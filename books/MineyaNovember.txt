(с. 5) 
МѢ́СѦЦЪ НОЕ́МВРІЙ, 
и҆мѣ́ѧй дне́й л҃. 
Въ а҃-й де́нь: 
Ст҃ы́хъ и҆ чꙋдотво́рцѡвъ, безсре́бреникѡвъ космы̀ и҆  дамїа́на, и҆̀же ѿ а҆сі́и. 
Ве́черъ, на Гдⷭ҇и, воззва́хъ, стїхи̑ры ст҃ы́хъ на  ѕ҃, гла́съ ѕ҃. 
Подо́бенъ: Всѐ ѿло́жше. 
Всю̀ ѿложи́вше ꙳ на нб҃сѣ́хъ наде́ждꙋ, ꙳  сокро́вище некра́домо ꙳ себѣ̀ ст҃і́и сокро́вищствоваша: ꙳  тꙋ́не прїѧ́ша, ꙳ тꙋ́не даю́тъ недꙋ́гꙋющымъ врачева̑нїѧ. ꙳  зла́та и҆лѝ сребра̀ є҆ѵⷢ҇льски не стѧжа́ша: ꙳ человѣ́кѡмъ  же и҆ скотѡ́мъ ꙳ бл҃годѣѧ̑нїѧ препода́ша, ꙳ да, всѣ́ми  послꙋшли́ви бы́вше хрⷭ҇тꙋ̀, ꙳ со дерзнове́нїемъ мо́лѧтсѧ ꙳  ѡ҆ дꙋша́хъ на́шихъ. 
Ве́щи возгнꙋша́шасѧ ꙳ на землѝ тлѣ́емыѧ, ꙳  небесножи́телїе же во пло́ти, ꙳ ꙗ҆́коже а҆́гг҃ли  ꙗ҆ви́шасѧ, ꙳ є҆диномꙋ́дреннїи сожи́телє, ꙳ сопрꙋ́гъ  є҆динонра́вный ст҃ы́хъ, ꙳ и҆ є҆динодꙋ́шный. ꙳ тѣ́мже  стра́ждꙋщымъ всѣ̑мъ врачєва́нїѧ подаю́тъ, ꙳ безсре́бреннѡ  да́рꙋюще ꙳ благодѣѧ̑нїѧ тре́бꙋющымъ, ꙳ ꙗ҆̀же лѣ́тнымъ  си́мъ досто́йнѡ почти́мъ пра́здникомъ, ꙳ хрⷭ҇тꙋ̀ со  дерзнове́нїемъ молѧ́щыѧсѧ ꙳ ѡ҆ дꙋша́хъ на́шихъ. 
Всю̀ все́льшаѧ въ себѐ трⷪ҇цꙋ ꙳ дво́ица  приснопа́мѧтнаѧ, ꙳ косма̀ и҆ дамїа́нъ бг҃омꙋ́дрїи, ꙳ ꙗ҆́кѡ  пото́цы и҆сточа́ютъ ꙳ ѿ и҆сто́чника живоно́снагѡ ꙳ во́ды  врачева́нїй: ꙳ и҆́хже и҆ мѡ́щи ꙳ стра̑сти ѡ҆сѧза́нїемъ  врачꙋ́ютъ: ꙳ и҆ са̑маѧ то́кмѡ (с. 6) и҆мена̀ ꙳ недꙋ́ги ѿ  человѣ́кѡвъ ѿго́нѧтъ, ꙳ всѣ́хъ притека́ющихъ ꙳  спаси́тєльнаѧ приста̑нища ѡ҆ хрⷭ҇тѣ̀, ꙳ и҆ со  дерзнове́нїемъ мо́лѧтсѧ ꙳ ѡ҆ дꙋша́хъ на́шихъ. 
Всѐ ѿри́нꙋвше стра́стное мꙋчи́тельство, ꙳ и҆  всѧ́ко размышле́нїе ꙳ лꙋка́вагѡ ѕмі́ѧ попра́вше ѡ҆ хрⷭ҇тѣ̀,  ꙳ ст҃і́и безмє́здницы, ꙳ космо̀ и҆ дамїа́не, ꙳  свѣтоѻбра́зни ꙗ҆ви́стесѧ, ꙗ҆́кѡ свѣти̑ла, ꙳ ѡ҆зарѧ́юще  всю̀ подсо́лнечнꙋю, ꙳ бг҃озна́меньми всегда̀, ꙳ тмꙋ̀  ѿгонѧ́юще и҆ недꙋ́ги бл҃года́тїю, ꙳ и҆ всѣ̑мъ спаси́телїе  ꙗ҆влѧ́ющесѧ, ꙳ вѣ́рою неꙋкло́нною ꙳ творѧ́щымъ сла́внꙋю  па́мѧть ва́шꙋ, премꙋ́дрїи. 
Сла́ва, гла́съ ѕ҃. А҆нато́лїа: 
Безконе́чна є҆́сть ст҃ы́хъ бл҃года́ть, ю҆́же ѿ  хрⷭ҇та̀ прїѧ́ша. тѣ́мже и҆ мѡ́щи и҆́хъ ѿ бжⷭ҇твенныѧ  си́лы непреста́ннѡ дѣ́йствꙋютъ чꙋдеса̀: и҆́хже и҆ и҆мена̀,  вѣ́рою призыва́єма, неисцѣ̑льныѧ болѣ̑зни и҆сцѣлѧ́ютъ.  и҆́миже, гдⷭ҇и, и҆ на́съ дꙋше́вныхъ и҆ тѣле́сныхъ страсте́й  свободѝ, ꙗ҆́кѡ чл҃вѣколю́бецъ. 
И҆ ны́нѣ, Бцⷣе, ты̀ є҆сѝ лоза̀ и҆́стиннаѧ: 
И҆лѝ крⷭ҇тобг҃оро́диченъ. Подо́бенъ: Всѐ  ѿло́жше: 
А҆́гнца своего̀ ꙳ а҆́гница нескве́рнаѧ дре́вле ꙳ и҆  непоро́чнаѧ влⷣчца ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ, вопїѧ́ше:  ꙳ ча́до сладча́йшее, ꙳ что̀ зрѣ́нїе сїѐ но́вое и҆  пресла́вное; ꙳ ка́кѡ со́нмъ безблагода́тный ꙳ сꙋди́щꙋ  пїла́товꙋ предаде́ тѧ, ꙳ и҆ ѡ҆сꙋжда́етъ на сме́рть живота̀  всѧ́ческихъ; ꙳ но воспѣва́ю твоѐ неизрече́нное, ꙳ сло́ве,  снизхожде́нїе. 
На стїхо́внѣ ѻ҆ктѡ́иха. 
(А҆ и҆дѣ́же хра́мъ ст҃ы́хъ, и҆лѝ восхо́щетъ кто̀  ст҃ы̑мъ пѣ́ти полѷеле́й: тогда̀ на стїхо́внѣ стїхи̑ры, и҆  на оу҆́трени, по каѳі́смахъ, сѣда́льны, и҆ канѡ́нъ бцⷣѣ,  и҆ ст҃ы́хъ канѡ́на два̀, и҆ хвали̑тны, и҆ славосло́вїе.) 
На стїхо́внѣ стїхи̑ры, гла́съ в҃: 
И҆сто́чникъ и҆сцѣле́нїй є҆ди́наго то́кмѡ въ  лѣ́тѣ (с. 7) и҆сцѣлѣва́ше: хра́мъ же безсре́бреникѡвъ  всѐ мно́жество и҆сцѣлѧ́етъ недꙋ́гꙋющихъ: неѡскꙋ́дно бо  є҆́сть и҆ неиждива́емое бога́тство ст҃ы́хъ. тѣ́хъ  моли́твами, хрⷭ҇тѐ, поми́лꙋй на́съ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Ѳеофа́ново: 
Любо́вїю бжⷭ҇твенною и҆ жела́нїемъ бꙋ́дꙋщихъ  дѣ́тельнѣ пожи́вше, спаси́тєльнаѧ пꙋти̑ и҆спра́висте.  тѣ́мже чистотꙋ̀ дꙋше́внꙋю нескве́рнѡ соблю́дше, вє́щнымъ  до конца̀ противоста́сте: дх҃омъ же бжⷭ҇твеннымъ  позлати́вшесѧ, беззла́тно и҆сцѣле́нїе недꙋ́гꙋющымъ  подаетѐ, дво́ица свѧще́ннаѧ, свѣтоза́рный соꙋ́зе,  просвѣще́нный бжⷭ҇твенный сопрꙋ́же, безсре́брєницы, въ  ско́рбехъ и҆ недꙋ́зѣхъ посѣща́юще на́съ, и҆ дꙋ́шъ на́шихъ  недꙋ́ги безме́зднѡ врачꙋ́юще. 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. 
Ге́рманово: 
Вели́кихъ сподо́бльшесѧ дарѡ́въ, всехва́льнїи, въ  смире́нномъ житїѝ на землѝ пожи́сте: и҆ проходѧ́ще всю́дꙋ,  тꙋ́не недꙋ́гꙋющихъ стра̑сти врачꙋ́юще, ꙗ҆ви́стесѧ  а҆́гг҃лѡвъ собесѣ̑дницы, космо̀ съ дамїа́номъ мꙋ́дрымъ,  бра́тїѧ прекра̑снаѧ: и҆ на́шѧ стра̑сти моли́твами ва́шими  оу҆врачи́те. 
Сла́ва, гла́съ ѕ҃: 
Всегда̀ и҆мꙋ́ще хрⷭ҇та̀, дѣ́йствꙋюща въ ва́съ,  ст҃і́и безсре́брєницы, чꙋдодѣ́йствꙋете въ мі́рѣ,  немощствꙋ́ющыѧ врачꙋ́ете. и҆́бо врачевство̀ ва́ше  и҆сто́чникъ є҆́сть неисчерпа́емый. че́рплемь же, па́че  преистека́етъ, и҆ и҆злива́емь, и҆з̾ѡби́лꙋетъ: на кі́йждо  де́нь и҆стощава́емь, и҆ оу҆множа́етсѧ, всѣ̑мъ подаѧ̀, и҆  неѡскꙋдѣва́емь пребыва́ѧ: и҆ че́рплющїи насыща́ютсѧ  врачева́нїй, то́йже пребыва́етъ неиждивꙋ́щъ. что̀ оу҆̀бо  ва́съ нарече́мъ; цѣли́тельныхъ ли врачє́въ дꙋ́шъ же и҆  тѣле́съ; цѣли́телей страсте́й неисцѣ́льныхъ, тꙋ́не (с. 8)  и҆сцѣлѧ́ющихъ всѣ́хъ прїе́мшихъ дарова́нїе ѿ сп҃са  хрⷭ҇та̀, подаю́щагѡ на́мъ ве́лїю ми́лость. 
И҆ ны́нѣ, бг҃оро́диченъ: 
Никто́же притека́ѧй къ тебѣ̀, посра́мленъ ѿ  тебє̀ и҆схо́дитъ, пречⷭ҇таѧ бцⷣе дв҃о: но про́ситъ  бл҃года́ти, и҆ прїе́млетъ дарова́нїе къ поле́зномꙋ  проше́нїю. 
И҆лѝ крⷭ҇тобг҃оро́диченъ. Подо́бенъ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное, є҆́же ви́ждꙋ та́инство, сн҃е  мо́й; ка́кѡ на дре́вѣ оу҆мира́еши пло́тїю повѣ́шенъ,  жи́зни пода́телю. 
Тропа́рь, гла́съ и҃: 
Ст҃і́и безсре́брєницы и҆ чꙋдотво́рцы, космо̀ и҆  дамїа́не, посѣти́те не́мѡщи на́шѧ: тꙋ́не прїѧ́сте, тꙋ́не  дади́те на́мъ. 
На оу҆́трени, по а҃-й каѳі́смѣ, сѣда́ленъ  ѻ҆ктѡ́иха, и҆лѝ ст҃ы́хъ, гла́съ д҃. Подо́бенъ: Ско́рѡ  предварѝ: 
Въ мі́рѣ бг҃оꙋго́дно житїѐ стѧжа́вше,  богатносвѣ́тлїи, и҆сцѣле́нїѧ на́мъ ра́дость прїе́млющымъ,  и҆звѣще́нїе ст҃ы̑мъ, че́стнѣ наꙋчи́вшесѧ, подаетѐ:  ꙗ҆ви́стесѧ бо пресла́внїи вра́чеве болѧ́щихъ, хрⷭ҇тꙋ̀  споспѣшествꙋ́ющꙋ ва́мъ, космо̀ и҆ дамїа́не, ст҃і́и  безмє́здницы. 
Два́жды. 
Сла́ва, и҆ ны́нѣ, бг҃оро́диченъ: 
Пое́мъ тѧ̀, бг҃оневѣ́сто и҆ мт҃и хрⷭ҇та̀ бг҃а,  сла́вѧще ржⷭ҇тво̀ твоѐ непостижи́мое, и҆́мже и҆зба́вихомсѧ  ѿ ле́сти дїа́воли и҆ всѧ́ческихъ бѣ́дъ, влⷣчце бцⷣе, и҆  вѣ́рнѡ взыва́емъ: поми́лꙋй ста́до твоѐ, є҆ди́на  всепѣ́таѧ. 
По в҃-й каѳі́смѣ сѣда́ленъ, гла́съ и҃. Поⷣ:  Повелѣ́нное та́йнѡ: 
Ѿ безме́здныхъ сокро́вищъ чꙋдеса̀ содѣва́юще,  пречⷭ҇тыхъ дарѡ́въ бл҃года́тныхъ, ꙗ҆ви́стесѧ раче́нїемъ  бг҃олѣ́пнѣ, бога́тство воспрїе́мше небе́сное, и҆ сла́вꙋ  ѡ҆ста́вльше земнꙋ́ю. тѣ́мъ пѣ́снь прино́симъ всѣ́хъ  содѣ́телю, бл҃года́ть дарова́вшемꙋ ва́мъ и҆сцѣле́нїй. 
Два́жды. (с. 9) 
Сла́ва, и҆ ны́нѣ, бг҃оро́диченъ: 
Непремѣ́ннаго бг҃а ꙗ҆́кѡ ро́ждшаѧ, и҆змѣне́ннаго  мѧ̀ при́снѡ грѣхо́мъ, оу҆твердѝ се́рдце моѐ, блага́ѧ,  моли́твами мт҃рними твои́ми, ꙗ҆́кѡ да и҆ а҆́зъ зовꙋ́ ти,  бцⷣе марі́е: поми́лꙋй ста́до твоѐ, є҆́же стѧжа́ла є҆сѝ,  всенепоро́чнаѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
И҆сцѣле́нїй да́телїе и҆ чꙋдотво́рцы, и҆ чꙋде́съ  свѣти́льники свѣтопрїе́мнїи всѣ̑мъ ꙗ҆ви́стесѧ дꙋхо́вною  бл҃года́тїю: страсте́й бо пла́мень вѣ́рою прохлажда́ете, и҆  вѣ́рныхъ въ не́й смы́слъ согрѣва́ете. тѣ́мъ, врачевство̀  дꙋше́вное стѧжа́вше, бжⷭ҇твеннꙋю цр҃ковь ва́шꙋ, къ не́йже  прибѣга́юще, вопїе́мъ: бг҃оно́сцы безсре́брєницы, моли́те  хрⷭ҇та̀ бг҃а, согрѣше́нїй ѡ҆ставле́нїе дарова́ти  пра́зднꙋющымъ любо́вїю свѧтꙋ́ю па́мѧть ва́шꙋ. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. Сті́хъ:  Предзрѣ́хъ гдⷭ҇а предо мно́ю вы́нꙋ: Всѧ́кое дыха́нїе,  Є҆ѵⷢ҇лїе ма́рка, зача́ло к҃г. 
По н҃-мъ ѱалмѣ̀ стїхи́ра, гла́съ в҃: 
Сѐ, ко́ль добро̀, и҆ ко́ль красно̀, є҆́же жи́ти  бра́тїи вкꙋ́пѣ, въ дс҃ѣ ст҃ѣ́мъ, ꙗ҆́коже речѐ  бг҃оѻте́цъ дв҃дъ, любо́вїю нелицемѣ́рною, и҆ вѣ́рою  несомнѣ́нною, сло́вомъ и҆́стиннымъ, ꙗ҆́кѡ рѧ̑сны зла̑ты,  дрꙋ́гъ дрꙋ́зѣ себѐ придержа́щѧ. (с. 10) прїиди́те ны́нѣ,  благослови́мъ гдⷭ҇а, да́вшаго на́мъ ст҃ы̑ѧ своѧ̑  безме́здники, космꙋ̀ и҆ дамїа́на, врачѝ болѧ́щихъ,  свѣти̑ла те́мныхъ, прогони́тели де́мѡнѡвъ, и҆́миже болѧ́щїи  и҆сцѣлѧ́ютсѧ, и҆́миже ме́ртвїи воскреса́ютъ, и҆́миже  прокаже́ннїи ѡ҆чища́ютсѧ, по гла́сꙋ гдⷭ҇ню: тꙋ́не оу҆́бѡ  прїѧ́ша, тꙋ́не же и҆ подаю́тъ болѧ́щымъ и҆сцѣлє́нїѧ.  и҆́хже моли́твами, хрⷭ҇тѐ бж҃е, просвѣтѝ дꙋ́шы на́шѧ. 
Ѻ҆́ба канѡ́на ѻ҆ктѡ́иха безъ мч҃ничнѡвъ, и҆ ст҃ы́хъ  канѡ́нъ на ѕ҃. А҆ и҆дѣ́же хра́мъ, канѡ́нъ бцⷣы со  і҆рмосо́мъ на ѕ҃: и҆ ст҃ы́хъ ѻ҆́ба канѡ́на на и҃: 
Канѡ́нъ, 
є҆гѡ́же краегране́сїе: Сла̑вныѧ врачѝ земны̑мъ  пѣ́ти подоба́етъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь пои́мъ, вопїѧ́ше. 
Ѡ҆зарѧ́еми сла́вою бжⷭ҇твенною, бг҃освѣ́тлїи  безсре́брєницы, ѡ҆зари́те на́шѧ дꙋ́шы, разорѧ́юще  стра́стнꙋю мглꙋ̀, ꙗ҆́кѡ да ва́съ вѣ́рою почита́емъ. 
Тлетво́рныхъ ѡ҆чи́щшесѧ пе́рвѣе страсте́й,  болѣ́зней преложе́нїемъ, ѡ҆чища́ете на́шѧ лю̑тыѧ недꙋ́ги,  мꙋ́дрїи, и҆ болѣ̑зни дꙋшє́вныѧ ѡ҆блегча́ете. 
Ѿ всѣ́хъ влⷣки да́ръ прїѧ́сте, ст҃і́и, чꙋде́съ  дарова̑нїѧ, на́шѧ и҆сцѣли́те мнѡ́гїѧ и҆ неꙋдобоисцѣ́льныѧ  пло́ти стра̑сти, мо́лимсѧ. 
Моле́нїе, безсре́брєницы и҆ вра́чеве, бг҃ꙋ  принеси́те, ꙗ҆́кѡ да и҆зба́витъ ны̀ и҆скꙋше́нїй и҆ скорбе́й  мно́гихъ, и҆ тре́петнагѡ и҆ стра́шнагѡ тогда̀ мꙋче́нїѧ. 
Бг҃оро́диченъ: 
Зако́нѡвъ є҆сте́ственныхъ кромѣ̀ ро́ждши, чⷭ҇таѧ,  законода́телѧ і҆и҃са, и҆зба́вителѧ, є҆го́же молѝ  и҆зба́вити ны̀, бцⷣе, мно́гихъ беззако́нїй на́шихъ. (с. 11) 
Дрꙋгі́й канѡ́нъ, 
є҆гѡ́же краегране́сїе: Пѣ́сньми почита́ю мꙋ̑дрыѧ  безсре́брєники. 
Творе́нїе і҆ѡа́нна дамаскина̀. 
Гла́съ а҃. Пѣ́снь а҃. І҆рмо́съ: 
Пои́мъ всѝ лю́дїе, ѿ го́рькїѧ рабо́ты фараѡ́ни  і҆и҃лѧ и҆змѣ́ншемꙋ, и҆ во глꙋбинѣ̀ морстѣ́й нога́ми  немо́крыми наста́вльшемꙋ, пѣ́снь побѣ́днꙋю, ꙗ҆́кѡ  просла́висѧ. 
Ѿ бл҃года́ти нача́льныѧ трⷪ҇цы, дво́ица чꙋ́днаѧ и҆  честна́ѧ свѣща́ема, всѣ̑мъ и҆сцѣлє́нїѧ приходѧ́щымъ  вѣ́рнѡ подае́тъ, при́снѡ и҆сточа́ющи. 
Тайноꙋчи́ми живонѡ́снымъ словесє́мъ, ꙗ҆́кѡ  свѣти̑ла въ мі́рѣ возсїѧ́вше, стра́стнꙋю мглꙋ̀ оу҆до́бь  разгонѧ́ете теплото́ю вѣ́ры, всебл҃же́ннїи. 
Зако́нꙋ покарѧ́ющесѧ сп҃совꙋ, всесла́внїи,  сладостра́стїе оу҆́бѡ плотско́е ѿри́нꙋша:  добродѣ́тельными же дꙋша́ми свѣтлѣ́йше просвѣща́ющесѧ,  въ мі́рѣ преизѧ́ществоваша, досточꙋ́днїи. 
Бг҃оро́диченъ: 
Во всего̀ человѣ́ка, въ твою̀ оу҆тро́бꙋ  всели́выйсѧ, бг҃ома́ти, неизрече́ннѣ ѡ҆блече́сѧ, и҆зъ  ѻ҆ц҃а̀ возсїѧ́вый сн҃ъ безлѣ́тнѣ пребжⷭ҇твенный: томꙋ̀  воспои́мъ, ꙗ҆́кѡ просла́висѧ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Мі́ръ пое́тъ ва̑ша, ст҃і́и, всегда̀ мнѡ́гаѧ  бл҃годѣѧ̑нїѧ, и҆ чꙋде́съ мно́жєства, чꙋдотво́рцы и҆  вра́чеве, а҆́гг҃лъ всѣ́хъ равностоѧ́тели. 
Ва́съ ѻ҆бои́хъ свѣтода́телей мо́лимъ, ѕвѣ́здъ на  высотѣ̀ лежа́щихъ цр҃кве та́йнѡ, космо̀ и҆ дамїа́не,  сердца̀ вѣ́рныхъ ѡ҆зари́те. 
Ка̑пли и҆сточа́юще при́снѡ, ст҃і́и, и҆сцѣле́нїѧ,  ѡ҆мы́йте, (с. 12) всѣ́хъ дꙋше́внꙋю скве́рнꙋ, и҆ стра́стныѧ  пло́ти то́ки всѧ̑ оу҆ста́вите. 
Сѐ, совокꙋпи́вшесѧ лю́дїе, ст҃і́и, ѿвсю́дꙋ, ва́шѧ  воспѣ́ти вели̑кїѧ да́ры, внꙋ́трь цр҃кве ва́шеѧ: но всѣ́хъ  молє́нїѧ и҆спо́лните. 
Бг҃оро́диченъ: 
Ст҃а́ѧ влⷣчце чⷭ҇таѧ, прест҃о́е сло́во воплоти́вшаѧ  сло́вомъ, безслове́сныхъ мѧ̀ страсте́й, пою́ща тѧ̀  благоче́стнѡ бжⷭ҇твенными словесы̀, и҆зба́ви,  пренепоро́чнаѧ. 
И҆́нъ. І҆рмо́съ: 
Оу҆твердѝ менѐ, хрⷭ҇тѐ, на недви́жимомъ ка́мени  за́повѣдей твои́хъ, и҆ просвѣти́ мѧ свѣ́томъ лица̀  твоегѡ̀: нѣ́сть бо свѧ́тъ па́че тебє̀, чл҃вѣколю́бче. 
Врачева́нїй и҆сто́чники, дарѡ́въ же бжⷭ҇твенныхъ  стрꙋи̑, невеще́ственнагѡ свѣ́та свѣтлѣ̑йшаѧ прїѧ́тєлища,  всѝ досто́йнѣ воспои́мъ. 
Ꙗ҆́кѡ тѣлє́сныѧ и҆ дꙋшє́вныѧ врачꙋ́юще стра̑сти  и҆ болѣ̑зни приходѧ́щихъ къ ва́мъ, всечⷭ҇тні́и, оу҆се́рднѡ  ны́нѣ, ꙗ҆́кѡ благодѣ́телїе, и҆сцѣлѧ́ете. 
Пло́дными добродѣ́тельми оу҆краша́еми, всѧ́кꙋ  тлѣ́емꙋю сла́дость жите́йскꙋю ꙗ҆́вѣ ѿрази́сте, къ  бж҃їей добро́тѣ непреста́ннѡ взира́юще. 
Бг҃оро́диченъ: 
Въ ви́дѣ на́шемъ пре́жде неви́димый ꙗ҆ви́сѧ, ѽ  бг҃ороди́тельнице! сте́кшꙋсѧ съ пло́тїю бж҃ествꙋ̀ во  оу҆тро́бѣ твое́й прест҃ѣ́й, бг҃оневѣ́сто. 
Сѣда́ленъ, гла́съ и҃. Подо́бенъ: Премꙋ́дрости: 
Ѿ и҆сто́чника бе́здны, і҆и҃са, чꙋде́съ стрꙋи̑  благолѣ́пнѡ поче́рпше, ст҃і́и, та́йными тꙋ́чами страсте́й  мра̑чныѧ ѻ҆́блаки ѿгонѧ́ете, и҆ недꙋ́гꙋющымъ человѣ́кѡмъ  и҆сцѣлє́нїѧ подае́те. тѣ́мъ, полꙋчи́вше здра́вое весе́лїе  ва́ми, пресла́внїи, оу҆дивлѧ́еми зове́мъ: бг҃оно́снїи  безсре́брєницы, моли́те (с. 13) хрⷭ҇та̀ бг҃а, согрѣше́нїй  ѡ҆ставле́нїе дарова́ти пра́зднꙋющымъ любо́вїю свѧтꙋ́ю  па́мѧть ва́шꙋ. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи,  оу҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное  ѡ҆би́телище, и҆ бѣсѡ́мъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ  нетлѣ́ннаѧ, ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе, вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Бжⷭ҇твенное ро́ждїе вои́стиннꙋ благопло́дно, ло́зы  бж҃е́ствєнныѧ, та́йное вїно̀ и҆ска́пающыѧ, въ весе́лїи  мꙋ̑дрыѧ безсре́бреники оу҆блажи́мъ. 
Ѻ҆рꙋ́жїе ꙗ҆ви́стесѧ, оу҆стрѣлѧ́ющее врагѝ  неви̑димыѧ: и҆́хже и҆ на́съ стрѣ́лъ и҆зба́вите, застꙋпа́юще  на́шꙋ жи́знь, мꙋ́дрїи безсре́брєницы. 
Не є҆́сть человѣ́къ, и҆́же кто̀ не стѧжа̀ бл҃гі̑ѧ  ва́съ моли́твенники ко хрⷭ҇тꙋ̀, ст҃і́и безсре́брєницы:  є҆го́же моли́те, ѻ҆гнѧ̀ вѣ́чнагѡ на́съ и҆зба́вити. (с.  14) 
Ва́съ, бл҃же́ннїи, и҆́же призыва́етъ, и҆ на землѝ  и҆ въ мо́ри бѣ́дъ всѧ́кихъ свобожда́етсѧ: тѣ́мъ и҆зба́вите  на́съ сопроти́внагѡ ѡ҆бстоѧ́нїѧ. 
Бг҃оро́диченъ: 
Всели́всѧ гдⷭ҇ь, чⷭ҇таѧ, посредѣ̀ тебє̀,  вмѣсти́лище ст҃о́е, и҆сто́чникъ мно́гихъ ꙗ҆влѧ́етъ  и҆сцѣле́нїй, и҆ ѡ҆чище́нїе страсте́й, бцⷣе приснодв҃о. 
И҆́нъ. І҆рмо́съ: 
Разꙋмѣ́хъ, всеси́льне, твоѐ смотре́нїе, и҆ со  стра́хомъ просла́вихъ тѧ̀, сп҃се. 
Рече́нїю бжⷭ҇твенномꙋ ꙗ҆́вѣ возслѣ́дꙋюще, не  зла́та блиста́нїѧ, нижѐ сребра̀, бжⷭ҇твеннїи, стѧжа́сте. 
Сїѧ́юще бжⷭ҇твенными чꙋдесы̀ безсре́брєницы, всѧ̑  бл҃годѣ́тельствꙋютъ, бл҃года́ть подаю́ще. 
Вра́чеве мꙋ́дрїи показа́стесѧ страсте́й болѣ́знемъ,  и҆сцѣли́тєльныѧ рꙋ́ки простира́юще. 
Бг҃оро́диченъ: 
Да залани́тствѧтсѧ ны́нѣ ли́ца, бцⷣꙋ тѧ̀ не  и҆сповѣ́дающи, пречⷭ҇таѧ влⷣчце. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Бжⷭ҇твенное привлеко́ша просвѣще́нїе, сїѧ́нїѧ  и҆сто́чникъ всеꙋсе́рднѣ возлюби́вше, и҆ просвѣща́ютъ на́съ  всегда̀ чꙋде́съ зарѧ́ми великоимени́тїи. 
Кра́сный сопрꙋ́гъ сꙋ́ще, мꙋ́дрїи, бразды̑  воздѣ́лавше дꙋ́шъ бг҃озна́меньми, при́снѡ пожина́юще  стра́сти ꙗ҆́коже пле́велы, и҆ здра́вїѧ кла́съ  стори́чествꙋюще. 
Вжилѧ́еми крѣ́постїю хрⷭ҇то́вою, въ ѕло́бѣ  си́льнагѡ всю̀ крѣ́пость погꙋби́сте: є҆гѡ́же мꙋчи́тельства  на́съ и҆зба́вите, неꙋсы́пнїи предста́тели на́ши  безсре́брєницы. 
Ше́ствовати стєзѝ на́мъ пра̑выѧ и҆ твори́ти во́лю  (с. 15) бж҃їю, оу҆крѣпи́те, ст҃і́и, оу҆ставлѧ́юще  стра̑сти серде́цъ на́шихъ, и҆ тѣле́съ недꙋ́ги  ѡ҆блегчева́юще. 
Бг҃оро́диченъ: 
И҆зба́ви мѧ̀, влⷣчце бл҃га́ѧ, и҆скꙋше́нїй врага̀,  и҆ гее́нны мꙋче́нїѧ, и҆ ѡ҆бдержа́щагѡ мѧ̀ плѣне́нїѧ: и҆ не  посрамѝ менє̀ пѣсносло́вѧщагѡ тѧ̀. 
И҆́нъ. І҆рмо́съ: 
Ѿ но́щи оу҆́тренююще, пое́мъ тѧ̀, хрⷭ҇тѐ,  ѻ҆ц҃ꙋ̀ собезнача́льна, и҆ сп҃са дꙋ́шъ на́шихъ: ми́ръ  мі́рови пода́ждь, чл҃вѣколю́бче. 
Ꙗ҆́кѡ пото́ки бг҃отѡ́чныѧ, и҆сточа́ете вѣ̑рнымъ  благодѣѧ́нїѧ во́ды, дꙋшє́вныѧ же кꙋ́пнѡ и҆ тѣлє́сныѧ  и҆сцѣлѧ́юще недꙋ́ги, сла́внїи безсре́брєницы. 
И҆сто́чникъ бл҃года́ти, честні́и безсре́брєницы,  разверза́юще, всѣ̑мъ здра́вїе раздае́те, вѣ́рою и҆  любо́вїю къ ва́мъ ны́нѣ притека́ющымъ. 
Свѣ́тлїи, и҆ всемꙋ́дрїи ѕвѣ́зды, и҆̀же зе́млю  ꙗ҆́вѣ ѡ҆небеси́вше, подо́бїемъ свѣ́тлости а҆́гг҃льскїѧ,  непреста́ннѡ ѡ҆зарѧ́ютъ на́съ. 
Бг҃оро́диченъ: 
Превы́шша ꙗ҆ви́ласѧ є҆сѝ всѣ́хъ, творца̀,  ѻ҆ц҃ꙋ̀ собезнача́льнаго, заче́нши, мт҃и дв҃о, и҆ ро́ждшаѧ  мі́рꙋ сп҃са и҆ гдⷭ҇а. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Живꙋ́ще, мч҃ницы, ра́достнѡ на нб҃сѣ́хъ, въ  чⷭ҇тны́й хра́мъ ва́шъ прїитѝ потщи́тесѧ, и҆ на́шѧ недꙋ́ги  тѣлє́сныѧ и҆ сердє́чныѧ стра̑сти и҆сцѣли́те. 
Въ бжⷭ҇твенное благолѣ́пїѧ ѡ҆дѣ́ѧвшесѧ краснѡ̀,  ꙗ҆́кѡ въ сꙋгꙋ́бицꙋ, ст҃і́и, на́ги ны̀ сꙋ́щѧ добродѣ́телей,  бж҃е́ственнѡ ѡ҆дѣ́йте, и҆ страсте́й безче́стїѧ ны́нѣ  ѡ҆бнажи́те. 
Ꙗ҆́кѡ оу҆краше́нїемъ чꙋде́съ ѻ҆дѣ́ѧни всегда̀,  спаси́телїе (с. 16) мі́рꙋ ꙗ҆ви́стесѧ: мїрска́гѡ оу҆́бѡ  вре́да всѧ̑ ны̀ и҆зба́вите, ст҃і́и, и҆ страсте́й нече́стїѧ  и҆ мꙋче́нїѧ. 
Оу҆мертви́ше, ст҃і́и, стра̑сти всѧ̑ пло́ти  смертоно́сныѧ бл҃года́тїю, животво́рными чꙋде́съ  приложе́ньми, ѡ҆живлѧ́ете стра́ждꙋщыѧ, и҆ вра́тъ сме́рти  и҆збавлѧ́ете. 
Бг҃оро́диченъ: 
Не ѡ҆пали́въ оу҆тро́бы твоеѧ̀ ѻ҆́гнь сы́й і҆и҃съ,  и҆зъ тебє̀ пло́тїю происхо́дитъ: сего̀, чⷭ҇таѧ, молѝ,  ѻ҆гнѧ̀ и҆ всѧ́кихъ мꙋ́къ и҆зба́вити вѣ́рою воспѣва́ющыѧ  тѧ̀. 
И҆́нъ. І҆рмо́съ: 
Прⷪ҇ро́ка спа́слъ є҆сѝ ѿ ки́та, чл҃вѣколю́бче,  и҆ менѐ и҆зъ глꙋбины̀ прегрѣше́нїй возведѝ, молю́сѧ. 
Спаси́тєльныѧ цѣли́тели, благодѣ́тели  бг҃омꙋ̑дрыѧ, космꙋ́ же и҆ дамїа́на бжⷭ҇твєнныѧ, оу҆се́рднѡ  да почти́мъ. 
Цѣломꙋ́дрїе соблю́дше, и҆ ра́зꙋмомъ оу҆кра́шени,  косма̀ и҆ дамїа́нъ бжⷭ҇твеннїи со хрⷭ҇то́мъ ра́дꙋютсѧ. 
Є҆диномꙋ́дреннѡ пожи́вше, є҆динодꙋ́шнѡ  по́стничествовавше, кꙋ́пнѡ врачева̑нїѧ подаѧ́ти на́мъ  ввѣ́рени бы́сте. 
Бг҃оро́диченъ: 
Свѣ́тъ непристꙋ́пный родила̀ є҆сѝ пло́тїю,  пречⷭ҇таѧ, ве́сь мі́ръ просвѣща́юща зарѧ́ми бж҃ества̀. 
Конда́къ, гла́съ в҃. Подо́бенъ: Твє́рдыѧ: 
Бл҃года́ть прїи́мше и҆сцѣле́нїй, простира́ете  здра́вїе сꙋ́щымъ въ нꙋ́ждахъ, вра́чеве, чꙋдотво́рцы  пресла́внїи: но ва́шимъ посѣще́нїемъ ра́тникѡвъ де́рзѡсти  низложи́те, мі́ръ и҆сцѣлѧ́юще чꙋдесы̀. 
І҆́косъ: 
Всѧ́кагѡ ра́зꙋма и҆ мꙋ́дрости прехо́дитъ сло́во  мꙋ́дрыхъ врачє́въ, и҆ всѣ̑мъ зна́нїе подаю́тъ:  высоча́йшагѡ бо бл҃года́ть прїе́мше, неви́димѡ здра́вїе  да́рꙋютъ всѣ̑мъ. ѿню́дꙋже и҆ мнѣ̀ по́вѣсти бл҃года́ть  дарова́сѧ пѣ́ти, ꙗ҆́кѡ бг҃онѡ́сныѧ оу҆го́дники хрⷭ҇тѡ́вы  и҆ слꙋжи́тели, и҆сцѣле́нїй (с. 17) мно́жество подаю́щыѧ:  болѣ́зней бо всѧ̑ и҆збавлѧ́ютъ, мі́ръ и҆сцѣлѧ́юще чꙋдесы̀. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Впери́сте оу҆́мъ на нбⷭ҇наѧ до́брыхъ приложе́ньми,  и҆ бы́сте ѻ҆́бщницы бжⷭ҇твенныхъ дарѡ́въ: крила́ти сꙋ́ще  ѻ҆рлѝ, всю̀ прохо́дите зе́млю, чꙋдодѣ́йствꙋюще при́снѡ. 
Просвѣти́стесѧ, ꙗ҆́коже добросїѧ́нное,  безсре́брєницы, зла́то, бжⷭ҇твенною бл҃года́тїю  и҆сцѣле́нїй ѡ҆богати́сте мно́жєства. тѣ́мъ оу҆ще́дрите  ны̀, ѡ҆бꙋрева́ємыѧ лю́тыхъ нахожде́нїй и҆скꙋше́ньми. 
Преложи́вше гдⷭ҇ꙋ чи́сты ва́шѧ дꙋ́хи,  безсре́брєницы, да́ръ ѿ негѡ̀ прїѧ́сте, нечи̑стыѧ дꙋ́хи  прогони́ти всегда̀: и҆́хже ѕло́бы го́рькїѧ и҆зба́вите  всѣ́хъ на́съ. 
Оу҆снꙋ́сте пра́веднѡ до́лжнымъ сно́мъ, мꙋ́дрїи  безсре́брєницы, и҆ неꙋсы́пнїи моли́твєнницы є҆стѐ ѡ҆  вѣ́рныхъ: тѣ́мъ дꙋ́шъ на́шихъ при́снѡ, и҆ тѣле́съ лю̑тыѧ  стра̑сти оу҆спи́те. 
Бг҃оро́диченъ: 
Молѧ́щи не преста́й чл҃вѣколю́бца бг҃а на́шего,  всенепоро́чнаѧ, ꙗ҆́кѡ да прїи́мемъ всеконе́чнѣ ѿпꙋще́нїе  ѕлы́хъ, и҆ полꙋчи́мъ на нб҃сѣ́хъ оу҆готѡ́ваннаѧ блага̑ѧ  лю́бѧщымъ є҆го̀. 
И҆́нъ. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ,  вѣ́рнїи: ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ, во чре́вѣ твое́мъ всецѣ́лъ, хва́льный  ѻ҆тцє́въ и҆ препросла́вленъ. 
Всецѣ̑лы бг҃ꙋ бг҃омꙋ́дреннѣ ꙗ҆ви́стесѧ, всѝ бг҃а  вмѣсти́тєльны: мі́ръ бо ве́сь бг҃а ра́ди ѡ҆ста́висте,  стопа́мъ послѣ́дꙋюще сп҃сѡвымъ, всесла́внїи, бг҃олѣ́пнѣ,  ѻ҆тцє́въ бг҃а почита́юще. 
Преесте́ственнѡ, вра́чевє всеизрѧ́днѣйшїи,  немощны́хъ (с. 18) ꙗ҆́звы рꙋкодѣ́йствы та́инственными всѧ̑  и҆сцѣлѧ́ете, лѣчбы̑ спаси́тєльныѧ ѿ сокро́вищъ  почерпа́юще бжⷭ҇твенныхъ, и҆ воспѣва́юще бг҃а пресла́внаго. 
Вѣнце́мъ твоегѡ̀ црⷭ҇твїѧ, влⷣко, и҆ багрѧни́цею  свѣ́тлою оу҆краси́лъ є҆сѝ бг҃олѣ́пнѣ превозлю́бльшыѧ  добро́тꙋ непости́жнꙋю, хрⷭ҇тѐ, твоеѧ̀ красоты̀, и҆  вѣ́рныхъ благодѣ́тєли ѻ҆́бщыѧ сїѧ̑ показа́лъ є҆сѝ. 
Бг҃оро́диченъ: 
Восто́кꙋ свы́ше, пречⷭ҇таѧ, ꙗ҆́вльшꙋсѧ на землѝ,  показа́ласѧ є҆сѝ всеблаголѣ́пнаѧ две́рь и҆ всесвѣ́тлаѧ,  мі́ръ ѡ҆зарѧ́ющи лꙋча́ми чистоты̀, и҆ вѣ̑рнымъ лꙋчы̀  чꙋде́съ при́снѡ посыла́ющи. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ  во всѧ̑ вѣ́ки. 
Недꙋ́гѡвъ всѧ́ческихъ сꙋ́ще ра̑тницы, посо́бїемъ  бжⷭ҇твеннагѡ дх҃а, ст҃і́и, оу҆толи́те на́шихъ дꙋ́шъ  недꙋ́гѡванїѧ, и҆ тѣле́съ ѡ҆блегчи́те болѣ̑зни. 
Ви́дителїе гдⷭ҇ни ны́нѣ красоты̀ сꙋ́ще и҆́стиннѡ,  присѣща́йте се́й кра́сный бг҃оно́сный хра́мъ ва́шъ, и҆  и҆сто́чникъ чꙋде́съ мно́гихъ соверша́йте. 
Ѿ и҆сто́чника ра́йска и҆сходѧ́ще, ꙗ҆́кѡ рѣ́ки  двѣ̀, всѐ напаѧ́ете лицѐ землѝ и҆сцѣле́нїй стрꙋѧ́ми,  недꙋ́гѡвъ и҆зсꙋша́юще тꙋ́чы. 
Бл҃жє́нныѧ надє́жды прїи́мше, ѿ всѣ́хъ  досто́йнѡ блажите́сѧ, ꙗ҆́кѡ и҆спо́лнителїе, блаже́ннїи,  бг҃а на́шегѡ бжⷭ҇твенныхъ хотѣ́нїй, безсре́брєницы,  ꙗ҆́вльшесѧ. 
Вра́чевє неисцѣ́льныхъ страсте́й, безсре́брєницы,  неисцѣ̑льныѧ стра̑сти на́шѧ и҆сцѣли́те, и҆ и҆скꙋше́нїй  бꙋ́рю оу҆толи́те, и҆ оу҆ны́нїѧ разжени́те ѻ҆́блаки. 
Бг҃оро́диченъ: 
Со а҆́гг҃лы ст҃ы́ми, пѣсносло́вимъ ѻ҆ц҃а̀, и҆  сло́ва, и҆ дх҃а (с. 19) ст҃а́го, є҆ди́но въ тре́хъ  ѵ҆поста́сѣхъ бжⷭ҇тво̀, є҆ди́но црⷭ҇тво, и҆ є҆ди́нꙋ  вла́сть. 
И҆́нъ. І҆рмо́съ: 
Въ пещѝ ѻ҆́троцы і҆и҃лєвы, ꙗ҆́коже въ горни́лѣ,  добро́тою благоче́стїѧ чистѣ́е зла́та блеща́хꙋсѧ,  глаго́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте  и҆ превозноси́те во всѧ̑ вѣ́ки. 
Оу҆ме́рше мі́ра сегѡ̀ кра̑снымъ, и҆ сребролю́бїе  недꙋ́гъ ѿсѣ́кше, наименова́ни бы́сте, мꙋ́дрїи, всѣ́ми  безсре́брєницы, вопїю́щими: всѧ̑ дѣла̀ гдⷭ҇а по́йте, и҆  превозноси́те во всѧ̑ вѣ́ки. 
Вѣ̑чныѧ прича̑стницы жи́зни бы́сте проѧвле́ннѣ:  жи́зни бо тлѣ́емыѧ всѧ̑ ѡ҆ста́висте кра̑снаѧ, согла́снѣ  зовꙋ́ще: благослови́те всѧ̑ дѣла̀ гдⷭ҇а, по́йте и҆  превозноси́те во всѧ̑ вѣ́ки. 
И҆зба́ви всѧ̑, влⷣко хрⷭ҇тѐ, лю́тыхъ болѣ́зней  моли́твами безсре́бреникѡвъ, и҆ сподо́би при́снѡ согла́снѣ  зва́ти тебѣ̀: бл҃гослови́те всѧ̑ дѣла̀ гдⷭ҇а, по́йте и҆  превозноси́те во всѧ̑ вѣ́ки. 
Бг҃оро́диченъ: 
Ра́дꙋющесѧ, всѝ вѣ́рнїи, и҆ бл҃года́тїю  оу҆крѣ́пльшесѧ, и҆̀же ржⷭ҇тво́мъ твои́мъ и҆зба́влени  бы́вше, чⷭ҇таѧ, мт҃и дв҃о, непреста́ннѡ вопїе́мъ:  бл҃гослови́те всѧ̑ дѣла̀ гдⷭ҇а, по́йте и҆ превозноси́те во  всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Се́й хра́мъ ва́шъ чꙋдесы̀ всеблаголѣ́пнѡ, ꙗ҆́кѡ  ѕвѣзда́ми свѣ́тлыми, оу҆краша́етсѧ, и҆, согла́снѡ  веселѧ́сѧ, всегда̀ блажи́тъ, и҆ честнꙋ́ю ва́шꙋ па́мѧть  пра́зднꙋетъ благоче́стнѡ, честні́и безсре́брєницы. 
Ꙗ҆́кѡ свѣ́тъ, ꙗ҆́кѡ два̀ вели̑ка сл҃нца,  разꙋ́мнꙋю тве́рдь оу҆краша́ете, безсре́брєницы, и҆  зна́менїй зарѧ́ми (с. 20) просвѣща́ете всѣ́хъ вѣ́рныхъ  сердца̀. тѣ́мъ зове́мъ: разрѣши́те тмꙋ̀ страсте́й на́шихъ,  мо́лимсѧ. 
Въ се́ла вы̑шнѧѧ вселѧ́еми, ст҃і́и, посредѣ̀ на́съ  бы́ти неви́димѡ милосе́рдꙋйте, и҆̀же посредѣ̀ бжⷭ҇твеннагѡ  хра́ма ва́шегѡ, пѣ̑сни возсыла́ющихъ вседержи́телю, и҆  блажа́щихъ прилѣ́жнѡ ва́съ, всехва́льнїи. 
Землѧ̀ съ вы́шними весели́тсѧ въ свѣ́тлый  бжⷭ҇твенный пра́здникъ ва́шъ, ст҃і́и: є҆го́же соверша́ющихъ  на́съ и҆зба́вите тмы̀ и҆ болѣ́зней, и҆ всѧ́кїѧ тѣсноты̀,  и҆ є҆́же во а҆́дѣ лю́тагѡ, мꙋ́дрїи, мꙋче́нїѧ. 
Бг҃оро́диченъ: 
Тре́петное рожде́нїе и҆мꙋ́щи, всечⷭ҇таѧ, въ  стра́шный де́нь и҆спыта́нїѧ, молю́сѧ, стра́шнагѡ ѿвѣ́та  и҆зба́ви мѧ̀, и҆ спаса́емыхъ стоѧ́нїѧ прича́стника сотворѝ,  вѣ́рнѡ пою́ща тѧ̀, бг҃ора́дованнаѧ. 
И҆́нъ. І҆рмо́съ: 
Тебѐ свѣ́тлꙋю свѣщꙋ̀, и҆ мт҃рь бж҃їю, пречꙋ́днꙋю  сла́вꙋ, и҆ вы́шшꙋю всѣ́хъ тва́рей, пѣ́сньми велича́емъ. 
Пѣ́сньми мꙋ́дрꙋю дво́ицꙋ свѣ́та оу҆́мнагѡ,  ѡ҆блиста́ющꙋю зарю̀, и҆ просвѣще́нїе всѣ̑мъ подаю́щꙋ,  непреста́ннѡ оу҆блажа́емъ. 
Крѣ́пость дꙋше́внагѡ здра́вїѧ творѧ́ще вѣ̑рнымъ,  и҆ тѣлє́сныѧ врачꙋ́ете ввѣ́реннїи ва́мъ стра̑сти, ꙗ҆́кѡ  спаси́телїе. тѣ́мже и҆ воспѣва́еми є҆стѐ при́снѡ. 
Бг҃освѣ̑тлаѧ свѣти̑ла, оу҆́мнѣ нб҃о честны́ѧ  цр҃кве свѣтодаѧ́нїѧ ли́тїемъ, ны́нѣ свѣ́тъ подаю́ще,  непреста́ннѣ ѡ҆зарѧ́ютъ. 
Ѿ честны́ѧ трⷪ҇цы бг҃озва́ннаѧ дво́ица  похвалѧ́ема, и҆сточа́етъ просѧ́щымъ врачева́нїй всѣ̑мъ  подаѧ̑нїѧ, любо́вїю тѣ́хъ блажа́щымъ. 
Бг҃оро́диченъ: 
Тебѐ, свѣ́та ѻ҆́блакъ, и҆ ст҃ы́й кївѡ́тъ, и҆  всесвѣ́тлꙋю две́рь мы́сленнагѡ сл҃нца, ꙗ҆́кѡ бцⷣꙋ,  пѣ́сньми велича́емъ. (с. 21) 
Свѣти́ленъ. Подо́бенъ: Дх҃омъ во ст҃и́лищи: 
Бл҃года́ть врачева́нїй ѿ бг҃а прїе́мше,  безсре́брєницы бл҃же́ннїи, є҆́же врачева́ти недꙋ̑жныѧ, и҆  и҆сцѣлѧ́ти всѧ̑, вѣ́рнѡ притека́ющыѧ къ бжⷭ҇твенномꙋ  ва́шемꙋ хра́мꙋ. сегѡ̀ ра́ди согла́снѡ оу҆блажа́емъ,  досто́йнѣ честнꙋ́ю ва́шꙋ па́мѧть. 
Бг҃оро́диченъ: 
Родила̀ є҆сѝ, пречⷭ҇таѧ, бж҃їе бг҃а сло́во,  мі́рови спаси́тельное соверша́ющаго всемꙋ́дрѣ строе́нїе  и҆зрѧ́дное. сегѡ̀ ра́ди тѧ̀ всѝ пѣсносло́вимъ досто́йнѣ,  ꙗ҆́кѡ молѧ́щꙋюсѧ къ немꙋ̀, и҆зба́витисѧ на́мъ недꙋ́гѡвъ и҆  всѧ́кихъ бѣ́дъ. 
На хвали́техъ стїхи̑ры, на д҃ гла́съ а҃.  А҆нато́лїево: 
Бл҃года́ть и҆сцѣле́нїй ѿ бг҃а прїе́мше,  безсре́бреннѡ стра̑сти дꙋ́шъ и҆ тѣле́съ на́шихъ те́плѣ  и҆сцѣлѧ́ете, всемі́рнїи безсре́брєницы: тѣ́мже ва́ми  хрⷭ҇то́съ вѣ̑рнымъ да́нное здра́вїе да́рꙋѧ, свѣти̑ла  нелє́стнаѧ, ва́съ показꙋ́етъ вселе́ннѣй. того̀  оу҆моли́те, спасти́сѧ дꙋша́мъ на́шымъ. 
Ѿ вы́шнѧгѡ про́мысла бе́зднꙋ и҆сцѣле́нїй  поче́рпше, всѣ̑мъ и҆сточа́ете вѣ̑рнымъ и҆сцѣлє́нїѧ,  безсре́брєницы: преесте́ственнѣ бо недꙋ́гꙋющихъ стра̑сти,  рꙋкодѣ̑йствїи та́инственными, ѿ сокро́вищъ дх҃а лѣчбы̑  предлага́юще спаси́тєльныѧ, стра́ждꙋщихъ и҆сцѣлѧ́ете.  тѣ́мже хра́мъ че́стенъ бы́вше живонача́льныѧ трⷪ҇цы, въ  ва́съ бо ꙗ҆́вѣ ѻ҆би́тель сотворѝ: є҆́йже моли́тесѧ,  спасти́сѧ дꙋша́мъ на́шымъ. 
Гла́съ в҃. Ге́рманово: 
Ра́дꙋетсѧ ли́къ ст҃ы́хъ во вѣ́ки, црⷭ҇тво бо  нбⷭ҇ное наслѣ́доваша: землѧ̀ мо́щы и҆́хъ прїе́мши,  благово́нїе возвѣ́ѧ: рабѝ хрⷭ҇то́вы бы́ша, всели́вшесѧ въ  жи́знь вѣ́чнꙋю. 
Вра́чевє немощствꙋ́ющихъ, сокрѡ́вища врачева́нїй,  спаси́телїе вѣ́рныхъ, безсре́брєницы всесла́внїи, въ  нꙋ́ждахъ зовꙋ́щыѧ и҆ болѧ́щыѧ и҆сцѣли́те, съ ѳеодо́тїею  молѧ́ще бг҃а бл҃га́го, и҆зба́витисѧ на́мъ ѿ сѣ́тей  вра́жїихъ. (с. 22) 
Сла́ва, гла́съ д҃. Ѳеофа́ново: 
И҆сто́чникъ и҆сцѣле́нїй и҆мꙋ́ще, ст҃і́и  безсре́брєницы, и҆сцѣлє́нїѧ подае́те всѣ̑мъ тре́бꙋющымъ,  ꙗ҆́кѡ велича́йшихъ дарѡ́въ сподо́бльшесѧ ѿ  приснотекꙋ́щагѡ и҆сто́чника сп҃са хрⷭ҇та̀. рече́ бо къ ва́мъ  гдⷭ҇ь, ꙗ҆́кѡ є҆диноревни́телємъ а҆по́столѡвъ: сѐ, да́хъ  ва́мъ вла́сть надъ дꙋ̑хи нечи́стыми, ꙗ҆́коже ты́ѧ  и҆згони́ти, и҆ лѣчи́ти всѧ́къ недꙋ́гъ и҆ всѧ́кꙋю ꙗ҆́зю.  тѣ́мже въ повелѣ́нїихъ є҆гѡ̀ до́брѣ пожи́вше, тꙋ́не  прїѧ́сте, тꙋ́не подае́те, врачꙋ́юще стра̑сти дꙋ́шъ и҆  тѣле́съ на́шихъ. 
И҆ ны́нѣ, бг҃оро́диченъ. Подо́бенъ: Ꙗ҆́кѡ до́блѧ: 
Ра́дꙋйсѧ, прибѣ́жище хрⷭ҇тїа́нъ и҆ оу҆твержде́нїе.  ꙳ ра́дꙋйсѧ, лѣ́ствице нбⷭ҇наѧ. ꙳ ра́дꙋйсѧ, сокро́вище  дѣ́вства. ꙳ ра́дꙋйсѧ, бцⷣе, кївѡ́те слове́сный ꙳  бжⷭ҇твенныѧ сла́вы. ꙳ ра́дꙋйсѧ, похвало̀ всегѡ̀ мі́ра и҆  оу҆твержде́нїе, ꙳ па́дшихъ воззва́нїе ꙳, ски́нїа  всесвѣ́тлаѧ, ꙳ ст҃а́ѧ и҆ всекра́снаѧ. 
Крⷭ҇тобг҃оро́диченъ. Подо́бенъ: то́йже: 
Распина́ема хрⷭ҇та̀ чл҃вѣколю́бца ви́дѧщи,  пречⷭ҇таѧ, ꙳ и҆ ре́бра и҆скопова́ема копїе́мъ ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что̀ тѝ безблагода́тнїи  лю́дїе возда́ша, за ꙗ҆̀же сотвори́лъ є҆сѝ дѡ́браѧ и҆̀мъ;  ꙳ и҆ тщи́шисѧ безча́дствовати мѧ̀, вселюбе́знѣйшїй: ꙳  оу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ распѧ́тїю. 
А҆́ще же Славосло́вїю вели́комꙋ бы́ти, то̀ на  Хвали́техъ и҆ сі́и стїхи̑ры двѣ̀ приложѝ, да бꙋ́детъ на  ѕ҃. А҆́ще же нѝ, на стїхо́внѣ ѻ҆ктѡ́иха. Та́же сті́хъ:  Сѐ, что̀ добро̀, и҆лѝ что̀ красно̀, но є҆́же жи́ти  бра́тїи вкꙋ́пѣ; 
Гла́съ ѕ҃: 
Свѣ́тлаѧ и҆ просвѣще́ннаѧ возсїѧ̀ дне́сь па́мѧть  безсре́бреникѡвъ хрⷭ҇то́выхъ, свѣ́тлѡ ѡ҆блиста́ющи лꙋча́ми  чꙋде́съ по все́й землѝ мі́ръ. прїиди́те оу҆́бѡ  празднолю́бцы, вѣ́рнѡ торжествꙋ́емъ: прїиди́те къ моще́мъ  ст҃ы́хъ (с. 23) оу҆се́рднѡ всѝ стеце́мсѧ, ꙗ҆́кѡ да  ско́рое и҆сцѣле́нїе ѿ ни́хъ прїи́мемъ неѡскꙋ́днѣ:  безме́зднѡ бо подаю́тъ всѣ̑мъ, дѣ́йствомъ ст҃а́гѡ дх҃а,  и҆сцѣле́нїй дарова̑нїѧ. 
Сла́ва, гла́съ и҃: 
Кто̀ не оу҆диви́тсѧ; кто̀ не просла́витъ; кто̀ не  воспое́тъ вѣ́рнѡ, мꙋ́дрыхъ и҆ пресла́вныхъ безсре́бреникѡвъ  чꙋдеса̀; ꙗ҆́кѡ и҆ по ст҃о́мъ и҆́хъ преставле́нїи, всѣ̑мъ  подаю́тъ, притека́ющымъ вѣ́рою, бога́тнѡ врачева̑нїѧ: и҆  честны̑ѧ и҆ ст҃ы̑ѧ мѡ́щи тѣ́хъ то́чатъ бл҃года́ть  врачева́нїй. ѽ дво́ице ст҃а́ѧ! ѽ честны̑ѧ главы̑! ѽ  мꙋ́дросте и҆ сла́во, ѿ бг҃а да́нныѧ ва́мъ бл҃года́ти!  тѣ́мже пѣ́сньми зове́мъ бл҃годѣ́телю бг҃ꙋ, показа́вшемꙋ  ты́ѧ на врачева́нїе дꙋ́шъ и҆ тѣле́съ на́шихъ. 
И҆ ны́нѣ, бг҃оро́диченъ: Влⷣчце прїимѝ: 
Крⷭ҇тобг҃оро́диченъ. Подо́бенъ: Мч҃ницы твоѝ: 
Не терплю̀, ча́до, ви́дѧщи тѧ̀ на дре́вѣ  оу҆снꙋ́вша, бо́дрость всѣ̑мъ подаю́щаго: ꙗ҆́кѡ да,  дре́вле престꙋпле́нїѧ плодо́мъ, сно́мъ поги́бельнымъ  оу҆снꙋ́вшымъ, бжⷭ҇твеннꙋю и҆ спаси́тельнꙋю бо́дрость  пода́си, дв҃а гл҃го́лаше пла́чꙋщи, ю҆́же велича́емъ. 
На лїтꙋргі́и, бл҃жє́нна ѻ҆ктѡ́иха на д҃: и҆ ѿ  канѡ́на ст҃ы́хъ, пѣ́снь г҃. Прокі́менъ, гла́съ д҃:  Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь  всѧ̑ хотѣ̑нїѧ своѧ̑ въ ни́хъ. Сті́хъ: Предзрѣ́хъ гдⷭ҇а  предо мно́ю вы́нꙋ, ꙗ҆́кѡ ѡ҆деснꙋ́ю менє̀ є҆́сть, да не  подви́жꙋсѧ. А҆пⷭ҇лъ къ корі́нѳѧнѡмъ, зача́ло рн҃г.  А҆ллилꙋ́їа, гла́съ в҃. Сті́хъ: Сѐ, что̀ добро̀, и҆лѝ  что̀ красно̀, но є҆́же жи́ти бра́тїи вкꙋ́пѣ; Є҆ѵⷢ҇лїе  матѳе́а, зача́ло л҃д, ѿ полꙋ̀. Прича́стенъ. Ра́дꙋйтесѧ  пра́веднїи: 


(с. 24) 
Мѣ́сѧца тогѡ́же во в҃-й де́нь. 
Ст҃ы́хъ мч҃никъ: а҆кїндѵ́на, пїга́сїа, а҆фѳо́нїа,  є҆лпїдїфо́ра и҆ а҆немподі́ста. 
На Гдⷭ҇и, воззва́хъ, стїхи̑ры гла́съ д҃.  Подо́бенъ: Ꙗ҆́кѡ до́блѧ: 
Пѧточи́сленное сочета́нїе мч҃никѡвъ воспои́мъ, ꙳  мꙋ́драго а҆кїндѵ́на, ꙳ пїга́сїа, є҆лпїдїфо́ра, ꙳ а҆фѳо́нїа  и҆ а҆немподі́ста, ꙳ дѡ́блїѧ страда́льцы ꙳ и҆ тє́плыѧ  защи́тники, ꙳ точа́щыѧ невозбра́ннꙋю благода́ть, ꙳ и҆  наде́ждꙋ незави́стнꙋ ꙳ безбѣ́днѡ благочести̑вымъ подаю́щыѧ. 
Ни гла́дъ, нижѐ бѣда̀, ꙳ ни жи́знь, нижѐ сме́рть,  ꙳ ни коно́бѡвъ врѣ̑нїѧ, ꙳ ни земны̑ѧ прѡ́пасти, нижѐ  ѕвѣре́й оу҆ста̀ ꙳ разлꙋчи́ти возмого́ша ѿ любвѐ  хрⷭ҇то́вы ꙳ ва́шѧ терпѣливомꙋ̑дрыѧ до́блєсти: ꙳ къ немꙋ́  бо непреста́ннѡ взира́юще, ꙳ и҆ того̀ є҆ди́наго жела́юще, ꙳  враждꙋ́ющыѧ побѣди́сте. 
Сла́дости насыща́ющесѧ, ꙳ и҆ свѣ́та и҆сполнѧ́еми, ꙳  и҆ жи́знь вѣ́чнꙋю наслѣ́довавше, ꙳ къ ва́мъ прибѣга́ющыѧ  ѿ бѣ́дъ и҆зба́вите, ꙳ и҆ оу҆́зъ и҆ темни́цы, ꙳ на  мѣ́стѣ ѡ҆ѕлобле́нїѧ, бг҃омꙋ́дрїи, ꙳ къ бг҃ꙋ дерзнове́нїе  и҆мꙋ́ще, ꙳ и҆ милосе́рдїе ꙗ҆влѧ́юще, ꙳ ꙗ҆́кѡ и҆́стиннѡ  хрⷭ҇топодража́телє. 
Сла́ва, гла́съ ѕ҃: 
Дне́сь пѧтоза́рный мч҃никѡвъ ли́къ, ꙗ҆́кѡ  свѣтоно́сныхъ ѕвѣ́здъ схожде́нїе, вѣ̑рныѧ просвѣща́ющь  къ та́инственномꙋ весе́лїю призва̀. дне́сь и҆̀же разꙋ́мнагѡ  сл҃нца слꙋжи́телїе, и҆ пе́рсскихъ потреби́телїе преда́нїй,  чꙋ́вственное со́лнце че́ствовавшыѧ, и҆ покланѧ́ющыѧсѧ  ѻ҆гню̀, рꙋково́дствоваша ко благоче́стїю. поче́рпше же  ѻ҆би́льнѣ (с. 25) страстоте́рпческꙋю и҆́хъ ча́шꙋ, и҆  хрⷭ҇та̀ ра́ди и҆злїѧ́вшимисѧ кровьмѝ вѣнча́шасѧ, на́съ  призыва́юще, благоче́стїѧ рачи́тели, прїиди́те, глаго́люще,  пѡ́двиги на́шими оу҆чреди́тесѧ, и҆ вѣнцы̀ и҆ чє́сти  зри́те: претерпѣ́вый бо до конца̀, то́й спасе́тсѧ,  хрⷭ҇то́съ и҆́стина и҆зречѐ: да ѻ҆́бщницы бꙋ́дете  вѣнцє́въ на́шихъ, и҆ моли́твенники ны̀ ко гдⷭ҇ꙋ и҆́мате. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Лю́ди беззако́ннѣйшыѧ безъ пра́вды пригвожда́ющыѧ  тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже  сѷмеѡ́нъ проречѐ, оу҆тро́бою, сп҃се, оу҆ѧзвлѧ́шесѧ. 
На стїхо́внѣ ѻ҆ктѡ́иха: и҆ ст҃ы́хъ стїхи́ра, гла́съ  а҃: 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Лꙋчы̀ возсїѧ́ша мч҃никѡвъ пѧтоза̑рныѧ, дѣ́вамъ  равночи́слєнны, воѡбражє́нїѧ бо и҆́хъ зрѧ́ще, ѡ҆зарѧ́емсѧ  па́мѧтемъ и҆́хъ приѡбща́ющесѧ. тѣ́мъ, моли́твами и҆́хъ,  хрⷭ҇тѐ бж҃е, безбѣ́днѣ спаса́й ѿ вра̑гъ дꙋ́шы на́шѧ, и҆  мольба́ми и҆́хъ неѡскꙋ́днꙋ жи́знь на́шꙋ соблюдѝ: ꙗ҆́кѡ  и҆сточа́еши ми́лѡсти твоѧ̑ бога̑тыѧ непреста́ннѡ,  безпреткнове́ннѡ тѧ̀ сла́вѧщымъ: оу҆пова́нїе же и҆мꙋ́щымъ  въ тѧ̀, моли́твами и҆́хъ да́рꙋй дꙋша́мъ на́шымъ ве́лїю  ми́лость. 
Сла́ва, гла́съ в҃. Самогла́сенъ: 
Прїиди́те, возра́дꙋемсѧ гдⷭ҇ꙋ, въ па́мѧти дне́сь  страстоте́рпцєвъ, ѽ празднолю́бцы! прїиди́те, восхва́лимъ  и҆́хъ, та́йнѡ похвалѧ́юще: ра́дꙋйсѧ, а҆кїндѵ́не, ра́дꙋйсѧ,  пїга́сїе, ра́дꙋйсѧ, а҆немподі́сте, ра́дꙋйсѧ, є҆лпїдїфо́ре,  ра́дꙋйсѧ, а҆фѳо́нїе, и҆̀же ле́сть і҆́дѡльскꙋю въ про́пасть  погрꙋзи́вше, и҆ хрⷭ҇та̀ гдⷭ҇а посредѣ̀ три́знища ꙗ҆́снѡ  проповѣ́давше. тѣ́мъ, всеблаже́ннїи и҆ многострада́льнїи,  непреста́ннѡ моли́тесѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀, і҆и҃се, пригвожде́на зрѧ́щи  (с. 26) неискꙋсобра́чнаѧ, пла́чꙋщи, глаго́лаше: ча́до  сладча́йшее, почто̀ ѡ҆ста́вилъ є҆сѝ менѐ, ро́ждшꙋю тѧ̀  є҆ди́нꙋ, свѣ́те непристꙋ́пный пребезнача́льнагѡ ѻ҆ц҃а̀;  потщи́сѧ и҆ просла́висѧ, ꙗ҆́кѡ да сла́вꙋ полꙋча́тъ  бжⷭ҇твеннꙋю, бжⷭ҇твєнныѧ стрⷭ҇ти твоѧ̑ сла́вѧщїи. 
Тропа́рь, гла́съ в҃: 
Страстоте́рпцы гдⷭ҇ни, бл҃же́нна землѧ̀, напи́вшаѧсѧ  кровьмѝ ва́шими, и҆ свѧ́та селє́нїѧ, прїи́мшаѧ тѣлеса̀  ва̑ша: въ три́знищи бо врага̀ побѣди́сте, и҆ хрⷭ҇та̀ со  дерзнове́нїемъ проповѣ́дасте: того̀, ꙗ҆́кѡ бла́га,  моли́те, спасти́сѧ, мо́лимсѧ, дꙋша́мъ на́шымъ. 
На оу҆́трени, ѻ҆́ба канѡ́на ѻ҆ктѡ́иха, и҆ ст҃ы́хъ  на д҃, є҆гѡ́же краегране́сїе: Твои́хъ мольба́ми мѧ̀  мч҃никѡвъ мно́жества покрыва́й. 
Ѳеофа́нъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Сл҃нца и҆мꙋ́ще пра́вды незаходи́ма, хрⷭ҇та̀ бг҃а  на́шего, просвѣща́юща ва́съ, ст҃і́и, невеще́ственнымъ  свѣ́томъ, ѻ҆́блаки разори́те невѣ́дѣнїѧ моегѡ̀. 
Безбѣ́днꙋю, ст҃і́и, безпрепо́ннѡ и҆сточа́юще  бл҃года́ть, подава́ете приходѧ́щымъ вѣ́рою, всѧ́кꙋ бѣдꙋ̀,  и҆ всѧ́кое оу҆ны́нїе, и҆ бꙋ́рю и҆ мѧте́жь оу҆ставлѧ́юще. 
Крѣ́постїю непобѣди́мою препоѧ́савшесѧ, ст҃і́и,  плотскі́ѧ не́мощи не помы́слисте: но безбоѧ́зненнѡ  мꙋдрова́нїе ꙗ҆влѧ́юще, на ѻ҆́гнь и҆ мꙋче́нїе дерзнꙋ́сте. 
Бг҃оро́диченъ: 
Ты̀, є҆ди́на бг҃оневѣ́сто, въ высоча́йшихъ  сѣдѧ́щаго на ѡ҆б̾ѧ́тїихъ носи́ла є҆сѝ, пло́ть бы́вша:  ты́ бо ꙗ҆ви́ласѧ є҆сѝ ѿ всѣ́хъ вѣ̑къ прїѧ́телище  досто́йное вседержи́телѧ. (с. 27) 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо ст҃ъ, па́че тебє̀, человѣколю́бче. 
Оу҆тверди́вшесѧ хрⷭ҇то́вою си́лою, всеизѧ́щнѣйшїи,  по́мысломъ крѣ́пкимъ, сквозѣ̀ ѻ҆́гнь же и҆ во́дꙋ,  стра́ждꙋще, преидо́сте къ нбⷭ҇нымъ. 
Нерасте́рзною бꙋ́дꙋщихъ наде́ждею ствержда́еми,  настоѧ́щихъ болѣ́зней, мꙋ́жественнѣйшимъ смы́сломъ,  всесла́внїи мч҃ницы, небрего́сте. 
Равномꙋ́дрствꙋюще тре́мъ ю҆́ношамъ, всехва́льнїи,  безꙋ́мїѧ пе́рсскагѡ ѻ҆́гнь оу҆гаша́юще ꙗ҆ви́стесѧ, росо́ю  дх҃а ѡ҆кроплѧ́еми. 
Бг҃оро́диченъ: 
Тѧ̀ предста́тельницꙋ и҆звѣ́стнꙋ, бг҃ома́ти,  стѧжа́вшїи, надє́жды на тѧ̀ возлага́юще, спаса́емсѧ, и҆, къ  тебѣ̀ прибѣга́юще, сохранѧ́емсѧ. 
Сѣда́ленъ, гла́съ и҃. Подо́бенъ: Премꙋ́дрости: 
Безбѣ́днѡ тече́нїе благочести́вное въ по́двизѣ  стра́ждꙋще, благосла́внїи, наде́ждею проидо́ша, вѣнцы̑  оу҆крѣплѧ́еми: сопроти̑вныѧ бо до конца̀ погꙋби́вше,  безпрепо́ннѡ побѣ́дꙋ свою̀ соверши́ша. тѣ́мъ и҆ ѻ҆би́льнѡ  просѧ́щымъ вѣ́рою и҆сточа́ютъ всегда̀ мно́жество  и҆сцѣле́нїй. и҆̀мже согла́снѡ возопїи́мъ: моли́те хрⷭ҇та̀  бг҃а, грѣхѡ́въ ѡ҆ставле́нїе дарова́ти чествꙋ́ющымъ любо́вїю  свѧтꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе (с. 28) дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Просвѣща́еми добро́тою и҆зѧ́щнѣйшагѡ страда́нїѧ,  свѣ́тлїи свѣти́льницы, мч҃ницы хрⷭ҇то́вы ꙗ҆ви́стесѧ,  свѣтлѣ́йшими лꙋча́ми ѡ҆зарѧ́юще зовꙋ́щыѧ: сла́ва, хрⷭ҇тѐ,  си́лѣ твое́й. 
Ѡ҆чище́нїе кро́вь мꙋ́ченикѡвъ бы́сть, и҆  благово́ннѣйшее и҆́стиннѡ приноше́нїе бг҃ꙋ, безпрепо́ннѡ  даю́щи, и҆ безбѣ́дный и҆сточа́ющи всѣ̑мъ и҆сто́чникъ  врачева́нїѧ. 
Разли́чныхъ напа́стей и҆ бѣ́дъ нахожде́нїе, ва́шими  моли́твами сꙋ́щими ко хрⷭ҇тꙋ̀ ѿрази́сте, соверша́ющихъ  оу҆се́рднѡ всесвѧще́ннꙋю, и҆ всепра́зднственнꙋю па́мѧть  ва́шꙋ, досточꙋ́днїи. 
И҆спрове́ргше пре́лести і҆́дѡльское безбо́жїе, бг҃а  всѣ́хъ животворѧ́щее дѣ́йство дѣ́лы ꙗ҆влѧ́юще, зва́сте,  преблаже́ннїи: сла́ва, хрⷭ҇тѐ, си́лѣ твое́й. 
Бг҃оро́диченъ: 
Крѣпча́йшее тѧ̀ ѻ҆рꙋ́жїе на врагѝ предлага́емъ,  ско́рби всѧ́кїѧ и҆ лю́тыхъ ѡ҆бстоѧ́нїй ѿрѣва́емъ вре́дъ,  и҆ возмꙋще́нїй є҆реті́ческихъ, мт҃и бж҃їѧ, и҆збѣга́емъ. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ: но  мы́ тѧ, (с. 29) є҆диноро́дне, ѻ҆ч҃ескїѧ сла́вы сїѧ́нїе  бжⷭ҇тва̀, ѿ но́щи оу҆́тренююще, воспѣва́емъ тѧ̀,  чл҃вѣколю́бче. 
Тѧ̀ сама́го, а҆фѳо́нїе, приве́лъ є҆сѝ хрⷭ҇тꙋ̀,  крѣ́пцѣ мꙋчи́тельскꙋю, сла́вне, ѡ҆бличи́въ ѕло́бꙋ  безбо́жнꙋю, и҆ къ свѣ́тꙋ прите́клъ є҆сѝ вѣ́ры веселѧ́сѧ. 
Подо́бѧсѧ, а҆фѳо́нїе, стрⷭ҇ти хрⷭ҇то́вѣ, тогѡ̀  ра́ди твоѧ̀ глава̀ ѿсѣче́сѧ и҆зѧ́щнѣ: къ неизмѣ́нномꙋ  бо весе́лїю потща́лсѧ є҆сѝ, и҆ безсме́ртномꙋ поко́ищꙋ. 
На недви́жимѣй наде́жди оу҆тверди́всѧ, и҆  кра̑снаѧ, ꙗ҆̀же на землѝ, ѡ҆плева́въ, всемꙋ́дре  є҆лпїдїфо́ре, неꙋкло́ннѡ бо ты̀ прете́клъ є҆сѝ по́прище  страда́нїѧ. 
Бг҃оро́диченъ: 
Возсїѧ́въ и҆зъ тебє̀ сл҃нце мы́сленное, свѣ̑тлыѧ  лꙋчы̀ своегѡ̀ бжⷭ҇тва̀ всѣ̑мъ прострѐ, бцⷣе влⷣчце:  тѣ́мъ всѝ тѧ̀ сла́вимъ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Текꙋ́щихъ тлѣ̑ннаѧ презрѣ́вше, нетлѣ̑ннаѧ  сподо́бистесѧ зрѣ́ти. и҆скꙋше́нїй оу҆́бѡ и҆зба́вите и҆  бѣ́дъ, вѣ́рою ва́съ призыва́ющыѧ, всехва́льнїи. 
Трⷪ҇цꙋ безнача́льнꙋю, пресла́внїи мч҃ницы, лю́тѡ  свѧ̑занныѧ и҆ въ темни́цахъ неѡсла́бнѡ держи̑мыѧ  разрѣши́ти, ва́шими мольба́ми, оу҆милосе́рдите. 
За тѧ̀ себѐ преда́вше на сме́рть, безсме́ртїе,  сп҃се мо́й, до́блїи полꙋчи́ша, и҆ спаси́телїе сꙋ́щихъ въ  бꙋ́ри и҆ напа́стехъ и҆ ско́рбехъ бы́ша. 
Бг҃оро́диченъ: 
Расто́ргни мои́хъ прегрѣше́нїй, ѻ҆трокови́це,  рꙋкописа́нїе, и҆ содержа́щїѧ мѧ̀ печа́ли и҆ страсте́й  разрѣше́нїе да́рꙋющи, и҆ соблюда́ющи вы́нꙋ неврежде́нна,  влⷣчце. (с. 30) 
Конда́къ, гла́съ в҃. Подо́бенъ: Твє́рдыѧ: 
Благочести̑выѧ и҆ бг҃онѡ́сныѧ мꙋ́ченики, ꙗ҆́кѡ на  землѝ ѡ҆ста́вльшыѧ всѧ̑, прїѧ́лъ є҆сѝ въ наслажде́нїе  бл҃ги́хъ твои́хъ, и҆ оу҆покое́нїе, а҆кїндѵ́на, пїга́сїа,  а҆немподі́ста, съ ни́миже а҆фѳо́нїа и҆ є҆лпїдїфо́ра же,  є҆ди́не сы́й пребл҃гі́й. 
І҆́косъ: 
Ѿве́рзи мѝ оу҆ста̀, хрⷭ҇тѐ мо́й, воспѣ́ти и҆  похвали́ти че́стнѡ по́двиги страстоте́рпєцъ твои́хъ, гдⷭ҇и:  сі́и бо всѧ̑ ѡ҆ста́вльше и҆ возлюби́вше тебѐ, созда́телѧ  всѣ́хъ, сꙋ̑щаѧ на землѝ всѧ̑, ꙗ҆́кѡ тлѣ̑ннаѧ вмѣни́ша.  и҆ та́кѡ, честны́й ѻ҆́бразъ живоно́снагѡ твоегѡ̀ крⷭ҇та̀  сотвори́вше, оу҆се́рднѡ предста́ша цр҃ю̀, ꙗ҆́кѡ  ѻ҆рꙋ̑жницы, мꙋ́чєницы до́блїи, вопїю́ще тѝ: є҆ди́не сы́й  пребл҃гі́й. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Ꙗ҆́кѡ и҆зба́вилъ є҆сѝ, и҆зъ пла́мене трѝ  благочести̑выѧ ѻ҆́троки, си́це и҆ ны́нѣ страда́льцы въ  пещѝ ѻ҆́гненнѣй сохрани́лъ є҆сѝ, вопїю́щыѧ тѝ  бг҃омꙋ́дреннѡ: ѻ҆тє́цъ на́шихъ бж҃е, бл҃гослове́нъ є҆сѝ. 
Дае́ши ѻ҆би̑льныѧ да́ры и҆ чꙋдодѣѧ́нїе  и҆сточа́еши, страстотє́рпцы твои́ми, хрⷭ҇тѐ, содѣва́ѧ и҆  содѣ́йствꙋѧ, ꙗ҆́кѡ милосе́рдъ, и҆ ꙗ҆влѧ́ѧ пою́щымъ тѧ̀:  ѻ҆тє́цъ на́шихъ бж҃е, бл҃гослове́нъ є҆сѝ. 
Мно́жество мꙋ́чєникъ, нело́жнѡ со́браннїи вѣ́рою,  приведо́стесѧ хрⷭ҇тꙋ̀, пресла́вныхъ чꙋде́съ ꙗ҆вле́нїе  дѣ́йствꙋюще, и҆ пою́ще: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
И҆зба́вленнїи тобо́ю пра́дѣднїѧ клѧ́твы, и҆ къ  присносꙋ́щнѣй пи́щи преше́дше, ра́дꙋйсѧ, зове́мъ тебѣ̀,  (с. 31) препросла́вленнаѧ влⷣчце, ꙗ҆́же бг҃а на́мъ  воплоще́ннаго ро́ждшаѧ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Благочести́вѣйшее мч҃никѡвъ торжество̀ ра́достнѡ  прїи́де, мі́ръ ѡ҆зарѧ́ющее всѧ̑ возвеселѝ, и҆ свѣ́тлѡ  оу҆краша́ющее вѣ́рою пою́щыѧ: гдⷭ҇а воспѣва́йте дѣла̀,  и҆ превозноси́те є҆го̀ во вѣ́ки. 
На ѕвѣ́ри, и҆ ро́вы, и҆ мꙋ̑ки лю̑тыѧ дерзнꙋ́сте,  преизѧ́щнїи, и҆мꙋ́ще помо́щника непобѣди́ма, сла́вы гдⷭ҇а.  є҆мꙋ́же ны́нѣ зове́мъ: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Ва́съ, дѡ́блїѧ страда́льцы, а҆кїндѵ́на, пїга́сїа, и҆  а҆немподі́ста, па́ки же а҆фѳо́нїа и҆ приснопа́мѧтнаго  є҆лпїдїфо́ра, и҆мꙋ́ще стѣ́нꙋ крѣ́пкꙋю, гдⷭ҇а пое́мъ и҆  превозно́симъ во вѣ́ки. 
Вѣнце́мъ побѣ́ды оу҆краси́вшесѧ, и҆ добро́ты  дїади́мою свѣтѧ́щесѧ, зарю̀ невече́рнюю коне́чнѡ,  бл҃же́ннїи, на нб҃сѣ́хъ прїѧ́ли є҆стѐ, мч҃ницы, зовꙋ́ще:  гдⷭ҇а по́йте дѣла̀, и҆ превозноси́те є҆го̀ во вѣ́ки. 
Бг҃оро́диченъ: 
Оу҆сты̀ и҆ ра́зꙋмомъ бцⷣꙋ мꙋ́дрствꙋюще,  пѣсносло́вимъ тѧ̀, пренепоро́чнаѧ: породила́ бо є҆сѝ,  пречⷭ҇таѧ, пло́тїю ѡ҆бложе́ннаго творца̀ и҆ бг҃а и҆ цр҃ѧ̀  хрⷭ҇та̀. тѣ́мъ тѧ̀, дв҃о, пое́мъ и҆ превозно́симъ во  вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Трꙋды̀ ва́шѧ на землѝ небе́сное весе́лїе прїѧ́ше,  и҆дѣ́же (с. 32) мꙋ́ченикѡвъ ли́цы и҆ бжⷭ҇твенныхъ  вѡ́инства, и҆ всѐ перворо́дныхъ сра́дꙋетсѧ торжество̀,  всебл҃же́ннїи. 
Ѿ оу҆́зъ лю́тыхъ, всебл҃же́ннїи, и҆ бѣ́дъ  и҆зба́вите всѧ̑, вѣ́рою ст҃о́е торжество̀ ва́ше  пра́зднꙋющыѧ, ми́ръ же и҆ тишинꙋ̀ просѧ́ще, и҆ спасе́нїе,  бл҃же́ннїи. 
Бога́тымъ ѡ҆зарѧ́еми свѣ́томъ, и҆ бл҃года́тїю,  страстоте́рпцы, сїѧ́юще, согрѣше́нїй разрѣше́нїе и҆  печа́лей кꙋ́пнѡ съ ва́ми подви́гшимисѧ, да́ти къ ва́мъ  прибѣга́ющымъ, бл҃годѣ́телѧ оу҆моли́те. 
Бг҃оро́диченъ: 
Є҆́ѵа оу҆́бѡ дре́ва жи́зненнагѡ и҆згна́сѧ,  возбрани́вшисѧ причаще́нїѧ: ты́ же, дв҃о бцⷣе, жи́знь  превѣ́чнꙋю родила̀ є҆сѝ, мі́рꙋ живоно́сное дѣ́йство  да́рꙋющи вѣ́рою. 
Свѣти́ленъ. Подо́бенъ: Жєны̀ оу҆слы́шите: 
А҆кїндѵ́на, и҆ пїга́сїа, и҆ є҆лпїдїфо́ра  вѣнча́емъ, со а҆фѳо́нїемъ, пѣ́сньми, кꙋ́пнѡ и҆  а҆немподі́ста: и҆́бо пе́рсскꙋю ле́сть ѡ҆бличи́вше  сꙋемꙋ́дреннꙋю, и҆ бїє́нїѧ и҆ ра̑ны за хрⷭ҇та̀  претерпѣ́вше, неизречє́нныѧ сла̑вы полꙋчи́ша. 
Бг҃оро́диченъ: 
Ра́дꙋйсѧ, бж҃їѧ пала́то: ра́дꙋйсѧ, горо̀  ѡ҆сѣнѧ́ема: ра́дꙋйсѧ, кꙋпино̀ неѡпали́маѧ: ра́дꙋйсѧ,  прⷭ҇то́ле сла́вы: ра́дꙋйсѧ, бжⷭ҇твеннаѧ трапе́зо: ра́дꙋйсѧ,  рꙋ́чко всезлата́ѧ: ра́дꙋйсѧ, свѣ́щниче ѻ҆гнезра́чный:  ра́дꙋйсѧ, ле́гкїй ѻ҆́блаче, дв҃о мт҃и марі́е. 
На стїхо́внѣ ѻ҆ктѡ́иха, и҆ ст҃ы́хъ стїхи́ра, гла́съ  в҃. 
Сті́хъ: Мнѡ́ги скѡ́рби првⷣнымъ, и҆ ѡ҆ всѣ́хъ  и҆́хъ и҆зба́витъ ѧ҆̀ гдⷭ҇ь. 
Кро́вными тѡ́ки тѣ́ло ѡ҆багри́въ, безбѣ́днѣ  проше́лъ є҆сѝ пꙋ́ть мꙋче́нїѧ, страстоте́рпче а҆кїндѵ́не:  тѣ́мъ и҆ крѣ́постїю бжⷭ҇твенною препоѧ́савсѧ, вра̑жїѧ  и҆зсѣ́клъ є҆сѝ кознѡдѣ́йства. хрⷭ҇та̀ бг҃а молѝ ѡ҆  на́съ, спасти́сѧ дꙋша́мъ на́шымъ. (с. 33) 
Сла́ва, гла́съ д҃: 
Пѧтоза́рнаѧ страда́лєцъ свѣща̀, ꙗ҆́кѡ въ  дꙋбра́вѣ дре́въ сѣки́рою, дв҃дски и҆зсѣчѐ ле́сть  вра́жїю, и҆сповѣ́давше хрⷭ҇та̀ предъ цари̑, непреста́ннѡ  мо́лѧтъ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Ꙗ҆́кѡ до́блѧ: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́ннѣйше; ꙳ сїѧ̑  тѝ невѣ́рный собо́ръ воздадѐ пребеззако́нный, ꙳ и҆́же  мно́гихъ твои́хъ чꙋде́съ наслади́выйсѧ: ꙳ но сла́ва  неизгл҃го́ланномꙋ ꙳ соше́ствїю твоемꙋ̀, влⷣко. 
На лїтꙋргі́и, прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀: Сті́хъ: Предзрѣ́хъ гдⷭ҇а предо  мно́ю вы́нꙋ: А҆пⷭ҇лъ ко є҆фесе́ємъ, зача́ло сл҃г.  А҆ллилꙋ́їа, гла́съ д҃. Воззва́ша пра́веднїи: Сті́хъ:  Мнѡ́ги скѡ́рби пра́вєднымъ: Є҆ѵⷢ҇лїе матѳе́а, зача́ло  л҃ѕ: Прича́стенъ: Ра́дꙋйтесѧ пра́веднїи: 


(с. 33) 
Мѣ́сѧца тогѡ́же въ г҃-й де́нь. 
Ст҃ы́хъ мч҃никъ, а҆кеѱі́мы є҆пі́скопа, и҆ і҆ѡ́сифа  пресвѵ́тера, и҆ а҆їѳа́ла дїа́кона: 
И҆ ѡ҆бновле́нїе хра́ма, ст҃а́гѡ великомч҃ника  геѡ́ргїа, и҆́же въ лѵ́дѣ, и҆дѣ́же положено̀ є҆́сть  честно́е тѣ́ло є҆гѡ̀. 
На Гдⷭ҇и, воззва́хъ, стїхи̑ры мч҃никѡвъ, гла́съ  и҃. 
Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ а҆кеѱі́ма кра́сный, ꙳  мч҃никѡмъ слꙋжи́тель, ꙳ пѣ́сней оу҆вѧзе́нїемъ вѣнча́етсѧ  дне́сь, ꙳ бг҃оѧ́звєннаѧ страда̑нїѧ предлага́етъ, ꙳ и҆  ѡ҆стрꙋплѧ́етъ врага̀ безпло́тнаго. ꙳ ѽ каковы̑ѧ полꙋчѝ  многода̑рныѧ (с. 34) бл҃года̑ти! ꙳ є҆гѡ́же моли́твами  спасѝ дꙋ́шы на́шѧ, хрⷭ҇тѐ, ꙗ҆́кѡ милосе́рдъ. 
Ѽ пресла́внагѡ чꙋдесѐ! ꙳ ѿ персі́ды ѕвѣзда̀, ꙳  і҆ѡ́сифъ возсїѧ̀, ꙳ волше́бнꙋю ме́рзость разрꙋша́ѧ дꙋ́хомъ,  ꙳ кро́вными стрꙋѧ́ми погасѝ ѻ҆гнѧ̀ слꙋже́нїе безбо́жїѧ. ꙳  ѽ крѣ́пости, є҆́юже низложѝ де́мѡны! ꙳ тогѡ̀ моли́твами  спасѝ дꙋ́шы на́шѧ, хрⷭ҇тѐ, ꙳ ꙗ҆́кѡ милосе́рдъ. 
Ѽ пресла́внагѡ чꙋдесѐ! ꙳ а҆їѳа́лъ, тве́рдый, ꙳  страда́нїѧ побо́рникъ тезоимени́тъ ꙗ҆влѧ́етсѧ, ꙳ са́дъ  присноцвѣтꙋ́щїй, ꙳ и҆ рѣ́жемь, цвѣте́тъ ра́нами, ꙳ и҆  оу҆жѐ оу҆мерщвлѧ́емь, жи́ти начина́етъ. ꙳ ѽ крѣ́пости  є҆стества̀, ю҆́же претерпѣ̀! ꙳ тогѡ̀ моли́твами спасѝ  дꙋ́шы на́шѧ, хрⷭ҇тѐ, ꙗ҆́кѡ милосе́рдъ. 
И҆́ны стїхи̑ры ст҃а́гѡ геѡ́ргїа, гла́съ д҃. Подо́бенъ:  Ꙗ҆́кѡ до́блѧ: 
Страстоте́рпче геѡ́ргїе, ꙳ а҆́гг҃лѡвъ собесѣ́дниче,  ꙳ и҆ мꙋ́ченикѡвъ ссе́льниче, прибѣ́жище скорбѧ́щихъ  всегда̀, ꙳ приста́нище оу҆тише́нїѧ ꙳ пла́вающемꙋ и҆ мнѣ̀  въ житїѝ бꙋ́ди, ꙳ и҆ оу҆пра́ви, молю́ тѧ, жи́знь мою̀: ꙳  ꙗ҆́кѡ да вѣ́рою несомнѣ́нною оу҆блажа́ю, ꙳ па́че  є҆стества̀ по́двиги твоѧ̑. 
Въ мо́ри мѧ̀ пла́вающа, ꙳ на пꙋтѝ ше́ствꙋюща, ꙳ въ  нощѝ спѧ́ща соблюдѝ, ꙳ бдѧ́щꙋ просвѣтѝ ꙳ оу҆́мъ мо́й,  геѡ́ргїе, ꙳ и҆ наста́ви твори́ти во́лю гдⷭ҇ню: ꙳ ꙗ҆́кѡ да  ѡ҆брѧ́щꙋ въ де́нь сꙋ́дный, ꙳ въ житїѝ содѣ́ѧнныхъ мѝ  разрѣше́нїе, ꙳ прибѣга́ѧ въ кро́въ тво́й, сла́вне. 
Вѣ́ры бронѧ́ми, ꙳ и҆ щито́мъ благода́ти ꙳, и҆  крⷭ҇та̀ копїе́мъ ѡ҆гради́всѧ, ꙳ сопроти̑внымъ непобѣди́мь  бы́лъ є҆сѝ, геѡ́ргїе. ꙳ и҆ ꙗ҆́кѡ бжⷭ҇твенный храбо́рникъ,  ꙳ дє́мѡнскїѧ полкѝ побѣди́въ, ꙳ со а҆́гг҃лы ликꙋ́еши, ꙳  вѣ̑рныѧ же, сохранѧ́ѧ, ѡ҆свѧща́еши, ꙳ и҆ спаса́еши,  призыва́емь. 
Сла́ва, гла́съ ѕ҃: 
Досто́йнѡ и҆́мене жи́тельствовалъ є҆сѝ, во́ине  геѡ́ргїе: (с. 35) крⷭ҇тъ бо хрⷭ҇то́въ на ра́мена взе́мъ, ѿ  дїа́вольскїѧ ле́сти ѡ҆лѧденѣ́вшꙋю зе́млю до́брѣ  воздѣ́лалъ є҆сѝ, и҆ терно́вное слꙋже́нїе и҆скорени́въ  і҆́дѡльское, правосла́вныѧ вѣ́ры ло́зꙋ насади́лъ є҆сѝ.  тѣ́мже то́чиши врачева̑нїѧ во все́й вселе́ннѣй вѣ̑рнымъ,  и҆ трⷪ҇цы дѣ́латель пра́веденъ показа́лсѧ є҆сѝ: молѝ,  мо́лимсѧ, ѡ҆ ми́рѣ мі́ра, и҆ спасе́нїи дꙋ́шъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
На дре́вѣ живо́тъ на́шъ зрѧ́щи, всенепоро́чнаѧ  бцⷣа, ви́сѧщъ, мт҃рски рыда́ющи, вопїѧ́ше: сн҃е мо́й и҆  бж҃е мо́й, спасѝ любо́вїю пою́щыѧ тѧ̀. 
На стїхо́внѣ ѻ҆ктѡ́иха. Сла́ва, ст҃ы́хъ, гла́съ  ѕ҃: 
Є҆фре́ма карі́а: 
Предпꙋ́тїе ѻ҆бра́знѡ трисїѧ́ннагѡ ва́шегѡ  є҆диноꙋ́мїѧ, и҆ во хрⷭ҇тѣ̀ мꙋче́нїѧ, неизрече́нныѧ трⷪ҇цы  и҆ пресꙋ́щественныѧ є҆ди́ницы страда́льцы, и҆̀же въ  персі́дѣ неѡпа́льни соблю́дшесѧ трїѐ ѻ҆́троцы бы́ша:  ꙗ҆́кѡ бо ѻ҆нѝ на пла́мень дерзнꙋ́вше, бг҃ꙋ не досади́ша,  та́кѡ и҆ вы̀ оу҆мре́ти не ѿреко́стесѧ, не пощадѣ́вшесѧ  хрⷭ҇то́вою любо́вїю. но, ꙗ҆́кѡ во ѻ҆́нѣхъ ꙗ҆ви́выйсѧ  четве́ртый въ пла́мени ѡ҆роша́ше, та́кѡ и҆ ва́съ хрⷭ҇то́съ,  и҆́же є҆ди́нъ ѿ трⷪ҇цы, прїѧ́тъ въ мѣ́сто прохла́дное,  а҆кеѱі́ма со і҆ѡ́сифомъ, и҆ а҆їѳала̀, бг҃опрїѧ́тнїи,  моли́тесѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ  вопїѧ́ше: что̀ стра́нное, є҆́же ви́жꙋ, та́инство, сн҃е  мо́й; ка́кѡ на дре́вѣ оу҆мира́еши, пло́тїю повѣ́шенъ,  жи́зни пода́телю; 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. (с. 36) 
Сла́ва геѡ́ргїа, гла́съ то́йже: 
Ꙗ҆́кѡ плѣ́нныхъ свободи́тель, и҆ ни́щихъ  защи́титель, немощствꙋ́ющихъ вра́чь, побѣдоно́сче  великомꙋ́чениче геѡ́ргїе, молѝ хрⷭ҇та̀ бг҃а, спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
На оу҆́трени є҆ди́нъ канѡ́нъ ѻ҆ктѡ́иха, со  і҆рмосо́мъ на ѕ҃: и҆ мч҃никѡвъ на д҃: и҆ геѡ́ргїа, на д҃. 
Канѡ́нъ мꙋ́ченикѡвъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Трⷪ҇цы равночи́сленнїи прест҃ы́ѧ, всебога́тїи, тоѧ̀  ꙗ҆ви́стесѧ честні́и поклѡ́нницы, и҆ предстоитѐ престо́лꙋ  трⷪ҇чномꙋ, те́плїи застꙋ̑пницы притека́ющымъ къ ва́мъ. 
Трⷪ҇цы поклѡ́нницы трисо́лнечныѧ сꙋ́ще, многобо́жїѧ  ле́сть, ст҃і́и, разрꙋши́сте, претерпѣ́вше мꙋ́ки  многоѻбра̑зныѧ и҆ сме́рть непра́веднꙋю, бг҃облаже́ннїи. 
Мꙋче́нїѧ пꙋчи́нꙋ безъ волне́нїѧ преидо́сте вѣ́рою,  бл҃же́ннїи, и҆ приста́сте къ безпеча́льномꙋ животꙋ̀, къ  приста́нищꙋ вы́шнїѧ свѣ́тлости, въ сла́вꙋ неизрече́ннꙋю. 
Бг҃оро́диченъ: 
Ра́дости на́мъ хода́таица, ꙗ҆́кѡ прїе́мши  и҆сполне́нїе всегѡ̀ бж҃ества̀, ꙗ҆ви́ласѧ є҆сѝ,  пренепоро́чнаѧ. тѣ́мъ всѝ тебѣ̀ ра́дость а҆́гг҃ловꙋ  согла́снѡ зове́мъ, бг҃ора́дованнаѧ. 
И҆́нъ канѡ́нъ ст҃а́гѡ геѡ́ргїа. 
є҆гѡ́же краегране́сїе: Дѣ́ланїе бг҃ꙋ тѧ̀ сла́влю,  блаже́нне. 
Гла́съ д҃. Пѣ́снь а҃. І҆рмо́съ: 
Трїста́ты крѣ́пкїѧ, рожде́йсѧ ѿ дв҃ы,  безстра́стїѧ во (с. 37) глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Дѣ́ланїе бж҃їе гобзꙋ́ющее ꙗ҆ви́лсѧ є҆сѝ, пита́ѧ  вѣ̑рныѧ подража́нїемъ благочести́вымъ, страстоте́рпче  геѡ́ргїе, па́мѧть твою̀ свѣтоно́снꙋю свѧще́ннѡ  пра́зднꙋющыѧ, и҆ въ се́й те́плѡ тѧ̀ сла́вѧщыѧ. 
Разжжѐ твоѐ, страстоте́рпче, се́рдце бжⷭ҇твенное  раче́нїе вои́стиннꙋ, самозва́нъ тѣ́мъ къ мꙋчи́телємъ  прише́лъ є҆сѝ, попалѧ́ѧ многобо́жїѧ пре́лесть, и҆ ра́зꙋмъ  свѣ́тлости ѡ҆блиста́ѧ спасе́нїѧ. 
Ꙗ҆́кѡ ле́въ оу҆пова́ѧ, сꙋди́щꙋ предста́лъ є҆сѝ,  возвѣща́ѧ ꙗ҆́вственнѡ воплоще́нїе хрⷭ҇то́во, и҆́мже мі́ръ  и҆зба́висѧ паде́нїѧ дре́внѧгѡ, пе́рвое прїѧ́тъ благопло́дїе,  требл҃же́нне геѡ́ргїе. 
Бг҃оро́диченъ: 
И҆збавлѧ́ѧ на́съ ѡ҆сꙋжде́нїѧ дре́внѧгѡ, сн҃ъ бж҃їй  бы́сть сн҃ъ дв҃ы, ꙗ҆́кѡ чл҃вѣ́къ: тѣ́мъ сего̀ во двою̀  сꙋщєствꙋ̀ и҆ хотѣ̑нїю правовѣ́рнымъ се́рдцемъ сла́вимъ. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ, па́че тебє̀, чл҃вѣколю́бче. 
Не въ мꙋ́дрости є҆́ллинскагѡ сꙋ́етїѧ, мꙋ́дрїи, но  ра́зꙋмомъ бжⷭ҇твеннымъ безбо́жїе ѡ҆бличи́сте пе́рсское,  оу҆кори́вше си́хъ безꙋ́мїе. 
Свѧщеннонача́лїѧ просвѣще́нъ бжⷭ҇твеннымъ  помаза́нїемъ, свѧще́нный а҆кеѱі́мо, мꙋче́нїѧ же кро́вїю  себѐ оу҆краси́лъ є҆сѝ, бг҃облаже́нне. 
Сокрꙋше́нїе твои́хъ оу҆дѡ́въ, і҆ѡ́сифе  приснопа́мѧтне, прелє́стныѧ кѡ́зни до конца̀, мꙋ́чениче,  сокрꙋшѝ, тебѣ́ же и҆схода́таи сла́вꙋ нетлѣ́ннꙋю. 
Бг҃оро́диченъ: 
Тѧ̀ мꙋ́дрость бж҃їѧ чистѣ́йшее селе́нїе ѡ҆брѣ́тши,  ѿ (с. 38) твои́хъ чⷭ҇тыхъ крове́й воплоти́сѧ, и҆ по  ржⷭ҇твѣ̀ нетлѣ́ннꙋ ꙗ҆вѝ. 
И҆́нъ. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Ро́да и҆ ѻ҆те́чества сла́вы ра́достїю ѿве́ргсѧ,  хрⷭ҇тꙋ̀ послѣ́довалъ є҆сѝ, и҆ го́рнѧгѡ сїѡ́на жи́тель,  мꙋ́чениче, ꙗ҆ви́лсѧ є҆сѝ краснѣ́йшїй. 
Да наслѣ́дникъ и҆зѧ́щенъ и҆ покори́въ жива́гѡ бг҃а  сн҃ъ ꙗ҆ви́шисѧ, претерпѣ́лъ є҆сѝ ра̑ны треволне́нїѧ  мꙋчи́телей, мꙋ́чениче до́блїй. 
Бг҃оро́диченъ: 
Во всего̀ а҆да́ма ѡ҆дѣ́ѧсѧ, и҆́же милосе́рдїѧ ра́ди  но́вый а҆да́мъ бы́сть и҆зъ тебє̀, пренепоро́чнаѧ, є҆ди́нъ  сы́й человѣ́кѡвъ созда́тель. 
Конда́къ ст҃ы́хъ, гла́съ в҃. Подо́бенъ: Вы́шнихъ  и҆щѧ̀: 
Бжⷭ҇твєннаѧ, мꙋ́дре, непоро́чнѡ тайноводи́лъ  є҆сѝ, же́ртва прїѧ́тна бы́лъ є҆сѝ, бг҃обл҃же́нне:  хрⷭ҇то́вꙋ бо пи́лъ є҆сѝ ча́шꙋ сла́внѡ, свѧ́те а҆кеѱі́мо,  со страда̑льцы твои́ми, молѧ́сѧ непреста́ннѡ ѡ҆ всѣ́хъ  на́съ. 
І҆́косъ: 
Кто̀ ѿ вѣ́рныхъ возмо́жетъ ѿню́дъ досто́йнѡ  воспѣ́ти премꙋ́драго свѧще́нника а҆кеѱі́ма, свѣти́льника  хрⷭ҇то́ва; то́й бо разрꙋшѝ пре́лесть і҆́дѡльскꙋю, и҆  посрамѝ де́мѡнскаѧ оу҆хищрє́нїѧ крѣ́пкою си́лою сп҃са  хрⷭ҇та̀ бг҃а, трⷪ҇цѣ прест҃ѣ́й благоче́стнѡ покланѧ́тисѧ  наказꙋ́ѧ, ѻ҆ц҃а̀ и҆ сн҃а и҆ ст҃а́го дх҃а во є҆ди́номъ  бжⷭ҇твѣ̀ почита́ти, молѧ́сѧ непреста́ннѡ ѡ҆ всѣ́хъ на́съ. 
Сѣда́ленъ мч҃никѡвъ, гла́съ и҃. Подо́бенъ:  Премꙋ́дрости: 
І҆ѡ́сифъ до́блїй подви́жникъ, а҆кеѱі́ма, пре́лести  гꙋби́тель и҆ а҆їѳа́лъ, сла́вный страда́лецъ непобѣди́мый,  свѣ̑тлыѧ ѕвѣ̑зды, вѣ́рными въ пѣ́снехъ досто́йнѡ  вои́стиннꙋ да восхва́лѧтсѧ дне́сь: сі́и бо пре́лесть  пе́рсѡвъ ѡ҆черни́ша, (с. 39) со́лнцꙋ не поже́рше, ни ѻ҆гнѧ̀  поче́тше, къ ни́мже любо́вїю возопїе́мъ: моли́те хрⷭ҇та̀  бг҃а, грѣхѡ́въ ѡ҆ставле́нїе дарова́ти пра́зднꙋющымъ  любо́вїю свѧтꙋ́ю па́мѧть ва́шꙋ. 
Сла́ва ст҃а́гѡ геѡ́ргїа, гла́съ а҃. Подо́бенъ:  Гро́бъ тво́й: 
Во́инство на землѝ возненави́дѣвъ, мч҃ниче, на  нб҃сѣ́хъ возжелѣ́лъ є҆сѝ сла́вы, и҆ болѣ̑зни поне́слъ  є҆сѝ, и҆ лю́тꙋю сме́рть. тѣ́мъ, дне́сь всесвѧтꙋ́ю твою̀  па́мѧть пра́зднꙋюще, хрⷭ҇тꙋ̀ прино́симъ хвалꙋ̀, требл҃же́нне  геѡ́ргїе. 
И҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма̀ и҆ сло́ва, непреста́ннѡ  молѝ ѡ҆ воспѣва́ющихъ тѧ̀, пода́ти ѡ҆ставле́нїе грѣхѡ́въ  на́шихъ всѣ́хъ, и҆ и҆справле́нїе житїѧ̀, вѣ́рою и҆  любо́вїю при́снѡ сла́вѧщымъ тѧ̀. 
Крⷭ҇тобг҃оро́диченъ: 
Нескве́рнаѧ а҆́гница, а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи, вѣща́ше, мт҃рски  восклица́ющи: ка́кѡ претерплю̀ твоѐ, є҆́же па́че сло́ва,  сн҃е мо́й, сни́тїе, и҆ вѡ́льныѧ стрⷭ҇ти, бж҃е пребл҃гі́й. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ни̑жнѧѧ презрѣ́вше, и҆ ко є҆ди̑нѣмъ пребыва́ющымъ  смотрѧ́юще, тѣ́хъ полꙋчи́ша жили̑ща, а҆кеѱі́ма до́блїй,  и҆ сла́внїи і҆ѡ́сифъ и҆ а҆їѳа́лъ, да восхва́лѧтсѧ. 
И҆́же къ є҆ди́номꙋ влⷣцѣ просте́ртое твоѐ  помышле́нїе, во вре́мѧ страда́нїѧ, мꙋ́чениче, ѡ҆блегчє́нїѧ  тебѣ̀ творѧ́ше нестерпи́мыхъ мꙋ́къ, крѣ́пкїй і҆ѡ́сифе,  страстоте́рпче хрⷭ҇то́въ досточꙋ́дне. 
Честно́е твоѐ свидѣ́тельство, ꙗ҆́кѡ плодови́та  лоза̀ ѡ҆б̾е́млема, и҆сточа́етъ вїно̀ вѣ̑рнымъ  оу҆миле́нїѧ, а҆їѳа́ле (с. 40) страстоте́рпче, веселѧ́щи  зовꙋ́щыѧ: сла́ва, хрⷭ҇тѐ, си́лѣ твое́й. 
Бг҃оро́диченъ: 
Ст҃а́ѧ бцⷣа, въ ню́же всели́тисѧ бл҃говолѝ, ꙗ҆́кѡ  во бл҃гово́нный хра́мъ, сло́во ѻ҆́ч҃ее и҆ равнобжⷭ҇твенное,  не растлѣ̀ чистоты̀, ни стꙋжѝ: и҆́бо родѝ є҆мманꙋ́ила,  бг҃а и҆ чл҃вѣ́ка. 
И҆́нъ. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Оу҆мерщвле́нное твоѐ тѣ́ло мꙋ́ками, бл҃же́нне,  оу҆мерщвле́ннаго сло́ва воѡбража́етъ стрⷭ҇ти, дарова́вшагѡ  тѝ живо́тъ вѣ́чный. 
Щито́мъ и҆́стиннымъ ѡ҆гражде́нъ, побо́рники лжи̑выѧ  крѣ́пкимъ смы́сломъ кꙋ́пнѡ погꙋби́лъ є҆сѝ, бг҃омꙋ́дре  геѡ́ргїе. 
Просла́висѧ твои́ми оу҆́ды ст҃ы́ми, и҆́же въ  земны́хъ ѡ҆дѣ́ѧсѧ неможе́нїе, сло́во. тѣ́мъ вѣ́чнѡ тѧ̀  прославлѧ́емъ, геѡ́ргїе. 
Бг҃оро́диченъ: 
И҆́же бытїѐ дарова́вый человѣ́кѡмъ, и҆ є҆́же  до́брѣ бы́ти тѣ̑мъ, престꙋпле́нїемъ и҆стлѣ́вшымъ,  пречⷭ҇таѧ, дарова̀, бы́въ чл҃вѣ́къ. 
Пѣ́снь є҃. І҆рмо́съ: 
Ты̀, гдⷭ҇и, мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Вели́кое и҆ честно́е призыва́ѧ и҆́мѧ гдⷭ҇не, ча́шꙋ  спасе́нїѧ страда́нїй, ра́дꙋѧсѧ, а҆кеѱі́мо, и҆спи́лъ  є҆сѝ. 
Вы́шнѧѧ тѧ̀ пи́ща зва́ннаго ра́нами прїѧ́тъ, и҆  ли́цы, і҆ѡ́сифе, мꙋ́ченичестїи, съ ни́ми веселѧ́щасѧ. 
Са́дъ присноцвѣтꙋ́щїй, плоды̀ пѡ́двигъ твои́хъ  концы̀ пита́ѧ, и҆́стиннѡ ꙗ҆ви́лсѧ є҆сѝ, а҆їѳа́ле  бл҃же́нне. 
Бг҃оро́диченъ: 
Свѣ́тъ безлѣ́тный на́мъ ѻ҆́ч҃ее сїѧ́нїе родила̀  є҆сѝ подъ лѣ́ты, бл҃госты́нею бога́тства бы́вша,  пренепоро́чнаѧ. (с. 41) 
И҆́нъ. І҆рмо́съ то́йже. 
Вше́дъ мꙋ́жески въ мꙋ́ченическїй по́двигъ, и҆  порази́лъ є҆сѝ і҆́дѡльское, страстоте́рпче, свирѣ́пство,  тѣ́ломъ сокрꙋша́емь. 
Тебѐ, ка́мень свѣ́тлый, влⷣка въ вѣнцѣ́хъ  вонзѐ, страстоте́рпче, свое́й цр҃кви подо́бнѡ сїѧ́юща. 
Пожре́сѧ, ꙗ҆́кѡ а҆́гнецъ, до́брагѡ  пастыренача́льника сме́рть воѡбрази́въ, и҆ прине́слсѧ є҆сѝ  вы́шнѣй трапе́зѣ же́ртва непоро́чна. 
Бг҃оро́диченъ: 
Спаси́ ны ѿ бѣ́дъ и҆ скорбе́й, пречⷭ҇таѧ бцⷣе,  и҆ мꙋ́къ и҆зба́ви бꙋ́дꙋщихъ, моли́твами твои́ми. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Главѣ̀, а҆кеѱі́мо, твое́й ѿсѣ́ченнѣй ѿ  тѣлесѐ, хрⷭ҇тꙋ̀ совокꙋпѝ вѣ́рою дꙋ́шꙋ твою̀, мч҃ниче,  неѿстꙋ́пнѡ, та́мѡ сꙋ́щими зарѧ́ми при́снѡ просвѣща́емь. 
Ка́менїемъ, ꙗ҆́кѡ первострада́лецъ, мч҃ниче,  оу҆бива́емь, не ѿве́рглсѧ є҆сѝ ка́мене жи́зненнагѡ  хрⷭ҇та̀, преходѧ̀ къ та́мѡ сꙋ́щымъ свѣ̑тлымъ ѻ҆би́телемъ. 
Же́злїемъ неми́лостивнѡ оу҆ранѧ́емь, ра́довашесѧ,  же́злъ и҆мѣ́ѧ си́лы крⷭ҇тъ гдⷭ҇ень и҆ похвалꙋ̀,  страстоте́рпче а҆їѳа́ле, бг҃омꙋ́дре всебога́те. 
Бг҃оро́диченъ: 
Кꙋпина̀ проѡбразова́ше вели́кꙋю та́йнꙋ, па́че  оу҆ма̀, твоегѡ̀ ржⷭ҇тва̀, ѻ҆гне́мъ ѿню́дъ повива́ема, и҆  ника́коже ѡ҆палѧ́ема, дв҃о всепѣ́таѧ. 
И҆́нъ. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Сосꙋ́дъ раздроблѧ́емь тѣ́ла, страда́нїи, мч҃ниче,  вра̑жїѧ (с. 42) всѧ̑ кѡ́зни лꙋка̑выѧ мꙋ́жески разрꙋши́лъ  є҆сѝ, всеблаже́нне геѡ́ргїе. 
Ѻ҆строты̀, разсѣка́ющїѧ тѣ́ло и҆ колесѐ,  мꙋ́чениче и҆ распалѧ́емы ве́щи пе́щныѧ, и҆́же къ бг҃ꙋ  любо́вїю распалѧ́емь, ѿню́дъ не оу҆страши́лсѧ є҆сѝ. 
Бг҃оро́диченъ: 
Ст҃ы́й хра́мъ, во ст҃ы́хъ почива́ющемꙋ была̀ є҆сѝ  бг҃ома́ти: тѣ́мже на́съ, вѣ́рнѡ пою́щихъ тебѐ,  ѡ҆свѧща́еши, приснодв҃о. 
Конда́къ ст҃а́гѡ геѡ́ргїа, гла́съ и҃. Подо́бенъ:  Взбра́нной: 
Къ возбра́нномꙋ и҆ ско́ромꙋ застꙋпле́нїю твоемꙋ̀  прибѣ́гше вѣ́рнїи, мо́лимъ и҆зба́витисѧ, страстоте́рпче  хрⷭ҇то́въ, ѿ собла̑знъ вра́жїихъ воспѣва́ющымъ тѧ̀, и҆  всѧ́кихъ бѣ́дъ, и҆ ѡ҆ѕлобле́нїй, да зове́мъ: ра́дꙋйсѧ,  мч҃ниче геѡ́ргїе. 
І҆́косъ: 
Вели́къ въ предста́тельствахъ землѝ показа́лсѧ  є҆сѝ, гдⷭ҇ень оу҆го́дниче и҆ дрꙋ́же: вѣ̑рныѧ бо лю́ди,  покрыва́ѧ, спаса́еми при́снѡ, сла́вне. тѣ́мъ вѣ́рою и҆  любо́вїю вопїе́мъ тебѣ̀, многострада́льче: ра́дꙋйсѧ, и҆́мже  просвѣща́етсѧ мі́ръ: ра́дꙋйсѧ, и҆́мже во́инство  ѡ҆зарѧ́етсѧ: ра́дꙋйсѧ, вѣ́рныхъ ѿ плѣ́на и҆збавле́нїе:  ра́дꙋйсѧ, ю҆́зникѡвъ ско́рое застꙋпле́нїе: ра́дꙋйсѧ, высото̀  съ вѣ́рою притека́ющихъ къ тебѣ̀ те́плѣ: ра́дꙋйсѧ,  ѡ҆богати́телю лю́бѧщихъ тѧ̀ и҆ въ ско́рби весе́лїе:  ра́дꙋйсѧ, ꙗ҆́кѡ сы́й люде́й ѡ҆гражде́нїе: ра́дꙋйсѧ, ꙗ҆́кѡ  подае́ши во бране́хъ побѣжде́нїе: ра́дꙋйсѧ, ѕвѣздо̀  просвѣща́ющаѧ пла́вающыѧ: ра́дꙋйсѧ, рѣши́телю всѧ́кагѡ  ѡ҆ѕлобле́нїѧ: ра́дꙋйсѧ, къ немꙋ́же всѧ́къ вѣ́рный  прибѣга́етъ: ра́дꙋйсѧ, и҆́мже восхвалѧ́етсѧ созда́тель:  ра́дꙋйсѧ, мч҃ниче геѡ́ргїе. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. (с. 43) 
Во ѻ҆гнѝ мꙋче́нїѧ ро́сꙋ ѿ бг҃а прїе́мши,  сопроти́вныхъ пла́мы ва́шимъ терпѣ́нїемъ погаси́сте,  страстоте́рпцы, зовꙋ́ще: бж҃е ѻ҆тє́цъ на́шихъ,  бл҃гослове́нъ є҆сѝ. 
И҆̀же ѻ҆гню̀ поклѡ́нницы, семꙋ̀ наслѣ̑дницы  ꙗ҆ви́шасѧ, ѻ҆гню̀ слꙋжи́ти, слꙋжа́щыѧ сл҃нцꙋ сла́вы  понꙋжда́хꙋ, но сі́и взыва́хꙋ: бж҃е ѻ҆тє́цъ на́шихъ,  бл҃гослове́нъ є҆сѝ. 
А҆кеѱі́ма, и҆ і҆ѡ́сифъ, и҆ а҆їѳа́лъ, трⷪ҇цы  всечестны́ѧ трѝ свѣти̑ла, и҆̀же всѧ̑ концы̀ благоче́стїѧ  зарѧ́ми ѡ҆блиста́юще, да почтꙋ́тсѧ во вѣ́ки. 
Бг҃оро́диченъ: 
Бл҃гослове́нъ пло́дъ бл҃гослове́ннагѡ твоегѡ̀  чре́ва, є҆го́же бл҃гословѧ́тъ нбⷭ҇ныѧ си̑лы, и҆ земны́хъ  составлє́нїѧ, и҆́же на́съ и҆зба́вивый клѧ́твы пе́рвыѧ,  благослове́ннаѧ. 
И҆́нъ. І҆рмо́съ: 
Ю҆́ношы трѝ въ вавѷлѡ́нѣ, велѣ́нїе мꙋчи́телево  на бꙋ́йство прело́жше, посредѣ̀ пла́мене вопїѧ́хꙋ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Жива̀ бы́лъ є҆сѝ же́ртва, мч҃ниче, за ны̀  пожре́нномꙋ, ꙗ҆́кѡ ѻ҆вча́ти, де́мѡнѡмъ жє́ртвы всꙋ́е  приноси̑мыѧ оу҆праздни́лъ є҆сѝ, ѡ҆ хрⷭ҇тѣ̀  оу҆крѣплѧ́емь. 
Ꙗ҆ви́сѧ благопло́денъ ꙗ҆́кѡ лоза̀, приносѧ̀  гро́здїе на́мъ терпѣ́нїѧ, сла́вне, вїно̀ ка́плюще  бжⷭ҇твенное, сердца̀ всѣ́хъ благочести́выхъ веселѧ́щее. 
Оу҆́ды да́лъ є҆сѝ оу҆се́рднѡ разсѣка́ти за  хрⷭ҇та̀, пребы́лъ же є҆сѝ неѿлꙋче́нъ тогѡ̀ любвѐ,  пребл҃же́нне, и҆ наслѣ́дникъ всѣ́хъ бла̑гъ, веселѧ́сѧ. 
Бг҃оро́диченъ: 
Хвалꙋ̀ бг҃ꙋ прино́ситъ всѧ̀ тва́рь, ѿ твоегѡ̀  ро́ждшꙋсѧ, пренепоро́чнаѧ ѻ҆трокови́це, пречⷭ҇тагѡ чре́ва,  и҆ дре́внїѧ всѣ́хъ на́съ клѧ́твы и҆зба́вльшемꙋ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, (с. 44) вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Сло́ва бы́вше прїѧ́тєлища, и҆ тогѡ̀ ꙗ҆́звы  носѧ́ще, мꙋчи́телей сꙋровство́мъ, бре́мѧ, а҆́ки бездꙋ́шно,  на безсловє́снаѧ возложи́стесѧ, приноси́ми ко и҆скꙋше́нїю  мно́жайшымъ мꙋ́камъ, мꙋ́ченицы до́блїи, хрⷭ҇та̀  превозносѧ́ще во вѣ́ки. 
Хода́таи сла́вы присносꙋ́щныѧ, приснопа́мѧтнїи  мч҃ницы оу҆краша́еми, ра́достнѡ ше́ствовасте, є҆го́же  возлюби́сте свидѣ́тельства, сла́внїи, пꙋ́ть, зовꙋ́ще: гдⷭ҇а  по́йте и҆ превозноси́те є҆го̀ во вѣ́ки. 
Ни ѻ҆́гнь, ни ра̑ны, ни ѕвѣ́ри, ни ме́чь, ни  ро́дъ, ни сме́рть возмо́же мч҃ники твоеѧ̀ любвѐ ѿлꙋчи́ти,  гдⷭ҇и, благи́хъ и҆сто́чниче, любвѐ неистощи́маѧ стрꙋѧ̀,  и҆̀хже хва́лѧще, хрⷭ҇тѐ, тебѐ благослови́мъ во вѣ́ки. 
Бг҃оро́диченъ: 
Є҆ди́нꙋ неискꙋсомꙋ́жнꙋю мт҃рь, и҆ є҆ди́нꙋ тва́рей  преимꙋ́щꙋю, го́рꙋ прест҃ꙋ́ю, трапе́зꙋ всезлатꙋ́ю, бцⷣꙋ,  пѣ́сньми воспѣва́юще, зове́мъ: гдⷭ҇а воспѣва́йте дѣла̀,  и҆ превозноси́те є҆го̀ во вѣ́ки. 
И҆́нъ. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 
Оу҆пра́витель пла́вающымъ и҆зѧ́щный, помо́щникъ въ  ско́рбехъ вели́къ ꙗ҆ви́лсѧ є҆сѝ, геѡ́ргїе: спаса́еши  вѣ́рою къ тебѣ̀ и҆ несомнѣ́ннымъ се́рдцемъ притека́ющыѧ. 
И҆́стины ꙗ҆ви́лсѧ є҆сѝ побо́рникъ, и҆ лжѝ бы́лъ  є҆сѝ ѡ҆глаго́льникъ, на́мъ же па́ки оу҆твержде́нїе,  страстоте́рпче, вѣ́рою вопїю́щымъ: благослови́те, всѧ̑  дѣла̀ гдⷭ҇нѧ, гдⷭ҇а. 
Кропле́нїемъ крове́й твои́хъ погаси́лъ є҆сѝ  пре́лести, геѡ́ргїе, оу҆́глїе, и҆ вѣ́рныхъ напои́лъ є҆сѝ  сердца̀, вѣ́рнѡ тѧ̀ (с. 45) воспѣва́ющихъ и҆ соверша́ющихъ  сла́внꙋю па́мѧть твою̀. 
Бг҃оро́диченъ: 
Ѿ і҆ессе́ева ко́рене прозѧбла̀ є҆сѝ, и҆ ѕло́бный  ко́рень и҆сто́ргнꙋла є҆сѝ, содѣ́телѧ тва́ри прозѧ́бши,  ѻ҆трокови́це, є҆мꙋ́же пое́мъ: благослови́те, всѧ̑ дѣла̀  гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ веселѧ́щесѧ, тѧ̀, бцⷣе,  велича́емъ. 
Благочести̑выѧ свѣти́льники и҆ пре́лести  потреби́тели, разꙋ́мнагѡ раѧ̀ благовѡ́нныѧ цвѣ́ты, сосꙋ́ды  честны̑ѧ, бж҃їѧ красоты̀ зри́тели восхва́лимъ. 
Оу҆́гль, є҆го́же дре́вле ви́дѣ и҆са́їа, въ  се́рдцы внꙋ́трь прїе́мше, и҆ тогѡ̀ блиста́нїемъ ѡ҆зарѧ́еми,  мра́чное, мꙋ́чєницы, ѻ҆гнѧ̀ слꙋже́нїе ѿрази́сте. 
Живонача́льнѣй ны́нѣ трⷪ҇цѣ оу҆кра́шени  предстоитѐ, и҆ вѣне́чными добро́тами просвѣща́еми,  па́мѧть творитѐ, ѡ҆ и҆̀же на землѝ, бл҃же́ннїи,  помина́ющихъ ва́съ всегда̀. 
Бг҃оро́диченъ: 
Ѿча́ѧннаго мѧ̀ спасѝ, сп҃са заче́ншаѧ, и҆ пло́тїю  ро́ждшаѧ, дв҃о. грѣхо́внымъ бо бре́менемъ ѡ҆тѧгча́емь,  болѣ́зненнѡ зовꙋ́ ти: потща́вшисѧ, помозѝ рабꙋ̀ твоемꙋ̀. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ, клѧ́твꙋ  всели́ла є҆́сть, ты́ же дв҃о бцⷣе, прозѧбе́нїемъ  чревоноше́нїѧ мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Ꙗ҆́кѡ оу҆́тро, ꙗ҆́кѡ со́лнце свѣ́тлѡ возсїѧ́въ,  и҆ тва́рь просвѣти́лъ є҆сѝ, страсте́й незаходи́мыми  зарѧ́ми, чꙋде́съ же мно́гихъ ꙗ҆вле́нїи, геѡ́ргїе, мч҃никѡвъ  ра́дованїе. тѣ́мъ тѧ̀ любо́вїю оу҆блажа́емъ. 
Ка́плѧ бжⷭ҇твенныѧ сла́дости, геѡ́ргїе, ꙗ҆ви́лсѧ  є҆сѝ (с. 46) стра́стнꙋю на́шꙋ го́ресть взе́млѧ, и҆  ѡ҆слажда́ѧ всегда̀ дꙋ́шы же и҆ сердца̀ вѣ́рою тѧ̀  блажа́щихъ, достосла́вне. 
Ѡ҆свѧти́лъ є҆сѝ кро́вїю зе́млю, и҆ дꙋ́хомъ  весе́лїѧ нбⷭ҇наѧ и҆спо́лнилъ є҆сѝ, мꙋ́чениче. тѣ́мъ  всѧ́ка дꙋша́ тѧ благочести́выхъ, ꙗ҆́кѡ оу҆го́дника гдⷭ҇нѧ,  лю́битъ при́снаго, и҆ помо́щника тѧ̀ написꙋ́етъ. 
Бг҃оро́диченъ: 
Гла́съ тѝ прино́симъ бжⷭ҇твеннагѡ гаврїи́ла  весе́лїѧ, зовꙋ́ще: ра́дꙋйсѧ, ра́дость вселе́ннѣй, ско́рби  потреби́телѧ поро́ждши, и҆ є҆́ѵино ѿе́мши поноше́нїе:  ра́дꙋйсѧ, дв҃о неискꙋсобра́чнаѧ. 
Свѣти́ленъ. Подо́бенъ: Дх҃омъ во ст҃и́лищи: 
Под̾ѧ́лъ є҆сѝ, ꙗ҆́кѡ безпло́тенъ, нестерпи̑мыѧ  мꙋ̑ки, а҆кеѱі́мо всехва́льне, свѧще́нникѡвъ сла́во, со  і҆ѡ́сифомъ чꙋ́днымъ, и҆ ди́вный а҆їѳа́лъ дїа́конъ, хрⷭ҇то́въ  таи́нникъ, и҆́хже болѣ́знемъ страда́нїѧ оу҆дивлѧ́ютсѧ  при́снѡ безпло́тныхъ чи́ни. 
Сла́ва, геѡ́ргїю. Подо́бенъ: то́йже. 
Стрꙋѧ́ми крове́й твои́хъ прелє́стныѧ пла́мы  погаси́лъ є҆сѝ, бл҃же́нне, и҆ мꙋчи́телей свирѣ́пство до  конца̀ погꙋби́лъ є҆сѝ, и҆ хрⷭ҇та̀ просла́вилъ є҆сѝ,  геѡ́ргїе страстоте́рпче. тѣ́мъ вѣне́цъ прїѧ́лъ є҆сѝ  нетлѣ́нїѧ и҆ жи́зни ѿ десни́цы вы́шнѧгѡ. 
Бг҃оро́диченъ: 
Нѣ́сть во мнѣ̀ ѿню́дъ наде́жды спасе́нїѧ, дв҃о,  ꙗ҆́кѡ ѕлѣ̀ впадо́хъ во глꙋбинꙋ̀ прегрѣше́нїй, и҆ ждꙋ̀  преще́нїѧ стра́шныѧ мꙋ́ки, и҆ кѡ́злищъ ча́сти: но оу҆ще́дри  мѧ̀ пре́жде сꙋда̀, ꙗ҆́кѡ сꙋ́щи тепла̀ застꙋ́пница, бцⷣе. 
На стїхо́внѣ ѻ҆ктѡ́иха, и҆ мꙋ́ченикѡвъ. 
Сті́хъ: Воззва́ша пра́веднїи, и҆ гдⷭ҇ь оу҆слы́ша  и҆́хъ. 
Стїхи́ра, гла́съ в҃: 
Ѡ҆ благоче́стїи, ст҃і́и, тве́рдѣ подвиза́вшесѧ за  хрⷭ҇та̀, свирѣ́пство мꙋчи́телей посрами́сте, и҆ і҆́дѡлѡвъ  высотꙋ̀ въ про́пасть погрꙋзи́сте, а҆кеѱі́мо, и҆ а҆їѳа́ле,  и҆ і҆ѡ́сифе. и҆ (с. 47) ны́нѣ на нб҃сѣ́хъ, вѣнцено́сцы,  ликꙋ́юще, моли́тесѧ ѡ҆ дꙋша́хъ на́шихъ. 
Сла́ва, гла́съ д҃. Самогла́сенъ, стꙋді́тово: 
Разꙋ́мнагѡ а҆дама́нта терпѣ́нїе, бра́тїе, дꙋхо́внѡ  восхва́лимъ, геѡ́ргїа, сла́внагѡ мч҃ника, є҆го́же, за  хрⷭ҇та̀ жго́ма, кова́ша бѣды̑, и҆ ѡ҆стри́ша мꙋ̑ки, и҆  разли̑чнаѧ мꙋчє́нїѧ и҆знꙋри́ша тѣ́ло, є҆стество́мъ  тлѣ́нное: побѣжда́ше бо жела́нїе є҆стество̀, сме́ртїю  понꙋжда́ѧ рачи́телѧ прейтѝ къ жела́емомꙋ хрⷭ҇тꙋ̀ бг҃ꙋ, и҆  сп҃сꙋ дꙋ́шъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀, дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне, ꙳ сїѧ̑ тѝ  невѣ́рный собо́ръ воздадѐ беззако́нный, ꙳ и҆́же мно́гихъ  твои́хъ чꙋде́съ наслади́выйсѧ; ꙳ но сла́ва неизглаго́ланномꙋ  ꙳ соше́ствїю твоемꙋ̀, влⷣко. 
На лїтꙋргі́и: прокі́менъ, гла́съ д҃: Ст҃ы̑мъ, и҆̀же  сꙋ́ть: Сті́хъ: Предзрѣ́хъ гдⷭ҇а: А҆пⷭ҇лъ ко  є҆фесе́ѡмъ, зача́ло сл҃г. А҆ллилꙋ́їа, гла́съ д҃:  Воззва́ша пра́веднїи, и҆ гдⷭ҇ь оу҆слы́ша и҆̀хъ. Сті́хъ:  Мнѡ́ги скѡ́рби пра́вєднымъ: Є҆ѵⷢ҇лїе лꙋкѝ, зача́ло  р҃ѕ. Прича́стенъ: Ра́дꙋйтесѧ, пра́веднїи ѡ҆  гдⷭ҇ѣ: 


(с. 48) 
Мѣ́сѧца тогѡ́же въ д҃-й де́нь. 
Прпⷣбнагѡ ѻ҆тца̀ на́шегѡ і҆ѡанні́кїа вели́кагѡ: 
И҆ ст҃а́гѡ мч҃ника нїка́ндра, є҆пі́скопа мѵ́рскагѡ,  и҆ є҆рме́а пресвѵ́тера. 
На Гдⷭ҇и, воззва́хъ, стїхи̑ры на ѕ҃. Прпⷣбнагѡ  г҃, гла́съ д҃. 
Подо́бенъ: Зва́нный свы́ше: 
И҆́же свѣ́томъ ꙳ ѡ҆блиста́нъ бжⷭ҇твеннымъ, ꙳  є҆гда̀ чистото́ю оу҆ма̀ воззрѣ́лъ є҆сѝ, ꙳ и҆ подо́бнѡ  разсꙋди́въ не стоѧ́щихъ, ꙳ вѣ́чнѡ бꙋ̑дꙋщаѧ, ꙳ тогда̀  ѻ҆́гнь въ се́рдцы, ѻ҆́ч҃е, прїе́мъ, ꙳ є҆ле́ни подо́бнѡ  разже́глсѧ є҆сѝ ꙳ бжⷭ҇твенною любо́вїю, ꙳ и҆ забы́въ  пло́ть и҆ кро́вь, ꙳ оу҆гото́вилсѧ є҆сѝ къ подвигѡ́мъ  по́стничєскимъ, ꙳ и҆́хже ра́ди тѣлє́сныѧ стра̑сти ꙳ дꙋшѝ  твое́й покори́лъ є҆сѝ. 
На восхожде́нїе бжⷭ҇твенныхъ го́ръ высоты̀ всели́лсѧ  є҆сѝ, ꙳ не смирѧ́емь смире́ннагѡ сегѡ̀ тѣлесѐ нꙋ́ждами,  ꙳ ѻ҆́ч҃е, бѣ́дными, і҆ѡанні́кїе. ꙳ бдѣ́нными стоѧ̑нїи и҆  вседне́вными моли́твами, ꙳ благо́мꙋ сочета́всѧ, ꙳  просвѣти́лсѧ є҆сѝ, ꙳ и҆ проро́чества прїѧ́лъ є҆сѝ  да́ръ, ꙳ зрѣ́ти да̑льнѧѧ, ꙗ҆́кѡ бли̑жнѧѧ, ꙳ и҆  предглаго́лати вѣ̑рнымъ бꙋ̑дꙋщаѧ. ꙳ тѣ́мъ, ꙗ҆́кѡ  бжⷭ҇твеннаго ꙳ оу҆чи́телѧ, тѧ̀ сла́вимъ. 
Де́мѡнскаѧ стремлє́нїѧ и҆ стрѣ́лы ꙳ крѣ́пкѡ  притꙋпи́лъ є҆сѝ ꙳ воѡбраже́нїи моли́твъ, ꙳ и҆ на тѣ́хъ  взѧ́лъ є҆сѝ побѣ̑ды ꙳ бж҃їею си́лою, достосла́вне. ꙳  ѿсю́дꙋ по́чєсти тебѣ̀, ѻ҆́ч҃е, ꙳ чꙋде́съ бл҃гі́й  дарова̀, ꙳ смире́нїемъ оу҆поко́ивсѧ се́рдца твоегѡ̀. ꙳  тѣ́мже и҆ мѵ́ро благово́нное ꙳ твоѧ̑ честны̑ѧ и҆сточа́ютъ  мо́щи: ꙳ благово́нїе бо ꙗ҆ви́лсѧ є҆сѝ ꙳ хрⷭ҇то́во,  і҆ѡанні́кїе. (с. 49) 
И҆́ны стїхи̑ры мч҃ника, гла́съ в҃. Подо́бенъ:  Є҆гда̀ ѿ дре́ва: 
Зва́нїе тезоиме́нное прїе́мъ ѿ бжⷭ҇твеннагѡ  про́мысла, сїѐ вещмѝ, ѻ҆́ч҃е, зна́менавъ, оу҆тверди́лъ  є҆сѝ: ра́тныхъ бо мно́жєства, и҆ собо́ръ мꙋчи́телей въ  терпѣ́нїи твое́мъ побѣди́лъ є҆сѝ. тѣ́мъ вѣне́цъ  побѣ́ды прїе́мъ, вѣ́рою взыва́лъ є҆сѝ: сла́ва  непобѣди́мѣй держа́вѣ твое́й, чл҃вѣколю́бче. 
Мѵ̑ра благовѡ́ннѣйшаѧ на́мъ врачева́нїй и҆сточа́еши  дне́сь, нїка́ндре, въ бжⷭ҇твеннѣй па́мѧти твое́й, и҆  ѿго́ниши, мꙋ́дре, мглꙋ̀ скорбе́й и҆ стра̑сти тѣлє́сныѧ,  и҆ бога́тыѧ благода́ти и҆сполнѧ́еши собо́ръ всѣ́хъ  вопїю́щихъ хрⷭ҇тꙋ̀: ты̀ є҆сѝ неистоще́нное мѵ́ро,  благоꙋха́ющее пою́щыѧ тѧ̀. 
И҆мѣ́ѧ дерзнове́нїе ко хрⷭ҇тꙋ̀, прославлѧ́емомꙋ  є҆ди́номꙋ во ст҃ы́хъ є҆гѡ̀, того̀ молѝ, прпⷣбне  нїка́ндре, ѡ҆ всѣ́хъ, любо́вїю соверша́ющихъ твою̀ па́мѧть,  и҆ восхвалѧ́ющихъ твоѧ̑ и҆справлє́нїѧ, ꙗ҆́кѡ да  неизрече́нныхъ ѻ҆́ныхъ бла̑гъ и҆ нетлѣ́нныѧ сла́вы  ѻ҆́бщницы бꙋ́демъ благода́тїю. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ, тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ. де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны: и҆́хже житїю̀ безъ  поро́ка поревнова́лъ є҆сѝ, дерзнове́нїе и҆мѣ́ѧ ко хрⷭ҇тꙋ̀  бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное, є҆́же ви́жꙋ, та́инство, сн҃е  мо́й; ка́кѡ на дре́вѣ оу҆мира́еши, пло́тїю повѣ́шенъ,  жи́зни пода́телю; 
На стїхо́внѣ ѻ҆ктѡ́иха. Сла́ва, гла́съ и҃.  Самогла́сенъ: 
Мона́хѡвъ мно́жєства наста́вника тѧ̀ почита́емъ,  ѻ҆́ч҃е на́шъ і҆ѡанні́кїе: твое́ю бо стезе́ю вои́стиннꙋ  пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀  рабо́тавъ, и҆ вра́жїю (с. 50) ѡ҆бличи́лъ є҆сѝ си́лꙋ,  а҆́гг҃лѡвъ собесѣ́дниче, прпⷣбныхъ соприча́стниче и҆  пра́ведныхъ: съ ни́миже моли́сѧ гдⷭ҇еви, поми́ловатисѧ  дꙋша́мъ на́шымъ. 
И҆ ны́нѣ, бг҃оро́диченъ: и҆лѝ крⷭ҇тобг҃оро́диченъ.  Подо́бенъ: Ѽ пресла́внагѡ чꙋдесѐ! 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко,  ꙳ оу҆вы̀ мнѣ̀, вопїѧ́ше, ча́до сла́дкое: ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  ꙳ милосе́рдїемъ твои́мъ; 
Тропа́рь, гла́съ и҃: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми, во  сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдесы̀, і҆ѡанні́кїе  ѻ҆́ч҃е на́шъ, молѝ хрⷭ҇та̀ бг҃а спасти́сѧ дꙋша́мъ на́шымъ. 
Сла́ва, гла́съ д҃: 
Мч҃никъ тво́й, гдⷭ҇и, нїка́ндръ, во страда́нїи  свое́мъ вѣне́цъ прїѧ́тъ нетлѣ́нный, ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
На оу҆́трени є҆ди́нъ канѡ́нъ ѻ҆ктѡ́иха, и҆  прпⷣбнагѡ на д҃: и҆ мч҃ника на д҃. 
Канѡ́нъ прпⷣбнагѡ, 
є҆гѡ́же краегране́сїе: Прⷣте́чева тѧ̀ подража́телѧ  хвалю̀. І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Свѣ́томъ бл҃года́ти ѡ҆зарѧ́емь, прпⷣбне, вѣ́рою  па́мѧть (с. 51) твою̀ торжествꙋ́ющыѧ просвѣтѝ, и҆ тмы̀  грѣхо́вныѧ моли́твами твои́ми и҆зба́ви, і҆ѡанні́кїе. 
Пꙋ́ть вводѧ́щїй невозвра́тнѡ ше́ствовалъ є҆сѝ, ко  гра́дꙋ нбⷭ҇номꙋ, і҆ѡанні́кїе: ст҃ы́й бо наста́ви тѧ̀ дх҃ъ,  почива́ѧ въ се́рдцы твое́мъ. 
Вышша́ющее смире́нїе, і҆ѡанні́кїе, и҆мѣ́лъ є҆сѝ,  тѣ́мъ мо́лимсѧ тебѣ̀: оу҆ще́дри, прпⷣбне, смире́нїе  на́ше, и҆ болѣ̑зни всѧ̑ ѡ҆блегчѝ серде́цъ на́шихъ. 
Бг҃оро́диченъ: 
Па́дшихъ воззва́нїе, и҆ стоѧ́щихъ оу҆крѣпле́нїе  сꙋ́щи, всенепоро́чнаѧ, тѣ́мъ молю́сѧ тебѣ̀: па́дшїй мо́й  оу҆́мъ грѣхо́мъ, и҆спра́ви, влⷣчце, ꙗ҆́кѡ да сла́влю  тѧ̀. 
Канѡ́нъ мꙋ́ченикѡвъ, 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще, въ не́й погрꙋжє́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Честны́й пра́здникъ честны́хъ страда́лєцъ  свѧщенномꙋ́ченикѡвъ, свѧще́ннꙋю па́мѧть дне́сь свѧще́нными  пѣснопѣ́ньми, ны́нѣ свѧще́ннѣйшаѧ хрⷭ҇то́ва цр҃ковь,  сщ҃еннолѣ́пнѡ соверша́ющи, пѣ́сньми оу҆краша́етсѧ, сїѧ̑  почита́ющи. 
Честно́ю пома́занъ ма́стїю свѧще́нничества, вѣ́рнѡ,  свѧщеннонача́льниче нїка́ндре, честнѣ́йшꙋ сїю̀, ѿ крове́й  твои́хъ ѡ҆багре́ньми содѣ́лалъ є҆сѝ, въ ра́дости зовѧ̀:  воспои́мъ бг҃ꙋ на́шемꙋ, ꙗ҆́кѡ просла́висѧ. 
Пꙋ́ть мꙋче́нїѧ текꙋ́ще, весе́лїе и҆́стинное въ не́мъ  ꙗ҆́вѣ показꙋ́юще, ѡ҆богати́стесѧ бл҃года́тїю чꙋде́съ и҆  дарова́нїй нбⷭ҇ныхъ, мꙋ́чєницы, согла́снѡ вопїю́ще:  воспои́мъ бг҃ꙋ на́шемꙋ, ꙗ҆́кѡ просла́висѧ. 
Бг҃оро́диченъ: 
Неѡпи́санный въ нѣ́дрѣхъ ѻ҆ч҃ескихъ, въ  нѣ́дрѣхъ (с. 52) мт҃рнихъ пло́тски хрⷭ҇то́съ ѡ҆писꙋ́етсѧ,  по ржⷭ҇твѣ̀ сїю̀ и҆́стиннѡ дв҃ꙋ па́че оу҆ма̀ сохрани́въ,  є҆мꙋ́же велегла́снѡ вопїе́мъ: воспои́мъ бг҃ꙋ на́шемꙋ,  ꙗ҆́кѡ просла́висѧ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Текꙋ̑щаѧ пребыва́ющими и҆змѣни́лъ є҆сѝ,  смы́сленнѡ прїе́мъ тво́й крⷭ҇тъ, і҆ѡанні́кїе, и҆ на  невосходи̑мыѧ го́ры, ꙗ҆́кѡ и҆лїа̀ вели́кїй возше́дъ,  пребы́лъ є҆сѝ. 
Пꙋ́ть тебѣ̀ ѕѣлѡ̀ жела́емый ѻ҆тцє́въ показа̀  дво́ица, ю҆́же ѡ҆брѣ́лъ є҆сѝ лѣ́ты множа́йшими  сокрове́ннꙋ въ гора́хъ, прⷪ҇ро́ческимъ да́ромъ просвѣще́нъ,  бл҃же́нне. 
Коле́блеми страстьмѝ разли́чными, вѣ́рою  притека́емъ къ твоемꙋ̀ покро́вꙋ, і҆ѡанні́кїе: ст҃ы́ми  твои́ми хода́тайствы всѧ̑ ны̀ посѣтѝ, молѧ́сѧ  чл҃вѣколю́бцꙋ. 
Бг҃оро́диченъ: 
Кропле́нїемъ ми́лости твоеѧ̀, дв҃о, оу҆́глїе  погасѝ мои́хъ страсте́й, бг҃ора́дованнаѧ, и҆ оу҆га́сшїй  возжзѝ свѣти́льникъ се́рдца моегѡ̀, златы́й свѣти́льниче,  всенепоро́чнаѧ. 
И҆́нъ. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Словє́сныѧ мрє́жи простира́ѧ, сꙋ́щыѧ въ пре́лести  чꙋдодѣ́йствꙋѧ оу҆ловлѧ́лъ є҆сѝ, ѡ҆бро́къ  многоѻбра́зенъ, ѿ дв҃ы нїка́ндре, возсїѧ́вшемꙋ сїѧ̑  приносѧ̀. 
Розга̀ благопло́днѣйшаѧ ті́това са́да бы́лъ є҆сѝ  кри́тскагѡ свѣти́льника, гро́зды носѧ̀ словє́сныѧ,  сла́дость на́мъ точа́щаѧ спаси́тельнꙋю, нїка́ндре бл҃же́нне. 
Со є҆рме́емъ бжⷭ҇твеннымъ, ѡ҆лѧденѣ̑вшаѧ сердца̀,  крⷭ҇та̀ (с. 53) ра́ломъ воздѣ́ласте, мꙋ́дрїи, и҆  плодонѡ́сны бл҃года́ти ꙗ҆ви́сте: тѣ́мъ блажи́ми є҆стѐ. 
Бг҃оро́диченъ: 
Нижѐ нбⷭ҇ный оу҆́мъ мо́жетъ, па́че оу҆ма̀  ржⷭ҇тво̀ твоѐ сказа́ти, ѻ҆трокови́це: оу҆ма́ бо пе́рвагѡ  во чре́вѣ, сло́во, чⷭ҇таѧ, зачала̀ є҆сѝ, всѧ́чєскаѧ  сло́вомъ соста́вившее. 
Сѣда́ленъ, гла́съ и҃. Подо́бенъ: Премꙋ́дрости: 
Страсте́й мра́къ ѡ҆чи́стивъ, хрⷭ҇то́выхъ повелѣ́нїй  ꙗ҆́кѡ и҆́стиннѡ свѣ́тъ прїе́мъ, въ постѣ̀ просїѧ́лъ  є҆сѝ, и҆ оу҆мертви́въ тѣ́ло, дꙋ́хомъ ѡ҆жи́лъ є҆сѝ,  вра̑жїѧ сѣ̑ти попра́лъ є҆сѝ, бл҃же́нне. тѣ́мъ и҆  вы́шнихъ безпло́тныхъ а҆́гг҃лѡвъ соприча́стникъ бы́лъ є҆сѝ  дх҃а бл҃года́тїю: і҆ѡанні́кїе ѻ҆́ч҃е на́шъ, молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти, пра́зднꙋющымъ  любо́вїю свѧтꙋ́ю па́мѧть твою̀. 
Сла́ва, мч҃никѡвъ, гла́съ д҃. Подо́бенъ:  Вознесы́йсѧ: 
Ст҃и́тельства и҆́стины бжⷭ҇твеннымъ пома́занїемъ, и҆  мꙋче́нїѧ свѧще́нною и҆́стиннѡ кро́вїю просвѣще́ни,  сла́внїи, совокꙋпи́стесѧ чинѡ́мъ, ра́дꙋющесѧ, безпло́тныхъ  а҆́гг҃лъ. тѣ́мъ пра́зднꙋемъ честнꙋ́ю ва́шꙋ па́мѧть,  молѧ́щесѧ всѣ̑мъ ѡ҆чище́нїе пода́ти, моли́твами ва́шими,  ст҃і́и. 
И҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти  къ животꙋ̀ нетлѣ́нїѧ. тѣ́мже тѧ̀ по до́лгꙋ блажи́мъ всѝ,  дв҃о препросла́вленнаѧ, ꙗ҆́коже прорекла̀ є҆сѝ. 
Крⷭ҇тобг҃оро́диченъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла  є҆сѝ во́лею сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. (с. 54) 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Го́ры высоча́йшыѧ пости́гъ, верхѝ де́мѡнѡвъ  возвыша́ємыѧ, смире́нїемъ смири́лъ є҆сѝ, мꙋ́дре, и҆ на  ни́хъ мꙋ́жествовалъ є҆сѝ, сла́ва мона́шествꙋющихъ и҆  оу҆твержде́нїе. 
Ꙗ҆́кѡ мече́мъ ѻ҆боюдоѻ́стрымъ, хрⷭ҇то́вымъ  стра́хомъ воѡрꙋжи́всѧ, ѕмі́ѧ ѿстꙋ́пника низложи́лъ є҆сѝ  разꙋ́мнѡ, и҆ чꙋ́вственнѡ, бл҃же́нне, сщ҃е́нными побѣ́дами  прославлѧ́емь. 
Ве́сь бжⷭ҇твеннымъ дх҃омъ распали́всѧ, ѻ҆́ч҃е,  мра́зъ претерпѣ́лъ є҆сѝ, мно́жайшими лѣ́ты въ пꙋсты́нѧхъ  вселѧ́ѧсѧ, и҆ща́й гдⷭ҇а, бл҃года́тїю тѧ̀ бжⷭ҇твенною  согрѣва́юща. 
Бг҃оро́диченъ: 
Тѧ̀ ѡ҆чище́нїе всѣ́хъ земны́хъ вѣ́рою молю̀ и҆  припа́даю, бл҃гослове́ннаѧ: ми́лостива мѝ сꙋдїю̀ и҆ сн҃а  твоегѡ̀ сотворѝ, ꙗ҆́кѡ да по до́лгꙋ сла́влю тѧ̀. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Колесни́ца ꙗ҆ви́стесѧ сло́ва, оу҆́мнѡ сего̀  носѧ́ще! тѣ́мъ привѧ́зани къ ко́нємъ, лю́тѣ же влачи́ми,  не ѿверго́стесѧ сегѡ̀, ни побѣди́стесѧ, къ нбⷭ҇нѣй  стезѣ̀ ꙗ҆́вѣ подвиза́еми. 
Темни́цамъ приближа́ющесѧ и҆ оу҆́зами ѡ҆блага́еми,  ѿ оу҆́зъ льстѝ гра́дъ и҆ лю́ди спасо́сте, и҆ ю҆́зою  любвѐ свѧза́стесѧ свѧ́заннагѡ пло́тїю на́съ ра́ди,  всеблаже́ннїи. 
Со а҆́гг҃лы влⷣкꙋ, заключе́ни, сла́вѧхꙋ, нбⷭ҇нымъ  хлѣ́бомъ, всесла́внїи, пита́еми. тѣ́мъ пло́ти болѣ́зней  небрего́сте, си́льнѣйшїи ра̑нъ бы́вше. 
Бг҃оро́диченъ: 
На престо́лѣ высо́цѣмъ стра́шнѡ сѣдѧ́й, на  мт҃рнихъ (с. 55) ѡ҆б̾ѧ́тїѧхъ, млⷣнцъ бы́въ, сѣди́тъ,  па́дшїй ѻ҆́бразъ и҆справлѧ́ѧ, и҆ ѡ҆боже́нїе сꙋ́щымъ и҆зъ  а҆да́ма да́рꙋѧ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Ше́ствовалъ є҆сѝ, прпⷣбне, тѣ́сный и҆  приско́рбный пꙋ́ть, бжⷭ҇твенными восхожде́ньми се́рдца, и҆  видѣ̑нїи разширѧ́емь, и҆ положе́нїемъ ѡ҆божа́емь ꙗ҆́вѣ.  тѣ́мъ бы́сть мона́шествꙋющымъ оу҆твержде́нїе и҆  оу҆краше́нїе. 
Ѻ҆́ко ѡ҆чи́стившꙋ помышле́нїѧ, прпⷣбне, благода́ть  тебѣ̀ даде́сѧ прⷪ҇ро́чества, ꙗ҆́кѡ настоѧ̑щаѧ, глаго́лати  бꙋ̑дꙋщаѧ: зрѣ́ти же да̑льнаѧ, ꙗ҆́кѡ бли̑жнѧѧ, ѽ  і҆ѡанні́кїе, бж҃їе ѡ҆би́телище! 
Болѣ́зни мѧ̀ и҆зба́ви грѣхѡ́въ и҆ скорбе́й,  оу҆толѝ се́рдца моегѡ̀ болѣ́знь, и҆ грѣхопаде́нїй  разрѣше́нїе да́рꙋй, бл҃годѣ́телѧ бг҃а и҆мѣ́ѧ, послꙋ́шающа  честны́хъ твои́хъ моли́твъ. 
Бг҃оро́диченъ: 
Оу҆ма̀ моегѡ̀ оу҆врачꙋ́й и҆зстꙋплє́нїѧ,  всенепоро́чнаѧ, и҆ оу҆врачѝ стра̑сти дꙋшѝ моеѧ̀, и҆  оу҆ны́нїѧ тмꙋ̀ ѿженѝ: ꙗ҆́кѡ да восхвалѧ́ю тѧ̀  пѣ́сненнѡ, присноблаже́ннаѧ, бцⷣе всепѣ́таѧ. 
И҆́нъ. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ  мглы̀ прегрѣше́нїй разрѣши́ ны, бла́же, тво́й ми́ръ  да́рꙋѧй. 
Въ просвѣще́нїе вѣ́ры пꙋтево́ждствовалъ є҆сѝ  лю́ди, и҆ ѡ҆ста́вльше тмꙋ̀ і҆дѡлонеи́стовства, ча̑да свѣ́та  бы́ша хода́тайствомъ твои́мъ, нїка́ндре. 
Просвѣти́тельными дх҃а блиста́юще зарѧ́ми, мꙋче́нїй  но́щь преидо́сте безвре́днѡ, рѣша́ще мглꙋ̀ безбо́жїѧ,  свѣти́льницы сла́внїи. (с. 56) 
Па́ѵловыхъ во́дъ и҆спо́лненъ ті́тъ бы́въ, тѧ̀  напаѧ́ше, показꙋ́ѧ рѣкꙋ̀, стрꙋи̑ мꙋ̑тныѧ безбо́жїѧ  потоплѧ́ющꙋ, нїка́ндре. 
Бг҃оро́диченъ: 
А҆́гнца и҆ гдⷭ҇а ро́ждшаѧ пло́тїю, дв҃о, є҆ди́на  нескве́рнаѧ ски́нїе, бжⷭ҇твенный ковче́же, честны́й  свѣти́льниче, дꙋ́шꙋ мою̀ ѡ҆зарѝ. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Оу҆вѧди́въ стра̑сти тѣлє́сныѧ, ꙗ҆́кѡ дре́во  оу҆зрѣ́лсѧ є҆сѝ высокове́рхое, плоды̀ чꙋдє́сныѧ и҆  честна̑ѧ и҆справлє́нїѧ свѧще́ннѣйше носѧ̀, бг҃облаже́нне. 
Оу҆врачи́ тѧ гдⷭ҇и ꙗ҆вле́нїемъ є҆ѵста́ѳїа  мꙋ́ченика, ꙗ҆́дъ всепа́гꙋбный и҆спи́вша, всеблаже́нне,  чрезъ рꙋ́кꙋ непра́веднꙋю, и҆ бѣ́дствꙋюща. 
Тма́мъ болѣ́зней приѡбщи́лсѧ є҆сѝ, тѣ́ломъ  не́мощенъ пребы́въ, і҆ѡанні́кїе. тѣ́мъ вѣ́рою зовꙋ́ ти:  болѣ̑зни оу҆толѝ се́рдца моегѡ̀. 
Бг҃оро́диченъ: 
Є҆ди́на всѣ́хъ по́моще, помозѝ на́мъ  бѣ́дствꙋющымъ, и҆ рꙋ́кꙋ пода́ждь, и҆ къ приста́нищємъ  введѝ спасе́нїѧ, ѻ҆трокови́це бг҃облагода́тнаѧ. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се цр҃ю̀ си́лъ. 
Пригвожда́ема гвоздьмѝ тѣлеса̀ мꙋ́ченикѡвъ,  стрⷭ҇те́й подража́телє сп҃са ꙗ҆влѧ́хꙋсѧ, пригвозди́вшагѡсѧ  на крⷭ҇тѣ̀, и҆ ѿ тлѝ мі́ръ спа́сшагѡ. 
Пꙋчи́нꙋ мꙋ́къ преидо́сте, мч҃ницы, ѡ҆кормле́нїемъ  ст҃а́гѡ всеси́льнагѡ дх҃а, и҆ къ бжⷭ҇твенномꙋ приста́нищꙋ  приста́сте, сла́вы и҆сполнѧ́еми. 
Побѣди́лъ є҆сѝ, тезоимени́тне, мꙋже́й всѧ́кое (с.  57) противле́нїе оу҆бі́йцъ, ст҃и́телю приснопа́мѧтне  нїка́ндре, и҆ вѣнцы̀ сла́вы прїѧ́лъ є҆сѝ, бг҃ꙋ предстоѧ̀. 
Бг҃оро́диченъ: 
Погꙋби́ла є҆сѝ прама́тере, ѻ҆трокови́це,  оу҆кори́знꙋ, благослове́ньми на́съ вѣнча́вшаго пло́тїю  ро́ждши: и҆ ско́рбь тоѧ̀ въ ра́дость и҆́стиннꙋю преложи́ла  є҆сѝ. 
Конда́къ, гла́съ и҃. Подо́бенъ: Взбра́нной: 
Ѕвѣзда̀ ꙗ҆ви́лсѧ є҆сѝ всесвѣ́тлаѧ, въ мі́рѣ  просвѣща́ѧй, и҆ сꙋ́щыѧ во мра́цѣ страсте́й ѡ҆блистава́ѧй:  вра́чь же крѣпча́йшїй ꙗ҆ви́лсѧ є҆сѝ. но ꙗ҆́кѡ прїѧ́лъ  є҆сѝ бл҃года́ть и҆сцѣле́нїй, просѧ́щымъ тѧ̀ пода́ждь  и҆сцѣле́нїе, да зове́мъ: ра́дꙋйсѧ, ѻ҆́ч҃е і҆ѡанні́кїе. 
І҆́косъ: 
Дрꙋгі́й, ѻ҆́ч҃е, ꙗ҆ви́лсѧ є҆сѝ вра́чь и҆  предста́тель недꙋ̑ги ѡ҆держи̑мымъ и҆ скорбьмѝ, і҆ѡанні́кїе  чꙋ́дне, и҆сцѣлѧ́ѧ всѣ́хъ, вѣ́рнѡ притека́ющихъ подъ  бжⷭ҇твенный кро́въ тво́й. тѣ́мъ и҆ ѿ на́съ слы́шиши:  ра́дꙋйсѧ, ѻ҆тца̀ блага́гѡ ко́рене ѻ҆́трасль: ра́дꙋйсѧ,  ма́тере блага́ѧ вѣ́твь: ра́дꙋйсѧ, и҆́же тѣ́хъ любо́вь  ѿри́нꙋвый: ра́дꙋйсѧ, и҆́же є҆ди́наго бг҃а прїе́мый:  ра́дꙋйсѧ, ꙗ҆́кѡ ѡ҆ста́вилъ є҆сѝ земно́е во́инство:  ра́дꙋйсѧ, ꙗ҆́кѡ низложи́лъ є҆сѝ ва́рварскꙋю горды́ню:  ра́дꙋйсѧ, стѣна̀ и҆ храни́тель царє́мъ бы́вый: ра́дꙋйсѧ,  ѻ҆рꙋ́жїе и҆ сто́лпъ мі́рови ꙗ҆́вльсѧ: ра́дꙋйсѧ,  ꙗ҆зы́чєскїѧ разрꙋша́ѧ бра̑ни: ра́дꙋйсѧ, свѣти́льниче,  сїѧ́ѧ чꙋдєсы̀: ра́дꙋйсѧ, наги́хъ покрови́телю: ра́дꙋйсѧ,  плѣне́нныхъ и҆зба́вителю. ра́дꙋйсѧ, ѻ҆́ч҃е і҆ѡанні́кїе. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Се́рдце твоѐ трⷪ҇цы жили́ще содѣ́лалъ є҆сѝ, трѝ  созда́въ хра́мы, въ ни́хже бжⷭ҇твенною благода́тїю,  і҆ѡанні́кїе, мѵ́ро (с. 58) и҆сточа́еши въ просвѣще́нїе и҆  ѡ҆чище́нїе вѣ́рнѡ тебѣ̀ приходѧ́щихъ. 
Дꙋша̀ твоѧ̀, свѣтозаре́нїемъ бжⷭ҇твеннагѡ дх҃а  ѡ҆свѣща́ема при́снѡ, дꙋ́шъ зрѧ́ше вѣ́рнѡ приходѧ́щихъ  тебѣ̀ совѣ́ты, блаже́нне, проро́ческими прозна́ньми  свѧще́ннѡ оу҆дивлѧ́ема. 
Недꙋ́гѡвъ, ѡ҆бꙋрева́ющихъ мѧ̀, блаже́нне, дꙋши́ же  и҆ тѣлесѐ, твои́ми ст҃ы́ми моли́твами ско́рѡ и҆зба́ви, и҆  пѣ́ти сотворѝ: препѣ́тый ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Непремѣ́ннаго ро́ждшаѧ, є҆ди́на, гдⷭ҇а,  бг҃ора́дованнаѧ, десни́цею є҆гѡ̀, чи́стаѧ, премѣни́ти мо́й  оу҆́мъ моли́сѧ къ лꙋ́чшымъ, лю́тѣ превраща́емый  жите́йскими печа́льми. 
И҆́нъ. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Свѧще́ннꙋю твою̀ ѻ҆де́ждꙋ ѡ҆багри́въ, бл҃же́нне,  ѡ҆багре́ньми крове́й, соверши́лъ є҆сѝ свѣ́тльшꙋю,  нїка́ндре, ѻ҆тцє́въ, вопїѧ̀: бж҃е, бл҃гослове́нъ є҆сѝ. 
Приближа́ющесѧ ѻ҆гню̀, несомнѣ́нною любо́вїю къ  творцꙋ̀, не ѡ҆пали́стесѧ, вопїю́ще, блаже́ннїи: ѻ҆тє́цъ  на́шихъ, бж҃е, бл҃гослове́нъ є҆сѝ. 
Пе́щи пла́мень, ва́мъ оу҆гото́ванный на мꙋче́нїе,  преврати́сте на ро́сꙋ дх҃омъ вседѣ́тельнымъ, вопїю́ще:  ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Воплоще́нное сло́во ражда́еши неска́заннѡ, чⷭ҇таѧ  дв҃о, зовꙋ́щыѧ ѿ сме́рти и҆збавлѧ́юща: ѻ҆тє́цъ на́шихъ  бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, (с. 59) вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Стоѧ̀ высо́ко на горѣ̀, ꙗ҆́кѡ на свѣ́щницѣ  свѣти́льникъ, прпⷣбне, всѣ́хъ помышлє́нїѧ вѣ́рою  просвѣща́лъ є҆сѝ, показꙋ́ѧ и҆зрѧ́днѣйше словесы̀ и҆  дѣ́лы стезю̀ жи́зни: и҆ возводѧ̀ ты́ѧ бжⷭ҇твеннымъ сло́вомъ  къ высотѣ̀ безстра́стїѧ. 
Оу҆́мъ безстра́стїемъ ѡ҆чи́щшемꙋ бесѣ́довалъ  є҆сѝ гдⷭ҇ꙋ вседержи́телю, ѿ негѡ́же неизглагѡ́ланнымъ,  прпⷣбне, наꙋча́емь, проро́чески предглаго́лалъ є҆сѝ,  просвѣща́ѧ дꙋ́шы, ꙗ҆́кѡ велича́йшъ, всеблаже́нне,  прⷪ҇ро́къ: тѣ́мъ тѧ̀ согла́снѡ вѣ́рнїи восхвалѧ́емъ. 
Постиго́ша мѧ̀ ра̑ны тѧ̑жкїѧ, и҆ недꙋ́зи разли́чнїи  смꙋща́ютъ: си́хъ мѧ̀ и҆зба́ви, ѻ҆́ч҃е, молю́сѧ тебѣ̀,  ꙗ҆́кѡ ѿ бг҃а прїе́мъ, і҆ѡанні́кїе, бл҃года́ть, врачева́ти  стра̑сти, и҆ бѡлѣ́зни вѣ́рныхъ ѡ҆блегчева́ти. 
Трⷪ҇ченъ: 
Со всѣ́ми вы́шними вѡ́инствы, ѻ҆ц҃а̀, сн҃а, и҆  ст҃а́го дх҃а, трⷪ҇цꙋ нераздѣ́льнꙋю, несозда́нное бж҃ество̀,  пѣсносло́вѧще, ст҃ъ, ст҃ъ, ст҃ъ возопїи́мъ въ ра́дости,  є҆ди́на вла́сть, нача́ло и҆ црⷭ҇тво. 
Бг҃оро́диченъ: 
Ꙗ҆ви́ласѧ є҆сѝ а҆́гг҃лѡвъ превы́шшаѧ, бг҃а  неизрече́ннѡ воплоти́вши, того̀ оу҆молѝ, влⷣчце  всенепоро́чнаѧ, плотски́хъ вы́шша страсте́й бы́ти мѧ̀  оу҆мо́мъ, высото́ю смире́нїѧ, пѣсносло́вѧща твою̀  велича́йшꙋю бл҃года́ть. 
И҆́нъ. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  бл҃гоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ бл҃гослови́те, по́йте гдⷭ҇а. 
І҆ера́рхъ че́стенъ бы́лъ є҆сѝ, ника́коже чꙋжде́ю  кро́вїю, свое́ю же, нїка́ндре, вше́дъ въ го́рнїй хра́мъ, и҆  поѧ̀: благослови́те, всѧ̑ дѣла̀ гдⷭ҇нѧ, гдⷭ҇а. (с. 60) 
На сѣда́лищи восхвали́въ гдⷭ҇а пресвѵ́терѡвъ  є҆рме́й сла́вный, оу҆добри́всѧ кро́вїю мꙋче́нїѧ, зове́тъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Свѧще́ннѡ предсоверша́юще ст҃а̑ѧ, жє́ртвы честны̑ѧ  ꙗ҆ви́стесѧ, и҆ въ воню̀ принесо́стесѧ благово́нїѧ гдⷭ҇ꙋ,  вопїю́ще: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ѕѡ́лъ мои́хъ пꙋчи́нꙋ и҆зсꙋшѝ, бл҃гоꙋтро́бїѧ пꙋчи́нꙋ  ро́ждшаѧ и҆зба́вителѧ и҆ гдⷭ҇а, є҆мꙋ́же вопїе́мъ, дв҃о:  всѧ̑ дѣла̀ бл҃гослови́те гдⷭ҇нѧ гдⷭ҇а. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Оу҆крѣпи́сѧ, бг҃ꙋ оу҆́мъ тво́й оу҆тверди́вшꙋ  оу҆держа́ти стра̑сти, а҆́гг҃лъ въ тѣлесѝ ѿсю́дꙋ,  ѻ҆́ч҃е, ты̀ бы́лъ є҆сѝ, и҆ со а҆́гг҃лы на нб҃сѣ́хъ  живе́ши всегда̀, сла́вы престо́лꙋ предстоѧ̀, и҆ свѣ́та  невече́рнѧгѡ и҆сполнѧ́емь. 
Ꙗ҆́коже на небесѝ, въ гора́хъ и҆ верте́пахъ  всели́лсѧ є҆сѝ, прпⷣбне: тѣ́мъ оу҆кроти́шасѧ тебѣ̀  ди́вїи ѕвѣ́рїе, покори́вшꙋ стра̑сти дꙋшє́вныѧ, неꙋдо́бь  покори̑мыѧ, і҆ѡанні́кїе, и҆ пра́веднꙋ же бы́вшꙋ. сегѡ̀ ра́ди  вѣ́рнѡ тѧ̀ почита́емъ. 
Твоѧ̑ свѧщє́нныѧ и҆ ст҃ы̑ѧ мо́щи, во гро́бѣ  лежа́ще, недꙋ́ги погрꙋжа́ютъ и҆ попалѧ́ютъ полкѝ  дє́мѡнскїѧ всегда̀, мꙋ́дре і҆ѡанні́кїе, бж҃їею  бл҃года́тїю, и҆сточа́ютъ всѣ̑мъ врачева̑нїѧ вѣ́рнѡ тѧ̀  при́снѡ блажа́щымъ. 
Оу҆жѐ хрⷭ҇тꙋ̀ приближа́ѧсѧ ꙗ҆́снше и҆ чи́стше,  помѧнѝ вѣ́рою тѧ̀ помина́ющихъ, і҆ѡанні́кїе, грѣхѡ́въ  проще́нїе на́мъ просѧ̀, и҆ недꙋ́гѡвъ всѣ́хъ и҆збавле́нїѧ,  и҆ нбⷭ҇нагѡ црⷭ҇твїѧ селе́нїе. 
Бг҃оро́диченъ: 
Просвѣтѝ, чⷭ҇таѧ, дꙋшѝ моеѧ̀ ѻ҆́чи, свѣ́тъ  ро́ждшаѧ, (с. 61) да не пости́гнетъ мѧ̀ грѣхо́внаѧ тма̀  тѧжча́йшаѧ, нижѐ глꙋбина̀ покры́етъ мѧ̀ ѿча́ѧнїѧ: но ты́  мѧ спасѝ, и҆ ѡ҆кормѝ къ приста́нищꙋ бжⷭ҇твеннагѡ  хотѣ́нїѧ. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
На дре́вѣ, мꙋ́дре, терпѣли́внѡ растѧга́емь, и҆  свѣща́ми ѡ҆палѧ́емь, ро́сꙋ нбⷭ҇нꙋю прїѧ́лъ є҆сѝ рꙋко́ю  а҆́гг҃льскою, мч҃ниче нїка́ндре, палѧ́щыѧ же мє́ртвы  показа́лъ є҆сѝ живоно́сными твои́ми моли́твами. 
Ви́дѣстесѧ видѣ́нїе стра́шно, ѡ҆бнажа́еми, и҆  безсловє́снымъ привѧзꙋ́еми, и҆ на мно́жайше,  страстоте́рпцы, влеко́ми, и҆ цѣ́ли ꙗ҆влѧ́еми, ѻ҆гню̀  приближа́ющесѧ, и҆ неѡпалѧ́еми, дх҃омъ бжⷭ҇твеннымъ  соблюда́еми. 
Дне́сь мѵ́рскаѧ свѧще́ннаѧ митропо́лїа пра́зднꙋетъ  велегла́снѡ, гра́дъ всѧ́къ на весе́лїе созыва́ющи, въ  па́мѧти ва́шей се́й, всехва́льнїи, въ не́йже свѧще́нное  ва́ше страда́нїе соверши́сте. 
Ѿве́рзесѧ ва́мъ нб҃о, и҆ а҆́гг҃ли восхожде́нїю  восплеска́вше, чи́ни прпⷣбныхъ и҆ првⷣныхъ возвесели́шасѧ,  взыгра́шасѧ мч҃ницы: съ ни́миже все́льшесѧ, помѧни́те  помина́ющыѧ ва́съ, ст҃і́и. 
Бг҃оро́диченъ: 
Свѣ́томъ мѧ̀ ѡ҆зарѝ твои́мъ, всенепоро́чнаѧ,  ро́ждшаѧ свѣ́тъ непристꙋ́пный: разженѝ ѻ҆́блаки дꙋшѝ  моеѧ̀, и҆ тмы́ мѧ и҆схитѝ, молю́сѧ, и҆ бжⷭ҇твеннагѡ  спасе́нїѧ сподо́би пречⷭ҇таѧ, є҆ди́на приснодв҃о. 
Свѣти́ленъ. Подо́бенъ: Дх҃омъ во ст҃и́лищи: 
Бл҃года́ть преизбы́сть бж҃їѧ въ дꙋшѝ твое́й, мꙋ́дре  і҆ѡанні́кїе, безпло́тнѡ живꙋ́ща. тѣ́мъ чтꙋ́щыѧ тѧ̀, (с. 62)  страсте́й и҆зба́ви те́мныхъ ѻ҆блакѡ́въ, къ ти́хомꙋ  приста́нищꙋ вводѧ̀, и҆ ѡ҆гонѧ́ѧ полкѝ дє́мѡнскїѧ. 
Бг҃оро́диченъ: 
Сотворѝ и҆́стиннѡ съ тобо́ю вели̑чїѧ сн҃ъ  предвѣ́чный ѻ҆́ч҃имъ совѣ́томъ: жи́знь бо нетлѣ́ннꙋю  безъ стра́сти родила̀ є҆сѝ, и҆ пребыла̀ є҆сѝ, ꙗ҆́коже  пре́жде ржⷭ҇тва̀, мт҃рскихъ и҆збѣ́гши болѣ́зней, и҆ дв҃а,  па́ки по ржⷭ҇твѣ̀ пребы́вши дв҃а. 
На стїхо́внѣ ѻ҆ктѡ́иха. Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мѡ, оу҆́мъ  влады́кꙋ надъ страстьмѝ па́гꙋбными по́стнически поста́вивъ,  во є҆́же по подо́бїю ꙗ҆́коже мо́щно возше́лъ є҆сѝ:  мꙋ́жески бо є҆стество̀ понꙋ́дивъ, потща́лсѧ є҆сѝ хꙋ́ждшее  покори́ти лꙋ́чшемꙋ, и҆ пло́ть порабо́тити дꙋ́хꙋ. тѣ́мже  мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́телей и҆звѣ́стнѣйшее. и҆ ны́нѣ на нб҃сѣ́хъ,  зерца́лѡмъ разрѣ́шшымсѧ, ѻ҆́ч҃е на́шъ і҆ѡанні́кїе, чи́стѣ  зри́ши ст҃ꙋ́ю трⷪ҇цꙋ, молѧ́сѧ непосре́дственнѣ ѡ҆ и҆̀же  вѣ́рою и҆ любо́вїю чтꙋ́щихъ тѧ̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце твоѐ  про́йде, ꙳ пречⷭ҇таѧ влⷣчце, ꙳ є҆гда̀ оу҆зрѣ́ла є҆сѝ  и҆зъ тебє̀ возсїѧ́вшаго ꙳ неизрече́ннымъ сло́вомъ, ꙳ ѿ  беззако́нныхъ, ꙗ҆́кѡ ѡ҆сꙋжде́нна, ꙳ возноси́ма на крⷭ҇тѣ̀,  ꙳ ѻ҆́цтомъ и҆ же́лчїю напаѧ́емаго, ꙳ ре́бра же пробода́ема,  ꙳ и҆ рꙋ́цѣ и҆ но́зѣ пригвожда́емы, ꙳ и҆ рыда́ющи,  восклица́ше, ꙳ мт҃рски вопїю́щи: ꙳ что̀ сїѐ, ча́до  сладча́йшее, ꙳ но́вое та́инство; 
На лїтꙋргі́и прокі́менъ, гла́съ з҃. Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ: А҆пⷭ҇лъ, къ гала́тѡмъ, зача́ло сг҃і.  А҆ллилꙋ́їа, гла́съ ѕ҃: Бл҃же́нъ мꙋ́жъ, боѧ́йсѧ гдⷭ҇а:  Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе матѳе́а, зача́ло і҃. Прича́стенъ: Въ па́мѧть  вѣ́чнꙋю бꙋ́детъ првⷣникъ. 


(с. 63) 
Мѣ́сѧца тогѡ́же въ є҃-й де́нь. 
Ст҃ы́хъ мч҃никъ, галактїѡ́на и҆ є҆пїсти́ми: 
И҆ преставле́нїе и҆́же во ст҃ы́хъ ѻ҆тца̀ на́шегѡ  і҆ѡ́ны, а҆рхїепі́скопа, новгоро́дскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ: стїхи̑ры, мч҃никѡмъ, гла́съ  и҃. 
Подо́бенъ: Ѽ пресла́внагѡ чꙋдесѐ! 
Влеко́мъ воспита́нъ вѣ́ры, ꙳ мꙋ́къ ра́ди мно́гихъ,  галактїѡ́не, и҆ скорбе́й, ꙳ во хрⷭ҇то́въ дости́глъ є҆сѝ  возра́стъ, ꙳ бы́въ прїѧ́тна же́ртва ꙳ и҆ соверше́нно  заколе́нїе, ꙳ самово́льнымъ стремле́нїемъ, всебога́те. ꙳ ѽ  тве́рдыѧ твоеѧ̀ и҆ и҆звѣ́стныѧ вѣ́ры! ꙳ є҆́юже бг҃а  полꙋчи́лъ є҆сѝ, ꙳ ѡ҆божа́емь ны́нѣ соверше́ннѣйше. 
Хꙋдо́жественнѣ взыска́ла є҆сѝ ꙳ благи́хъ  и҆сто́чника, жела́нныхъ кра́йнѣйшее, ꙳ тогѡ̀ свѣ́тлостьми,  ꙳ и҆ дꙋ́шꙋ и҆ помышле́нїе ꙳ ѡ҆зари́ла є҆сѝ,  бг҃обл҃же́ннаѧ, ꙳ и҆ низложи́ла є҆сѝ крѣ́пкими  противлє́нїи ꙳ многоко́зненнаго и҆ дре́внѧго мꙋчи́телѧ, ꙳  мона́шествꙋющихъ бж҃е́ственное оу҆краше́нїе, ꙳ мч҃нице  многострада́льнаѧ. 
Два̀ свѣти̑льника пресвѣ̑тлаѧ ꙳ восто́ка  оу҆́мнагѡ ꙳ возсїѧва́ютъ бл҃года́тїю, ꙳ и҆ тва́рь всю̀  благоче́стнѡ ѡ҆зарѧ́ютъ ꙳ превосходѧ́щими страда́нїй  свѣ́тлостьми, ꙳ и҆ врачева́нїй бжⷭ҇твенными разжжє́нїи. ꙳  и҆́хже пресвѣ́тлый пра́здникъ почита́юще, ꙳ тѣ́хъ ра́ди  всѧ̑ ꙳ ѡ҆свѧща́ющаго хрⷭ҇та̀ просла́вимъ. 
Сла́ва, и҆ ны́нѣ, бг҃оро́диченъ: Подо́бенъ: то́йже: 
Ра́дꙋйсѧ, дꙋ́шъ просвѣще́нїе, ꙳ грѣша́щихъ  проще́нїе, ꙳ (с. 64) неради́выхъ и҆справле́нїе: ꙳ ра́дꙋйсѧ,  оу҆тѣше́нїе и҆ ра́дость, ꙳ скорбѧ́щихъ помо́щнице: ꙳  ра́дꙋйсѧ, бл҃га́ѧ, ꙳ немощны́хъ дꙋ́шъ и҆сцѣле́нїе: ꙳  ра́дꙋйсѧ, примире́нїе къ бг҃ꙋ и҆ хода́таице, ꙳ серафі́мѡвъ  всѣ́хъ ꙗ҆́кѡ сꙋ́щи ст҃ѣ́йши, чⷭ҇таѧ. 
Крⷭ҇тобг҃оро́диченъ: 
Тѧ̀ ви́дѧщи пригвожда́ема на крⷭ҇тѣ̀, і҆и҃се, ꙳ и҆  стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко, ꙳  оу҆вы̀ мнѣ̀, вопїѧ́ше, ча́до сла́дкое: ꙳ ра̑ны непра́веднѡ  ка́кѡ терпи́ши, врачꙋ̀, и҆сцѣли́вый человѣ́ческое  неможе́нїе, ꙳ и҆ ѿ тлѝ всѣ́хъ и҆зба́вивый ꙳  милосе́рдїемъ твои́мъ; 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
На оу҆́трени ѻ҆́ба канѡ́на ѻ҆ктѡ́иха, и҆ ст҃ы́хъ  канѡ́нъ на д҃, 
є҆гѡ́же краегране́сїе: Сопрꙋ́гъ страда́льцєвъ  несопрꙋ́женъ пѣ́ти подоба́етъ. 
Гла́съ и҃. Пѣ́снь а҃. І҆рмо́съ: 
И҆стрѧ́сшемꙋ въ мо́ри мꙋчи́тельство фараѡ́не, и҆  і҆и҃лѧ сꙋ́шею наста́вльшемꙋ пои́мъ хрⷭ҇тꙋ̀, ꙗ҆́кѡ  просла́висѧ во вѣ́ки. 
Животворѧ́щей трⷪ҇цѣ, всебл҃же́нне, предстоѧ̀  ра́достнѡ, и҆ свѣ́тлыми мо́лнїѧми просвѣща́емь, и҆спросѝ  просвѣще́нїе соверша́ющымъ твою̀ свѧтꙋ́ю па́мѧть. 
Дх҃омъ ст҃ы́мъ распали́въ твою̀ дꙋ́шꙋ, пожжѐ  стра̑сти плотскі̑ѧ посто́мъ, и҆ погаси́лъ є҆сѝ ѻ҆́гнь  безбо́жїѧ кро́вными стрꙋѧ́ми. 
Ро́дъ и҆ бога́тство и҆ держа́вꙋ хрⷭ҇та̀ ра́ди  ѡ҆ста́вивъ, и҆ взе́мъ, прпⷣбне, крⷭ҇тъ, мона́шествовалъ  є҆сѝ бг҃олѣ́пнѡ, со є҆пїсти́мїею бл҃же́нною, твое́ю  сопрꙋ́гою. (с. 65) 
Бг҃оро́диченъ: 
Застꙋ́пнице скорбѧ́щихъ, спасе́нїе наде́жде  ненадѣ́ющихсѧ, бцⷣе всепѣ́таѧ, молѝ прилѣ́жнѡ  и҆зба́витисѧ на́мъ ѿ бѣ́дъ. 
Пѣ́снь г҃. І҆рмо́съ: 
Оу҆тверже́й сло́вомъ нб҃са̀, и҆ зе́млю ѡ҆снова́вый  на вода́хъ мно́гихъ, оу҆тверди́ мѧ къ пѣ́нїю славосло́вїѧ  твоегѡ̀, гдⷭ҇и. 
Дневнꙋ́ю ѕвѣздꙋ̀, ѿ непло́дныхъ чре́слъ, мч҃нице,  тѧ̀ произведѐ ро́ждшаѧ тѧ̀, но́щь безбо́жїѧ разорѧ́ющꙋ. 
Чистото́ю любвѐ ѡ҆держи́мь, дѣ́вствовати наꙋчи́лъ  є҆сѝ съ тобо́ю сопрꙋ́жницꙋ: съ не́юже пострада́въ  зако́ннѡ, мꙋ́чениче галактїѡ́не, просла́висѧ. 
Ѽле жены̀, предѝ и҆скꙋшє́нїѧ мꙋ́ченичєскаѧ  наꙋчи́вшїѧсѧ всѧ̑ приклю̑чшаѧсѧ, ѿкрове́нїемъ  бжⷭ҇твеннымъ, и҆ низложи́вши мꙋчи́телѧ. 
Бг҃оро́диченъ: 
Оу҆мерщвле́на страстьмѝ вре́дными жи́ва сотвори́  мѧ, живо́тъ ро́ждшаѧ, разори́вшаго ѻ҆трокови́це всю̀  сме́ртнꙋю си́лꙋ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Посто́мъ оу҆краси́въ твоеѧ̀ зри́тельное дꙋшѝ,  лꙋча́ми же страда́нїѧ просвѣща́еши вѣ̑рныѧ, галактїѡ́не  блаже́нне. тѣ́мъ, тво́й ст҃ы́й и҆ свѣтоно́сный де́нь  вѣ́рою соверша́юще, благоче́стнѡ тебѣ̀ вопїе́мъ: ꙗ҆́кѡ  и҆мѣ́ѧ дерзнове́нїе къ бг҃ꙋ, молѝ спасти́сѧ на́мъ. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти  къ жи́зни нетлѣ́нїѧ. тѣ́мже тѧ̀ по до́лгꙋ блажи́мъ всѝ,  дв҃о препросла́вленнаѧ, ꙗ҆́коже прорекла̀ є҆сѝ. 
Крⷭ҇тобг҃оро́диченъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла  є҆сѝ во́лею (с. 66) сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧще си́лꙋ твою̀. 
А҆́гнцы слове́снїи ꙗ҆ви́стесѧ, па́стырю всецр҃ю̀  ꙗ҆́вственнѡ послѣ́дꙋюще, и҆ въ нбⷭ҇нѣй ѡ҆гра́дѣ  вѣнцено́сцы съ мꙋ́чєники всели́стесѧ. 
Сопрѧже́нїе и҆збра́нно ꙗ҆ви́стесѧ, раздѣлѧ́юще  браздꙋ̀ честна́гѡ и҆ до́брагѡ свидѣ́тельства, и҆  содѣ́ласте кла́съ, въ жи́тницахъ нбⷭ҇ныхъ соблюда́емь. 
По хрⷭ҇тѣ̀ оу҆сѣка́еми, до́блїи, но́зѣ и҆ главы̑  и҆ но́гти и҆ рꙋ́ки, и҆скорени́сте ле́сть нече́стїѧ, и҆  побѣдоно́сцы ꙗ҆ви́стесѧ. 
Бг҃оро́диченъ: 
Ѧ҆зы́къ земны́хъ досто́йнѣ не мо́жетъ воспѣ́ти тѧ̀  бж҃їю роди́тельницꙋ, ꙗ҆́вльшꙋюсѧ, всенепоро́чнаѧ прчⷭ҇таѧ,  хрⷭ҇тїа́нъ прибѣ́жище. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Ꙗ҆́кѡ млеко́мъ воспита́всѧ по́стнически,  галактїѡ́не, во и҆сполне́нїе соверше́нное хрⷭ҇то́выхъ  стрⷭ҇те́й дости́глъ є҆сѝ. 
Оу҆мо́мъ ѡ҆чище́ннымъ ви́дѣла є҆сѝ,  є҆пїсти́мїе, взѧта̀ превысо́кѡ ст҃ы́хъ на поко́ище. 
Мч҃никѡвъ соводворе́нїе полꙋчи́сте въ вы́шнихъ,  безсме́ртнꙋю сла́вꙋ, прпⷣбномч҃ницы, ѡ҆брѣто́сте. 
Бг҃оро́диченъ: 
Родила̀ є҆сѝ въ лѣ́то безлѣ́тнаго, пречⷭ҇таѧ,  бы́вша чл҃вѣ́ка, да спасе́тъ человѣ́ка. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. (с. 67) 
Ба́нею бжⷭ҇твеннагѡ просвѣще́нїѧ къ безсопрꙋ̑жнымъ  пристꙋпи́сте, кро́вїю послѣдѝ кре́щшесѧ, страда́льцы,  соверше́ннѣйше. 
Мно́гимъ жесто́чествомъ дꙋ́шꙋ просвѣти́въ посто́мъ,  краснꙋ̀ ꙗ҆ви́лъ є҆сѝ, галактїѡ́не, свѣ́томъ страда́нїѧ. 
На колесни́цѣ кро́ви ва́шеѧ всѣ́дше, мч҃ницы, и҆  пꙋ́ть постиго́сте нбⷭ҇ный, въ не́мже почива́ете. 
Бг҃оро́диченъ: 
Равноче́стна родила̀ є҆сѝ ѻ҆ц҃ꙋ̀ сн҃а,  неискꙋсобра́чнаѧ, и҆ млеко́мъ пита́ла є҆сѝ пита́телѧ  всѣ́хъ па́че оу҆ма̀. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Мч҃никъ хрⷭ҇то́выхъ полкѡ́мъ причто́стесѧ, до́брѣ  хра́брствовавшымъ, свѣ́тлѡ подвиза́вшесѧ, галактїѡ́не  сла́вне, съ честно́ю сопрꙋ́жницею, и҆ сострада́вшею тебѣ̀  є҆пїсти́мїею. є҆ди́номꙋ бг҃ꙋ непреста́ннѡ моли́тесѧ ѡ҆  всѣ́хъ на́съ. 
Пѣ́снь з҃. І҆рмо́съ: 
А҆́гг҃ломъ ѻ҆́троки и҆зъ ѻ҆гнѧ̀ спасы́й, и҆  гремѧ́щꙋю пе́щь преложи́вый на ро́сꙋ, бл҃гослове́нъ є҆сѝ,  бж҃е ѻ҆тє́цъ на́шихъ. 
Оу҆невѣ́стившисѧ сло́вꙋ, є҆пїсти́мїе,  бжⷭ҇твенномꙋ, тѧ̀ ѡ҆бнажи́ти тща́щыѧсѧ ѡ҆слѣпи́ла є҆сѝ  невѣ̑рныѧ, и҆ пока́ѧвшыѧсѧ свѣ́та ча̑да ꙗ҆ви́ла є҆сѝ. 
Пожре́ти богѡ́мъ бездꙋ̑шнымъ ѿре́кшесѧ ѿню́дъ,  и҆́стинномꙋ бг҃ꙋ на́шемꙋ, и҆ дꙋ́шъ влⷣцѣ же́ртва, мч҃ницы,  честна́ѧ принесо́стесѧ. 
На ѻ҆́гнь мꙋче́нїѧ приведе́нъ, галактїѡ́не,  кро́вными потѡ́ки безбо́жїѧ пла́мень, мч҃ниче, погаси́лъ  є҆сѝ, мꙋ́дре, вопїѧ̀: бл҃гослове́нъ є҆сѝ гдⷭ҇и, бж҃е  ѻ҆тє́цъ на́шихъ. 
Бг҃оро́диченъ: 
Съ вы́шними всѣ́ми нбⷭ҇ными чи́нми велегла́снѡ тѧ̀  всѝ, бг҃ороди́тельнице ѻ҆трокови́це, тобо́ю спасе́ннїи,  блажи́мъ. (с. 68) 
Пѣ́снь и҃. І҆рмо́съ: 
Безнача́льнаго цр҃ѧ̀ сла́вы, є҆гѡ́же трепе́щꙋтъ  нбⷭ҇ныѧ си̑лы по́йте свѧще́нницы, лю́дїе, превозноси́те во  всѧ̑ вѣ́ки. 
Равночє́стны чистото́ю, и҆ ра́вни поще́нїемъ и҆  страда́нїемъ сꙋ́ще, ра̑вныѧ ѿ бг҃а полꙋчи́сте да́ры,  до́блїи страда́льцы. 
Сочета́нїе нетлѣ́нїемъ сохрани́сте, возжелѣ́вше  а҆́гг҃льское житїѐ, съ ни́миже ра́достнѡ, гдⷭ҇ни  страстоно́сцы ликꙋ́ете досто́йнѡ. 
Стоѧ̀ предъ сꙋди́щемъ мꙋ́жески, проповѣ́далъ  є҆сѝ, мꙋ́чениче, є҆ди́наго гдⷭ҇а бг҃а и҆́стиннаго, и҆  многобо́жїѧ разрꙋши́лъ є҆сѝ шата́нїе. 
Бг҃оро́диченъ: 
Ꙗ҆́кѡ че́стенъ и҆ превы́шшїй прⷭ҇то́лъ сꙋ́щꙋю бг҃а  вы́шнѧгѡ воспое́мъ лю́дїе, є҆ди́нꙋ по ржⷭ҇твѣ̀ мт҃рь и҆  дв҃ꙋ. 
Пѣ́снь ѳ҃. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, рождество̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Сто́лпъ ꙗ҆ви́лсѧ є҆сѝ, бг҃омꙋ́дре, нбⷭ҇ный,  цр҃кве ѡ҆снова́нїе, и҆ сто́лпъ благоче́стїѧ, и҆ мч҃никѡвъ и҆  по́стникѡвъ, галактїѡ́не, оу҆твержде́нїе, и҆ бжⷭ҇твенное  оу҆добре́нїе. 
Процвѣла̀ є҆сѝ въ двⷭ҇твенныхъ цвѣ́тѣхъ,  ꙗ҆́коже шипо́къ, и҆ во оу҆до́лїихъ мꙋ́ченическихъ  благово́нствꙋющи, ꙗ҆́кѡ крі́нъ, є҆пїсти́мїе дв҃о, мч҃нице  гдⷭ҇нѧ. тѣ́мъ тѧ̀ согла́снѡ оу҆блажа́емъ. 
Свѣ́томъ трисо́лнечныѧ свѣ́тлости ѡ҆заре́ни, къ  томꙋ̀ преидо́сте ны́нѣ, сы́нове свѣ́та ꙗ҆́вльшесѧ,  моли́тесѧ просвѣще́нїе дарова́ти, мч҃ницы, вѣ́рою  хва́лѧщымъ вы̀. 
Бг҃оро́диченъ: 
Ты̀ є҆сѝ, бцⷣе, ѻ҆рꙋ́жїе на́ше и҆ стѣна̀, ты̀  є҆сѝ застꙋпле́нїе къ тебѣ̀ прибѣга́ющымъ: тѧ̀ ны́нѣ на  моли́твꙋ подвиза́емъ, да и҆зба́вимсѧ ѿ вра̑гъ на́шихъ. (с.  69) 
Слꙋ́жба и҆́же во ст҃ы́хъ ѻ҆тца̀ на́шегѡ і҆ѡ́ны  а҆рхїепі́скопа, новгоро́дскагѡ чꙋдотво́рца. 
На ма́лѣй вече́рни, стїхи̑ры, гла́съ и҃. Поⷣ: Ѽ  пресла́внагѡ чꙋдесѐ! 
Водрꙋже́нїе и҆́стины, ꙳ благоче́стїѧ согла́сника тѧ̀  зна́емъ, ꙳ и҆ вѣ́ры ѡ҆свѧще́нїе: ꙳ чистоты́ же селе́нїе, ꙳  прїѧ́телище и҆збра́нно, ст҃и́телю прпⷣбне і҆ѡ́но, ꙳ мо́лимъ  тѧ̀: въ ми́рѣ на́мъ молѝ сохрани́тисѧ, ꙳ да при́снѡ  сла́вимъ и҆ воспѣва́емъ гдⷭ҇а на́шего прославлѧ́ющаго, ꙳ и҆  тебє̀ ра́ди подаю́щаго на́мъ ꙳ спасе́нїе и҆ ве́лїю  ми́лость. 
Житїѐ твоѐ добродѣ́тельми оу҆краси́лъ є҆сѝ, ꙳  свѣти́льникъ ꙗ҆́вѣ бы́въ и҆ храни́тель хрⷭ҇то́вꙋ ста́дꙋ:  ꙳ дѣѧ̑нїѧ бо видѣ́нїѧ ꙗ҆́вѣ показа́лъ є҆сѝ  восхожде́нїемъ, ꙳ ꙗ҆́кѡ дꙋ́шꙋ согласи́лъ є҆сѝ дѣ́тельнѡ,  ꙳ и҆ и҆зрѧ́днѡ къ видѣ́нїю взѧ́тсѧ, ꙳ и҆ зри́ши гдⷭ҇а,  ѻ҆́ч҃е і҆ѡ́но. ꙳ є҆мꙋ́же прилѣ́жнѡ моли́сѧ, ꙳ дарова́ти  ми́ръ мі́рови, ꙳ спасе́нїе же и҆ мно́гꙋю ми́лость ꙳  почита́ющымъ на́мъ свѧще́ннꙋю па́мѧть твою̀. 
Воздержа́нїемъ пре́жде оу҆мертви́въ ꙳ плотска̑ѧ  мꙋдрова̑нїѧ, ꙳ свѧщеннодѣ́йственникъ бы́лъ є҆сѝ, ꙳ бж҃їѧ  бжⷭ҇твеннѡ соверша́ѧ, ꙳ и҆ чистѣ́йшимъ по́мысломъ чи́стѣ  прикаса́ѧсѧ, ꙳ слꙋжи́тель ꙗ҆ви́лсѧ є҆сѝ вседержи́телю,  а҆рхїере́ю і҆ѡ́но: ꙳ є҆го́же оу҆молѝ, ꙗ҆́кѡ  всеми́лостива и҆ бл҃га, ꙳ дарова́ти ми́ръ мі́рови, ꙳ и҆  дꙋша́мъ на́шымъ ве́лїю ми́лость. 
Сла́ва, гла́съ д҃: 
Весели́сѧ и҆ ра́дꙋйсѧ вели́кїй новгра́де, да  и҆гра́ютъ сы́ны твоѧ̑ въ тебѣ̀, свѣ́тлѡ торжествꙋ́юще къ  па́мѧть і҆ера́рха і҆ѡ́ны, сирота́мъ и҆ вдова́мъ  предста́телѧ, (с. 70) скорбѧ́щихъ оу҆тѣ́шителѧ,  прибѣга́ющымъ къ немꙋ̀ помо́щника и҆ те́пла застꙋ́пника,  призыва́ющихъ є҆го̀ ско́рѡ послꙋ́шающа, сердца̀ на̑ша на  милосе́рдїе и҆ ти́хость прелага́юща, и҆ проти̑вныѧ  примирѧ́юща: предстои́тъ бо гдⷭ҇еви, молѧ́сѧ оу҆мири́ти  мі́ра, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: 
Ве́лїе и҆ пресла́вное, є҆́же ѡ҆ тебѣ̀ бы́вшее  чꙋ́до, и҆ кто̀ дово́ленъ и҆зглаго́лати си̑лы гдⷭ҇нѧ, ꙗ҆̀же  ѡ҆ тебѣ̀ бы́вшыѧ, бцⷣе; оу҆страша́етъ бо оу҆́мъ на́шъ  вели́ка видѣ́нїѧ достоѧ́нїѧ, ꙗ҆́кѡ непостижи́магѡ твоегѡ̀  та́инства глаго́лати не могꙋ́ще. кто́ бо слы́ша ѿ вѣ́ка  дѣ́вꙋ дои́вшꙋ, и҆ ма́терь безъ мꙋ́жа ꙗ҆́вльшꙋсѧ на землѝ,  и҆ своего̀ содѣ́телѧ, ꙗ҆́кѡ младе́нца, на рꙋкꙋ̀ носи́вшꙋ;  тѣ́мже тѧ̀ всѝ ро́ди оу҆блажа́емъ. 
На стїхо́внѣ стїхи̑ры, гла́съ з҃. 
Ѻ҆́ч҃е свѧще́нне і҆ѡ́но, ты̀ ѡ҆ст҃и́лсѧ є҆сѝ  бл҃года́тїю всест҃а́гѡ дх҃а, слове́сномꙋ ста́дꙋ хрⷭ҇то́вꙋ,  но ꙗ҆́кѡ влⷣцѣ твоемꙋ̀ подража́тель, ми́ловати на́съ  жи́въ сы́й не преста́лъ є҆сѝ. и҆ ны́нѣ та́коже молѧ̀ не  преста́й, и҆зба́вити на́съ ѿ всѧ́кагѡ лю́тагѡ ѡ҆бстоѧ́нїѧ,  и҆ спастѝ дꙋ́шы на́шѧ. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ: 
Гла́съ а҃: 
Ѻ҆́ч҃е прпⷣбне і҆ѡ́но, ты̀ земна̑ѧ мꙋдрова̑нїѧ  воздержа́нїемъ оу҆мертви́въ, дꙋ́шꙋ напра́вилъ є҆сѝ къ  невла́емомꙋ наслажде́нїю. просѝ на́мъ невла́емѡ преитѝ  пꙋчи́нꙋ житїѧ̀, прелага́ѧ стро́потное въ тишинꙋ̀, подаѧ̀  хва́лѧщымъ тѧ̀ ми́ръ и҆ спасе́нїе, блаже́нне. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆го̀ восхо́щетъ ѕѣлѡ̀. 
Ѻ҆́ч҃е і҆ѡ́но блаже́нне, да́нный тебѣ̀ тала́нтъ  оу҆мно́жилъ є҆сѝ, ра́дости сподо́бивсѧ гдⷭ҇а твоегѡ̀,  и҆спещре́нъ (с. 71) бл҃года́ти сїѧ́нїемъ, заре́ю дꙋхо́вною  блиста́ѧ, предстои́ши гдⷭ҇ꙋ. просѝ и҆зба́витисѧ на́мъ  всѧ́кагѡ гнѣ́ва и҆ ѡ҆ѕлобле́нїѧ, да въ ми́рѣ сла́вѧще  гдⷭ҇а, при́снѡ тѧ̀ оу҆блажа́емъ. 
Сла́ва, гла́съ є҃: 
Прїиди́те, вѣ́рныхъ сосло́вїе, соше́дшесѧ  восхва́лимъ а҆рхїере́а і҆ѡ́нꙋ: и҆́бо до́брый па́стырь,  пасѡ́мыѧ рꙋководѧ̀ къ вѣ́рѣ сло́вомъ и҆́стиннымъ, и҆  вѣ́рꙋ и҆звѣ́ствовати добродѣ́тельми наказꙋ́ѧ. тѣ́мъ и҆  хрⷭ҇то́съ возда́лъ є҆́сть семꙋ̀ мздꙋ̀, ꙗ҆́кѡ до́бромꙋ  рабꙋ̀ своемꙋ̀, и҆ на́мъ, блажа́щымъ па́мѧть є҆гѡ̀,  да́рꙋетъ, ꙗ҆́кѡ бл҃гъ, мно́жество щедро́тъ свои́хъ, є҆гѡ̀  ра́ди, и҆ бога́тꙋю ми́лость. 
И҆ ны́нѣ, бг҃оро́диченъ: 
Ра́дꙋйсѧ, две́ре мы́сленнаѧ, є҆́юже про́йде  превѣ́чный бг҃ъ: ра́дꙋйсѧ, же́зле а҆арѡ́новъ, и҆зрасти́вшїй  цвѣ́тъ ѿ ко́рене і҆ессе́ева: ра́дꙋйсѧ, трапе́зо, ꙗ҆́же  хлѣ́бъ жи́зни на пи́щꙋ всемꙋ̀ пода́вши ро́дꙋ  человѣ́ческомꙋ, дв҃о мт҃и чⷭ҇таѧ. 
Тропа́рь пи́санъ на вели́цѣй вече́рни. 
На вели́цѣй вече́рни, Блаже́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, поста́вимъ стїхѡ́въ и҃. И҆  пое́мъ стїхи̑ры, гла́съ ѕ҃. Подо́бенъ: Всѐ ѿло́жше: 
Ꙗ҆́коже ѕвѣзда̀ возсїѧ́лъ є҆сѝ на тве́рди  цр҃ко́внѣй, ꙳ ѡ҆зарѧ́ѧ мі́ръ ꙳ и҆справле́нїемъ сло́ва  и҆́стиннагѡ, мꙋ́дре і҆ѡ́но, ꙳ вдѡвы̀ и҆ сирѡты̀ снабдѣва́ѧ  ѻ҆ч҃ески, ꙳ и҆ ни́щыѧ ми́лꙋѧ, ꙳ ѡ҆би̑димыѧ и҆з̾има́ѧ, ꙳  вражды̑ оу҆толѧ́ѧ, ꙳ ми́ръ оу҆твержда́ѧ. ꙳ хрⷭ҇то́выхъ  за́повѣдей дѣ́лателю, ꙳ ѻ҆́ч҃е всесвѧще́нне, ꙳ просѝ  ми́ра мі́рови, мо́лимъ тѧ̀, ꙳ и҆ спасе́нїѧ дꙋша́мъ на́шымъ. 
Досто́йнѡ на тѧ̀ а҆рхїере́йства нарече́нїе ꙳  прїи́де, прпⷣбне ѻ҆́ч҃е, ꙳ ѻ҆троча́ти є҆щѐ тебѣ̀  сꙋ́щꙋ: ꙳ дѣѧ̑нїѧ бо въ тебѣ̀ бг҃оꙋгѡ́днаѧ воспита́єма, ꙳  кро́тость съ неѕло́бїемъ. ꙳ тѣ́мъ (с. 72) во дворы̀ гдⷭ҇ни  вселѧ́ешисѧ, ꙳ ꙗ҆́кѡ тако́въ подоба́ше а҆рхїере́й ꙳ бы́ти  прпⷣбенъ. ꙳ но ꙗ҆́кѡ и҆́маши дерзнове́нїе, ꙳ молѝ,  мо́лимъ тѧ̀, оу҆мири́ти мі́ръ, ꙳ и҆ спастѝ дꙋ́шы на́шѧ. 
Прпⷣбне а҆рхїере́ю, ꙳ и҆зво́лилъ є҆сѝ примета́ти  себѐ ꙳ въ домꙋ̀ бж҃їи па́че, ꙳ не́же жи́ти въ се́лѣхъ  мі́ра: ꙳ и҆ по́стническими пра́вилы и҆спытова́шесѧ, ꙳  послѣ́дꙋѧ знаменоно́сцємъ ѻ҆тцє́мъ вели̑кимъ, варлаа́мꙋ  и҆ се́ргїю. ꙳ тѣ́мже и҆ гдⷭ҇ь и҆зведе́ тѧ па́стырѧ лю́демъ  свои̑мъ, ꙳ и҆ ꙗ҆́кѡ вѣ́рнꙋ рабꙋ̀ стро́ити дꙋ́шы си́хъ  порꙋчѝ: ꙳ за нѧ́же молѝ, поми́ловати ѧ҆̀ и҆ спастѝ. 
Сла́ва, гла́съ а҃: 
Прїиди́те, вели́кагѡ нова́града лю́дїе, дꙋхо́внѣ  торжествꙋ́имъ. дне́сь бо де́нь поко́ѧ трꙋдѡ́въ до́брагѡ  на́шегѡ па́стырѧ, въ ѻ҆́ньже пѣ́сней трꙋбо́ю возглаша́юще:  ра́дꙋйсѧ, свѣти́ло свѣ́тлое мі́рови: ра́дꙋйсѧ, мы́сленнагѡ  сл҃нца свѣ́тлый ѻ҆́бразе: ра́дꙋйсѧ, зарѧ́ми добродѣ́телей  ѡ҆сїѧва́ѧ всѧ̑. но, ѻ҆́ч҃е прекра́сне, хода́таю мі́ра и҆  застꙋ́пниче те́плый ста́дꙋ твоемꙋ̀, не преста́й моли́тисѧ,  мо́лимсѧ тебѣ̀, спасти́сѧ на́мъ ѿ всѧ́кагѡ навѣ́та,  любо́вїю чтꙋ́щымъ свѧще́ннꙋю па́мѧть твою̀. 
И҆ ны́нѣ, бг҃оро́диченъ: Всемі́рнꙋю сла́вꙋ:  Вхо́дъ. Прокі́менъ днѐ. Чтє́нїѧ г҃ ст҃и́тєльскаѧ.  Пи̑сана сегѡ̀ мцⷭ҇а въ г҃і де́нь. 
На лїті́и стїхи̑ры, гла́съ а҃: 
Свѣ́тлый содѣ́ловаетъ пра́здникъ дне́сь свѧще́нный  хра́мъ честна́гѡ и҆ сла́внагѡ крⷭ҇ти́телѧ гдⷭ҇нѧ, ра́достнѡ  хрⷭ҇то́ва цр҃кви бл҃же́ннагѡ ст҃и́телѧ і҆ѡ́ны, ꙗ҆́кѡ мѵ́ро  благово́нное ѡ҆благоꙋха́ѧ на́мъ свѧщє́нныѧ бл҃года̑ти, и҆  болѣ́зней ѿгна́нїе, и҆ ꙗ҆́кѡ ло́зꙋ вїногра́да  живо́тнагѡ, вїно̀ и҆ска́пающꙋю и҆сцѣле́нїѧ, возвеселѧ́ющее  сердца̀ напа́стныхъ печа́лей разгна́нїемъ. тѣ́мъ мо́лимсѧ  є҆мꙋ̀, просѧ́ще ми́ра и҆ спасе́нїѧ дꙋ́шъ на́шихъ. 
Гла́съ г҃: 
Ты̀ оу҆кра́шенъ добродѣ́тельными дѣѧ̑нїи,  несозда́нныѧ (с. 73) трⷪ҇цы хра́мъ ѡ҆свѧще́нъ бы́лъ є҆сѝ,  созда́лъ є҆сѝ свѧщє́нныѧ хра́мы гдⷭ҇ню и҆́мени, и҆ во  и҆́мѧ сла́внагѡ крⷭ҇ти́телѧ, и҆ вели́кихъ ст҃и́телей, и҆  бг҃оно́сныхъ ѻ҆тє́цъ: и҆ ны́нѣ съ ни́ми воздворѧ́ѧсѧ,  молѝ ѡ҆ творѧ́щихъ па́мѧть твою̀, и҆зба́витисѧ ѿ  лꙋка́вагѡ ловле́нїѧ, и҆ собла̑знъ проти́внагѡ, і҆ера́рше  і҆ѡ́но бл҃же́нне. 
Гла́съ д҃: 
Весели́сѧ и҆ ра́дꙋйсѧ вели́кїй новгра́де, да  и҆гра́ютъ сы́ны твоѧ̑ въ тебѣ̀, свѣ́тлѡ торжествꙋ́юще въ  па́мѧть а҆рхїере́а і҆ѡ́ны, сирѡ́тъ и҆ вдѡ́въ предста́телѧ,  скорбѧ́щихъ оу҆тѣ́шителѧ, прибѣга́ющымъ къ немꙋ̀  помо́щника и҆ те́пла застꙋ́пника, призыва́ющымъ є҆го̀  ско́рѡ послꙋ́шающа, сердца̀ на̑ша на милосе́рдїе и҆ ти́хость  прелага́юща, и҆ проти̑вныѧ примирѧ́юща: предстои́тъ бо  гдⷭ҇еви, молѧ́сѧ оу҆мири́ти мі́ръ, и҆ спастѝ дꙋ́шы на́шѧ. 
Сла́ва, гла́съ д҃: 
Прїиди́те, лю́дїе, и҆̀же вели́кагѡ нова́града  порожде́нїе, всѧ́къ ро́дъ и҆ во́зрастъ, пѣ́сньми почти́мъ  до́браго па́стырѧ, ꙗ҆́кѡ тогѡ̀ предстоѧ́нїемъ ко хрⷭ҇тꙋ̀  дарова́шасѧ блага̑ѧ всѧ̑ гра́дꙋ на́шемꙋ ѿ бг҃а, и҆ всѣ̑мъ  предѣ́лѡмъ є҆гѡ̀: и҆́бо благослови́шасѧ бла́гостїю вѣнцы̀  лѣ́тъ є҆пі́скопства є҆гѡ̀. гдⷭ҇ь да́стъ бл҃гость є҆гѡ̀  ра́ди, и҆ землѧ̀ на́ша подава́ше плоды̀ своѧ̑, насы́тисѧ  всѧ́ка дꙋша̀ благоволе́нїѧ тогда̀, оу҆мири́шасѧ всѝ  ꙗ҆зы́цы проти́внїи, и҆ приклони́шасѧ стра́нъ хрⷭ҇толю́бцы  влⷣки держа́внїи, ми́лостивными ѻ҆чи́ма смотрѧ́юще, ти́хое  промышле́нїе подава́хꙋ: ра́дость и҆ ми́ръ всѧ́чєскаѧ  прїима́ше. но, ѽ блаже́нне і҆ѡ́но, и҆ ны́нѣ такѡва́ѧ  да́рꙋй лю́демъ твои̑мъ, да и҆ честнꙋ́ю па́мѧть твою̀ чтꙋ́ще,  при́снѡ оу҆блажа́емъ. 
И҆ ны́нѣ, бг҃оро́диченъ: При́зри на молє́нїѧ: 
На стїхо́внѣ стїхи̑ры, гла́съ в҃: 
Послѣ́дователѧ тѧ̀ позна́хомъ, ѻ҆́ч҃е, кро́ткагѡ  и҆ (с. 74) неѕло́бивагѡ влⷣки хрⷭ҇та̀: ти́хое бо сло́во и҆  нра́ва молчали́вое, ѿ ю҆́ности сѐ возрастѐ въ тебѣ̀,  смире́нїе же и҆ кра́сное кро́тости совоспита́емо, и҆ съ  сѣди́ною спросїѧ́ющꙋ ра́зꙋмꙋ. тѣ́мже, и҆́же всѧ̑ вѣ́дый  гдⷭ҇ь, произведе́ тѧ па́стырѧ слове́сномꙋ ста́дꙋ своемꙋ̀, и҆  на прⷭ҇то́лѣ первопресто́льника бж҃їѧ цр҃кве посади́ тѧ,  ꙗ҆́кѡ па́ствꙋюща сїѧ̑ преподо́бїемъ и҆ пра́вдою. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Не по землѝ ни́зитисѧ, нижѐ на тлѣ̑ющаѧ взира́ти,  и҆ ревнова́ти мїродержи́телємъ, по́мыслы дꙋшѝ твоеѧ̀  оу҆тверди́шасѧ, свѧще́нне і҆ѡ́но, но возвы́силсѧ є҆сѝ на  высотꙋ̀ безсме́ртныѧ добродѣ́тели, безсме́ртныѧ жи́зни  рачи́телю: ꙗ҆́кѡ поꙋчи́лсѧ є҆сѝ навы́кнꙋти оу҆ кро́ткагѡ  оу҆чи́телѧ, и҆ смире́ннагѡ се́рдцемъ вои́стиннꙋ влⷣки  хрⷭ҇та̀ и҆ бг҃а. того̀ молѝ, блаже́нне, оу҆ще́дрити мі́ръ,  и҆ спастѝ и҆ просвѣти́ти дꙋ́шы на́шѧ. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Возлюбѝ чи́стаѧ дꙋша̀ твоѧ̀, бл҃же́нне і҆ѡ́но,  чистотꙋ̀ бжⷭ҇твенныхъ чисти́тєль, и҆́же ве́рхъ  оу҆чи́тельства, и҆ пра́вило добродѣ́телей, и҆ є҆стества̀  оу҆краше́нїе, вои́стиннꙋ нб҃сѝ и҆з̾ѧвле́нїе, і҆ера́рхѡмъ  нача̑ла, бжⷭ҇твеннаго нїкола́а, и҆ вели́каго васі́лїа,  бг҃осло́ва григо́рїа, златоꙋ́стаго же і҆ѡа́нна, и҆́хже  свѧщє́нныѧ хра́мы воздви́глъ є҆сѝ, ꙗ҆́кѡ вои́стиннꙋ во  дворы̀ и҆́хъ жела́ѧ всели́тисѧ, и҆̀же во свѣ́тѣ  присносꙋ́щныѧ ра́дости, живота̀ вѣ́чнагѡ началопа́стырѧ  хрⷭ҇та̀. того̀ съ ни́ми, і҆ера́рше, не преста́й молѧ̀,  оу҆мири́ти мі́ръ, и҆ спастѝ дꙋ́шы на́шѧ. 
Сла́ва, гла́съ ѕ҃: 
Прпⷣбне, бл҃же́нне, а҆рхїере́ю свѧще́нне і҆ѡ́но,  кро́тость и҆ (с. 75) неѕло́бїе твоѐ оу҆диви́ша самоде́ржцы  благочести̑выѧ, и҆ вои́стиннꙋ ѿ дꙋшѝ возлюби́ша тѧ̀:  ра́ди бо добродѣ́телей и҆справле́нїѧ ѡ҆брѣ́лъ є҆сѝ  бл҃года́ть ѿ бг҃а. тѣ́мже и҆ самоде́ржцы почто́ша тѧ̀,  моли́твъ твои́хъ и҆ бл҃гослове́нїѧ тре́бꙋюще, при́снѡ  благопослꙋ̑шны быва́хꙋ прпⷣбїю твоемꙋ̀, и҆ лю́ди твоѧ̑  неѕло́бїемъ снабдѣва́юще. но и҆ ны́нѣ лю́демъ твои̑мъ  предстоѧ̀ бꙋ́ди, и҆ благопоспѣше́нїе да́рꙋй моли́твами  твои́ми, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: Творе́цъ и҆ и҆зба́витель: 
На благослове́нїи хлѣ́бѡвъ, тропа́рь ст҃а́гѡ, гла́съ  д҃: 
И҆справле́нїе вѣ́ры, и҆ ѻ҆́бразъ кро́тости, и҆  ꙗ҆́коже са́дъ посредѣ̀ раѧ̀, прпⷣбными дѣ́лы твои́ми  мі́ръ просвѣща́еши, и҆ сегѡ̀ ра́ди къ честнѣ́й ра́цѣ  твое́й любо́вїю прикаса́емсѧ, и҆ вѣ́рнѡ вопїе́мъ:  предста́ни въ по́мощь воспѣва́ющымъ па́мѧть твою̀  свѣтоно́снꙋю, ѻ҆́ч҃е і҆ѡ́но, и҆ молѝ спасти́сѧ дꙋша́мъ  на́шымъ. 
Два́жды. 
И҆ Бцⷣе дв҃о ра́дꙋйсѧ: є҆ди́ножды: 
На оу҆́трени, на Бг҃ъ гдⷭ҇ь, Тропа́рь ст҃и́телю,  два́жды: 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
По а҃-мъ стїхосло́вїи сѣда́ленъ, гла́съ а҃: Плоды̀  словє́сныѧ приносѧ̀, мꙋ́дре і҆ѡ́но, гдⷭ҇еви, восхвалѧ́ѧ  а҆рхїере́и съ прпⷣбными є҆гѡ̀ пѣ́сньми: съ ни́миже въ  землѝ живы́хъ ра́дꙋешисѧ, ꙗ҆́кѡ сла́вꙋ и҆́хъ возлюби́лъ  є҆сѝ. тѣ́мже съ ни́ми, ѻ҆́ч҃е свѧще́нне, ѡ҆ на́съ,  восхвалѧ́ющихъ тѧ̀, не преста́й молѧ̀ цр҃ѧ̀ нбⷭ҇наго, и҆  сп҃са всегѡ̀ мі́ра хрⷭ҇та̀, є҆ди́наго чл҃вѣколю́бца. 
Два́жды. 
Сла́ва, и҆ ны́нѣ, бг҃оро́диченъ: 
Прⷪ҇ро́цы тѧ̀ ꙗ҆́снѡ провозвѣсти́ша,  ѻ҆трокови́це, мт҃рь бж҃їю, и҆ а҆пⷭ҇ли бжⷭ҇твеннїи въ мі́рѣ  проповѣ́даша, и҆ мы̀ (с. 76) вѣ́ровахомъ. тѣ́мже всѝ,  благочестномꙋ́дреннѣ почита́юще, воспѣва́емъ тѧ̀, и҆ бцⷣꙋ  вои́стиннꙋ при́снѡ и҆менꙋ́емъ. 
По в҃-мъ стїхосло́вїи сѣда́ленъ, гла́съ и҃: 
Любо́вь твоѧ̀ бжⷭ҇твеннаѧ возведе́ тѧ па́стырѧ  и҆зрѧ́дна слове́сномꙋ мно́жествꙋ: все́ю бо дꙋше́ю къ  бжⷭ҇твеннѣй любвѝ прилѣпи́лсѧ є҆сѝ, и҆ ст҃ы̑мъ честны̑ѧ  хра́мы созда́лъ є҆сѝ, и҆ лѣ́потꙋ си̑мъ свѧще́нными  і҆кѡ́нами оу҆творѧ́ѧ, бжⷭ҇твенномꙋ прⷣте́чи, и҆  пресвѣ̑тлымъ оу҆чи́телємъ, васі́лїю, григо́рїю и҆  і҆ѡа́ннꙋ, съ мꙋ́дрымъ нїкола́емъ, прпⷣбномꙋ ѻ҆нꙋ́фрїю, и҆  се́ргїю чꙋдотво́рцꙋ, пѣ́сньми же похвалѧ́ѧ чꙋде́снаго  варлаа́ма, и҆ са́ввꙋ, є҆ѵѳѵ́мїа же со і҆ѡ́ною  митрополі́томъ. тѣ́мже ны́нѣ сликꙋ́еши и҆̀мъ, съ ни́миже,  ѻ҆́ч҃е свѧще́нне, молѝ ѡ҆ на́съ, любо́вїю чтꙋ́щихъ  честнꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Недви́жимое оу҆твержде́нїе вѣ́ры, и҆ честны́й  да́ръ дꙋ́шъ на́шихъ, бцⷣꙋ пѣ́сньми велича́емъ вѣ́рнїи:  ра́дꙋйсѧ, ка́мень жи́зни во чре́вѣ твое́мъ вмѣсти́вшаѧ:  ра́дꙋйсѧ, конце́й наде́ждо, скорбѧ́щихъ застꙋпле́нїе:  ра́дꙋйсѧ, невѣ́сто неневѣ́стнаѧ. 
По полѷеле́и сѣда́ленъ, гла́съ и҃: 
Возлюби́вшаго за бл҃гоꙋтро́бїе земны̑ѧ, возлюби́лъ  є҆сѝ хрⷭ҇та̀, сла́вою спаси́тельною тебѐ просла́вльшаго,  добродѣ́тельми свѧще́нными сїѧ́юща, ꙗ҆́кѡ бг҃ови  оу҆гожда́юща. тѣ́мже и҆ всѣ̑мъ ра̑тнымъ ми́ръ  возвѣща́юща, де́мѡнскаѧ стремлє́нїѧ возража́юща, і҆ера́рше  і҆ѡ́но блаже́нне. є҆мꙋ́же не преста́й молѧ́сѧ, согрѣше́нїй  проще́нїе дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ: и҆ ꙗ҆́кѡ къ те́пломꙋ защище́нїю и҆ (с.  77) покро́вꙋ твоемꙋ̀, чⷭ҇таѧ, ко приста́нищꙋ притека́ѧ  твоеѧ̀ бл҃гости. тѣ́мже, пречⷭ҇таѧ, и҆зъ тебє̀  воплоще́нномꙋ безъ сѣ́мене, моли́сѧ прилѣ́жнѡ ѡ҆ всѣ́хъ  рабѣ́хъ свои́хъ, непреста́ннѡ молѧ́щихтисѧ, бцⷣе  пречⷭ҇таѧ, молѧ́щи є҆го̀ при́снѡ, согрѣше́нїй ѡ҆ставле́нїе  дарова́ти, воспѣва́ющымъ досто́йнѡ сла́вꙋ твою̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃. Честна̀ предъ гдⷭ҇емъ сме́рть  прпⷣбныхъ є҆гѡ̀. Всѧ́кое дыха́нїе: Є҆ѵⷢ҇лїе і҆ѡа́нна,  зача́ло л҃є ѿ полꙋ̀: Речѐ гдⷭ҇ь ко прише́дшымъ къ немꙋ̀  і҆ꙋде́ѡмъ: не входѧ́й две́рьми: 
По н҃-мъ ѱалмѣ̀ стїхи́ра, гла́съ ѕ҃: 
По и҆́мени твоемꙋ̀ и҆ житїѐ, преблаже́нне. по  гдⷭ҇ни бо за́повѣди, цѣ́лость голꙋби́цы вои́стиннꙋ  стѧжа́лъ є҆сѝ: съ кро́тостїю бо неѕло́бїемъ оу҆добри́сѧ  прекра́снаѧ дꙋша̀ твоѧ̀, ю҆́же, ꙗ҆́кѡ любе́знꙋ невѣ́стꙋ и҆  нескве́рнꙋ, предста́вити потща́лсѧ є҆сѝ пречⷭ҇томꙋ  є҆ди́номꙋ и҆ безсме́ртномꙋ женихꙋ̀ хрⷭ҇тꙋ̀. того̀ молѝ,  і҆ера́рше, при́снѡ, ми́ръ мі́рови дарова́ти, и҆ дꙋша́мъ  на́шымъ ве́лїю ми́лость. 
Канѡ́нъ бцⷣы со і҆рмосо́мъ на ѕ҃, д҃-гѡ гла́са: и҆  ст҃а́гѡ канѡ́нъ на и҃. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
И҆збра́ тѧ бл҃года́ть, ѻ҆́ч҃е, ѿ оу҆тро́бы  ма́тере твоеѧ̀, поста́вити тѧ̀ прⷪ҇ро́ка лю́демъ свои̑мъ,  хода́тайствовати ко гдⷭ҇ꙋ ѡ҆ спасе́нїи мі́ра, и҆  ѡ҆ставле́нїи невѣ́ждествъ и҆́хъ, блаже́нне. 
Рꙋко́ю вели́кагѡ а҆рхїере́а і҆ѡ́ны, со и҆́же ѡ҆  не́мъ собо́ра свѧще́нныхъ мꙋже́й сꙋдо́мъ, прїе́млеши  пома́занїе а҆рхїере́йства, дх҃омъ воздвиза́емь, і҆ѡ́но, и҆  па́стырь вели́комꙋ гра́дꙋ, свѧще́нне, полага́емь. (с. 78) 
Блаже́ннагѡ мїхаи́ла сбы́стсѧ на тебѣ̀ прорече́нїе,  невнѣ́шнюю бо на тебѣ̀ нищетꙋ̀ зрѧ́ще, но внꙋ́треннее  преспѣ́ѧнїе дꙋшѝ твоеѧ̀, дꙋхо́вными ѻ҆чесы̀ смотрѧ́ѧ,  а҆́ще и҆ є҆щѐ ѻ҆́трочищꙋ тѝ сꙋ́щꙋ, блаже́нне. 
Бг҃оро́диченъ: 
Пресвѣ́тлаѧ свѣщѐ сл҃нца сла́вы, дꙋшѝ моеѧ̀  ѻ҆́гнь оу҆гаше́нный при́снѡ оу҆ны́нїемъ, возжзѝ,  бжⷭ҇твенныхъ дѣ́лъ є҆ле́емъ, пречⷭ҇таѧ, напаѧ́ющи, да  вѣ́рою и҆ любо́вїю при́снѡ тѧ̀ сла́влю, бг҃ороди́тельнице. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Съ высоты̀ снизше́лъ є҆сѝ во́лею на зе́млю,  превы́шше всѧ́кагѡ нача́ла, и҆ смире́нное возне́слъ є҆сѝ  и҆зъ а҆́да преиспо́днѧгѡ є҆стество̀ человѣ́ческое: нѣ́сть  бо свѧ́тъ, па́че тебє̀, чл҃вѣколю́бче. 
Ѿ ю҆́ности твоеѧ̀, бжⷭ҇твенное просвѣще́нїе,  і҆ѡ́но, на тебѣ̀ сїѧ́ше, ꙗ҆́коже прпⷣбный прови́дѣ,  и҆́же мі́рꙋ ю҆ро́дъ, бг҃ꙋ же премꙋ́дръ: ꙗ҆́кѡ бг҃ꙋ  и҆збра́нъ є҆сѝ, и҆зъ чре́ва ма́тере твоеѧ̀, свѧще́нне. 
Мі́ръ оу҆мири́сѧ моли́твами твои́ми, і҆ера́рше, во  твое́мъ є҆пі́скопствѣ: но ꙗ҆́кѡ тогда̀, и҆ ны́нѣ бж҃їе  чл҃вѣколю́бїе оу҆молѝ прилѣ́жнѡ, въ ми́рѣ  оу҆тверди́тисѧ мі́рꙋ, і҆ѡ́но. 
Плоды̀ гдⷭ҇ꙋ нача́токъ дѣ́лъ твои́хъ прине́слъ  є҆сѝ, плоды́ же землѝ моли́твами твои́ми оу҆мно́жилъ  є҆сѝ. и҆ ны́нѣ молѝ, бл҃же́нне, землѝ на́шей  плодоно́сїе при́снѡ подава́ти, ꙗ҆́кѡ благопослꙋ́шна тѧ̀  и҆мѣ́емъ. 
Бг҃оро́диченъ: 
Є҆́ѵинꙋ дре́внюю клѧ́твꙋ, хрⷭ҇та̀ ро́ждши, мт҃и  чⷭ҇таѧ, пресвѣ́тлѡ разрѣши́ла є҆сѝ, и҆́же всѣ́хъ  вѣнчава́ющаго бл҃гослове́ньми: нѣ́сть бо, пречⷭ҇таѧ, па́че  тебє̀ и҆ны́ѧ помо́щницы. 
Сѣда́ленъ, гла́съ д҃: 
Добродѣ́тельми свѣтѧ́сѧ, ѻ҆́ч҃е, па́ствити  хрⷭ҇то́вы ѻ҆́вцы (с. 79) поставлѧ́емь, и҆ прпⷣбнагѡ  се́ргїа красе́нъ хра́мъ внꙋ́трь є҆пі́скопїи воздви́глъ  є҆сѝ. ꙗ҆́кѡ дꙋше́ю любѧ̀ того̀, по́двиги є҆гѡ̀ почита́ѧ,  и҆ смоли́твенника себѣ̀ ѡ҆ ста́дѣ твое́мъ ко гдⷭ҇ꙋ  полага́ѧ, ны́нѣ сра́дꙋешисѧ є҆мꙋ̀, ѻ҆́ч҃е свѧще́нне,  молѝ спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее во страсте́хъ земноро́дныхъ ме́ртвенное  сꙋщество̀, и҆ воздви́гла є҆сѝ всѧ̑ ѿ сме́рти къ жи́зни  нетлѣ́нїѧ. тѣ́мже тѧ̀ по до́лгꙋ блажи́мъ всѝ, дв҃о  препросла́вленнаѧ, ꙗ҆́коже прорекла̀ є҆сѝ. 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Бжⷭ҇твеннагѡ прⷣте́чи, вели́кагѡ і҆ѡа́нна хра́мъ  свѧще́нный воздви́глъ є҆сѝ, ꙗ҆́кѡ вѣ́ренъ, дꙋ́шꙋ томꙋ̀  и҆ тѣ́ло въ снабдѣ́нїе возлага́ѧ, ѻ҆́ч҃е свѧще́нне. 
Ꙗ҆́кѡ рачи́тель и҆ подража́тель те́плъ крⷭ҇ти́телю  гдⷭ҇ню показа́лсѧ є҆сѝ. тѣ́мже въ хра́мѣ є҆гѡ̀,  є҆го́же томꙋ̀ созда́лъ є҆сѝ, тѣ́ло твоѐ полага́еши, и҆  во дворы̀ є҆гѡ̀ прїѧ́тисѧ жела́ѧ. 
Возлюби́лъ є҆сѝ, а҆рхїере́ю, свѧще́нныхъ мꙋже́й  пѣ́сньми восхвалѧ́ти свѧщє́нныѧ и҆́хъ па̑мѧти, ꙗ҆́кѡ  рачи́тель добро́ты и҆́хъ, и҆ подража́тель дѣѧ́нїй  бг҃олюбе́зныхъ. 
Бг҃оро́диченъ: 
И҆мѣ́ѧ тѧ̀ помо́щницꙋ, когѡ̀ оу҆бою́сѧ когда̀,  и҆лѝ оу҆страшꙋ́сѧ; кто́же хотѧ̀ скѡ́рбнаѧ навестѝ рабꙋ̀  твоемꙋ̀, и҆ не оу҆страши́тсѧ тебє̀, пречⷭ҇таѧ, и҆ не  паде́тъ подъ но́зѣ; 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ, но  мы̀ тѧ̀, (с. 80) є҆диноро́дне, ѻ҆ч҃ескїѧ сла́вы сїѧ́нїе  бжⷭ҇тва̀, ѿ но́щи оу҆́тренююще, воспѣва́емъ тѧ̀,  чл҃вѣколю́бче. 
Приноси́мое ꙗ҆́кѡ че́стно возложе́нїе бг҃ꙋ и҆  ѡ҆свѧще́нно, первопресто́льникомъ рѡссі́йскимъ і҆ѡ́ною,  твоѐ свѧще́нное па́стырства возведе́нїе, ꙗ҆́кѡ пасꙋ́щꙋ тѝ  гдⷭ҇ни лю́ди, і҆ѡ́но ст҃и́телю, преподо́бїемъ и҆ кро́тостїю. 
А҆́ще и҆ на преставле́нїе митрополі́томъ і҆ѡ́ною  зово́мъ самѣ́мъ погребстѝ є҆го̀, ѿре́клсѧ є҆сѝ  ста́рости ра́ти прїитѝ, і҆ѡ́но свѧще́нне: ѻ҆ба́че  ѡ҆бѣща́лсѧ є҆сѝ є҆мꙋ̀, ви́дѣти того̀ по свое́мъ  преставле́нїи во свѣ́тѣ хрⷭ҇то́вѣ. 
Пѣ́сньми поче́лъ є҆сѝ па́мѧть і҆ера́рха і҆ѡ́ны  митрополі́та, и҆ хвала́ми, ꙗ҆́кѡ досто́йнѡ, оу҆блажи́лъ  є҆сѝ того̀: са́мъ ны́нѣ, і҆ера́рше і҆ѡ́но, прича́ствꙋеши  похвала́мъ є҆гѡ̀, и҆ по сотворе́нїю твоемꙋ̀ къ бли́жнемꙋ  воспрїе́млеши. 
Бг҃оро́диченъ: 
Низложѝ, влⷣчце, врагѡ́въ мои́хъ шата́нїе,  пренепоро́чнаѧ: тѧ́ бо и҆́мамъ и҆ преста́тельницꙋ, и҆  наде́ждꙋ, и҆ по́мощь крѣ́пкꙋю. ты́ мѧ соблюдѝ, чⷭ҇таѧ,  навѣ́та вра́жїѧ, и҆збавлѧ́ющи ла́ѧнїѧ тѣ́хъ. 
Пѣ́снь ѕ҃. І҆рмо́съ: 
Пꙋчи́ною жите́йскою дѣѧ́ньми мои́ми снидо́хъ во  а҆́дъ. но ꙗ҆́кѡ ѿ ки́та і҆ѡ́на, та́кѡ вопїю̀: и҆зъ  глꙋбины̀ ѕѡ́лъ возведѝ, молю́сѧ, сн҃е бж҃їй и҆ сло́ве. 
Прильпѐ любо́вїю дꙋша̀ твоѧ̀ къ гдⷭ҇ню крⷭ҇ти́телю,  ст҃и́телю бг҃облаже́нне: тѣ́мже тѣ́ло твоѐ честно́е, въ  честнѣ́мъ хра́мѣ є҆гѡ̀ нетлѣ́нно, во мнѡ́га лѣ̑та  соблюде́но ꙗ҆ви́сѧ. 
Красота̀ говѣ́нїѧ твоегѡ̀, є҆́же ко гдⷭ҇ꙋ,  привлечѐ благода́ть благолѣ́пїю дꙋшѝ твоеѧ̀, свѧще́нне,  и҆ возведе́ тѧ вели́комꙋ новꙋ́градꙋ ѻ҆тца̀ и҆  первопресто́льника, гдⷭ҇нѧ свѧще́нства прпⷣбна показа̀. 
Просла́ви тѧ̀ гдⷭ҇и, і҆ѡ́но, тѣ́ло твоѐ соблюдѐ  во (с. 81) мнѡ́га лѣ̑та нетлѣ́нно, ꙗ҆влѧ́ѧ тѧ̀ ѻ҆́бщника  ра̑бъ свои́хъ, и҆́хже подража́тель въ житїѝ бы́лъ є҆сѝ:  си̑мъ и҆ по сме́рти досто́йнѡ соꙋблажа́ешисѧ, бл҃же́нне. 
Бг҃оро́диченъ: 
Всест҃а́ѧ дв҃о, предста́тельнице и҆ покро́ве всѣ́хъ  вѣ́рныхъ, предста́ни, и҆ и҆зба́ви ны̀ вра̑гъ на́шихъ  нападе́нїѧ, и҆ ѿ всѧ́кїѧ ско́рби, и҆ стра́шнагѡ сꙋда̀  и҆спыта́нїѧ, да вѣ́рою при́снѡ пою́ тѧ. 
Конда́къ, гла́съ д҃: 
Свы́ше прїѧ́лъ є҆сѝ бжⷭ҇твеннꙋю благода́ть,  хода́тайствовати бг҃ꙋ и҆ человѣ́кѡмъ, ꙗ҆́кѡ а҆рхїере́й  возноше́нїе возносѧ̀, и҆ ми́ръ лю́демъ твои̑мъ сносѧ̀, и҆  ѻ҆би́лїе плодѡ́въ, і҆ѡ́но бл҃же́нне: ты́ бо є҆сѝ  вели́кагѡ нова́града похвала̀, и҆ сꙋ́щихъ ѡ҆ не́мъ ра́дость. 
І҆́косъ: 
Похва́лимъ досто́йнѡ ны́нѣ і҆ера́рха, ꙗ҆́кѡ ѿ  чре́ва ма́тере своеѧ̀ и҆збра́нъ бг҃ꙋ во ѡ҆свѧще́нїе, и҆  ѻ҆́трочищь є҆щѐ сы́й, пронарече́нъ во а҆рхїере́йство  гра́дꙋ своемꙋ̀ ѿ бг҃а. тѣ́мже не ѿ человѣ̑къ  произведе́нъ а҆рхїере́й, но свы́ше пронарече́нъ, и҆ дх҃омъ  пома́занъ, свѧщеннодѣ́йствꙋѧ бг҃опрїѧ́тнѡ, и҆ оу҆мире́нїе  и҆ тишинꙋ̀ моли́твами свои́ми да́рꙋетъ, и҆ ѻ҆би́лїе  плодѡ́въ. то́й бо вели́кагѡ нова́града сла́ва, и҆ всѣ́хъ  и҆̀же ѡ҆ не́мъ ра́дость. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Зи́ждеши бжⷭ҇твенномꙋ и҆́мени, бога́тною рꙋко́ю въ  пꙋсты́нѧхъ оу҆да́ленѡ, і҆ѡ́но, свѧщє́нныѧ хра́мы,  вели́кихъ бг҃оꙋгѡ́дникъ бжⷭ҇твенныхъ а҆рхїерє́й съ  преподо́бными. 
Но́вꙋ ѻ҆би́тель составлѧ́еши вели́кихъ трїе́хъ  і҆ера̑рхъ, и҆ мона́шестѣй чертѣ̀, благоꙋти́шно  приста́нище, ѻ҆́ч҃е, мѣ́стнымъ же оу҆дале́нїемъ ѡ҆брꙋча́ѧ  и҆̀мъ безмо́лвїе. (с. 82) 
Вїногра́дъ насажда́ѧ бг҃ꙋ ѡ҆гра́дꙋ свѧще́ннꙋю, вїно̀  и҆зносѧ́щꙋю веселѧ́щее, въ свѧще́нныхъ хра́мѣхъ бжⷭ҇твенное  пѣ́нїе, и҆́же въ трⷪ҇цѣ є҆ди́номꙋ хвали́мꙋ, и҆  благослови́мꙋ бг҃ꙋ ѻ҆тє́цъ на́шихъ. 
Бг҃оро́диченъ: 
Є҆ди́нꙋ всест҃ꙋ́ю, є҆ди́номꙋ бг҃ꙋ вселе́нїе  є҆ди́но пречи́сто, ѿ і҆ѡакі́ма и҆ а҆́нны ражда́емꙋ,  свѧще́ннымъ хра́момъ почита́ѧ, ꙗ҆́кѡ въ не́мъ воспѣва́ти  всепѣ́тое дв҃ы ржⷭ҇тво̀. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Кро́ткое и҆ молчали́вое нра́ва твоегѡ̀ воспрїе́мъ  гдⷭ҇ь, бл҃же́нне, поста́ви тѧ̀ па́стырѧ лю́демъ свои̑мъ, на  кого́ бо при́зритъ; но на кро́ткаго и҆ молча́щаго,  трепе́щꙋщаго слове́съ є҆гѡ̀. 
Оу҆ста̀ вдѡ́въ благослови́ша тѧ̀, застꙋпле́нїѧ ѿ  тебє̀ сподо́бльшесѧ, і҆ера́рше бл҃же́нне, благоꙋгожда́ющагѡ  бг҃ꙋ, по непоро́чномꙋ і҆́ѡвꙋ, и҆ ѡ҆би̑димыѧ ѿ наси́лїѧ  и҆з̾има́ющагѡ. 
Лю́дїе твоѝ, свѧщеннонача́льниче прпⷣбне,  сѣ́товахꙋ сиротства̀ своегѡ̀ въ твое́мъ къ бг҃ꙋ  ѿше́ствїи, до́брагѡ па́стырѧ своегѡ̀: ны́нѣ же свѧще́нною  па́мѧтїю твое́ю возра́довашасѧ всѧ́чєскаѧ. 
Бг҃оро́диченъ: 
На тѧ̀ всю̀ наде́ждꙋ спасе́нїѧ моегѡ̀ возложи́хъ,  бг҃ома́ти неискꙋсобра́чнаѧ, и҆ тѧ̀ призыва́ю при́снѡ на  по́мощь: спаси́ мѧ ѿ напа́стей и҆ печа́ли врага̀,  разрѣшѝ плени́цꙋ ѕѡ́лъ мои́хъ, и҆ сꙋда́ мѧ и҆схитѝ. 
Пѣ́снь ѳ҃. І҆рмо́съ: 
Сотворѝ держа́вꙋ мы́шцею свое́ю, низложи́ бо  си̑льныѧ со престѡ́лъ, и҆ вознесѐ смирє́нныѧ бг҃ъ  і҆и҃левъ: въ ни́хже посѣтѝ на́съ восто́къ съ высоты̀, и҆  напра́вилъ ны̀ є҆́сть на пꙋ́ть ми́ра. (с. 83) 
Бл҃же́ннагѡ є҆ѵѳѵ́мїа престо́лъ наслѣ́довалъ  є҆сѝ, свѧще́нне і҆ѡ́но, ꙗ҆́кѡ подража́тель добродѣ́телей  є҆гѡ̀ бы́лъ є҆сѝ, и҆ пѣ́сньми сегѡ̀ оу҆блажи́въ па́мѧть  и҆зрѧ́днѡ, са́мъ ны́нѣ ѡ҆бществꙋ́ешисѧ хвала́мъ є҆гѡ̀,  ꙗ҆́кѡ соводворѧ́ешисѧ є҆мꙋ̀ во свѣ́тѣ незаходи́мѣмъ. 
Въ зе́млю кро́ткихъ со а҆рхїерє́и досто́йнѡ  всели́лсѧ є҆сѝ, і҆ера́рше і҆ѡ́но, кро́ткагѡ оу҆ч҃телѧ  оу҆ч҃ничѐ. томꙋ̀ предста́ни ѡ҆ на́съ пою́щихъ па́мѧть  твою̀, и҆ и҆спросѝ на́мъ собла́знѡвъ ѡ҆ставле́нїе, и҆ шꙋ́їѧ  ча́сти въ де́нь сꙋда̀ и҆збавле́нїе, и҆ лю́тыѧ гее́нны,  бл҃же́нне. 
Не и҆знемо́жетъ всѧ́къ глаго́лъ, и҆́же ѿ бг҃а,  оу҆бо́га тѧ̀ и҆ сиротꙋ̀ ѻ҆ц҃ъ сирѡ́тъ прїе́млетъ бг҃ъ,  и҆́же на престо́лѣ со кнѧ̑зи посади́ тѧ, лю́демъ свои̑мъ,  ꙗ҆́кѡ досто́йна па́стырѧ производѧ̀, ѻ҆тца̀ сирота́мъ, и҆  застꙋ́пника вдова́мъ те́пла положи́ тѧ, і҆ѡ́но бл҃же́нне. 
Бг҃оро́диченъ: 
Просвѣтѝ, чⷭ҇таѧ, любо́вїю чтꙋ́щихъ тѧ̀ и҆  велича́ющихъ, разрѣшѝ стра̑сти на́шѧ. тѣ́мъ, дв҃о,  оу҆ста́ви бꙋ́рю, лꙋка́вагѡ собла́зны ѿ среды̀ ѿженѝ,  ва́рвары покорѝ правѡсла́внымъ лю́демъ моли́твами твои́ми. 
Свѣти́ленъ: 
Трисл҃нечнагѡ свѣ́та сла́вы сїѧ́нїемъ, трїе́хъ  оу҆чи́телей свѣ́томъ ѡ҆зари́всѧ, всѧ̑ просвѣща́еши,  просїѧ́въ дѣ́тельми и҆ бл҃года́тїю, прпⷣбне  свѧщеннонача́льниче. 
Два́жды. 
Бг҃оро́диченъ: 
Сла́дость а҆́гг҃лѡвъ, скорбѧ́щихъ ра́досте,  хрⷭ҇тїа́нъ предста́тельнице, дв҃о, мт҃и гдⷭ҇нѧ, застꙋпи́вши  ны̀, спасѝ ѿ вѣ́чнагѡ мꙋче́нїѧ. 
На хвали́техъ стїхи̑ры, на д҃, гла́съ ѕ҃. Подо́бенъ:  Всѐ ѿло́жше: 
Ꙗ҆́кѡ ѕвѣзда̀ возсїѧ́лъ є҆сѝ ꙳ на тве́рди  цр҃ко́внѣй, ꙳ ѡ҆зарѧ́ѧ мі́ръ и҆справле́нїемъ ꙳ сло́ва  и҆́стиннагѡ, ꙳ премꙋ́дре (с. 84) і҆ѡ́но, ꙳ вдѡвы̀ и҆ сирѡты̀  снабдѣва́ѧ ѻ҆те́чески, ꙳ и҆ ни́щыѧ ми́лꙋѧ, ꙳ ѡ҆би̑димыѧ  и҆з̾има́ѧ, ꙳ вражды̑ оу҆толѧ́ѧ, ꙳ ми́ръ оу҆твержда́ѧ, ꙳  хрⷭ҇то́выхъ за́повѣдей дѣ́лателю, ꙳ ѻ҆́ч҃е всесвѧще́нне,  ꙳ просѝ ми́ра мі́рꙋ, мо́лимъ тѧ̀, ꙳ и҆ спасе́нїѧ дꙋша́мъ  на́шымъ. 
Два́жды. 
Досто́йнѡ на тѧ̀ а҆рхїере́йства ꙳ нарече́нїе  прїи́де, прпⷣбне ѻ҆́ч҃е, ꙳ ѻ҆троча́ти и҆ є҆щѐ тебѣ̀  сꙋ́щꙋ: ꙳ дѣѧ̑нїѧ бо въ тебѣ̀ благоꙋгѡ́днаѧ совоспита́єма,  ꙳ кро́тость съ неѕло́бїемъ. ꙳ тѣ́мъ во дворы̀ гдⷭ҇ни  вселѧ́ешисѧ, ꙳ ꙗ҆́кѡ тако́въ подоба́ше а҆рхїере́й бы́ти  прпⷣбенъ: ꙳ но ꙗ҆́кѡ и҆́маши дерзнове́нїе, ꙳ молѝ,  мо́лимъ тѧ̀, ꙳ оу҆мири́ти мі́ръ, ꙳ и҆ спастѝ дꙋ́шы на́шѧ. 
Прпⷣбне а҆рхїере́ю, ꙳ и҆зво́лилъ є҆сѝ примета́ти  себѐ въ домꙋ̀ бж҃їи па́че, ꙳ не́же жи́ти въ се́лѣхъ мі́ра,  по́стническими пра́вилы и҆спытова́шесѧ, ꙳ послѣ́дꙋѧ  знаменоно́сцємъ вели̑кимъ, ꙳ варлаа́мꙋ и҆ се́ргїю. ꙳  тѣ́мже и҆ гдⷭ҇и и҆зведе́ тѧ ꙳ па́стырѧ лю́демъ свои̑мъ, ꙳  и҆ ꙗ҆́кѡ вѣ́рнꙋ рабꙋ̀ ꙳ стро́ити дꙋ́шы си́хъ порꙋчѝ, ꙳ за  ни́хже и҆ молѝ ꙳ поми́ловати ѧ҆̀ и҆ спастѝ. 
Сла́ва, гла́съ д҃. Самогла́сенъ: 
Прїиди́те, лю́дїе, и҆̀же вели́кагѡ нова́града  порожде́нїе, всѧ́къ ро́дъ и҆ во́зрастъ, и҆ пѣ́сньми  почти́мъ до́браго па́стырѧ, ꙗ҆́кѡ тогѡ̀ предстоѧ́нїемъ ко  хрⷭ҇тꙋ̀, дарова́шасѧ блага̑ѧ всѧ̑ гра́дꙋ на́шемꙋ ѿ бг҃а,  и҆ всѣ̑мъ предѣ́лѡмъ є҆гѡ̀: и҆́бо благослови́шасѧ  бл҃гостїю вѣнцы̀ лѣ́тъ є҆пі́скопства є҆гѡ̀. гдⷭ҇ь дадѐ  бл҃гость є҆гѡ̀ ра́ди, и҆ землѧ̀ на́ша подава́ше плоды̀  своѧ̑, насы́тисѧ всѧ́ка дꙋша̀ бл҃говоле́нїѧ тогда̀,  оу҆мири́шасѧ всѝ ꙗ҆зы́цы проти́внїи, и҆ приклони́шасѧ  стра́нъ хрⷭ҇толю́бцы, влады́ки держа́внїи, ми́лостивными  ѻ҆чесы̀ смотрѧ́ще, ти́хое промышле́нїе подава́хꙋ, ра́дость  и҆ ми́ръ всѧ́чєскаѧ прїима́хꙋ. но, ѽ бл҃же́нне і҆ѡ́но! и҆  ны́нѣ такова̑ѧ да́рꙋй лю́демъ твои̑мъ, да честнꙋ́ю па́мѧть  твою̀ при́снѡ чтꙋ́ще оу҆блажа́емъ. (с. 85) 
И҆ ны́нѣ, бг҃оро́диченъ. Славосло́вїе вели́кое. И҆  ѿпꙋ́стъ. 
На лїтꙋргі́и: Бл҃жє́нна ѿ канѡ́на, пѣ́снь г҃-ѧ и҆  ѕ҃-ѧ. Прокі́менъ ст҃а́гѡ: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. А҆пⷭ҇лъ ко є҆вре́ємъ, зача́ло ти҃і.  А҆ллилꙋ́їа, гла́съ в҃: Оу҆ста̀ пра́веднагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.  Сті́хъ: Зако́нъ бг҃а є҆гѡ̀ въ се́рдцѣ є҆гѡ̀.  Є҆ѵⷢ҇лїе і҆ѡа́нна, зача́ло л҃ѕ. Прича́стенъ: Въ па́мѧть  вѣ́чнꙋю: 


(с. 85) 
Мѣ́сѧца тогѡ́же въ ѕ҃-й де́нь. 
И҆́же во ст҃ы́хъ ѻ҆ц҃а̀ на́шегѡ па́ѵла,  а҆рхїепі́скопа кѡнстанті́нѧ гра́да, и҆сповѣ́дника: 
И҆ прпⷣбнагѡ и҆ бг҃оно́снагѡ ѻ҆ц҃а̀ на́шегѡ  и҆гꙋ́мена варлаа́ма хꙋ́тынскагѡ, новгоро́дскагѡ  чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Поⷣ: Да́лъ є҆сѝ зна́менїе: 
Па́ѵелъ бг҃оглаго́ливый ꙳ тѧ̀ подо́бника  рꙋкополага́етъ тезоиме́ннѡ зове́ма, ꙳ и҆ нра́вы  оу҆краша́ема тогѡ̀, всебл҃же́нне, ꙳ и҆ бг҃оче́стїемъ, и҆  мꙋ́жествомъ дꙋшѝ, ꙳ и҆ терпѣ́нїемъ ѡ҆бстоѧ́нїй, ꙳ и҆  ре́вностїю распала́ема, ꙳ правосла́вїѧ побо́рниче: ꙳  є҆мꙋ́же и҆ ны́нѣ спрославлѧ́ешисѧ ꙳ въ нбⷭ҇ныхъ  ѻ҆би́телехъ. 
А҆́рїа безбо́жнаго ꙳ и҆ ѕлочести́ваго македо́нїа, ꙳  тве́рдыми догма́тѡвъ твои́хъ жи́лами оу҆дави́лъ є҆сѝ: ꙳  пра́вымъ же сло́вомъ оу҆че́нїѧ ꙳ правосла́вныхъ  мно́жєства, ꙳ свѧщенномч҃ниче ѻ҆́ч҃е, оу҆тверди́лъ  є҆сѝ. ꙳ тѣ́мъ твоѐ пресвѣ́тлое и҆сповѣ́данїе прїе́мъ,  ꙳ црⷭ҇твїѧ показа̀ ѻ҆́бщника ꙳ чл҃вѣколю́бецъ. (с. 86) 
Тече́нїе соверши́вша тѧ̀ ꙳ и҆ вѣ́рꙋ соблю́дша, ꙳  і҆ера́рше бл҃же́нне, ꙳ хрⷭ҇то́съ вѣнча̀ ꙳ свѣ́тлымъ  вѣнце́мъ пра́вды, ꙳ и҆ оу҆красѝ твоѐ и҆сповѣ́данїе,  досточꙋ́дне: ꙳ тѣ́мъ нбⷭ҇ное наслѣ́дїе прїе́мъ, ꙳ сп҃сꙋ  моли́сѧ ꙳ ѡ҆ воспѣва́ющихъ тѧ̀. 
Па́ѵле всебл҃же́нне, ꙳ и҆сповѣ́данїѧ тезоимени́те,  ꙳ те́плѣ благохва́лѧщихъ тѧ̀ предста́тель бы́въ, ꙳ ѿ  всѧ́кїѧ бѣды̀, всѧ́кагѡ грѣха̀, и҆ бꙋ́ри страсте́й, и҆  мꙋчи́тельства, ѻ҆́ч҃е, и҆зба́ви, ꙳ ꙗ҆́кѡ мч҃никъ  непобори́мь, ꙳ и҆ і҆ера́рхъ бл҃гопрїѧ́тенъ: ꙳ дерзнове́нїе  бо стѧжа̀ ко хрⷭ҇тꙋ̀ бг҃ꙋ на́шемꙋ. 
Сла́ва, гла́съ а҃. Ге́рманово: 
А҆рхїере́йскою ѻ҆де́ждею ѡ҆дѣ́ѧвсѧ, прпⷣбне  ѻ҆́ч҃е, тезоимени́томꙋ па́ѵлꙋ поревнова́лъ є҆сѝ:  гонє́нїѧ претерпѣ́въ и҆ ѡ҆бстоѧ̑нїѧ, въ свои́хъ при́сныхъ  болѣ́знехъ, вредослѡ́внаѧ мнѣ̑нїѧ а҆́рїєва посрами́лъ  є҆сѝ: и҆ пострада́въ бо за безнача́льнꙋю и҆ є҆диносꙋ́щнꙋю  трⷪ҇цꙋ, ѕлочести́ваго и҆ дꙋхобо́рца низложи́лъ є҆сѝ  македо́нїа, и҆ правосла́внꙋю всѣ̑мъ оу҆ѧсни́въ вѣ́рꙋ, съ  невеще́ственными водворѧ́ешисѧ а҆́гг҃лы. съ ни́миже и҆  ны́нѣ молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Всехва́льнїи мч҃ницы: 
Заколе́нїе твоѐ непра́ведное, хрⷭ҇тѐ, ꙳ дв҃а  зрѧ́щи, ꙳ пла́чꙋщи, вопїѧ́ше тѝ: ꙳ ча́до сладча́йшее, ꙳  ка́кѡ безъ пра́вды оу҆мира́еши; ꙳ ка́кѡ на дре́вѣ ви́сиши,  ꙳ и҆́же всю̀ зе́млю повѣ́шей на вода́хъ; ꙳ не ѡ҆ста́ви  менѐ є҆ди́нꙋ, бл҃годѣ́телю многоми́лостиве, ꙳ мт҃рь и҆  рабꙋ̀ твою̀, молю́сѧ. 
На стїхо́внѣ во ѻ҆ктѡ́ихѣ. Та́же, 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Стїхи́ра, гла́съ а҃: 
Прпⷣбне ѻ҆́ч҃е па́ѵле, добродѣ́телїю ѡ҆дѣ́ѧвсѧ  ѿ хрⷭ҇та̀ бг҃а, всѧ́кїй де́мѡнскїй и҆ ва́рварскїй  до́блественнѣ (с. 87) побѣди́лъ є҆сѝ по́лкъ, вѣ́рою  оу҆крѣплѧ́емь, на ка́мени оу҆тверди́лъ є҆сѝ твоѐ  ста́до, ѿ всѧ́кїѧ є҆́реси ненавѣ́тно. тѣ́мъ со а҆́гг҃лы  ликовствꙋ́ѧ, сп҃сꙋ моли́сѧ, въ ми́рѣ сохрани́тисѧ дꙋша́мъ  на́шымъ. 
Сла́ва, гла́съ в҃. Вѷзанті́ево: 
По́стнꙋю пꙋчи́нꙋ преплы́въ воздержа́нїѧ вѣ́тромъ,  страсте́й бꙋ́ри и҆збѣ́глъ є҆сѝ, прпⷣбне. тѣ́мъ  наименова́нїемъ тезоимени́тъ бы́въ бжⷭ҇твенномꙋ па́ѵлꙋ,  гонє́нїѧ претерпѣ́лъ є҆сѝ и҆ ѡ҆бстоѧ̑нїѧ, ѡ҆ѕлоблѧ́емь  въ є҆реті́чествꙋющихъ ѧ҆зыкобо́лїихъ. тѣ́мъ а҆́рїєва  низложи́лъ є҆сѝ мнѣ̑нїѧ, и҆ несто́рїєвы є҆́рєси  побѣди́въ, цр҃кве хрⷭ҇то́вы ꙗ҆ви́лсѧ є҆сѝ ревни́тель:  того̀ молѝ, і҆ера́рше блаже́нне, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва. 
Є҆гда̀ нескве́рнаѧ а҆́гница ви́дѣ своего̀ а҆́гнца  на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи  гл҃го́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀. что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀, ю҆́же  па́че оу҆ма̀ и҆ сло́ва, кра́йнюю бл҃гость, чл҃вѣколю́бче. 
Тропа́рь, гла́съ г҃: 
Бжⷭ҇твенныѧ вѣ́ры и҆сповѣ́данїемъ, дрꙋга́го па́ѵла  тѧ̀ цр҃ковь ревни́телѧ во свѧще́нницѣхъ показа̀:  свозопїе́тъ тѝ и҆ а҆́вель ко гдⷭ҇ꙋ, и҆ заха́рїина кро́вь  пра́веднаѧ. ѻ҆́ч҃е прпⷣбне, хрⷭ҇та̀ бг҃а молѝ,  дарова́тисѧ на́мъ ве́лїей ми́лости. 
На оу҆́трени, ѻ҆́ба канѡ́на ѻ҆ктѡ́иха, и҆ ст҃а́гѡ  канѡ́нъ на ѕ҃, 
є҆гѡ́же краегране́сїе: Тайноводи́телѧ па́ѵла пою̀  премꙋ́дрѡ. 
Ѳеофа́ново. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ (с. 88) цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Вѣ́ры оу҆твержде́нїе, цр҃кве оу҆чи́телѧ, и҆  столпа̀ непоколеби́ма и҆сповѣ́данїѧ тѧ̀, и҆ многосвѣ́тлаго  свѣти́льника бл҃года́ти, и҆ оу҆ста̀ ѻ҆гнедохнове́нна,  па́ѵле, проповѣ́дꙋемъ. 
Па́ѵелъ велича́йшїй, со́лнце вселе́нныѧ,  требл҃же́нне. предлага́етъ тѧ̀ па́ѵла втора́го, ꙗ҆́кѡ  ѻ҆́гнь попалѧ́юща крѣ́пкѡ є҆́рєси, и҆ сѣки́рꙋ, сѣкꙋ́ща  безбо́жїе. 
Зако́ннѡ подвиза́лсѧ є҆сѝ предбѣ́дствꙋѧ,  бг҃оглаго́ливе, бжⷭ҇твенномꙋ проповѣ́данїю, ꙗ҆́кѡ  і҆ера́рхъ вѣ́ренъ, и҆ оу҆дави́лъ є҆сѝ жи́лами твои́хъ  догма́тѡвъ, ꙗ҆́кѡ ѕвѣ́рѧ, а҆́рїа сꙋемꙋ́дреннаго. 
Бг҃оро́диченъ: 
Марі́ю пречⷭ҇тꙋю, прїиди́те, воспои́мъ всѝ,  є҆ди́нꙋ оу҆краси́вшꙋю человѣ́чество, и҆ ро́ждшꙋю бг҃а  воплоще́ннаго, дв҃ꙋ же пребы́вшꙋ неврежде́нꙋ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бж҃е́ственнѣй твое́й сла́вѣ вѣнцє́въ  сла́вы сподо́би. 
Сыноположи́всѧ бл҃года́тїю бжⷭ҇твенною,  є҆стество́мъ сн҃а є҆диноро́днагѡ въ тва́рь не сведѐ,  ѻ҆ц҃ꙋ̀ собезнача́льна, па́ѵле, па́ѵла догма́тѡмъ  бг҃оно́снагѡ послѣ́дꙋѧ. 
Оу҆сты̀ и҆ се́рдцемъ и҆ ѧ҆зы́комъ, мꙋ́дрость и҆  си́лꙋ бж҃їю, сло́во ѵ҆поста́сное, ты̀ хрⷭ҇та̀ проповѣ́далъ  є҆сѝ, па́ѵле бг҃омꙋ́дре прпⷣбне, ѕлочести́ваго ѡ҆бличи́въ  а҆́рїа. 
Пресꙋ́щественныѧ вла́сти, дх҃а ст҃а́го бж҃їѧ, и҆́мже  бг҃отвори́мсѧ, сꙋдо́мъ пра́веднымъ, всемꙋ́дре, є҆стество́мъ  бг҃а проповѣ́далъ є҆сѝ, и҆ вседѣ́тельна и҆ всеси́льна. 
Бг҃оро́диченъ: 
Безнача́льна роди́телѧ сло́во, вы́шше всѧ́кагѡ  нача́ла, (с. 89) нача́ло ны́нѣ воплоща́емо и҆зъ тебє̀,  чⷭ҇таѧ, прїѧ́тъ, и҆ подъ лѣ́томъ бы́сть, лѣ́тъ всѣ́хъ  превы́шши. 
Сѣда́ленъ, гла́съ г҃: 
До́гмꙋ бжⷭ҇твеннꙋю придержа́въ, глаго́лъ безбо́жный  и҆зве́рглъ є҆сѝ, па́ѵле бг҃омꙋ́дре, посрами́въ а҆́рїа.  ѻ҆ц҃ꙋ́ бо сн҃а є҆диносꙋ́щна проповѣ́далъ є҆сѝ, вѣ̑рныѧ  оу҆тверди́въ. ѻ҆́ч҃е прпⷣбне, хрⷭ҇та̀ бг҃а молѝ,  дарова́тисѧ на́мъ ве́лїей ми́лости. 
Сла́ва, гла́съ и҃. Подо́бенъ: Премꙋ́дрости: 
Ꙗ҆́кѡ сосꙋ́да сы́й и҆збра́ннагѡ тезоимени́тъ,  ѻ҆́ч҃е, и҆ подража́тель, бѣды̑ претерпѣ́лъ є҆сѝ за  вѣ́рꙋ и҆ гонє́нїѧ, и҆ ꙗ҆́кѡ то́й въ ри́мъ прїи́де,  прпⷣбне, всю́дꙋ проповѣ́дꙋѧ трⷪ҇цы равноче́стное: тѣ́мъ  и҆ тече́нїе во а҆рме́нїи сконча́въ, досто́йнѡ прїѧ́лъ є҆сѝ  ѿ гдⷭ҇а вѣне́цъ, посрами́въ македо́нїа и҆ безбо́жнаго  а҆́рїа. тѣ́мъ молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй (с. 90)  согрѣше́нїй ѡ҆ставле́нїе, вѣ́рою пою́щымъ бжⷭ҇твєнныѧ  стрⷭ҇ти твоѧ̑. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Че́сть многоцѣ́ннꙋю твоемꙋ̀ верхꙋ̀ и҆сповѣ́данїѧ  вѣне́цъ, ꙗ҆́кѡ побѣдоно́сцꙋ, живоно́сною десни́цею  зижди́тель возложѝ, па́ѵле бг҃оѧвле́нне блаже́нне. 
Ꙗ҆́коже предподвиза́всѧ благочести́выхъ ра́ди,  всемꙋ́дре, догма́тѡвъ, прїѧ́лъ є҆сѝ воздаѧ̑нїѧ: ны́нѣ  дре́ва жи́зни полꙋчи́въ, бл҃же́нне, па́ѵле бг҃оѧвле́нне  чꙋ́дне. 
На нбⷭ҇нѣй землѝ ликоходи́ти, и҆дѣ́же но́ги  кро́ткихъ ликовствꙋ́ютъ, сподо́билсѧ є҆сѝ, ꙗ҆́кѡ  свѣ́телъ подви́жникъ, и҆ и҆́стины, всече́стне па́ѵле, бы́въ  побо́рникъ. 
Бг҃оро́диченъ: 
Є҆диносꙋ́ществомъ, ѻ҆́ч҃имъ, сп҃се, ꙗ҆́кѡ сн҃ъ  ви́димь, и҆зъ дв҃ы є҆диносꙋ́щенъ на́мъ воплоти́всѧ, бы́лъ  є҆сѝ, спастѝ восхотѣ́въ человѣ́чество. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ́мъ воспѣва́ющымъ тѧ̀ ми́ръ  подава́ющаѧ. 
Па́жить є҆́реси и҆ гни́лость оу҆ста́вилъ є҆сѝ,  приложи́въ и҆зѧ́щнѣйшее, бг҃омꙋ́дре, врачева́нїе, ѻ҆́ч҃е,  и҆сповѣ́данїе твоѐ, и҆ твои́хъ догма́тѡвъ свѣ́тлое,  оу҆ма́ же чистѣ́йшее, и҆ ре́вность бжⷭ҇твеннꙋю. 
Бога́тнѡ и҆злїѧ́сѧ ст҃а́гѡ дх҃а благода́ть твои̑мъ  оу҆стна́мъ, всеблаже́нне, побо́рника и҆́стиннѡ правосла́вїѧ  крѣ́пка ѡ҆брѣ́тши тѧ̀, преизѧ́щна вѣ́рныхъ: тѣ́мъ  просвѣти́лъ є҆сѝ бжⷭ҇твєнныѧ собо́ры. 
А҆́рїево безбо́жное, и҆ македо́нїево вредосло́вїе,  па́ѵле, (с. 91) бг҃одꙋхнове́нныхъ твои́хъ догма́тѡмъ и҆  оу҆че́нїй и҆спращева́лъ є҆сѝ плетє́нїѧ, ꙗ҆́кѡ дв҃дъ  и҆ноплеме́нника, пре́жде сїѧ̑ оу҆дави́въ, и҆ тве́рдѡ  низве́рглъ є҆сѝ. 
Бг҃оро́диченъ: 
Сы́й превѣ́чный, ны́нѣ подъ лѣ́ты бы́сть, пло́ть  прїе́мъ, дв҃о, ѡ҆дꙋшевле́нꙋ и҆ оу҆́мнꙋ, сло́во  безнача́льное, и҆зъ тебє̀, неискꙋсобра́чнаѧ чⷭ҇таѧ, всѣ̑мъ  пою́щымъ тѧ̀ ми́ръ да́рꙋѧ. 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Глаго́лавый на высотꙋ̀ вредосло́вїе, и҆ сн҃а, и҆  сло́ва бж҃їѧ а҆́рїй въ тва́рь низведы́й, ѿ тебє̀  ѻ҆каѧ́нный, бг҃омꙋ́дре, ѡ҆сꙋди́сѧ. 
Безꙋ́мный и҆ несмы́сленный и҆ безбо́жный ѿве́ргъ,  ѻ҆́ч҃е, македо́нїй бжⷭ҇твеннаго дх҃а, твои́мъ крѣ́пкимъ  противле́нїемъ, бг҃оѧвле́нне, низве́ржесѧ. 
Оу҆мерщвлѧ́етсѧ плѣ́жꙋщїй ѕмі́й живи́тельными  твои́ми словєсы̀, приложи́вый є҆ресе́й по́лкъ, ст҃и́телю  бж҃їй всебл҃же́нне, бг҃оглаго́льниче свѧще́ннѣйше. 
Бг҃оро́диченъ: 
Пое́мъ, дв҃о бг҃ома́ти, па́че є҆стества̀ ржⷭ҇тво̀,  и҆ твою̀ нескве́рнꙋю чистотꙋ̀: и҆́бо въ тебѣ̀ ди́внѡ  стече́сѧ дѣ́вство и҆ ржⷭ҇тво̀ нетлѣ́нно. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ѡ҆блиста́вый на землѝ, ꙗ҆́кѡ ѕвѣзда̀  небосвѣ́тлаѧ, каѳолі́ческꙋю просвѣща́еши цр҃ковь ны́нѣ,  ѡ҆ не́йже и҆ страда́льчествовалъ є҆сѝ, дꙋ́шꙋ твою̀,  па́ѵле, предложи́въ: и҆ ꙗ҆́коже заха́рїина и҆ а҆́велева,  ꙗ҆́снѡ вопїе́тъ твоѧ̀ кро́вь ко гдⷭ҇ꙋ. 
І҆́косъ: 
Свы́ше и҆мѣ́лъ є҆сѝ, па́ѵле, зва́нїе, рождество́  же до́лѣ (с. 92) ѿ землѝ, ꙗ҆́кѡ са́дъ красе́нъ  и҆спо́лнь сꙋ́щи, ꙗ҆́кѡ ѿ раѧ́ бо процвѣ́лъ є҆сѝ  посто́мъ, всѐ благово́нствꙋѧ ѿ вонѝ мно́гихъ твои́хъ  трꙋда̀ по́двигѡвъ, по́тѡвъ, заточе́нїѧ, гла́да, жа́жды и҆  всѧ́кїѧ тѣсноты̀: въ ни́хже проше́лъ є҆сѝ благоискꙋ́снѡ,  и҆ вѣнце́мъ побѣ́ды оу҆краша́емь, вопїе́тъ бо твоѧ̀  кро́вь ко гдⷭ҇ꙋ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Преше́лъ є҆сѝ, бг҃омꙋ́дре, къ нбⷭ҇нымъ, па́ѵле,  ски́нїамъ, и҆ прибли́живсѧ бг҃ꙋ, прича́стїемъ ѡ҆божа́емь,  бжⷭ҇твенъ бы́лъ є҆сѝ, поѧ̀, прпⷣбне: препѣ́тый  ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ. 
Воꙋмлѧ́еми твои́ми словєсы̀, оу҆́чимсѧ, па́ѵле  всехва́льне, ꙗ҆́кѡ въ со́лнцѣхъ тре́хъ нераздѣ́льное,  несѣко́мо почита́ти бжⷭ҇тво̀, є҆мꙋ́же и҆ пое́мъ:  препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ. 
Ꙗ҆́кѡ всесвѧще́нное бжⷭ҇твенное и҆ бг҃оꙋго́дное  и҆сповѣ́данїе твоѐ: ꙗ҆́кѡ зла́то бо ѡ҆чи́стивсѧ, бг҃ꙋ  прине́слсѧ є҆сѝ же́ртва благопрїѧ́тна, веселѧ́сѧ,  прпⷣбне, подража́нїемъ стрⷭ҇те́й сп҃са на́шегѡ. 
Бг҃оро́диченъ: 
Всѣ̑мъ хода́таица человѣ́кѡмъ є҆ди́на ꙗ҆ви́ласѧ  є҆сѝ бжⷭ҇твеннагѡ и҆збавле́нїѧ, и҆зба́вителѧ всѣ́хъ  ро́ждши, всенепоро́чнаѧ. є҆мꙋ́же всѝ пое́мъ: препѣ́тый  ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Текꙋ́тъ и҆стѡ́чницы твои́хъ догма́тѡвъ, и҆ всю̀  цр҃ковь напаѧ́ютъ: кро́вїю же честно́ю твое́ю, ѻ҆́ч҃е, всѧ̑  ѡ҆свѧти́лъ (с. 93) є҆сѝ, правосла́вною вѣ́рою тебѣ̀  послѣ́довавшыѧ, гдⷭ҇а по́йте, вопїю́щыѧ, и҆ превозноси́те  є҆го̀ во всѧ̑ вѣ́ки. 
Приста́нищꙋ ти́хомꙋ ны́нѣ приста́лъ є҆сѝ,  житє́йскаѧ треволнє́нїѧ ѿри́нꙋвъ: и҆мѣ́лъ бо є҆сѝ  направлѧ́юща всѐ ше́ствїе твоѐ корми́телѧ гдⷭ҇а, па́ѵле  всехва́льне, ма́нїемъ всѧ̑ творѧ́щаго, є҆го́же  превозно́симъ во всѧ̑ вѣ́ки. 
Свѣ́тъ трисїѧ́ненъ пребжⷭ҇твенныѧ трⷪ҇цы въ тѧ̀  всели́всѧ, свѣ́тъ тѧ̀ вторы́й показа̀, просвѣща́юща  собо́ръ правосла́вныхъ, є҆реті́ческїй же по́лкъ, ѻ҆́ч҃е,  ѡ҆мрача́юща, и҆ гдⷭ҇а по́йте, вопїю́ща, и҆ превозноси́те  є҆го̀ во всѧ̑ вѣ́ки. 
Бг҃оро́диченъ: 
Глаго́лѡмъ прⷪ҇ро́чєскимъ послѣ́дꙋюще, дв҃о, тѧ̀  бцⷣꙋ возвѣща́емъ: родила́ бо є҆сѝ ѻ҆троча̀ всѣ́хъ  дре́внѣйша, є҆мманꙋ́илъ нарица́ема, є҆мꙋ́же ны́нѣ  зове́мъ: гдⷭ҇а по́йте дѣла̀, и҆ превозноси́те є҆го̀ во  всѧ̑ вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Всего̀ менѐ сама́го приношꙋ̀, бг҃оглаго́ливе,  бжⷭ҇твенномꙋ покро́вꙋ твоемꙋ̀, ꙗ҆́кѡ свѧщенномꙋ́ченикъ  вла́сть рѣши́ти прегрѣшє́нїѧ ѿ хрⷭ҇та̀ прїе́мъ, мои́хъ  согрѣше́нїй плени̑цы растерза́въ, спаси́ мѧ моли́твами  твои́ми, и҆ бжⷭ҇твеннымъ свѣ́томъ просвѣтѝ. 
Но́въ ꙗ҆ви́лсѧ є҆сѝ ре́вностїю разжига́емь,  па́ѵле преизѧ́щне, и҆́же въ раѝ ны́нѣ неизречє́ннаѧ  словеса̀, ѻ҆́ч҃е, оу҆слы́шалъ є҆сѝ: ꙗ҆́кѡ ѻ҆́бщникъ бо  нра́вѡвъ, нарече́нїѧ бо сопричасти́лсѧ є҆сѝ, и҆ вѣне́цъ  прїе́мъ црⷭ҇твїѧ хрⷭ҇то́ва благолѣ́пнѣйшїй. 
Ꙗ҆́кѡ нѣ́кїй хра́мъ ꙗ҆ви́лсѧ є҆сѝ  ѡ҆глаго́льникъ всѧ́кїѧ (с. 94) є҆́реси, правосла́вїѧ же,  свѧщенномꙋ́чениче, бжⷭ҇твенный побо́рникъ, лꙋча́ми  бл҃года́ти просвѣще́нъ ꙗ҆́вѣ, и҆ свѣ́томъ, па́ѵле  всесла́вне, несозда́нныѧ трⷪ҇цы ѡ҆блиста́емь. 
Бг҃оро́диченъ: 
Пло́тїю и҆зъ тебє̀ сло́во, всенепоро́чнаѧ,  ѡ҆дѣ́ѧвсѧ, воплоти́всѧ же, поживѐ въ мі́рѣ, ꙗ҆́кѡ  бл҃гоꙋтро́бенъ, пребы́въ не хꙋ́ждше, ꙗ҆́кѡ пре́жде  безтѣле́сенъ, и҆ дре́вле всѧ̑ мꙋ́чащаго бжⷭ҇твенною си́лою  низложѝ. 
Свѣти́ленъ. Подо́бенъ: Дх҃омъ во ст҃и́лищи: 
Ре́вностїю распалѧ́емь ѿ те́плагѡ се́рдца,  дх҃о́вный побо́рникъ бл҃года́ти ꙗ҆ви́лсѧ є҆сѝ, собо́рище  є҆реті́ческое мече́мъ разсѣ́клъ слове́съ твои́хъ,  ст҃и́телю: тече́нїе же соверши́въ, равностоѧ́тель бы́лъ  є҆сѝ мч҃ническомꙋ мно́жествꙋ. 
Бг҃оро́диченъ: 
Неизрече́ннагѡ чревоноше́нїѧ была̀ є҆сѝ  пренепоро́чнаѧ невѣ́ста, и҆ ꙗ҆́кѡ сꙋ́щи честнѣ́йшїй  хра́мъ, бцⷣе: свѣ́тъ бо превѣ́чный въ тѧ̀ всели́сѧ, и҆  родила̀ є҆сѝ бг҃а сло́ва: пою́ще твоѐ ржⷭ҇тво̀,  велича́емъ досто́йнѡ, всенепоро́чнаѧ ѻ҆трокови́це. 
На стїхо́внѣ во ѻ҆ктѡ́ихѣ. Сла́ва, гла́съ з҃: 
Вни́кнꙋлъ є҆сѝ во глꙋбины̑ дх҃а, и҆ ꙗ҆́кѡ  безпло́тенъ на землѝ пожи́въ, и҆ ѿтꙋ́дꙋ поче́рплъ  бога́тство бж҃е́ственнагѡ зна́нїѧ, правосла́вїемъ человѣ́ки  ѡ҆богати́лъ є҆сѝ, оу҆чє́нїи твои́ми, прпⷣбне ѻ҆́ч҃е. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Ви́дѧщи на дре́вѣ просте́рта а҆́гнца, а҆́гница, и҆  дв҃а посредѣ̀ двою̀ разбѡ́йникꙋ, оу҆вы̀ мнѣ̀, вопїѧ́ше,  сла́дкое ча́до. что̀ сѐ стра́нное и҆ пресла́вное та́инство;  ка́кѡ тѧ̀ беззако́нный собо́ръ на крⷭ҇тѣ̀ пригвоздѝ и҆  же́лчїю напоѝ, ма́нною напита́вшаго человѣ́ки; 
На лїтꙋргі́и, блажє́нна ѻ҆ктѡ́иха, на д҃: и҆ ѿ  канѡ́на ст҃а́гѡ (с. 95) пѣ́снь г҃-ѧ, на д҃. Прокі́менъ  гла́съ з҃: Восхва́лѧтсѧ прпⷣбнїи: Сті́хъ: Воспо́йте  гдⷭ҇еви: А҆пⷭ҇лъ, къ є҆вре́ємъ, зача́ло ти҃і, ѿ  полꙋ̀: Всѧ́къ первосвѧще́нникъ: А҆ллилꙋ́їа, гла́съ в҃:  Свѧще́нницы твоѝ: Є҆ѵⷢ҇лїе лꙋкѝ, зача́ло ѯ҃д.  Прича́стенъ: Въ па́мѧть вѣ́чнꙋю: 
Слꙋ́жба прпⷣбнагѡ ѻ҆ц҃а̀ на́шегѡ варлаа́ма,  новгоро́дскагѡ чꙋдотво́рца, и҆гꙋ́мена хꙋ́тынѧ монастырѧ̀. 
Ве́чера, на ма́лѣй вече́рни, стїхи̑ры на д҃.  Самогла́сны, гла́съ ѕ҃: 
Вседержи́тельною десни́цею оу҆крѣплѧ́емь, прпⷣбне  ѻ҆́ч҃е на́шъ варлаа́ме, воздержа́нїемъ пи́щꙋ бжⷭ҇твеннꙋю  позна́лъ є҆сѝ: и҆ непреста́нною моли́твою и҆ нощны́мъ  стоѧ́нїемъ, а҆нтѡ́нїа бл҃же́ннагѡ снаслѣ́дникъ бы́ти  сподо́билсѧ є҆сѝ: сле́зными же потѡ́ки всѧ̑ дє́мѡнскаѧ  ѡ҆полчє́нїѧ потопи́лъ є҆сѝ. тѣ́мже и҆ хрⷭ҇то́съ тѧ̀  дарова́ньми чꙋде́съ просла́ви, є҆го́же возжелѣ́лъ є҆сѝ,  и҆ є҆гѡ́же ра́ди тѧготꙋ̀ дневнꙋ́ю поне́слъ є҆сѝ, молѝ  спасти́сѧ дꙋша́мъ на́шымъ. 
Прїиди́те, всѝ концы̀ земні́и, ѱалмы̑ и҆  пѣ́сньми, свѧще́нное и҆ честно́е прпⷣбнагѡ торжество̀  варлаа́ма, дне́сь благоче́стнѡ восхва́лимъ: а҆́ще бо и҆  послѣдѝ возсїѧ̀, но дре́внихъ че́сти сподо́бисѧ, и҆  мо́литсѧ хрⷭ҇тꙋ̀, спасти́сѧ дꙋша́мъ на́шымъ. 
Страстна̑ѧ взыгра̑нїѧ воздержа́нїемъ, ѻ҆́ч҃е  прпⷣбне варлаа́ме, и҆зсꙋши́лъ є҆сѝ, и҆ ѿ сегѡ̀ до́мъ и҆  жили́ще дх҃а ст҃а́гѡ показа́лсѧ є҆сѝ, и҆сцѣлє́нїѧ  вѣ́рою приходѧ́щымъ къ тебѣ̀ подае́ши, ꙗ҆́коже вторы́й  и҆лїа̀ чꙋдєсы̀ показа́лсѧ є҆сѝ; ѻ҆́нъ бо въ животѣ̀  сы́й, воздꙋ̑хи водото́чными чꙋдодѣ́йствоваше, ты́ же и҆ по  сме́рти чꙋдєсы̀ (с. 96) оу҆дивлѧ́еши: не зерца́ломъ бо и҆  гада́ньми, но ꙗ҆вле́ннѣ и҆ ꙗ҆́снѣ зри́ши ст҃ꙋ́ю трⷪ҇цꙋ,  є҆́йже моли́сѧ, спасти́сѧ дꙋша́мъ на́шымъ. 
Сла́ва, гла́съ и҃: 
Прїиди́те, мона́хѡвъ мно́жєства дне́сь,  ѱалѡ́мскаѧ пѣ̑нїѧ, а҆́ки цвѣ́ты дꙋхѡ́вныѧ, принесе́мъ,  ꙗ҆́кѡ вои́стиннꙋ мона́шескомꙋ оу҆добре́нїю, и҆ прпⷣбнымъ  сожи́телю, хва́лѧще, си́це рце́мъ: ра́дꙋйсѧ, свѣти́льниче  многосвѣ́тлый, возходѧ̀ ко хрⷭ҇тꙋ̀ мона́хѡвъ мно́жєства:  ра́дꙋйсѧ, всеѧ̀ рѡссі́и похвала̀ и҆ оу҆твержде́нїе, и҆  всѣ́хъ вѣ́рныхъ благоꙋти́шное приста́нище, и҆ и҆сцѣле́нїе  болѧ́щымъ во грѣсѣ́хъ, на бжⷭ҇твенное тѣ́хъ возвыша́ѧ  раче́нїе. тѣ́мъ пречестнꙋ́ю и҆ свѧтꙋ́ю твою̀, и҆ а҆́гг҃лѡмъ  говѣ́йнꙋю ѡ҆бстоѧ́ще ра́кꙋ, любе́знѡ ѡ҆блобыза́емъ,  прпⷣбне ѻ҆́ч҃е на́шъ варлаа́ме, и҆ бжⷭ҇твеннагѡ  чл҃вѣколю́бїѧ про́симъ полꙋчи́ти, твои́ми къ бг҃ꙋ  моли́твами, и҆ мі́рꙋ ми́ръ дарова́ти, и҆ дꙋша́мъ на́шымъ  ве́лїю ми́лость. 
И҆ ны́нѣ, бг҃оро́диченъ: 
На стїхо́внѣ стїхи̑ры самогла́сны, гла́съ є҃. 
Вѣ́рою и҆ любо́вїю соше́дшесѧ празднолю́бцы,  ѱалмы̑ и҆ пѣ́сньми восхва́лимъ дне́сь нбⷭ҇наго человѣ́ка  и҆ земна́го а҆́гг҃ла. къ немꙋ́же возопїе́мъ: ѽ всебл҃же́нне  и҆ преподо́бне, по́стникѡвъ похвала̀, ѡ҆ на́съ моли́сѧ ко  хрⷭ҇тꙋ̀, варлаа́ме ѻ҆́ч҃е на́шъ, поми́ловатисѧ дꙋша́мъ  на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Честны́й и҆ свѣтоно́сный, прпⷣбне, тво́й  пра́здникъ, и҆спо́лненъ ра́дости и҆ весе́лїѧ дꙋхо́внагѡ.  тѣ́мже соше́дшесѧ мона́хѡвъ мно́жєства, и҆ хрⷭ҇тоимени́тїи  лю́дїе, любо́вїю восхвалѧ́юще блажи́мъ бжⷭ҇твєннаѧ дѣѧ̑нїѧ  твоѧ̑: ꙗ҆́кѡ бо крі́нъ во оу҆до́ли процвѣ́лъ є҆сѝ, и҆  благоꙋха́еши дꙋшє́внаѧ на̑ша чꙋ̑вства, варлаа́ме ѻ҆́ч҃е  на́шъ, молѝ спасти́сѧ дꙋша́мъ на́шымъ. (с. 97) 
Сті́хъ: Блаже́нъ мꙋ́жъ, боѧ́йсѧ гдⷭ҇а: 
Ꙗ҆́кѡ Оу҆ѧзви́всѧ жела́нїемъ бжⷭ҇твеннымъ,  прпⷣбне ѻ҆́ч҃е на́шъ варлаа́ме, взе́мъ бо крⷭ҇тъ тво́й  послѣ́довалъ є҆сѝ влⷣцѣ хрⷭ҇тꙋ̀. тогда̀ всѧ̑ плотска̑ѧ  мꙋдрова̑нїѧ оу҆мертви́въ, и҆ наслѣ́довалъ є҆сѝ  вои́стиннꙋ кро́ткихъ зе́млю, прича́стїемъ ѡ҆божа́емь, и҆  неизрече́ннагѡ ѻ҆́нагѡ весе́лїѧ наслажда́ѧсѧ, помина́й  на́съ, творѧ́щихъ всесвѧтꙋ́ю и҆ пречестнꙋ́ю па́мѧть твою̀. 
Сла́ва, гла́съ и҃: 
Прпⷣбне и҆ бг҃обл҃же́нне ѻ҆́ч҃е варлаа́ме,  вои́стиннꙋ сподо́билсѧ є҆сѝ бжⷭ҇твенныѧ жи́зни: посто́мъ  бо и҆ бдѣ́нїемъ тѣ́ло твоѐ и҆знꙋрѧ́ѧ, ѻ҆́бразъ бы́лъ  є҆сѝ мона́хѡвъ. а҆́ще бо и҆ тѣле́сный ꙗ҆зы́къ  оу҆молчѐ, но чꙋдеса̀ свидѣ́тельствꙋютъ: вели́кїй же  но́вградъ проповѣ́дꙋѧ, хва́литсѧ. и҆мѣ́ю бо, речѐ, въ  себѣ̀ неистощи́мое сокро́вище, честнꙋ́ю ра́кꙋ моще́й  твои́хъ, и҆ чꙋдеса̀ быва́ємаѧ, и҆ прославлѧ́етъ  просла́вльшаго тѧ̀ гдⷭ҇а: є҆мꙋ́же моли́сѧ дарова́ти  вселе́ннѣй ми́ръ и҆ ве́лїю ми́лость. 
И҆ ны́нѣ, бг҃оро́диченъ. Тропа́рь, гла́съ г҃: 
И҆́же на землѝ лега́нїемъ, поще́нїемъ же и҆  бдѣ́нїемъ тѣ́ло твоѐ и҆знꙋрѧ́ѧ, прпⷣбне, всѧ̑ плотска̑ѧ  мꙋдрова̑нїѧ оу҆мертви́лъ є҆сѝ: и҆ и҆сцѣле́нїй стрꙋѧ̀  незави́стнаѧ ꙗ҆ви́лсѧ є҆сѝ вѣ́рою притека́ющымъ къ  ра́цѣ моще́й твои́хъ, варлаа́ме ѻ҆́ч҃е на́шъ, молѝ  хрⷭ҇та̀ бг҃а спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ воскрⷭ҇нъ. 
На вели́цѣй вече́рни, Блаже́нъ мꙋ́жъ: 
На Гдⷭ҇и, воззва́хъ, стїхи̑ры, на и҃, самогла́сны,  гла́съ и҃: 
Прпⷣбне и҆ бг҃обл҃же́нне ѻ҆́ч҃е на́шъ варлаа́ме,  поꙋчи́всѧ въ за́повѣдехъ гдⷭ҇нихъ де́нь и҆ но́щь, и҆ въ  зако́нѣ є҆гѡ̀ досто́йнѡ пожи́въ, ѡ҆брѣ́лъ є҆сѝ  лѣ́ствицꙋ нбⷭ҇нꙋю, по не́йже возше́дъ, дости́глъ є҆сѝ  го́рнѧгѡ і҆ерⷭ҇ли́ма, болѣ́зней и҆ (с. 98) пѡ́двигъ  досто́йнꙋю по́честь прїе́млѧ, и҆ съ вы́шними ра́дꙋешисѧ,  бж҃е́ственнагѡ зрѣ́нїѧ наслажда́ѧсѧ: ѿ цр҃ѧ́ бо  ца́рствꙋющихъ хрⷭ҇та̀ вѣнце́мъ вѣнча́лсѧ є҆сѝ, и҆  црⷭ҇твїѧ є҆гѡ̀ снаслѣ́дникъ бы́лъ є҆сѝ. но, ꙗ҆́кѡ  и҆мѣ́ѧ дерзнове́нїе ко хрⷭ҇тꙋ̀, мі́рꙋ ми́ръ и҆спросѝ, и҆  дꙋша́мъ на́шымъ ве́лїю ми́лость. 
Ꙗ҆́кѡ чи́стое и҆ нескве́рное зерца́ло, ꙗ҆ви́лсѧ  є҆сѝ въ вы́шнихъ ликостоѧ́нїихъ: тѣ́мже и҆ чи́стагѡ ра́ди  житїѧ̀ твоегѡ̀, трⷪ҇цы жили́ще показа́лсѧ є҆сѝ. и҆ ꙗ҆́кѡ  свѣтоно́сное со́лнце, въ твое́й ѻ҆би́тели сїѧ́ѧ,  варлаа́ме, ꙗ҆ви́лсѧ є҆сѝ, и҆ всю̀ поднебе́снꙋю  просвѣща́ѧ. и҆ ꙗ҆́коже вторы́й мѡѷсе́й, крⷭ҇та̀ жезло́мъ  мо́ре стра́стное пресѣ́клъ є҆сѝ, мы́сленнаго же а҆мали́ка  побѣди́въ, безвре́днѡ нбⷭ҇ный восхо́дъ ѡ҆брѣ́лъ є҆сѝ, и҆  со безпло́тными трⷪ҇цѣ предстоѧ̀, молѝ спасти́сѧ дꙋша́мъ  на́шымъ. 
Прпⷣбне ѻ҆́ч҃е и҆ бг҃оно́се варлаа́ме, си́лою  крⷭ҇та̀ оу҆тверди́всѧ стра̑стныѧ пото́ки и҆зсꙋши́лъ є҆сѝ,  и҆ ра́достїю и҆ весе́лїемъ дꙋшѝ дости́глъ є҆сѝ, и҆дѣ́же  гла́съ пра́зднꙋющихъ слы́шашесѧ, и҆ кра́снагѡ и҆  неизрече́ннагѡ ѻ҆́нагѡ весе́лїѧ насыща́ешисѧ. тѣ́мъ и҆  свѣ́тлыми тѧ̀ вѣнцы̑ хрⷭ҇то́съ ѡ҆богатѝ. всечестна́ѧ же  твоѧ̀ ра́ка, и҆сцѣле́нїй неѡскꙋ́дный и҆сто́чникъ  и҆сточа́етъ, вѣ́рою приходѧ́щымъ. тѣ́мъ, со стра́хомъ и҆  любо́вїю предстоѧ́ще, мо́лимсѧ: моли́сѧ, прпⷣбне ѻ҆́ч҃е  на́шъ, спасти́сѧ дꙋша́мъ на́шымъ. 
Чи́стое и҆ пречестно́е прїѧ́телище ꙗ҆ви́лсѧ є҆сѝ  дх҃а прест҃а́гѡ, варлаа́ме прпⷣбне: безплѡ́тнымъ бо во  пло́ти подо́бѧсѧ, и҆ тѣ́хъ житїю̀ подража́лъ є҆сѝ. сегѡ̀  ра́ди ѿ вседѣ́тельныѧ вѣнча́лсѧ є҆сѝ десни́цы, и҆  чꙋде́съ и҆сцѣле́нїй ѿ негѡ̀ сподо́билсѧ є҆сѝ: а҆́ще бо  и҆ преста́вилсѧ є҆сѝ ѿ землѝ, но бг҃ꙋ жи́въ предстои́ши  со а҆́гг҃лы, и҆ мо́лишисѧ ѡ҆ дꙋша́хъ на́шихъ. 
Сла́ва, гла́съ и҃: 
Всечестна́ѧ и҆ чꙋдотво́рнаѧ ра́ка, и҆дѣ́же лежи́тъ  (с. 99) пречестно́е и҆ ст҃о́е тѣ́ло твоѐ, варлаа́ме  ѻ҆́ч҃е на́шъ, и҆сцѣлє́нїѧ неѡскꙋ́днѡ подае́тъ  притека́ющымъ съ вѣ́рою, и҆ дꙋшетлѣ̑нныѧ стра̑сти  и҆сцѣлѧ́етъ, мно́жєства же де́мѡнѡвъ ѿрѣва́етъ. тѣ́мже  и҆ стада̀ мона́хѡвъ твои́ми чꙋдєсы̀ оу҆дивлѧ́еми,  ра́достнѡ ѿ дꙋшѝ вопїе́мъ: бг҃облаже́нне и҆ прпⷣбне  ѻ҆́ч҃е на́шъ варлаа́ме, молѝ хрⷭ҇та̀ бг҃а, оу҆ще́дрити  мі́ръ, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: Цр҃ь нбⷭ҇ный за  чл҃вѣколю́бїе: 
Вхо́дъ. Прокі́менъ днѐ. И҆ чтє́нїѧ. 
Премꙋ́дрости соломѡ́новы чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено, и҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́новы чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ (с. 100) ме́сть врагѡ́мъ. Ѡ҆блече́тсѧ  въ бронѧ̀ пра́вды, и҆ возложи́тъ шле́мъ, сꙋ́дъ  нелицемѣ́ренъ: прїи́метъ щи́тъ непобѣди́мый преподо́бїе:  поѡстри́тъ же напра́сный гнѣ́въ во ѻ҆рꙋ́жїе: спобо́ретъ же  съ ни́мъ мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ: и҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ, рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑  концє́въ землѝ. Внꙋши́те держа́щїи мно́жєства и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́новы чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости,  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇ꙋ дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ: лю́дїе же ви́дѣвше, и҆ не  разꙋмѣ́вше, нижѐ положи́вше въ помышле́нїи таково́е:  ꙗ҆́кѡ благода́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. (с. 101) 
На лїті́и стїхи̑ры самогла́сны, гла́съ и҃: 
Бжⷭ҇твеннаѧ и҆ свѣтоно́снаѧ наста̀ па́мѧть въ  по́стницѣхъ вели́кагѡ варлаа́ма, дꙋ́шы и҆ тѣлеса̀  веселѧ́щаѧ. тѣ́мже прїиди́те празднолю́бцы, да наслади́мсѧ  ны́нѣшнѧгѡ торжества̀, се́ бо на́ше зва́нїе прїи́де, и҆  рѡссі́йскїѧ землѝ оу҆добре́нїе, вели́кагѡ же нова́града  похвала̀ и҆ оу҆твержде́нїе, снаслѣ́дникъ бо хрⷭ҇то́въ  ꙗ҆ви́сѧ, и҆ безпло́тныхъ житїѧ̀ подража́тель бы́въ, и҆  мо́литсѧ сп҃сꙋ всѣ́хъ, оу҆мири́ти мі́ръ, и҆ спастѝ дꙋ́шы  на́шѧ. 
Весели́сѧ и҆ ра́дꙋйсѧ въ гдⷭ҇ѣ всѧ̀ рѡссі́йскаѧ  землѧ̀, процвѣ́тши въ себѣ̀ но́ваго свѣти́льника, ꙗ҆́кѡ  со́лнце вселе́ннꙋю просвѣща́юща, красꙋ́йсѧ и҆ ликꙋ́й  цр҃ковь бж҃їѧ, и҆ мона́хѡвъ мно́жєства сра́дꙋйтесѧ,  празднолю́бныхъ собо́ри взыгра́йте, и҆ вѣне́цъ ѿ  дꙋхо́вныхъ цвѣтѡ́въ спле́тше, съ дв҃домъ возопїи́мъ: со́нъ  че́стенъ предъ гдⷭ҇емъ сме́рть прпⷣбныхъ є҆гѡ̀. 
Честно́е и҆ пречестно́е прїѧ́телище ꙗ҆ви́лсѧ є҆сѝ  дх҃а прест҃а́гѡ, прпⷣбне варлаа́ме ѻ҆́ч҃е на́шъ,  безпло́тныхъ во пло́ти житїѐ подража́лъ є҆сѝ: тѣлє́снаѧ  двиза̑нїѧ воздержа́нїемъ оу҆мертви́въ, въ живоно́снꙋю  ме́ртвость ѡ҆дѣ́ѧлсѧ є҆сѝ. и҆ сегѡ̀ ра́ди ѿ  вседержи́тельныѧ десни́цы вѣнча́лсѧ є҆сѝ, и҆ чꙋде́съ  и҆сцѣле́нїй ѿ негѡ̀ сподо́билсѧ є҆сѝ: а҆́ще бо и҆  преста́вилсѧ є҆сѝ ѿ землѝ, но бг҃ꙋ жи́въ предстои́ши,  и҆ здѣ̀ съ на́ми неви́димѡ водворѧ́ешисѧ, но ꙗ҆́кѡ и҆мѣ́ѧ  дерзнове́нїе, моли́сѧ ѡ҆ дꙋша́хъ на́шихъ. 
Сла́ва, гла́съ ѕ҃: 
Свѣ́тлый и҆ всепра́зднственный дне́сь возсїѧ̀  де́нь, ꙗ҆́коже второ́е со́лнце, всѧ̑ празднолю́бныхъ  собо́ры просвѣща́ѧ, и҆ мглꙋ̀ ѿгонѧ́ѧ дре́внѧгѡ  помраче́нїѧ: честна́ѧ бо па́мѧть варлаа́ма вселе́ннꙋю  созыва́етъ, є҆́же къ честнѣ́й є҆гѡ̀ и҆ чꙋдотво́рнѣй  ра́цѣ стещи́сѧ, и҆ любе́знѡ лобыза́ти и҆ (с. 102) моли́ти:  да, ꙗ҆́кѡ кро́ткомꙋ дв҃дꙋ, благочести́вымъ побѣ́дное  ѡ҆долѣ́нїе на сопроти̑вныѧ и҆спро́ситъ, и҆ мі́рꙋ ми́ръ, и҆  дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ. 
На стїхо́внѣ стїхи̑ры, самогла́сны, гла́съ в҃: 
Дх҃а ст҃а́гѡ теплото́ю, мꙋ́дре, жела́нїе се́рдца  твоегѡ̀, є҆́же ко гдⷭ҇ꙋ, согрѣ́ѧвъ, и҆ зи́мꙋ страсте́й  оу҆мертви́въ, многоко́зненнꙋю же си́лꙋ де́мѡнскꙋю  низложи́лъ є҆сѝ, и҆ въ коне́цъ не́мѡщны ты́ѧ показа́лъ  є҆сѝ, нбⷭ҇ныѧ же вѡ́инства оу҆диви́въ терпѣ́нїемъ  свои́мъ: но, ꙗ҆́кѡ по́стникѡвъ подража́тель, и҆ прпⷣбныхъ  сожи́тель, молѝ спасти́сѧ дꙋша́мъ на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Взе́мъ крⷭ҇тъ гдⷭ҇ень, прпⷣбне варлаа́ме,  терпѣли́внѡ послѣ́довалъ є҆сѝ на крⷭ҇тѣ̀ на́съ ра́ди  распе́ншемꙋсѧ, и҆ є҆гѡ̀ ра́ди любвѐ всѧ̑ ѡ҆ста́вилъ  є҆сѝ, и҆ того̀ є҆ди́наго хрⷭ҇та̀ возлюби́лъ є҆сѝ:  є҆мꙋ́же и҆ со а҆́гг҃лы предстоѧ̀, молѝ, оу҆ще́дрити  мі́ръ, и҆ спастѝ дꙋ́шы на́шѧ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ꙗ҆́кѡ прїе́мъ, ѻ҆́ч҃е, нбⷭ҇ное сѣ́мѧ, пло́дъ  стори́чествꙋющъ добродѣ́телей прине́слъ є҆сѝ, варлаа́ме  ѻ҆́ч҃е на́шъ, пита́ѧ благоче́стнѡ гла́домъ та́ющыѧ  добродѣ́телей, ѿѻнꙋ́дꙋже и҆сцѣлє́нїѧ вѣ́рою  приходѧ́щымъ подае́ши: тѣ́мже ꙗ҆́кѡ и҆мѣ́ѧ дерзнове́нїе  ко хрⷭ҇тꙋ̀, молѝ, прпⷣбне ѻ҆́ч҃е на́шъ, спасти́сѧ вѣ́рою  чтꙋ́щымъ тѧ̀ и҆ пра́зднꙋющымъ любо́вїю па́мѧть твою̀. 
Сла́ва, гла́съ и҃. 
Мона́хѡвъ мно́жєства наста́вника тѧ̀ почита́емъ,  ѻ҆́ч҃е на́шъ варлаа́ме: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ (с. 103) соприча́стниче и҆ пра́ведныхъ: съ  ни́миже моли́сѧ гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ. 
На благослове́нїи хлѣ́бѡвъ тропа́рь ст҃а́гѡ, два́жды.  И҆ Бцⷣе дв҃о: є҆ди́ножды. 
На оу҆́трени, на Бг҃ъ гдⷭ҇ь, тропа́рь два́жды. 
Сла́ва, и҆ ны́нѣ, бг҃оро́диченъ воскрⷭ҇ный, пи́санъ  на ма́лѣй вече́рни. 
По а҃-мъ стїхосло́вїи сѣда́ленъ, гла́съ и҃.  Подо́бенъ: Премꙋ́дрости: 
Мно́гимъ воздержа́нїемъ, прпⷣбне, житїѐ  оу҆краси́въ, пꙋ́ть показа́лъ є҆сѝ, ведꙋ́щїй въ жи́знь,  добродѣ́телей смире́нїемъ: мі́ра бо ѿве́ргсѧ, и҆ всѧ̑,  ꙗ҆̀же въ мі́рѣ, кра̑снаѧ преѡби́дѣвъ, є҆ѵⷢ҇льскимъ  оу҆че́нїємъ послѣ́довалъ є҆сѝ: жесто́кимъ же житїе́мъ  пло́ть твою̀ и҆знꙋрѧ́ѧ, го́рдаго ѕмі́ѧ воздержа́нїемъ  оу҆би́лъ є҆сѝ. тѣ́мже на нб҃сѣ́хъ водворѧ́ѧсѧ, и҆  трисо́лнечномꙋ бж҃ествꙋ̀ предстоѧ̀, пресла́вне варлаа́ме,  молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти  чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти, благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
По в҃-мъ стїхосло́вїи сѣда́ленъ, гла́съ и҃.  Подо́бенъ: Премꙋ́дрости: 
Красѡты̀ мі́ра сегѡ̀ ѿ млады́хъ ногте́й, прпⷣбне,  возненави́дѣвъ, є҆ди́наго хрⷭ҇та̀ ѿ се́рдца возлюби́лъ  є҆сѝ, и҆ томꙋ̀ все́ю дꙋше́ю прилѣпи́лсѧ є҆сѝ, и҆ ꙗ҆́кѡ  безпло́тенъ на землѝ пожи́лъ є҆сѝ съ пло́тїю: сла́вꙋ же  мимотекꙋ́щꙋю и҆ (с. 104) бога́тство въ ничто́же вмѣни́въ,  нбⷭ҇ное бога́тство воспрїѧ́лъ є҆сѝ и҆ сла́вꙋ вѣ́чнꙋю.  тѣ́мже оу҆бл҃жа́емъ ст҃о́е твоѐ оу҆спе́нїе, и҆ въ не́мъ  торжествꙋ́юще, вопїе́мъ тѝ: прпⷣбне ѻ҆́ч҃е на́шъ  варлаа́ме, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
По полѷеле́и сѣда́ленъ, гла́съ г҃. Подо́бенъ:  Красотѣ̀ дѣ́вства: 
Сою́зомъ любвѐ привѧза́всѧ хрⷭ҇тꙋ̀, земна̑ѧ же и҆  мимотекꙋ̑щаѧ возненави́дѣвъ, бг҃омꙋ́дре, пꙋсты́нное  ѡ҆ѕлобле́нїе оу҆се́рднѡ под̾ѧ́лъ є҆сѝ: дє́мѡнскаѧ же  ѡ҆полчє́нїѧ, и҆ и҆́хъ многоко́зненнꙋю си́лꙋ посрами́лъ  є҆сѝ, и҆ подвигополо́жникъ хрⷭ҇то́съ дарова́нїемъ чꙋде́съ  ѡ҆богати́ тѧ. тѣ́мже тѧ̀ почита́емъ, варлаа́ме бг҃омꙋ́дре. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющь на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, ѡ҆бра́дованнаѧ. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе матѳе́а, зача́ло м҃г. (с. 105) 
По н҃-мъ ѱалмѣ̀, стїхи́ра самогла́сна, гла́съ ѕ҃: 
Свѣ́тлый и҆ всепра́зднственный дне́сь возсїѧ̀  де́нь: 
Пи́санъ на лїті́и Сла́вникъ. Та́же, Канѡ́нъ бцⷣы в҃- гѡ гла́са, со і҆рмосо́мъ на ѕ҃: Нетре́нꙋ, неѻбы́чнꙋ: 
И҆ прпⷣбнагѡ варлаа́ма, на и҃, є҆гѡ́же краегране́сїе  си́це: 
Глаго́лъ да́ждь мѝ, хрⷭ҇тѐ мо́й, восхвали́ти  твоего̀ оу҆го́дника. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Ѿ свѣ́та свѣ́тъ, хрⷭ҇тѐ мо́й, ѿ ѻ҆ц҃а̀  пре́жде вѣ̑къ рожде́йсѧ, сы́й въ нача́лѣ со ѻ҆ц҃е́мъ и҆  дх҃омъ, согрѣше́нїй мра́къ дꙋшѝ моеѧ̀ ѿгна́въ, ѡ҆зарѝ  оу҆́мъ мо́й, молю́сѧ, да возмогꙋ̀ пѣ́ти варлаа́ма, твоего̀  оу҆го́дника. 
Ѿ ко́рене блага́гѡ блажа́йшаѧ ѻ҆́трасль прозѧ́блъ  є҆сѝ, земны́хъ маловре́меннагѡ житїѧ̀ и҆збѣ́глъ є҆сѝ.  тѣ́мъ ны́нѣ чистоты̀ вѣне́цъ прїе́млѧ, со а҆́гг҃лы  хрⷭ҇тꙋ̀ воспѣва́еши. пои́мъ гдⷭ҇еви, ꙗ҆́кѡ просла́висѧ. 
Земна̑ѧ и҆ мимотекꙋ̑щаѧ ꙗ҆́кѡ оу҆ме́ты вмѣни́въ,  хрⷭ҇та̀ є҆ди́наго приѡбрѣ́лъ є҆сѝ, є҆гѡ́же сою́зомъ  любвѐ оу҆ѧзви́въ дꙋ́шꙋ твою̀, и҆ тогѡ̀ потща́лсѧ є҆сѝ  ѡ҆брѣстѝ ненасыща́емыѧ добро́ты. 
Бг҃оро́диченъ: 
Оу҆слы́ша є҆́ѵа прама́ти: въ печа́лехъ роди́ши  ча̑да. ты́ же, чⷭ҇таѧ дв҃о, оу҆слы́шала є҆сѝ: гдⷭ҇ь съ  тобо́ю, ра́дꙋйсѧ, и҆ ра́дованнымъ гла́сомъ, бг҃оневѣ́сто,  печа́ль прама́тере потреби́ла є҆сѝ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ, и҆  нѣ́сть пра́веденъ, па́че тебє̀, гдⷭ҇и. 
По а҆пⷭ҇лꙋ, ѻ҆́ч҃е, вы́шнихъ и҆щѧ̀, и҆ мꙋдрова́нїе  и҆мѣ́ѧ (с. 106) є҆́же къ бг҃ꙋ, всѧ̑, ꙗ҆̀же на землѝ,  ѡ҆ста́вилъ є҆сѝ, и҆ па́че є҆стества̀ добро́ты сподо́билсѧ  є҆сѝ. 
Свѣ́томъ бжⷭ҇твеннымъ ѡ҆сїѧ́емь ѡ҆ не́мъ, и҆ пꙋ́ть  къ жи́зни ведꙋ́щъ позна́лъ є҆сѝ, ѻ҆́ч҃е на́шъ варлаа́ме,  и҆ равноа́гг҃льнагѡ ра́ди житїѧ̀ чꙋдотво́рецъ наре́клсѧ  є҆сѝ. 
Закѡ́ны пита́ѧсѧ всѣ́хъ творца̀ и҆ влⷣки, тѣ́мже  и҆ невече́рнимъ ѡ҆блиста́емь свѣ́томъ, свѣ́тлое со́лнце  ꙗ҆ви́лсѧ є҆сѝ, и҆ премꙋ́дрости сокро́вищемъ мі́ръ  ѡ҆богаща́ѧ. 
Бг҃оро́диченъ: 
Во и҆ны́хъ жена́хъ мт҃и, до́ндеже дв҃а не позна́сѧ,  ни мт҃и по ржⷭ҇твѣ̀ дѣ́вствовати сподо́бисѧ: на тебѣ́ же,  дв҃о бг҃ома́ти, ѻ҆боѐ сбы́стсѧ. тѣ́мъ весе́лїемъ дꙋ́ха  воспѣва́ю: нѣ́сть непорѡ́чны па́че тебє̀, влⷣчце. 
Сѣда́ленъ, гла́съ и҃. Подо́бенъ: Премꙋ́дрости: 
Красоты̑ мїрскі̑ѧ ѿ млады́хъ ногте́й, прпⷣбне,  возненави́дѣвъ, є҆ди́наго же хрⷭ҇та̀ ѿ се́рдца  возлюби́лъ є҆сѝ, и҆ томꙋ̀ все́ю дꙋше́ю прилѣпи́лсѧ  є҆сѝ, ꙗ҆́кѡ безпло́тенъ на землѝ пожи́въ съ пло́тїю:  сла́вꙋ же мимотекꙋ́щꙋю и҆ бога́тство въ ничто́же вмѣни́въ,  нбⷭ҇ное бога́тство воспрїѧ́лъ є҆сѝ, и҆ сла́вꙋ вѣ́чнꙋю.  тѣ́мже оу҆блажа́емъ ст҃о́е твоѐ оу҆спе́нїе, и҆ въ не́мъ  торжествꙋ́юще, вопїе́мъ тѝ: бг҃омꙋ́дре ѻ҆́ч҃е на́шъ  варлаа́ме, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ, всепѣ́таѧ, беззако́нїю мѧ̀ сꙋ́ща скве́рное  ѻ҆би́телище, и҆ де́мѡнѡмъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити: и҆  свѣ́тлое жили́ще добродѣ́телей совершѝ, свѣтоно́снаѧ,  нетлѣ́ннаѧ: ѿженѝ (с. 107) ѻ҆́блакъ страсте́й, и҆  вы́шнѧгѡ прича́стїѧ сподо́би, и҆ свѣ́та невече́рнѧгѡ,  моли́твами твои́ми. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ: до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Ꙗ҆́кѡ въ порфѵ́рꙋ и҆ вѷссѡ́нъ, и҆ въ ца́рскꙋю  багрѧни́цꙋ ѡ҆дѣ́ѧсѧ тобо́ю вели́каѧ рѡссі́йскаѧ землѧ̀:  дне́сь оу҆́бѡ, свѣ́тлѡ торжествꙋ́ющи, весели́тсѧ,  варлаа́ме, и҆мѣ́ющи тѧ̀ въ себѣ̀, ꙗ҆́кѡ неистощи́мое  сокро́вище. 
Мі́ра любвѐ ѿре́ксѧ, дости́глъ є҆сѝ го́рнїй  і҆ерⷭ҇ли́мъ, и҆дѣ́же хрⷭ҇то́съ со ѻ҆ц҃е́мъ и҆ дх҃омъ: и҆  вѣнцє́въ ѿ негѡ̀ сподо́бивсѧ, со безпло́тными ли̑ки  пое́ши, прїе́млѧ є҆гѡ̀ сїѧ́нїе. 
А҆́ще оу҆́бѡ, ѻ҆́ч҃е, тѣ́сный и҆ болѣ́зненный  пꙋ́ть ше́ствовалъ є҆сѝ въ житїѝ, но ѻ҆ба́че нетлѣ́ннꙋю  жи́знь наслѣ́довалъ є҆сѝ, ѿѻнꙋ́дными свѣ́тлостьми  бога́тнѡ просвѣща́ѧсѧ, бг҃облаже́нне варлаа́ме. 
Бг҃оро́диченъ: 
И҆́стиннѡ тѧ̀ сѣ́нь свидѣ́тельствова  многоразли́чными ѻ҆́бразы, ꙗ҆́вѣ показꙋ́ющи воплоще́ннаго  и҆зъ тебє̀ є҆ди́наго трⷪ҇цы, пречⷭ҇таѧ, неизмѣ́ннѡ,  бг҃ома́ти влⷣчце, и҆ мі́ръ ѡ҆бнови́вша. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Ꙗ҆ре́мъ гдⷭ҇нь ѿ ю҆́ности, мꙋ́дре, взе́мъ,  послѣ́довалъ є҆сѝ хрⷭ҇тꙋ̀ скорбьмѝ и҆ слеза́ми,  прпⷣбне, мы́сленное ѻ҆́ко къ немꙋ̀ и҆мѣ́ѧ, до́ндеже и҆  ст҃ы́хъ селе́нїй дости́глъ є҆сѝ, ѡ҆брѣ́тъ поко́ище  го́рнѧгѡ гра́да. 
Страсте́й ѿгна́въ мглꙋ̀ ꙗ҆́вѣ зарѧ́ми, ѻ҆́ч҃е,  добродѣ́телей, просвѣще́нїе дх҃а въ се́рдцы прїе́мъ,  варлаа́ме: и҆́мже попали́лъ є҆сѝ всѧ̑ дє́мѡнскаѧ  ѡ҆полчє́нїѧ, и҆ по́стничєскимъ ликѡ́мъ причта́лсѧ є҆сѝ. 
Насажде́нъ во дво́рѣхъ гдⷭ҇нихъ, и҆ въ домꙋ̀ бг҃а  (с. 108) на́шегѡ процвѣ́лъ є҆сѝ. прїе́мъ нбⷭ҇ное сѣ́мѧ,  бг҃одꙋхнове́нне, серде́чною браздо́ю, кла́съ стори́чествꙋющь  прине́слъ є҆сѝ: тѣ́мже ѡ҆богати́лсѧ є҆сѝ вѣнце́мъ  чꙋде́съ. 
Бг҃оро́диченъ: 
Оу҆пра́ви оу҆́мъ мо́й, влⷣчце, трꙋжда́ющїйсѧ въ  пꙋчи́нѣ скорбе́й, и҆ потоплѧ́емь наше́ствїемъ тлетво́рныхъ  страсте́й, и҆ спасѝ, бцⷣе, къ тебѣ̀ прибѣга́ющыѧ: и҆ны́ѧ  бо помо́щницы, чⷭ҇таѧ, ра́звѣ тебє̀, не зна́емъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Мо́ре жите́йское любомꙋ́дрїемъ и҆спыта́въ, и҆  разꙋмѣ́въ сꙋ́етно сꙋ́що, и҆, ꙗ҆́кѡ вско́рѣ погиба́ющо,  ѿве́рглъ є҆сѝ, є҆ди́номꙋ прилѣпи́лсѧ є҆сѝ хрⷭ҇тꙋ̀:  є҆гѡ́же ра́ди и҆ тѧготꙋ̀ дневнꙋ́ю поне́слъ є҆сѝ, ѡ҆  всѣ́хъ томꙋ̀ восхождє́нїѧ въ се́рдцы свое́мъ полага́ѧ. 
Вѣ́триломъ ѡ҆крилѧ́емь воздержа́нїѧ, и҆ ѿтꙋ́дꙋ  дости́глъ є҆сѝ въ приста́нище благоꙋти́шное, поще́нїемъ  пита́ѧ дꙋ́шꙋ твою̀, прпⷣбне, и҆ свѣ́тлꙋ всѣ́хъ творцꙋ̀  предста́вилъ є҆сѝ ю҆̀. тѣ́мже и҆ хрⷭ҇то́съ прїѧ́тъ ю҆̀,  ꙗ҆́кѡ свѣтоза́рнꙋю ѕвѣздꙋ̀, и҆ своеѧ̀ сла́вы соприча́стнꙋ  содѣ́ла. 
А҆́гг҃льскаѧ вѡ́инства сꙋ́щемꙋ во пло́ти житїю̀  твоемꙋ̀ оу҆диви́шасѧ, ѻ҆́ч҃е варлаа́ме: бꙋ́ри бо страсте́й  ѿбѣ́глъ, и҆ соверше́ннагѡ ра́ди житїѧ̀, вѣ́триломъ  воздержа́нїѧ дости́глъ є҆сѝ въ благоꙋти́шное приста́нище  хрⷭ҇то́во. 
Бг҃оро́диченъ: 
Ѡ҆бетша́вшыѧ ны̀ го́рькимъ дре́вле дре́ва  вкꙋше́нїемъ, и҆ па́дшыѧ поползнове́нїемъ, пречⷭ҇таѧ,  ѡ҆бнови́ла є҆сѝ, зижди́телѧ ро́ждши сло́во ѵ҆поста́сное,  дв҃ома́ти влⷣчце. 
Конда́къ, гла́съ и҃. Подо́бенъ: Взбра́нной: 
Ꙗ҆́коже дрꙋгі́й и҆лїа̀, ѻ҆́ч҃е, до́ждь съ нб҃сѐ  све́лъ є҆сѝ, (с. 109) ѻ҆́нъ оу҆́бѡ ѻ҆́гнь сведѐ и҆  царѧ̀ оу҆дивѝ: ты́ же лю́ди твоѧ̑ возвесели́лъ є҆сѝ, и҆  торжествова́ти оу҆стро́илъ є҆сѝ: вели́кїй бо но́вградъ  вельмѝ тобо́ю хва́литсѧ, и҆мѣ́ѧ мо́щи твоѧ̑ въ себѣ̀,  є҆го́же сохранѧ́й ѿ вра̑гъ непоколеби́ма, да зове́мъ тѝ:  ра́дꙋйсѧ, прпⷣбне варлаа́ме ѻ҆́ч҃е на́шъ. 
І҆́косъ: 
А҆́ще и҆ человѣ́къ є҆стество́мъ бы́лъ є҆сѝ,  прпⷣбне ѻ҆́ч҃е, но вы́шнѧгѡ і҆ерⷭ҇ли́ма ꙗ҆ви́лсѧ є҆сѝ  согра́жданинъ, и҆ человѣ́къ оу҆́бѡ є҆стество́мъ,  безпло́тныхъ че́сти сподо́билсѧ є҆сѝ. тѣ́мже и҆ са̑маѧ  зрѧ́щи чꙋдеса̀ похва̑льнаѧ оу҆дивлѧ́ютъ на́съ, и҆ наꙋча́ютъ  зва́ти тебѣ̀ такѡва́ѧ: ра́дꙋйсѧ, благочести́ва ѻ҆тца̀  ѻ҆́трасле: ра́дꙋйсѧ, ма́тере благоговѣ́йныѧ вѣ́тве:  ра́дꙋйсѧ, смире́нїѧ высото̀: ра́дꙋйсѧ, ꙗ҆́кѡ къ позна́нїю  бг҃а всѧ̑ приводѧ̀: ра́дꙋйсѧ, ꙗ҆́кѡ мнѡ́га чꙋдеса̀ ѡ҆  хрⷭ҇тѣ̀ сотвори́лъ є҆сѝ: ра́дꙋйсѧ, цѣломꙋ́дрїѧ сто́лпе,  и҆́мже дє́мѡнскаѧ свирѣ̑пства и҆скорени́шасѧ: ра́дꙋйсѧ,  свѣти́льниче многосвѣ́тлый: ра́дꙋйсѧ, ꙗ҆́кѡ оу҆вѧди́лъ  є҆сѝ плотска̑ѧ мꙋдрова̑нїѧ: ра́дꙋйсѧ, ꙗ҆́кѡ до́ждь  моли́твою све́лъ є҆сѝ, и҆ па́ки наводне́нїю бы́вшꙋ,  моли́твою водотѡ́чныѧ ѻ҆́блаки востѧ́глъ є҆сѝ: ра́дꙋйсѧ,  вели́кагѡ нова́града похвала̀ и҆ оу҆твержде́нїе, є҆го́же  и҆ сохранѝ ѿ вра̑гъ непоколеби́ма до конца̀, да зове́мъ  тѝ: ра́дꙋйсѧ, прпⷣбне варлаа́ме, ѻ҆́ч҃е на́шъ. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Ѕѣ́льнымъ поще́нїемъ, ꙗ҆́кѡ благово́нною пи́щею  пита́ѧ дꙋ́шꙋ твою̀, прпⷣбне варлаа́ме. тѣ́мже и҆  трисо́лнечномꙋ бж҃ествꙋ̀ предстоѧ̀, со а҆́гг҃лы пое́ши:  бл҃гослове́нъ бг҃ъ ѻ҆тє́цъ на́шихъ. 
Ѡ҆блиста́лъ є҆сѝ, ꙗ҆́коже невече́рнее со́лнце,  ѻ҆те́чество (с. 110) твоѐ просвѣща́ѧ, прпⷣбне варлаа́ме,  тмы̀ и҆збавлѧ́ѧ страсте́й, и҆ на на́съ навѣ́тꙋющихъ  совѣ́ты разорѝ, ѿ вра̑гъ не преткнове́ннымъ бы́ти на́мъ,  пою́щымъ: бл҃гослове́нъ бг҃ъ ѻ҆тє́цъ на́шихъ. 
Ꙗ҆́кѡ на бжⷭ҇твеннꙋю добродѣ́телей лѣ́ствицꙋ  воздержа́нїемъ, ѻ҆́ч҃е, возше́дъ, оу҆́мными ѻ҆чесы̀  хрⷭ҇та̀ цр҃ѧ̀ ви́дѣлъ є҆сѝ, ѻ҆би́льною десни́цею по  числꙋ̀ добродѣ́телей варлаа́ме, дарова̑нїѧ даю́ща ѿ дꙋшѝ  вопїю́щымъ: бл҃гослове́нъ бг҃ъ ѻ҆тє́цъ на́шихъ. 
Дрема́нїѧ ѿню́дъ и҆ сна̀ твои̑мъ ѻ҆чесє́мъ не  да́лъ є҆сѝ, до́ндеже возме́здїе ѿ хрⷭ҇та̀ трꙋдѡ́въ  ѡ҆брѣ́лъ є҆сѝ, наслажде́нїе нбⷭ҇нагѡ црⷭ҇твїѧ, є҆́же  оу҆гото́ва ѿ вѣ́ры пою́щымъ: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: 
Ѡ҆бновлѧ́ютсѧ въ тебѣ̀ є҆стества̀ зако́ни: па́че  є҆стества́ бо, є҆стество́мъ непостижи́маго, дв҃о, бг҃а  є҆мманꙋ́ила пресла́внѡ, чⷭ҇таѧ, родила̀ є҆сѝ, въ на́ше  вѣ́рныхъ ѡ҆бновле́нїе. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ,  снизше́дшаго и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Слеза́ми твои́ми, ѻ҆́ч҃е варлаа́ме, оу҆мыва́ѧсѧ,  житїѐ проше́лъ є҆сѝ, и҆ тѣ́ми мно́жєства де́мѡнѡвъ  потопи́лъ є҆сѝ, вѣ́рныхъ же мы̑сли возвесели́лъ є҆сѝ,  пою́щихъ: всѧ̑ дѣла̀ гдⷭ҇а по́йте, и҆ превозноси́те є҆го̀  во вѣ́ки. 
Оу҆ѧзви́лсѧ є҆сѝ бжⷭ҇твеннымъ жела́нїемъ,  всебл҃же́нне, тѣ́мже и҆ непоро́чное и҆ пра́ведное житїѐ  проходѧ̀, до́ндеже дости́глъ є҆сѝ ца́рскагѡ престо́ла,  ѿѻнꙋ́дными свѣтлостьмѝ ѡ҆сїѧ́ѧ пою́щыѧ: всѧ̑ дѣла̀,  гдⷭ҇а по́йте, и҆ превозноси́те є҆го̀ во вѣ́ки. 
Къ свѣ́тꙋ незаходи́момꙋ, сла́вне, взѧ́лсѧ є҆сѝ,  (с. 111) наслажде́нїе же земны́хъ веще́й ѡ҆плева́въ вы́шнѧгѡ  ра́ди наслажде́нїѧ, па́че воздержа́нїю поревнова́лъ є҆сѝ,  и҆ страсте́й пла́мень потща́лсѧ є҆сѝ оу҆гаси́ти слеза́ми  твои́хъ и҆стѡ́чникъ, варлаа́ме, вопїѧ̀: всѧ̑ дѣла̀ гдⷭ҇а  по́йте, и҆ превозноси́те є҆го̀ во вѣ́ки. 
Бг҃оро́диченъ: 
Распѧ́тїе и҆ погребе́нїе, и҆́же ѿ тебє̀  небра́чнѡ, дв҃о, произы́де, претерпѣ́въ на́съ ра́ди  мꙋче́нїе, є҆гѡ́же стрⷭ҇те́мъ ревнꙋ́ѧ прпⷣбный варлаа́мъ,  крестови́днѡ мꙋче́нїѧ поще́нїемъ томꙋ̀, чⷭ҇таѧ, послѣ́дова. 
Пѣ́снь ѳ҃. І҆рмо́съ: 
Ꙗ҆́же пре́жде со́лнца, свѣти́льника бг҃а  возсїѧ́вшаго, пло́тски къ на́мъ прише́дшаго, и҆зъ бокꙋ̀  дв҃и́чꙋ, неизрече́ннѡ воплоти́вшаѧ, бл҃гослове́ннаѧ  всечи́стаѧ, тѧ̀ бцⷣе велича́емъ. 
Пожи́въ на землѝ равноа́гг҃льнѡ, равноа́гг҃льнꙋ  ѡ҆брѣ́лъ є҆сѝ свѣ́тлость, молѝ непреста́ннѡ  и҆зба́вителѧ, варлаа́ме, ѡ҆ творѧ́щихъ благоче́стнѡ па́мѧть  твою̀, ѽ пребл҃же́нне! мона́шествꙋющихъ похвало̀. 
Оу҆́зкїй и҆ приско́рбный ше́ствовавъ пꙋ́ть, ѻ҆́ч҃е  варлаа́ме, и҆ тѣле́снѣ оу҆́бѡ преста́вилсѧ є҆сѝ,  дꙋ́хомъ же жи́въ предстои́ши бг҃ꙋ. но ꙗ҆́кѡ и҆мѣ́ѧ  дерзнове́нїе, є҆мꙋ́же въ житїѝ рабо́талъ є҆сѝ, молѝ  спастѝ дꙋ́шы на́шѧ. 
И҆сцѣле́нїй ꙗ҆ви́лсѧ є҆сѝ стрꙋѧ̀ ѻ҆би́льнаѧ,  многомѧте́жнагѡ пла́мене оу҆́глїе страсте́й оу҆гаси́лъ  є҆сѝ: оу҆́мъ бо тво́й неѡкра́денъ, прпⷣбне ѻ҆́ч҃е,  соблю́лъ є҆сѝ, и҆ ꙗ҆́кѡ крѣ́покъ варлаа́ме, побѣжда́еши  и҆скꙋси́телѧ. 
Бг҃оро́диченъ: 
Є҆ди́на и҆мꙋ́щи дерзнове́нїе, влⷣчце, за ве́сь  мі́ръ сн҃ꙋ твоемꙋ̀ моли́сѧ, не помина́ѧ безчи́сленныхъ  собла̑знъ на́шихъ, и҆ покры́й лю́ди вопїю́щыѧ тѝ  оу҆миле́ннымъ гла́сомъ: спасѝ, чⷭ҇таѧ бцⷣе, тебѐ  досто́йнѡ велича́ющыѧ. 
Свѣти́ленъ. Подо́бенъ: Посѣти́лъ ны̀: 
Восто́ка восто́кѡвъ, разꙋ́мнагѡ сл҃нца хрⷭ҇та̀ (с.  112) свѣтоза́рнаѧ лꙋча̀ возсїѧ̀, и҆ свѣти́льникъ  многосвѣ́тлый, пꙋсты́нное воспита́нїе, и҆ чистоты̀ кра́снаѧ  ѻ҆би́тель, хрⷭ҇то́вы добрѡ́ты ꙗ҆́снѡ зрѧ̀, є҆гѡ́же  сїѧ́ньми оу҆́мъ тво́й ѡ҆зари́лъ є҆сѝ. тѣ́мже тѧ̀  свѣти́льника стѧжа́вше, ѻ҆́ч҃е на́шъ варлаа́ме, мо́лимъ  тѧ̀ въ ми́рѣ сохранє́нымъ бы́ти, па́мѧть твою̀  почита́ющымъ. 
Два́жды. 
Сла́ва, и҆ ны́нѣ, бг҃оро́диченъ: 
Неизрече́ннагѡ чревоноше́нїѧ была̀ є҆сѝ  всенепоро́чнаѧ невѣ́ста, и҆ ꙗ҆́кѡ сꙋ́щи честнѣ́йшїй  хра́мъ, бцⷣе: свѣ́тъ бо превѣ́чный въ тѧ̀ всели́сѧ, и҆  родила̀ є҆сѝ бг҃а сло́ва. пою́ще твоѐ ржⷭ҇тво̀,  велича́емъ досто́йнѡ, всенепоро́чнаѧ ѻ҆трокови́це. 
На хвали́техъ стїхи̑ры, на д҃, гла́съ и҃: 
Бжⷭ҇твеннаѧ и҆ свѣтоно́снаѧ наста̀ па́мѧть въ  по́стницѣхъ вели́кагѡ варлаа́ма, дꙋ́шꙋ и҆ тѣ́ло  веселѧ́щаѧ: тѣ́мже прїиди́те празднолю́бцы, ꙗ҆́кѡ да  наслади́мсѧ ны́нѣшнѧгѡ торжества̀: се́ бо на́ше зва́нїе  прїи́де, всеѧ̀ вели́кїѧ рѡссі́йскїѧ землѝ оу҆добре́нїе,  вели́кагѡ же нова́града похвала̀ и҆ оу҆твержде́нїе,  снаслѣ́дникъ бо хрⷭ҇то́въ бы́въ, и҆ безпло́тныхъ житїѧ̀  подража́тель, мо́литсѧ сп҃сꙋ всѣ́хъ, оу҆мири́ти мі́ръ и҆  спастѝ дꙋ́шы на́шѧ. 
Два́жды. 
Ꙗ҆́кѡ въ терпѣ́нїи мно́гъ, и҆ въ ѕло́бѣ  оу҆добоѿда́тливъ, въ животѣ̀ и҆ по сме́рти, ѻ҆́ч҃е,  показа́лсѧ є҆сѝ: всѣ̑мъ вѣ́рою приходѧ́щымъ  и҆сцѣлє́нїѧ ѻ҆би́льнѡ подава́еши, хромы̑мъ хожде́нїе, и҆  дꙋ́хи лꙋка̑выѧ прогонѧ́еши. па́мѧть твоѧ̀ сла́вна, и҆  оу҆спе́нїе со ст҃ы́ми, варлаа́ме, ѻ҆́ч҃е на́шъ. тѣ́мже  оу҆вѣрѧ́еми, глаго́лемъ: па́мѧть пра́веднагѡ съ похвала́ми  быва́етъ. 
Дх҃а бжⷭ҇твеннагѡ бл҃года́тїю со́брани  празднолю́бцы, варлаа́ма, благоче́стїю подража́телѧ,  веселѧ́щесѧ, восхва́лимъ дне́сь, цр҃кве пресвѣ́тлаго  свѣти́льника: тѣ́ло бо неꙋдобопокори́вое, воздержа́нїѧ  брозда́ми ꙗ҆́вѣ низложѝ, и҆ (с. 113) бл҃гопокори́во дꙋшѝ  повинꙋ́лъ є҆́сть. тѣ́мже бжⷭ҇твеннагѡ дх҃а сосꙋ́дъ  досто́инъ оу҆гото́васѧ, и҆ трⷪ҇цѣ со а҆́гг҃лы предстоѧ̀,  мо́литсѧ непреста́ннѡ ѡ҆ оу҆мире́нїи мі́ра и҆ спасе́нїи  дꙋ́шъ на́шихъ. 
Сла́ва, гла́съ и҃: 
Всечестна́ѧ и҆ чꙋдотво́рнаѧ ра́ка, и҆дѣ́же лежи́тъ  всечестно́е и҆ ст҃о́е тѣ́ло твоѐ, варлаа́ме, ѻ҆́ч҃е  на́шъ, и҆сцѣлє́нїѧ неѡскꙋ́днѡ подае́тъ притека́ющымъ съ  вѣ́рою, и҆ дꙋшетлѣ̑нныѧ стра̑сти и҆сцѣлѧ́ющи, мно́жєства  же де́мѡнскаѧ ѿрѣва́ющи. тѣ́мже и҆ стада̀ мона́хѡвъ, со  а҆рхїере́йскими ли̑ки чꙋдєсы̀ оу҆дивлѧ́еми, достолѣ́пнѡ  и҆ ра́достнѡ ѿ дꙋшѝ вопїе́мъ: бг҃облаже́нне и҆ прпⷣбне  ѻ҆́ч҃е на́шъ варлаа́ме, молѝ хрⷭ҇та̀ бг҃а, оу҆ще́дрити  мі́ръ и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: Влⷣчце, прїимѝ моли́твꙋ  ра̑бъ твои́хъ: 
Славосло́вїе вели́кое. И҆ ча́съ а҃. И҆ ѿпꙋ́стъ. 
На лїтꙋргі́и бл҃жє́нна, пѣ́снь г҃-ѧ и҆ ѕ҃.  Прокі́менъ, гла́съ з҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ: А҆пⷭ҇лъ къ  гала́тѡмъ, зача́ло сг҃і. А҆ллилꙋ́їа, гла́съ ѕ҃: Блаже́нъ  мꙋ́жъ, боѧ́йсѧ гдⷭ҇а: Сті́хъ: Си́льно на землѝ бꙋ́детъ  сѣ́мѧ є҆гѡ̀. Є҆ѵⷢ҇лїе лꙋкѝ, зача́ло к҃д. Прича́стенъ:  Въ па́мѧть вѣ́чнꙋю бꙋ́детъ првⷣникъ: 


(с. 114) 
Мѣ́сѧца тогѡ́же въ з҃-й де́нь. 
Ст҃ы́хъ мч҃никъ три́десѧти и҆ тре́хъ, и҆̀же въ  мелїті́нѣ: 
И҆ прпⷣбнагѡ ѻ҆ц҃а̀ на́шегѡ и҆ чꙋдотво́рца ла́зарѧ,  въ галїсі́йстѣй горѣ̀ пости́вшагѡсѧ. 
На Гдⷭ҇и, воззва́хъ, стїхи̑ры гла́съ д҃. Поⷣ:  Ꙗ҆́кѡ до́блѧ въ мч҃ницѣхъ: 
Бг҃особра́нное ѡ҆полче́нїе, ꙳ свѧще́нное во́инство,  ꙳ собра́нїе бжⷭ҇твенное, наро́дъ ст҃ы́й, ꙳ по́лкъ мч҃никѡвъ  бг҃одохнове́нный, ꙳ кра́сное сгромажде́нїе, ꙳ неразсте́рзное  споборе́нїе, ꙳ и҆́стиннѡ ꙗ҆ви́стесѧ, достосла́внїи, ꙳ и҆  вы́шнїѧ митропо́лїи досто́йнѡ жи́телє: ꙳ сегѡ̀ ра́ди  до́лжнѡ оу҆блажа́етесѧ. 
Съ нїка́ндромъ и҆сѵ́хїа, ꙳ а҆ѳана́сїа, ма́манта, ꙳  бжⷭ҇твеннаго варахі́а и҆ каллїні́ка, ꙳ и҆ ѳеаге́нна и҆  ні́кѡна, ꙳ ло́ггїна и҆ ѳео́дѡра, ꙳ оу҆алле́рїа кꙋ́пнѡ и҆  ѯанѳі́а, ꙳ ѳеодꙋ́ла и҆ каллїма́ха и҆ є҆ѵге́нїа, всѝ  соше́дшесѧ, ꙳ съ бжⷭ҇твеннымъ ѳеодо́хомъ и҆ ѻ҆стрѷхі́а  почти́мъ. 
До́блѧго і҆е́рѡна, ꙳ сла́внаго є҆пїфа́нїа,  маѯїмїа́на кꙋ́пнѡ и҆ дꙋкі́тїа, ꙳ клаѵдїа́на и҆ ѳео́фїла, ꙳  и҆ бжⷭ҇твеннаго гїга́нтїа, ꙳ и҆ дѡроѳе́а вѣ́рнѡ, и҆  ѳеодо́та воспои́мъ, ꙳ и҆ кастрі́кїа и҆ а҆нїки́тꙋ кꙋ́пнѡ и҆  ѳеме́лїа, ꙳ є҆ѵтѷхі́а же согла́снѡ, ꙳ и҆́стины  свидѣ́тели. 
И҆́ны стїхи̑ры прпⷣбнагѡ, гла́съ ѕ҃. Подо́бенъ:  Всѐ ѿло́жше: 
Всѐ ѿложи́въ страсте́й безслове́сїе, ꙳ и҆ пло́ть  дꙋ́хꙋ покори́въ, ꙳ бы́лъ є҆сѝ добродѣ́тели пра́вило,  мона́шествꙋющихъ оу҆тверже́нїе, по́стникѡвъ ѻ҆́бразъ,  прпⷣбныхъ оу҆добре́нїе. ꙳ и҆ ны́нѣ неизрече́ннꙋю добро́тꙋ  ꙳ зри́ши творца̀ твоегѡ̀ ꙳, пита́ѧсѧ при́снѡ добро́тами, ꙳  сꙋ́щими на нб҃сѣ́хъ, (с. 115) дꙋ́хомъ. ꙳ тѣ́мъ,  соше́дшесѧ, ꙳ въ пѣ́снехъ пѣ̑нїи сла́дкими твою̀ честнꙋ́ю  ꙳ и҆ всепра́зднственнꙋю па́мѧть пра́зднꙋемъ. 
Всѐ ѿтрѧ́слъ є҆сѝ ꙳ ве́щи тѧжкобре́менное, ꙳ и҆  многомѧте́жное пло́ти волне́нїе, ꙳ оу҆кроти́въ, мꙋ́дре,  дыха́нїѧ, ꙳ пребы́лъ є҆сѝ страстьмѝ непрекло́ненъ, ꙳  ꙗ҆́кѡ сто́лпъ оу҆крѣплѧ́емь, ꙳ дꙋхо́вными бронѧ́ми,  оу҆мо́мъ до́блественнымъ. ꙳ и҆ ны́нѣ бжⷭ҇твеннагѡ полꙋчѝ  ꙳ вои́стиннꙋ видѣ́нїѧ и҆ свѣ́тлости, ꙳ и҆ къ немꙋ́же  жела́лъ є҆сѝ, преста́вилсѧ, ꙳ наслажда́ѧсѧ є҆гѡ̀  неконе́чныѧ свѣ́тлости, ꙳ положе́нїемъ ѡ҆божа́емь. 
И҆лїѝ подо́бѧсѧ, ꙳ и҆ і҆ѡа́ннꙋ свѣти́льникꙋ, ꙳  свѣ́тъ возлюби́въ, ꙳ молча́ти въ гора́хъ и҆ въ пꙋсты́нѧхъ  сꙋхи́хъ, ꙳ восхожде́нїю всегда̀ поꙋча́ѧсѧ бжⷭ҇твенномꙋ, ꙳ и҆  преспѣва́ѧ добродѣ́телей пꙋте́мъ. ꙳ тѣ́мже пости́глъ  є҆сѝ жела́нїе кра́йнее, премꙋ́дре, ꙳ и҆ ра́дꙋѧсѧ  предстои́ши ꙳ трисїѧ́нномꙋ трⷪ҇цы свѣ́тꙋ, ꙳ ѿ негѡ́же  нехода́тайственнѣ, ꙳ бжⷭ҇твеннꙋю прїе́млѧ зарю̀, ꙳ со  дерзнове́нїемъ моли́сѧ ꙳ ѡ҆ дꙋша́хъ на́шихъ. 
Сла́ва, гла́съ є҃: 
Прпⷣбне ѻ҆́ч҃е, не да́лъ є҆сѝ сна̀ твои̑мъ  ѻ҆чесє́мъ, нижѐ вѣ́ждамъ твои̑мъ дрема́нїѧ, до́ндеже  дꙋ́шꙋ и҆ тѣ́ло ѿ страсте́й свободи́лъ є҆сѝ, и҆ тебѐ  сама́го оу҆гото́валъ є҆сѝ дх҃а жили́ще: прише́дъ бо  хрⷭ҇то́съ со ѻ҆ц҃е́мъ, ѻ҆би́тель въ тебѣ̀ сотворѝ: и҆  є҆диносꙋ́щныѧ трⷪ҇цы оу҆го́дникъ бы́въ,  великопроповѣ́дниче ла́заре, ѻ҆́ч҃е на́шъ, моли́сѧ ѡ҆  дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ра́дꙋйсѧ: 
А҆́гнца своего̀ а҆́гница и҆ногда̀ зрѧ́щи, къ  заколе́нїю тща́щасѧ, оу҆се́рднѡ послѣ́доваше, сїѧ̑  вопїю́щи є҆мꙋ̀: ка́мѡ и҆́деши, ча́до моѐ сладча́йшее,  хрⷭ҇тѐ; чегѡ̀ ра́ди ско́рое тече́нїе сїѐ,  долготерпѣли́ве, тече́ши нелѣ́ностнѡ; і҆и҃се  возжелѣ́ннѣйшїй безгрѣ́шне, многоми́лостиве гдⷭ҇и, да́ждь  мѝ сло́во рабѣ̀ твое́й: сн҃е мо́й вселюбе́знѣйшїй, не  пре́зри (с. 116) ще́дре, молча̀, тѧ̀ стра́ннѡ ро́ждшꙋю, бж҃е  всеще́дре, да́рꙋѧй мі́рꙋ ве́лїю ми́лость. 
На стїхо́внѣ ѻ҆ктѡ́иха. Сла́ва, гла́съ ѕ҃. 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мже на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнѡвъ разрꙋши́лъ є҆сѝ полкѝ,  а҆́гг҃лѡвъ чи́ны пости́глъ є҆сѝ, и҆́хже житїю̀ непоро́чнѡ  поревнова́лъ є҆сѝ. дерзнове́нїе и҆мѣ́ѧ ко хрⷭ҇тꙋ̀ бг҃ꙋ,  ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Лю́ди беззако́ннѣйшыѧ, безъ пра́вды пригвожда́ющыѧ  тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже  сѷмеѡ́нъ проречѐ, оу҆тро́бою, сп҃се, оу҆ѧзвлѧ́шесѧ. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
Сла́ва, прпⷣбнагѡ, гла́съ и҃: 
Бдѣ́нными моли́твами, тече́ньми сле́зными сто́лпъ  ѡ҆мочи́лъ є҆сѝ, и҆ и҆зъ глꙋбины̀ воздыха́ньми, во сто̀  трꙋдѡ́въ оу҆плодоноси́лъ є҆сѝ, и҆ бы́лъ є҆сѝ па́стырь,  всѣ̑мъ подаѧ̀ проще́нїе, прпⷣбне ѻ҆́ч҃е на́шъ ла́заре:  моли́сѧ хрⷭ҇тꙋ̀ бг҃ꙋ, спасти́сѧ дꙋша́мъ на́шымъ. 
На оу҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀. 
Канѡ́нъ мꙋ́ченикѡвъ. 
є҆гѡ́же краегране́сїе: Мꙋ̑дрымъ похвалꙋ̀ сїю̀  мч҃никѡмъ приношꙋ̀. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. (с. 117) 
Совокꙋ́пльшесѧ бжⷭ҇твєннымъ нбⷭ҇нымъ си́ламъ,  всѣ̑мъ проси́те ѡ҆чище́нїѧ, свѣтоно́снꙋю ва́шꙋ па́мѧть  похвалѧ́ющымъ, добропобѣ́днїи мч҃ницы. 
Пꙋ́ть мꙋче́нїѧ свѣ́тлѡ ше́ствовати жела́юще,  претерпѣ́сте крѣ́пкѡ всѐ треволне́нїе мꙋче́нїѧ,  оу҆крѣплѧ́еми дх҃омъ ст҃ы́мъ. 
Свѣти̑льницы ꙗ҆ви́стесѧ на землѝ, многобо́жїѧ  разрꙋша́юще тмꙋ̀, бжⷭ҇твеннїи страстоте́рпцы: сегѡ̀ ра́ди  невече́рнїй свѣ́тъ прїе́млете. 
Бг҃оро́диченъ: 
Ма́нїемъ всѧ̑ содѣва́ѧй, и҆зъ тебє̀ па́че сло́ва  воплоща́етсѧ, мт҃и чⷭ҇таѧ, страстоте́рпцы вѣнча́вый,  побѣ́днѡ врага̀ попра́вшыѧ. 
И҆́нъ канѡ́нъ прпⷣбнагѡ, 
є҆гѡ́же краегране́сїе: Мольбꙋ̀ пою̀, второ́е  тебѣ̀, треблаже́нне. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Грѧди́те вѣ́рнїи, дх҃омъ бжⷭ҇твеннымъ веселѧ́щесѧ  вѣ́рнѡ, восхва́лимъ бжⷭ҇твеннаго ла́зарѧ, къ немꙋ̀  вопїю́ще: блаже́нне, твои́ми моли́твами бѣ́дъ и҆зба́ви ны̀. 
Къ твоемꙋ̀ па́ки ѻ҆те́чествꙋ прїити́ тѧ бг҃ъ  сотворѝ и҆ не хотѧ́ща: тѣ́мъ приходѧ́ща мѧ̀ при́снѡ къ  страсте́мъ, спасѝ моли́твами твои́ми. 
Свѣтоза́рнаѧ бг҃ода́ннаѧ любо́вь въ тебѣ̀  возсїѧ́вши бога́тнѡ, свою̀ дꙋ́шꙋ за бли́жнѧго тѧ̀  оу҆се́рднѡ, бг҃оно́се, положи́ти сотворѝ. 
Бг҃оро́диченъ: 
Спаси́ ны, бг҃ороди́тельнице всенепоро́чнаѧ,  всѧ́кагѡ гнѣ́ва и҆ скорбе́й, покланѧ́ющыѧсѧ твоемꙋ̀ ст҃о́мꙋ  ѻ҆́бразꙋ, и҆ вѣ́рою бцⷣꙋ и҆сповѣ́дающыѧ тѧ̀. (с. 118) 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Свѧще́нными повелѣ̑нїи твои́ми свѧщє́нныѧ мч҃ники,  сла́вне і҆е́рѡне, къ бжⷭ҇твенномꙋ страда́нїю ты̀ наста́вилъ  є҆сѝ, и҆ неради́ти ѡ҆ мꙋ́кахъ пресла́внѡ сотвори́лъ  є҆сѝ, бг҃обл҃же́нне. 
Сокрꙋша́еми дре́вїемъ, стрⷭ҇ть честнꙋ́ю, ст҃і́и,  пребл҃га́гѡ влⷣки и҆з̾ѡбрази́ли є҆стѐ, сокрꙋши́сте  па̑гꙋбныѧ лестцы̀ тмы̀ благода́тїю вседержи́телѧ. 
На гдⷭ҇а всѣ́хъ, бг҃ови́днїи мч҃ницы, возло́жше  оу҆пова́нїе, ѿню́дъ неподви́жими бы́сте стоѧ́нїѧ  бо́льшагѡ: но зако́ннѡ бжⷭ҇твенное тече́нїе соверши́сте  нра́ва пра́востїю. 
Бг҃оро́диченъ: 
Многоимени́таѧ ѻ҆трокови́це, ра́дꙋйсѧ, чⷭ҇таѧ  влⷣчце, ꙗ҆́же неѡпи́санное сло́во поро́ждши ѡ҆пи́санно  пло́тїю, є҆го́же ли́къ мꙋ́ченическїй бг҃а и҆сповѣ́даѧ,  стра́ждетъ крѣпча́йше. 
И҆́нъ. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Крѣ́постїю бжⷭ҇твенною, мꙋ́дре, оу҆крѣплѧ́емь,  и҆зба́вилсѧ є҆сѝ ѕвѣре́й свирѣ́пыхъ, тѣ́мъ моли́сѧ  хрⷭ҇тꙋ̀, ѿ ѕвѣре́й мы́сленныхъ и҆зба́вити пою́щыѧ тѧ̀. 
Оу҆крѣплѧ́емь хрⷭ҇то́вою си́лою, прпⷣбне, жа́ждꙋ  и҆ тѧ́жесть пꙋсты́ннꙋю, и҆ скꙋ́дость поне́слъ є҆сѝ  до́блественнѡ, наде́ждею неизрече́нныѧ сла́дости. 
И҆збѣ́глъ є҆сѝ вражде́бныхъ напа́стей,  всебл҃же́нне, а҆га́риныхъ внꙋ́кѡвъ, бжⷭ҇твенною благода́тїю  покрыва́емь, и҆ мнѡ́гимъ на по́льзꙋ спаса́емь. 
Бг҃оро́диченъ: 
Влⷣкꙋ всѧ́ческихъ, чⷭ҇таѧ, родила̀ є҆сѝ, дв҃о,  па́че сло́ва (с. 119) неизрече́ннѡ, є҆го́же молѝ,  всепѣ́таѧ, пою́щыѧ тѧ̀ влады́чествїѧ и҆змѣни́ти страсте́й. 
Конда́къ прпⷣбнагѡ, гла́съ д҃. Подо́бенъ: Ꙗ҆ви́лсѧ  є҆сѝ. 
Ꙗ҆́кѡ свѣти́льника превели́каго, цр҃ковь хрⷭ҇то́ва  сла́витъ тѧ̀ съ весе́лїемъ ѱало́мски: тѣ́мже не преста́й  молѧ́сѧ хрⷭ҇тꙋ̀, да́ти всѣ̑мъ прегрѣше́нїй проще́нїе. 
Сѣда́ленъ, гла́съ д҃. Подо́бенъ: Оу҆диви́сѧ: 
Мꙋ́жества крѣ́пкое показа́вше, мꙋ́дрїи,  пристꙋпи́сте врагѡ́въ всеѕлѡ́бныѧ кѡ́зни, на сꙋди́щи  проповѣ́давше хрⷭ҇та̀. тѣ́мъ глава́ми оу҆сѣ́чени, и҆  бжⷭ҇твенною десни́цею вѣнча́стесѧ, и҆̀же къ тре́мъ  десѧти́цамъ трѝ блаже́ннїи, мелїті́ны же жи́тели, на́съ  вѣ́рою вы̀ чтꙋ́щыѧ, помѧни́те, честні́и мч҃ницы. 
Сла́ва, прпⷣбнагѡ, гла́съ г҃. Подо́бенъ:  Бжⷭ҇твенныѧ вѣ́ры. 
Бжⷭ҇твенный оу҆́мъ твоѐ се́рдце и҆мы́й, прпⷣбне,  земна̑ѧ и҆змѣнѝ бжⷭ҇твенными и҆ стоѧ́щими, и҆  сликовствꙋ́еши а҆́гг҃лѡмъ, свѣ́та невеще́ственнагѡ  наслажда́ѧсѧ, непреста́ннѡ веселѧ́сѧ: тѣ́мъ, прпⷣбне,  хрⷭ҇та̀ бг҃а молѝ, дарова́ти на́мъ ве́лїю ми́лость. 
И҆ ны́нѣ, бг҃оро́диченъ: 
Бжⷭ҇твеннаѧ ски́нїа была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; (с. 120) 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Зарѧ́ми бжⷭ҇твенныхъ пѡ́двигъ, всебога́тїи,  вселе́нныѧ всѧ̑ концы̀ просвѣща́ете пресла́внѡ, и҆  неви́димыхъ врагѡ́въ тмꙋ̀ ѿго́ните. тѣ́мъ  благочестномꙋ́дреннѡ ва́ше соверша́емъ свѣтоно́сное и҆  бжⷭ҇твенное торжество̀. 
Равномꙋ́дрїи всѝ по́двигъ соверши́вше, и҆ по́чести  ра́внѡ сподо́бистесѧ, да́вше крѡ́ви своѧ̑ за пострада́вшаго,  и҆ бжⷭ҇твеннꙋю кро́вь и҆сточи́вшаго на дре́вѣ во́лею за  на́ше спасе́нїе: сегѡ̀ ра́ди вы̀ оу҆блажа́емъ. 
Ны́нѣ мꙋ̑дрыѧ восхва́лимъ мч҃ники, ѳеоге́на и҆  ма́манта, і҆е́рѡна, клаѵдїа́на, ні́кѡна кꙋ́пнѡ и҆ нїка́ндра,  ло́ггїна и҆ и҆сѵ́хїа, и҆ вара́хїа, каллїні́ка вели́каго, и҆  ѯанѳі́а бж҃е́ственнаго, ѳео́фїла и҆ оу҆алле́рїа. 
Всеꙋ́мнѡ къ подвигѡ́мъ оу҆стреми́вшесѧ,  содѣ́йствꙋющꙋ всѧ̑, достосла́внїи, бжⷭ҇твеннꙋю благода́ть  и҆зба́вителѧ ѡ҆брѣто́сте, и҆ всѧ̑ доблемꙋ́дреннѡ  претерпѣ́сте мꙋчє́нїѧ, бл҃года́рственнѡ хрⷭ҇тꙋ̀ пою́ще:  си́лѣ твое́й сла́ва, человѣколю́бче. 
Бг҃оро́диченъ: 
Зако́на сѣ̑ни и҆ прⷪ҇ро́чєскаѧ гада̑нїѧ, тѧ̀ мт҃рь  провозвѣсти́ша дре́вле бы́вшꙋ и҆зба́вителѧ: и҆́мже ны́нѣ  соверше́нїе мы̀ зрѧ́ще, всенепоро́чнаѧ, согла́снѡ тѧ̀  пое́мъ, страстоте́рпцєвъ сла́во и҆ мч҃никъ ст҃ы́хъ  держа́ва. 
И҆́нъ. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Ꙗ҆́кѡ всѣ́хъ вре́менныхъ, прпⷣбне, пристра́стїѧ  же и҆ (с. 121) любвѐ ѿбѣжа́въ, всю̀ къ бг҃ꙋ твою̀  наде́ждꙋ стѧжа́въ всегда̀, и҆ є҆́же стѧжа́лъ є҆сѝ,  ни́щихъ рꙋ́ки прїѧ́ша. 
Де́мѡнское ѕлодѣ́йство, прпⷣбне, ѿрази́въ  приражє́нїи ѕвѣри́ными, некоснове́нъ ѿ сегѡ̀ ѿню́дъ  пребы́лъ є҆сѝ, блаже́нне, бжⷭ҇твенною благода́тїю  покрыва́емь, тѧ̀ при́снѡ во всѣ́хъ застꙋпа́ющагѡ. 
Разсла́бити твою̀ крѣ́пость, прпⷣбне, вселꙋка́вый  тща́шесѧ, є҆́же къ бг҃ꙋ зрѧ̀ твою̀ любо́вь и҆  благодаре́нїе: тѣ́мъ на тѧ̀ псы̀ поꙋстѝ, но во тщетꙋ̀  є҆гѡ̀ оу҆хищре́нїе ѡ҆бличи́сѧ. 
Бг҃оро́диченъ: 
Пою́ тѧ, бцⷣе влⷣчце, и҆ вопїю́ ти: твое́ю  моли́твою ѡ҆свѧтѝ, соблюда́ющи, и҆ наста́ви ко спасе́нїю  мно́гими грѣхи̑ па́дающаго и҆ прилѡ́ги де́мѡнскими  коле́блема. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго. но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Мꙋ́дрыхъ страстоте́рпєцъ, маѯїмїа́на, и҆  бж҃е́ственнаго є҆ѵге́нїа, съ ѳео́дѡромъ, дꙋкі́тїа чтꙋ́ще,  каллїма́ха, кꙋ́пнѡ ѳеодꙋ́ла и҆ дѡроѳе́а похва́лимъ, мꙋ́жески  по́двигъ соверши́вшыѧ. 
До́блїи ѻ҆рꙋ̑жницы, во́лею оу҆мерщвлѧ́еми и҆  сокрꙋша́еми, безсме́ртїе вѣ́чнѡ наслѣ́доваша, и҆ въ  ра́йстѣй ликꙋ́ютъ ны́нѣ широтѣ̀, блажє́нныѧ надє́жды  прїи́мше. 
Дрема́нїе небреже́нїѧ ѿрази́вше, всехва́льнїи, во  вре́мѧ пѡ́двигъ кꙋ́пнѡ бо́дростїю бжⷭ҇твенною потеко́сте,  тече́нїе бжⷭ҇твенныѧ вѣ́ры мꙋче́нїѧ, и҆ къ приста́нищꙋ  небе́сномꙋ ны́нѣ прїидо́сте. 
Бг҃оро́диченъ: 
Свѧ́зана плени́цами мѧ̀ прегрѣше́нїй, всепѣ́таѧ  влⷣчце, оу҆́зы а҆́дѡвы разрѣши́вшаѧ бжⷭ҇твеннымъ твои́мъ  (с. 122) ржⷭ҇тво́мъ, разрѣшѝ, молю́сѧ тебѣ̀, и҆ пꙋти̑  вводѧ́щыѧ къ жи́зни стꙋпа́ти поспѣшѝ. 
И҆́нъ. І҆рмо́съ: 
Свѣ́та пода́телю, и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Дꙋшѝ твоеѧ̀ тве́рдое, и҆ ра́зꙋма благостоѧ́нное,  прпⷣбне, лꙋка́вый низложи́ти надѣ́ѧвсѧ, во пса̀ себѐ  преложи́въ, та́кѡ прїи́де и҆скꙋси́ти тѧ̀. 
Въ скꙋ́дости мно́зѣй недоꙋмѣ́нїѧ вра́гъ бы́въ  ѿстꙋпѝ, ничто́же ѿню́дъ стꙋжи́вша тѧ̀, блаже́нне, зрѧ̀:  па́че же благода́рственнѡ скꙋ́дость носѧ́ща. 
Же́злъ си́лы, ꙗ҆́коже ѻ҆рꙋ́жїе крⷭ҇тъ, прпⷣбне,  въ рꙋка́хъ всегда̀ носѧ̀, всѐ вра́жїе ко́зней дѣ́йство,  ꙗ҆́кѡ пра́хъ, и҆стни́лъ є҆сѝ. 
Бг҃оро́диченъ: 
Ѿча́ѧвшихсѧ наде́жда, и҆ предста́тельнице  вѣ́рныхъ, спаси́ мѧ, мт҃и бж҃їѧ, ѿ всѧ́кагѡ наси́лїѧ  врагѡ́въ неви́димыхъ и҆ ви́димыхъ, всепѣ́таѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Въ пѣ́снехъ страда́льца, ѳеодо́та, і҆ларїѡ́на,  гїга́нтїа мꙋ́драго, и҆ а҆ѳана́сїа, и҆ бжⷭ҇твеннаго  є҆ѵтѵ́хїа со є҆пїфа́нїемъ по до́лгꙋ оу҆блажи́мъ. 
Да оу҆блажа́тсѧ вѣ́рнѡ, і҆е́рѡнъ и҆ дїодо́тъ,  кастрі́хїй мꙋ́дрый и҆ бжⷭ҇твенный ѻ҆стрі́хїй, вели́кїй  ѳеме́лїй, со а҆моні́томъ, хрⷭ҇то́вы до́блїи мч҃ницы. 
Крове́й ва́шихъ тече́нїемъ, фараѡ́на неви́димаго  потопи́вше со всѣ́мъ во́инствомъ, добропобѣ́днїи мч҃ницы,  небеса̀ постиго́сте, и҆ перворожде́нныхъ цр҃ковь  оу҆краси́сте. 
Бг҃оро́диченъ: 
Ѻ҆рꙋ̑жїѧ вра̑жїѧ, бг҃ороди́тельнице, ѡ҆скꙋдѣ́ша,  (с. 123) ѿне́лѣже копїе́мъ прободе́сѧ хрⷭ҇то́съ, є҆го́же  родила̀ є҆сѝ, кро́вїю и҆ водо́ю ѡ҆бетша́вшыѧ человѣ́ки  назида́ѧ. 
И҆́нъ. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ, ты́ мѧ возведѝ  и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю, во  гла́сѣ хвале́нїѧ, и҆́стины же дꙋ́хомъ пожрꙋ̀ тебѣ̀. 
Хра́мъ бг҃ꙋ твоѐ се́рдце хотѧ̀ ꙗ҆ви́ти, прпⷣбне,  цр҃кви ѡ҆бхожда́лъ є҆сѝ, ст҃ы́хъ, ѿ ни́хже прїѧ́лъ  є҆сѝ бл҃года́ть ѻ҆би́льнѡ ст҃а́гѡ дх҃а, мнѡ́гимъ  человѣ́кѡмъ на оу҆твержде́нїе. 
Твоѐ ѻ҆ч҃ество, ꙗ҆́кѡ бога́тство тѧ̀, бг҃омꙋ́дре,  многоцѣ́нное па́ки прїѧ́тъ бжⷭ҇твеннымъ сꙋдо́мъ. тѣ́мъ  стра́нна мѧ̀ ѻ҆ч҃ества є҆де́мскагѡ, прпⷣбне, сꙋ́ща  наслѣ́дника семꙋ̀ содѣ́лай. 
Цр҃ковь тѧ̀ марі́ны дѣ́вы мч҃ницы пе́рвѡ прїѧ́тъ  все́льника, въ не́йже ꙗ҆́кѡ незаходи́ма возсїѧ́лъ є҆сѝ  ѕвѣзда̀, ѡ҆зарѧ́ѧ, прпⷣбне, во тмѣ̀ невѣ́дѣнїѧ спѧ́щыѧ. 
Бг҃оро́диченъ: 
Оу҆молѝ сн҃а твоего̀ и҆ гдⷭ҇а, дв҃о, ѡ҆ рабѣ́хъ  твои́хъ, вѣ́рою честно́мꙋ ѻ҆́бразꙋ зра́ка твоегѡ̀,  всенепоро́чнаѧ, покланѧ́ющихсѧ при́снѡ, и҆́бо мо́жеши. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ли́къ мч҃ническїй ꙗ҆́сенъ, по́лкъ свѣтоно́сенъ,  соше́дъ къ на́мъ разꙋ́мнѡ, цр҃ковь дне́сь просвѣти́лъ  є҆́сть чꙋ́дными зарѧ́ми. тѣ́мже пра́зднꙋюще честнꙋ́ю  па́мѧть и҆́хъ, про́симъ ѿ тебє̀, сп҃се на́шъ: тѣ́хъ  моли́твами ѿ бѣ́дъ и҆зба́ви на́съ, да пое́мъ тѝ:  а҆ллилꙋ́їа. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Честнꙋ́ю твою̀ рꙋ́кꙋ за и҆́стинꙋ, і҆е́рѡне сла́вне,  ѿсѣ́ченꙋ зрѧ̀, благода́рствєннаѧ пѣ̑сни всеви́дцꙋ поѧ̀  взыва́лъ є҆сѝ: ѻ҆тє́цъ на́шихъ бж҃е, бл҃гослове́нъ  є҆сѝ. (с. 124) 
Высо́кимъ смы́сломъ проѡбра́зїе сострада́льцємъ  бы́лъ є҆сѝ, сла́вне і҆е́рѡне, и҆ съ ни́ми вы́шнѧгѡ  црⷭ҇твїѧ жре́бїй прїѧ́лъ є҆сѝ, поѧ̀: ѻ҆тє́цъ на́шихъ  бж҃е, бл҃гослове́нъ є҆сѝ. 
Во́ини до́блїи цр҃ѧ̀ ꙗ҆́вльшесѧ вѣ́чнꙋющагѡ,  мꙋ́жества ва́шегѡ мече́мъ полкѝ лестца̀ погꙋби́ли є҆стѐ,  пою́ще: ѻ҆ц҃ъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Врача̀ поро́ждши, дв҃о, се́рдца моегѡ̀ стра̑сти  оу҆врачѝ, чⷭ҇таѧ, и҆ вѣ́чнꙋющагѡ мѧ̀ мꙋче́нїѧ и҆зба́ви,  къ пѣ́снехъ зовꙋ́ща: ѻ҆тє́цъ на́шихъ бж҃е, бл҃гослове́нъ  є҆сѝ. 
И҆́нъ. І҆рмо́съ: 
Виті̑и ꙗ҆ви́шасѧ ѻ҆́троцы, любомꙋ́дрѣйшїи  дре́вле, ѿ бг҃опрїѧ́тныѧ бо дꙋшѝ, бг҃осло́вѧще  оу҆стна́ми поѧ́хꙋ: пребжⷭ҇твенный ѻ҆ц҃є́въ и҆ на́шъ бж҃е,  бл҃гослове́нъ є҆сѝ. 
Трапе́зꙋ ѻ҆би́льнꙋ оу҆гото́ва, и҆спо́лненꙋ  благи́хъ добродѣ́телей тѝ бж҃е́ственныхъ, и҆́миже всѧ̑  пита́ѧ, и҆ пѣ́ти наꙋча́ше: ѻ҆тє́цъ на́шихъ бж҃е,  бл҃гослове́нъ є҆сѝ. 
Глаго́лѡмъ оу҆че́нїй твои́хъ премꙋ́дрыхъ  послѣ́дꙋюще лю́дїе, маловре́менныхъ всѣ́хъ любо́вь  вои́стиннꙋ оу҆се́рднѡ ѿложи́вше, и҆ жи́тельство съ тобо́ю  ꙗ҆́кѡ бла́го, всебл҃же́нне, произво́лиша. 
Ѻ҆́бразъ стѧжа́въ житїѧ̀ ты̀ сѷмеѡ́на ди́внагѡ,  ꙗ҆́кѡ ка́мень а҆дама́нтъ, на столпѣ̀ безъ покро́ва стоѧ́лъ  є҆сѝ, зовы́й веселѧ́сѧ: пребжⷭ҇твенный ѻ҆тцє́въ и҆ на́шъ  бж҃е, бл҃гослове́нъ є҆сѝ. 
Бг҃оро́диченъ: 
Спаси́ мѧ ѿ сѣте́й вра́жїихъ, хода́тайствомъ  твои́мъ, чⷭ҇таѧ, и҆ любвѝ коне́чнѣй бл҃га́гѡ сн҃а твоегѡ̀  привѧжѝ, оу҆далѧ́ема всегда̀ ѿ негѡ̀ сластьмѝ  безмѣ́стными. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. (с. 125) 
Оу҆мертви́вшесѧ мі́рꙋ, жи́знь бꙋ́дꙋщꙋю  наслѣ́дꙋете, и҆ и҆сцѣле́нїй бл҃года́ть и҆сточа́ете  пою́щымъ: благослови́те всѧ̑ дѣла̀ гдⷭ҇а, и҆ превозноси́те  є҆го̀ во вѣ́ки. 
Свѣ́тлїи свѣти́льницы страда́нїй сїѧ́ньми  ꙗ҆́вльшесѧ, ѡ҆блиста́ете мі́ръ, страстоно́сцы мꙋ́чєницы,  вопїю́ще: благослови́те всѧ̑ дѣла̀ гдⷭ҇а, и҆ превозноси́те  є҆го̀ во вѣ́ки. 
Въ темни́цꙋ вве́ржени, бжⷭ҇твенныѧ вои́стиннꙋ  храни́телїе и҆́стины, и҆ воло́выми жи́лами пло́ти  неми́лостивнѡ, бл҃же́ннїи, оу҆ранѧ́еми, ника́коже пра́вагѡ  пꙋтѝ соврати́стесѧ. тѣ́мъ побѣ̑дныѧ прїѧ́сте вѣнцы̀. 
Словесы̀ ст҃ы́ми вѣ́рою просвѣща́еми, бг҃а  ѻ҆ц҃а̀, и҆ сн҃а, и҆ ст҃а́го дх҃а, трⷪ҇цꙋ нераздѣ́льнꙋ  и҆сповѣ́дꙋемъ, є҆ди́но црⷭ҇тво, є҆ди́но гдⷭ҇ьство, и҆  є҆ди́нꙋ вла́сть, во всѧ̑ вѣ́ки. 
Бг҃оро́диченъ: 
Ꙗ҆́кѡ свѧтѣ́йши а҆́гг҃лъ чⷭ҇таѧ, прїѧ́ла є҆сѝ во  ст҃ы́хъ почива́ющаго бг҃а всѣ́хъ: сегѡ̀ ра́ди всѝ вѣ́рнїи  пое́мъ тѧ̀, и҆ славосло́вимъ во всѧ̑ вѣ́ки. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Навы́къ неле́стнѡ ѿ пре́жде тебє̀ пости́вшихсѧ  ѻ҆тцє́въ, ѻ҆́ч҃е, по́двиги и҆ борє́нїѧ, и҆ потща́лсѧ  є҆сѝ не ꙗ҆ви́тисѧ вторы́й: и҆ ꙗ҆́кѡ не то́кмѡ ꙗ҆ви́сѧ,  но оу҆жѐ и҆ превзы́де. 
И҆спо́лнилъ є҆сѝ моли́твꙋ, є҆́юже молѧ́сѧ бг҃ꙋ  дре́вле, требл҃же́нне, тво́й хлѣ́бъ всѣ̑мъ предлага́ю,  глаго́лѧ: и҆ тебѣ̀ твоѧ̑ ѿ твои́хъ прино́симъ, гдⷭ҇и  сла́вы, во всѧ̑ вѣ́ки. 
И҆ сло́вомъ, ѻ҆́ч҃е, и҆ дѣ́ломъ ты̀ направлѧ́ѧ  сꙋ́щыѧ съ тобо́ю къ бжⷭ҇твеннѣй стезѝ, са́мъ мно́жае па́че  си́хъ къ се́й направлѧ́емь, и҆́мже чꙋдеса̀ соверши́лъ  є҆сѝ: бг҃ъ бо моли́твами твои́ми гꙋмно̀ оу҆мно́жи. (с.  126) 
Бг҃оро́диченъ: 
Да ра́дꙋетсѧ нб҃о, да весели́тсѧ и҆ землѧ̀ съ  человѣ̑ки, дв҃а бо марі́а творца̀ всѣ́хъ неизрече́ннѡ  родѝ, є҆мꙋ́же пои́мъ: тѧ̀ превозно́симъ, хрⷭ҇тѐ, во  вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Возмо́глъ є҆сѝ, си́лою бжⷭ҇твенною  оу҆крѣплѧ́емь, і҆е́рѡне пречꙋ́дне, многоко́зненнаго  побори́ти, оу҆ма̀ крѣ́постїю, и҆ приве́лъ є҆сѝ хрⷭ҇тꙋ̀  страстоте́рпцєвъ собо́ръ твои́ми поꙋче́ньми, съ ни́миже  вѣ́рою тѧ̀ при́снѡ оу҆бл҃жа́емъ. 
Ꙗ҆ви́стесѧ во́инство честно́е, во хрⷭ҇тѣ̀  собра́но, великоимени́тїи, и҆ проти́вистесѧ ко власте́мъ  мїроде́ржца: и҆ побѣди́вше и҆̀хъ ѻ҆рꙋ́жїемъ бжⷭ҇твенныѧ  вѣ́ры, вѣнцы̀ взѧ́сте ѿ рꙋкѝ живонача́льныѧ,  веселѧ́щесѧ. 
Взыгра́й, ѽ мелїті́не! приве́дъ многочи́сленный  собо́ръ вседержи́телю честны́хъ мꙋ́ченикѡвъ, и҆̀хже  митропо́лїѧ вы́шнѧѧ и҆́мать, свѧще́нно тече́нїе  соверши́вшихъ, и҆ со всѣ́ми вѣ́рнѡ си́хъ гра́ды  оу҆блажа́й всегда̀. 
Сл҃нце незаходи́мое хрⷭ҇тѐ, моли́твами сла́вныхъ  мꙋ́ченикѡвъ твои́хъ, соверша́ющыѧ и҆́хъ свѣтоно́сное и҆  бжⷭ҇твенное страда́нїе свѣ́тлыми зарѧ́ми просвѣтѝ и҆  ѡ҆свѧтѝ, и҆ та́мѡ ѻ҆́бщники црⷭ҇твїѧ, ꙗ҆́кѡ бг҃ъ,  сподо́би. 
Бг҃оро́диченъ: 
Трепе́щꙋ твоегѡ̀, є҆ди́не цр҃ю̀, сꙋда̀ бꙋ́дꙋщагѡ,  и҆ оу҆страша́юсѧ, да не ка́кѡ въ стра́сть и҆ мꙋче́нїе  вве́ргꙋсѧ: но ѡ҆чи́сти мѧ̀ ѿ всѧ́кїѧ скве́рны грѣхо́вныѧ,  моли́твами пречⷭ҇тыѧ твоеѧ̀ мт҃ре, ꙗ҆́кѡ чл҃вѣколю́бецъ. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго (с. 127) ѡ҆бнови́ти а҆да́ма, ꙗ҆́дїю въ тлѣ́нїе  па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
Лѣ́ностїю, оу҆вы̀ мнѣ̀, житїѐ соверши́хъ всѐ,  и҆ бою́сѧ сꙋда̀ стра́шнагѡ: но, ѽ чл҃вѣколю́бче гдⷭ҇и!.  моле́нїемъ ла́зарѧ, слє́зныѧ мѝ послѝ стрꙋи̑, да тѣ́ми  ѡ҆мы́ю скве́рнꙋ прегрѣше́нїй мои́хъ. 
Ти́хꙋ и҆мѣ́ѧ дꙋ́шꙋ, кро́токъ же зра́къ влѣ́потꙋ  и҆мѣ́лъ є҆сѝ, ѻ҆́ч҃е, и҆ оу҆вѣ́тливъ ко всѣ̑мъ ве́сь  ꙗ҆влѧ́ѧсѧ, стрꙋѧ́ми же твои́хъ глагѡ́лъ напаѧ́ѧ дꙋ́шы,  мꙋ́дре: ꙗ҆́же тишинꙋ̀ и҆ на́мъ хрⷭ҇та̀ оу҆молѝ пода́ти. 
Ꙗ҆́вственнѣйшꙋ всѣ̑мъ добродѣ́тель твою̀  бжⷭ҇твеннꙋю подо́бно ꙗ҆ви́ти хотѧ̀ бг҃ъ, горѣ̀ пристꙋпи́ти  тѧ̀, прпⷣбне, содѣ́ѧ къ жесто́кой, ѿ неѧ́же па́че,  ѻ҆́ч҃е, лꙋчѝ оу҆до́бь и҆спꙋща́ѧ житїѧ̀, ѡ҆зари́лъ є҆сѝ  вселе́ннꙋю. 
Бг҃оро́диченъ: 
Ми́лостива тогда̀ ꙗ҆вѝ мнѣ̀ сꙋдїю̀ сн҃а твоего̀,  є҆го́же родила̀ є҆сѝ безъ сѣ́мене, во вре́мѧ є҆гда̀  сѧ́детъ, ꙗ҆́коже пи́шетсѧ, на прⷭ҇то́лѣ ст҃ѣ́мъ, сꙋди́ти,  ѻ҆трокови́це, всѧ̑ земны̑ѧ, ѡ҆ и҆́хже въ житїѝ  безмѣ́стныхъ содѣ́ѧша. 
Свѣти́ленъ. Подо́бенъ: Жєны̀ оу҆слы́шите: 
Ѻ҆рꙋ́жїемъ чⷭ҇тна́гѡ твоегѡ̀ крⷭ҇та̀ защити́вшесѧ  страстоте́рпцы твоѝ, сло́ве, проти̑вныѧ си̑лы крѣ́пкѡ  побѣди́ша, и҆ мꙋчи́телѧ посрами́ша, по тебѣ̀ пострада́ша,  и҆ тебѣ̀, хрⷭ҇тѐ мо́й, всѣ́хъ цр҃ю̀, сца́рствꙋютъ кꙋ́пнѡ. 
И҆ прпⷣбнагѡ. Подо́бенъ: Нб҃о ѕвѣзда́ми: 
Бг҃оно́сца всѝ и҆ влⷣчнѧ подража́телѧ восхва́лимъ  пѣ́сньми ла́зарѧ приснопа́мѧтнаго, де́мѡнское свирѣ́пство  разори́вшаго бжⷭ҇твенною си́лою. 
Бг҃оро́диченъ: 
Тѧ̀ данїи́лъ прописа̀ несѣко́мꙋю го́рꙋ, ѿ неѧ́же  честны́й (с. 128) ка́мень ѿсѣче́сѧ, сокрꙋша́ѧ і҆́дѡльскїѧ  хра́мы, бг҃ороди́тельнице марі́е. 
На лїтꙋргі́и, прокі́менъ, гла́съ з҃: Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви: А҆пⷭ҇лъ, къ гала́тѡмъ, зача́ло сг҃і. А҆ллилꙋ́їа,  гла́съ ѕ҃: Бл҃же́нъ мꙋ́жъ, боѧ́йсѧ гдⷭ҇а: Сті́хъ:  Си́льно на землѝ бꙋ́детъ сѣ́мѧ є҆гѡ̀. Є҆ѵⷢ҇лїе  матѳе́а, зача́ло і҃. Прича́стенъ: Въ па́мѧть вѣ́чнꙋю  бꙋ́детъ првⷣникъ: 


(с. 128) 
Мѣ́сѧца тогѡ́же въ и҃-й де́нь. 
Собо́ръ ст҃а́гѡ а҆рхїстрати́га мїхаи́ла, и҆ про́чихъ  безпло́тныхъ си́лъ. 
А҆́ще хра́мъ собо́ра ст҃а́гѡ а҆рхїстрати́га мїхаи́ла,  и҆лѝ и҆зво́литъ настоѧ́тель твори́ти бдѣ́нїе: 
На ма́лѣй вече́рни, на Гдⷭ҇и, воззва́хъ, стїхи̑ры  на д҃. Гла́съ а҃. 
Подо́бенъ: Всехва́льнїи мч҃ницы: 
Безпло́тнїи а҆́гг҃ли, ꙳ бж҃їю прⷭ҇то́лꙋ предстоѧ́ще,  ꙳ и҆ ѿѻнꙋ́дными свѣтлостьмѝ ѡ҆блиста́еми, ꙳ и҆  свѣтоли̑тїи вѣ́чнѡ сїѧ́юще, ꙳ и҆ свѣ́ти быва́юще вторі́и,  ꙳ хрⷭ҇тꙋ̀ моли́тесѧ, ꙳ дарова́ти дꙋша́мъ на́шымъ ꙳ ми́ръ и҆  ве́лїю ми́лость. 
Два́жды. 
Безсме́ртнїи а҆́гг҃ли, ꙳ жи́зни и҆́стиннѡ  неги́бельныѧ, ꙳ ѿ пе́рвыѧ прїе́мше ꙳ жи́зни,  всебл҃же́ннїи, ꙳ присносꙋ́щныѧ сла́вы, ꙳ и҆ ст҃і́и зри́телїе  мꙋ́дрости вѣ́чныѧ бы́сте, ꙳ свѣ́та и҆сполнѧ́еми, ꙳ и҆  свѣщы̀ соѡбраща́емыѧ, ꙳ прили́чнѡ показꙋ́емїи. 
А҆рха́гг҃ли, а҆́гг҃ли, ꙳ нача̑ла, прⷭ҇то́ли, ꙳  гдⷭ҇ьствїѧ и҆ серафі́ми шестокрила́тїи, ꙳ и҆ многоѻчи́тїи  (с. 129) херꙋві́мы бжⷭ҇твеннїи, ꙳ мꙋ́дрости ѻ҆рга́ни: ꙳  си́лы, и҆ вла̑сти бжⷭ҇твеннѣйшїи, ꙳ хрⷭ҇тꙋ̀ моли́тесѧ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сла́ва, гла́съ д҃: 
А҆́гг҃льскихъ ликѡ́въ чинонача́льниче, на нб҃сѣ́хъ  прⷭ҇то́лꙋ: предстоѧ̀ трисо́лнечнагѡ бжⷭ҇тва̀, и҆ бога́тнѡ  ѡ҆сїѧва́емь бжⷭ҇твенными свѣтлостьмѝ, и҆спꙋща́емыми  непреста́ннѡ ѿтꙋ́дꙋ, и҆ на́съ сꙋ́щихъ на землѝ, трист҃о́е  пѣ́нїе ра́достнѡ пою́щихъ, страсте́й мглы̀ и҆зба́ви, и҆  просвѣще́нїемъ оу҆ѧснѝ, мїхаи́ле а҆рхїстрати́же,  моли́твенниче ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
А҆рха́гг҃льскїѧ си̑лы, хрⷭ҇тѐ, ꙳ прⷭ҇то́лꙋ  предстоѧ́ще твоемꙋ̀, ꙳ мо́лѧтсѧ ѡ҆ ро́дѣ человѣ́честѣмъ.  ꙳ тѣ́хъ оу҆̀бо мольба́ми, ꙳ ꙗ҆зы́кѡвъ де́рзость низложѝ,  ꙳ ми́ръ всѣ̑мъ вѣ̑рнымъ подаѧ̀. 
Сті́хъ: Творѧ́й а҆́гг҃лы своѧ̑ дꙋ́хи, и҆ слꙋги̑  своѧ̑ пла́мень ѻ҆́гненный. 
Ѻ҆крꙋ́гъ прⷭ҇то́ла всѣ́хъ цр҃ѧ̀ ꙳ при́снѡ  ликꙋ́юще, ꙳ а҆́гг҃лѡвъ чи́ни ꙳ на́съ сохранѧ́йте, ꙳ вѣ́рою  ва́съ призыва́ющыѧ, ꙳ и҆ мꙋче́нїѧ всѣ́хъ и҆зба́вите. 
Сті́хъ: Хвали́те є҆го̀ всѝ а҆́гг҃ли є҆гѡ̀,  хвали́те є҆го̀ всѧ̑ си̑лы є҆гѡ̀. 
Ѻ҆ц҃ъ, и҆́же надъ всѣ́ми бг҃ъ, си̑лы нбⷭ҇ныхъ  оу҆мѡ́въ ꙳ без̾ѻбра̑зны и҆ невеще́ствєнны, ꙳ пѣвцы̀  трисо́лнечныѧ сла́вы своеѧ̀, ꙳ и҆ є҆ди́нственное сло́во ꙳  и҆ дх҃ъ приведѐ. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Ра́дꙋйсѧ, бцⷣе дв҃о, ꙳ съ гаврїи́ломъ согла́снѡ ꙳  тебѣ̀ вопїе́мъ: ꙳ ты́ бо, ра́дость пе́рвꙋю ꙳ свы́ше  прїи́мши, ꙳ ра́дости всѧ̑ ны̀ и҆спо́лни. 
Тропа́рь, гла́съ д҃: 
Нбⷭ҇ныхъ во́инствъ а҆рхїстрати́зи, мо́лимъ ва́съ  при́снѡ мы̀ недосто́йнїи: да ва́шими моли́твами ѡ҆градитѐ  на́съ (с. 130) кро́вомъ кри́лъ невеще́ственныѧ ва́шеѧ  сла́вы, сохранѧ́юще ны̀ припа́дающыѧ прилѣ́жнѡ и҆  вопїю́щыѧ: ѿ бѣ́дъ и҆зба́вите ны̀, ꙗ҆́кѡ чинонача́льницы  вы́шнихъ си́лъ. 
Сла́ва, и҆ ны́нѣ, бг҃оро́диченъ а҃-й гла́са. 
На вели́цѣй вече́рни, на Гдⷭ҇и, воззва́хъ,  стїхи̑ры, на и҃. Гла́съ д҃. 
Подо́бенъ: Ꙗ҆́кѡ до́блѧ: 
Трисо́лнечнагѡ бж҃ества̀ ꙳ предста́тель  свѣтлѣ́йшїй мїхаи́ле, ꙗ҆влѧ́ѧсѧ а҆рхїстрати́же, ꙳ съ  го́рними си́лами зове́ши, ра́дꙋѧсѧ: ꙳ ст҃ъ є҆сѝ ѻ҆́ч҃е, ꙳  ст҃ъ є҆сѝ собезнача́льное сло́во, ꙳ ст҃ъ є҆сѝ и҆ ст҃ы́й  дш҃е, ꙳ є҆ди́на сла́ва, ꙳ є҆ди́но црⷭ҇тво и҆ є҆стество̀,  ꙳ є҆ди́но бжⷭ҇тво̀ и҆ си́ла. 
И҆ ви́дъ тво́й ѻ҆́гненъ, ꙳ и҆ добро́та чꙋ́дна, ꙳  мїхаи́ле первоа́гг҃ле: ꙳ невеще́ственнымъ бо є҆стество́мъ ꙳  прехо́диши концы̀, ꙳ и҆сполнѧ́ѧ повелѣ̑нїѧ всѣ́хъ творца̀,  ꙳ си́ленъ въ крѣ́пости твое́й познава́емь, ꙳ и҆ и҆сто́чникъ  и҆сцѣле́нїй хра́мъ тво́й содѣ́ловаѧ, ꙳ зва́нїемъ твои́мъ  ст҃ы́мъ почита́емый. 
Творѧ́й а҆́гг҃лы твоѧ̑, ꙳ ꙗ҆́коже писа́сѧ, дꙋ́хи, ꙳  и҆ слꙋжа́щыѧ тебѣ̀ пла́мень ѻ҆́гненный: ꙳ посредѣ̀  чинѡ́въ пе́рвенствꙋюща, ꙳ показа́лъ є҆сѝ, гдⷭ҇и, твои́хъ  а҆рха́гг҃льскихъ, ꙳ мїхаи́ла а҆рхїстрати́га, ꙳ твои̑мъ  манове́нїємъ повинꙋ́ющасѧ, сло́ве, ꙳ и҆ пѣ́снь трист҃ꙋ́ю ꙳  со стра́хомъ возглаша́юща сла́вѣ твое́й. 
И҆́ны стїхи̑ры, гла́съ д҃. Подо́бенъ: Да́лъ є҆сѝ  зна́менїе. 
Оу҆́мъ предвѣ́чный, ꙳ свѣ́тъ соста́ви вторы́й, ꙳  гаврїи́ла, тебѐ прича̑стїи бжⷭ҇твенными ꙳ просвѣща́ющаго  всю̀ вселе́ннꙋю, ꙳ и҆ ю҆́же ѿ вѣ́ка ѿкрыва́ющаго на́мъ,  ꙳ бжⷭ҇твеннꙋю и҆ вели́кꙋю и҆́стиннѡ та́йнꙋ: ꙳ во оу҆тро́бѣ  воплоща́емагѡ дѣ́вственнѣй, ꙳ сꙋ́ща безтѣле́снагѡ, и҆  бы́вша человѣ́ка, ꙳ во є҆́же спастѝ человѣ́ка. (с. 131) 
Прⷭ҇то́лꙋ предстоѧ̀ трисо́лнечнагѡ бж҃ества̀, ꙳ и҆  бога́тнѡ ѡ҆сїѧ́емь бжⷭ҇твенными свѣтлостьмѝ, ꙳  и҆спꙋща́емыми непреста́ннѡ ѿтꙋ́дꙋ, ꙳ сꙋ́щыѧ на землѝ  ра́достнѡ ликꙋ́ющыѧ, ꙳ и҆ благохва́лѧщыѧ тѧ̀, ꙳ страсте́й  мглы̀ и҆зба́ви, ꙳ и҆ просвѣще́нїемъ оу҆ѧснѝ, ꙳ гаврїи́ле  а҆рхїстрати́же, ꙳ моли́твенниче ѡ҆ дꙋша́хъ на́шихъ. 
Сокрꙋшѝ свирѣ̑пства а҆га̑рѧнскаѧ, ꙳ на ста́до  твоѐ ча́стѡ находѧ̑щаѧ: ꙳ оу҆ста́ви раздо́ры цр҃кве: ꙳  оу҆кротѝ бꙋ́рю безмѣ́рныхъ и҆скꙋше́нїй: ꙳ и҆зба́ви бѣ́дъ  и҆ ѡ҆бстоѧ́нїй ꙳ любо́вїю чтꙋ́щыѧ тѧ̀ ꙳ и҆ подъ кро́въ тво́й  прибѣга́ющыѧ, ꙳ гаврїи́ле а҆рхїстрати́же, ꙳ моли́твенниче  ѡ҆ дꙋша́хъ на́шихъ. 
Сла́ва, гла́съ ѕ҃. Вѷзанті́ево: 
Сра́дꙋйтесѧ на́мъ всѧ̑ а҆́гг҃льскаѧ чинонача̑лїѧ,  первостоѧ́тель бо ва́шъ, и҆ на́шъ предста́тель, вели́кїй  а҆рхїстрати́гъ, въ дне́шнїй де́нь, въ честнѣ́мъ є҆гѡ̀  хра́мѣ, пресла́внѡ ꙗ҆влѧ́ѧсѧ ѡ҆свѧща́етъ. тѣ́мже по  до́лгꙋ воспѣва́юще, томꙋ̀ возопїи́мъ: покры́й на́съ  кро́вомъ кри́лъ твои́хъ, велича́йшїй мїхаи́ле а҆рха́гг҃ле. 
И҆ ны́нѣ, бг҃оро́диченъ: 
Сра́дꙋйтесѧ на́мъ всѧ̑ дѣ́вственныхъ ликостоѧ̑нїѧ,  предста́тельница бо на́ша, и҆ хода́таица, и҆ покро́въ, и҆  вели́кое прибѣ́жище, въ дне́шнїй де́нь, въ честнѣ́мъ є҆ѧ̀  и҆ бжⷭ҇твеннѣмъ хра́мѣ, скорбѧ́щыѧ оу҆тѣша́етъ. тѣ́мже  по до́лгꙋ воспѣва́юще сїю̀, возопїи́мъ: покры́й ны̀  бжⷭ҇твеннымъ предста́тельствомъ твои́мъ, пречⷭ҇таѧ бцⷣе  влⷣчце. 
Вхо́дъ. Прокі́менъ днѐ. 
І҆исꙋ́са наѵи́на чте́нїе. 
[Глава̀ є҃] Бы́сть є҆гда̀ бѧ́ше і҆исꙋ́съ оу҆  і҆ерїхѡ́на, и҆ воззрѣ́въ ѻ҆чи́ма свои́ма, ви́дѣ  человѣ́ка, стоѧ́ща предъ ни́мъ, и҆ ме́чь є҆гѡ̀ ѡ҆бнаже́нъ  въ рꙋцѣ̀ є҆гѡ̀. И҆ прише́дъ і҆исꙋ́съ, речѐ є҆мꙋ̀: на́шъ  ли є҆сѝ, и҆лѝ ѿ сопроти́вныхъ на́шихъ; (с. 132) Ѻ҆́нъ  же речѐ є҆мꙋ̀: а҆́зъ а҆рхїстрати́гъ си́лы гдⷭ҇ни, ны́нѣ  прїидо́хъ сѣ́мѡ. И҆ і҆исꙋ́съ падѐ лице́мъ свои́мъ на  зе́млю, и҆ речѐ є҆мꙋ̀: влⷣко, что̀ повелѣва́еши твоемꙋ̀  рабꙋ̀; И҆ речѐ а҆рхїстрати́гъ гдⷭ҇ень ко і҆исꙋ́сꙋ:  разрѣшѝ сапо́гъ тво́й ѿ но́гъ твои́хъ, мѣ́сто бо, на  не́мже ты̀ стои́ши, свѧ́то є҆́сть. и҆ сотворѝ і҆исꙋ́съ  та́кѡ. 
Сꙋде́й і҆и҃левыхъ чте́нїе. 
[Глава̀ ѕ҃] Бы́сть во дни̑ ѻ҆́ны, оу҆крѣпи́сѧ  мадїа́мъ на сы́ны і҆и҃левы, и҆ ті́и возопи́ша ко гдⷭ҇ꙋ бг҃ꙋ:  и҆ сѐ а҆́гг҃лъ гдⷭ҇ень прїи́де, и҆ сѣ́де подъ дꙋ́бомъ,  и҆́же во є҆ѵфра́ѳѣ, въ землѝ і҆ѡа́са, ѻ҆тца̀  є҆зрі́мова, и҆ гедеѡ́нъ, сы́нъ є҆гѡ̀, млатѧ́ше пшени́цꙋ на  гꙋмнѣ̀, є҆́же бѣжа́ти съ не́ю ѿ лица̀ мадїа́млѧ. И҆  ꙗ҆ви́сѧ є҆мꙋ̀ а҆́гг҃лъ гдⷭ҇ень, и҆ речѐ къ немꙋ̀: гдⷭ҇ь  съ тобо́ю, си́льный крѣ́постїю. И҆ речѐ къ немꙋ̀ гедеѡ́нъ:  во мнѣ̀, гдⷭ҇и мо́й, и҆ а҆́ще є҆́сть гдⷭ҇ь съ на́ми, и҆  чесѡ̀ ра́ди ѡ҆брѣто́ша ны̀ всѧ̑ ѕла̑ѧ сїѧ̑; и҆ гдѣ̀ сꙋ́ть  всѧ̑ чꙋдеса̀ є҆гѡ̀, є҆ли̑ка повѣ́даша на́мъ ѻ҆тцы̀  на́ши, глаго́люще: не и҆зъ є҆гѵ́пта ли и҆зведѐ на́съ  гдⷭ҇ь; и҆ ны́нѣ ѿве́рже ны̀ гдⷭ҇ь, и҆ предаде́ ны въ  рꙋ́кꙋ мадїа́млю. И҆ воззрѣ̀ на него̀ а҆́гг҃лъ гдⷭ҇ень, и҆  речѐ є҆мꙋ̀: и҆дѝ въ крѣ́пости твое́й се́й, и҆ спасе́ши  і҆и҃лѧ ѿ рꙋкѝ мадїа́мли: и҆ сѐ посла́хъ тѧ̀. И҆ речѐ къ  немꙋ̀ гедеѡ́нъ: во мнѣ̀, гдⷭ҇и, въ чесо́мъ спасꙋ̀ і҆и҃лѧ;  сѐ ты́сѧща моѧ̀ хꙋ́ждша въ манассі́и, и҆ а҆́зъ є҆́смь  мні́й въ домꙋ̀ ѻ҆тца̀ моегѡ̀. И҆ речѐ къ немꙋ̀ гдⷭ҇ь:  поне́же а҆́зъ бꙋ́дꙋ съ тобо́ю, и҆ и҆збїе́ши мадїа́ма, ꙗ҆́кѡ  мꙋ́жа є҆ди́наго. И҆ речѐ къ немꙋ̀ гедеѡ́нъ: и҆ а҆́ще  ѡ҆брѣто́хъ бл҃года́ть предъ ѻ҆чи́ма твои́ма, и҆ да  сотвори́ши мнѣ̀ дне́сь зна́менїе, ꙗ҆́кѡ ты̀ глаго́леши со  мно́ю, не ѿидѝ ѿсю́дꙋ, до́ндеже прїитѝ мнѣ̀ къ  тебѣ̀, и҆ принесꙋ̀ же́ртвꙋ мою̀, и҆ пожрꙋ̀ предъ тобо́ю. И҆  речѐ къ немꙋ̀ а҆́гг҃лъ гдⷭ҇ень: а҆́зъ є҆́смь, и҆  преме́длю, до́ндеже (с. 133) ѡ҆брати́шисѧ ты̀. Гедеѡ́нъ же  вни́де. и҆ сотворѝ ко́злище ѿ ко́зъ, и҆ че́тверть мꙋкѝ  ѻ҆прѣсно́кѡвъ, и҆ вложѝ съ мѧ́сомъ въ ко́шницꙋ, и҆ ю҆хꙋ̀  влїѧ̀ въ горне́цъ, и҆ и҆знесѐ къ немꙋ̀ подъ дꙋ́бъ, и҆  поклони́сѧ. И҆ речѐ къ немꙋ̀ а҆́гг҃лъ гдⷭ҇ень: возьмѝ  мѧса̀ и҆ хлѣ́бы прѣ̑сныѧ, и҆ положѝ оу҆ ка́мене  ѻ҆́нагѡ, и҆ ю҆хꙋ̀ и҆злі́й: и҆ сотворѝ та́кѡ. И҆ прострѐ  а҆́гг҃лъ гдⷭ҇ень коне́цъ жезла̀, сꙋ́щагѡ въ рꙋцѣ̀ є҆гѡ̀:  и҆ косне́сѧ мѧсѡ́мъ и҆ хлѣ́бѡмъ прѣ̑снымъ, и҆ возгорѣ́сѧ  ѻ҆́гнь и҆зъ ка́мене, и҆ поѧдѐ мѧса̀ и҆ ѻ҆прѣсно́ки, и҆  а҆́гг҃лъ гдⷭ҇ень ѿи́де ѿ ѻ҆че́й є҆гѡ̀. И҆ ви́дѣ  гедеѡ́нъ, ꙗ҆́кѡ а҆́гг҃лъ є҆́сть гдⷭ҇ень: и҆ речѐ  гедеѡ́нъ: оу҆вы̀ мнѣ̀, гдⷭ҇и, гдⷭ҇и, ꙗ҆́кѡ ви́дѣхъ  а҆́гг҃ла гдⷭ҇нѧ лице́мъ къ лицꙋ̀. И҆ речѐ є҆мꙋ̀ гдⷭ҇ь:  ми́ръ тебѣ̀, не бо́йсѧ, не оу҆́мреши. И҆ созда̀ та́мѡ  гедеѡ́нъ же́ртвенникъ гдⷭ҇ꙋ, и҆ назва̀ є҆го̀, ми́ръ  гдⷭ҇ень, да́же до днѐ сегѡ̀. 
Прⷪ҇ро́чества и҆са́їина чте́нїе. 
[Глава̀ д҃і] Та́кѡ гл҃го́летъ гдⷭ҇ь: всѧ̀ землѧ̀ да  вопїе́тъ съ весе́лїемъ. И҆ древа̀ лїва́нѡва да возвеселѧ́тсѧ  ѡ҆ тебѣ̀, и҆ ке́дри лїва́нѡвы рекꙋ́тъ: ѿне́лѣже ты̀  оу҆снꙋ́лъ є҆сѝ, не взы́де сѣкі́й на́съ. А҆́дъ до́лѣ  ѡ҆горчи́сѧ, срѣ́тивъ тебѐ, грѧдꙋ́щꙋ тѝ воздви́же на тѧ̀  и҆споли́ны всѧ̑ нача́льствовавшыѧ земле́ю. а҆́ще воста́ли  бы́ша ѿ престѡ́лъ свои́хъ всѝ ца́рїе ꙗ҆зы́честїи, всѝ  ѿвѣща́ютъ, и҆ рекꙋ́тъ тебѣ̀: и҆ ты̀ плѣне́нъ є҆сѝ  ꙗ҆́коже и҆ мы̀, съ на́ми же причта́лсѧ є҆сѝ. Сни́де во  а҆́дъ сла́ва твоѧ̀, и҆ мно́гое твоѐ весе́лїе: подъ тобо́ю  посте́лютъ гни́лость, и҆ покро́въ тво́й че́рви. Ка́кѡ спадѐ  съ нб҃сѐ денни́ца, заꙋ́тра возсїѧва́ющаѧ; сокрꙋши́сѧ на  зе́млю, посыла́ѧй ко всѣ̑мъ ꙗ҆зы́кѡмъ. Ты́ бо ре́клъ  є҆сѝ въ помышле́нїи твое́мъ: на нб҃о взы́дꙋ, верхꙋ̀  ѕвѣ́здъ нбⷭ҇ныхъ поста́влю престо́лъ мо́й. И҆ сѧ́дꙋ на  горѣ̀ высо́цѣй, на гора́хъ высо́кихъ сꙋ́щихъ къ сѣ́верꙋ.  И҆ взы́дꙋ вы́шше ѻ҆блакѡ́въ, и҆ бꙋ́дꙋ подо́бенъ (с. 134)  вы́шнемꙋ. Ны́нѣ же во а҆́дъ сни́деши, во ѡ҆снова̑нїѧ  землѝ. И҆ ви́дѣвшїи тѧ̀ почꙋдѧ́тсѧ, и҆ рекꙋ́тъ ѡ҆ тебѣ̀:  се́й человѣ́къ смꙋща́ѧй зе́млю, потрѧса́ѧй царѝ:  положи́вый вселе́ннꙋю всю̀ пꙋ́стꙋ, и҆ гра́ды є҆ѧ̀ низложѝ,  и҆ плѣне́нныхъ не разрѣшѝ въ до́мы и҆́хъ. Всѝ ца́рїе  ꙗ҆зы́честїи оу҆спо́ша въ честѝ, человѣ́къ въ домꙋ̀  свое́мъ: ты́ же ѿве́рженъ бꙋ́деши въ гора́хъ, ꙗ҆́кѡ  мертве́цъ возгнꙋше́нъ со мно́гими мертвєцы̀, и҆збоде́нными  мече́мъ, низходѧ́щими во а҆́дъ. И҆́мже ѻ҆́бразомъ ри́за  кро́вїю намоче́на, не бꙋ́детъ чиста̀, си́це нижѐ ты̀  бꙋ́деши чи́стъ: занѐ зе́млю мою̀ погꙋби́лъ є҆сѝ, и҆ лю́ди  моѧ̑ порази́лъ є҆сѝ, и҆ не пребꙋ́деши въ вѣ́чное вре́мѧ. 
На лїті́и стїхи̑ры, гла́съ а҃. Кѷпрїа́ново. 
Оу҆́мныхъ си́лъ а҆рхїстрати́зи, предстоѧ́ще  непреста́ннѡ влⷣчню престо́лꙋ, моли́тесѧ ко гдⷭ҇ꙋ, ми́ръ  мі́рꙋ дарова́ти, и҆ дꙋша́мъ на́шымъ ве́лїю ми́лость. 
А҆рсе́нїево. 
Чинонача́льникъ вы́шнихъ си́лъ, мїхаи́лъ  первостоѧ́тель бжⷭ҇твенныхъ чинѡ́въ, дне́сь на́съ къ  торжествꙋ̀ созва̀, и҆́же всегда̀ съ на́ми ходѧ́й, и҆  сохранѧ́ѧй всѧ̑ ѿ всѧ́кагѡ дїа́волѧ ѡ҆бстоѧ́нїѧ. прїиди́те  оу҆́бѡ празднолю́бцы и҆ хрⷭ҇толю́бцы, цвѣ́ты  добродѣ́телей взе́мше, чи́стыми пѡ́мыслы, и҆ со́вѣстїю  благостоѧ́нною, а҆рха́гг҃лѡвъ собо́ръ почти́мъ: то́й бо  непреста́ннѡ бг҃ꙋ предстоѧ̀, и҆ трист҃ꙋ́ю пѣ́снь  воспѣва́ѧ, мо́литъ спасти́сѧ дꙋша́мъ на́шымъ. 
Гла́съ в҃. Стꙋді́тово: 
Невеще́ственное сꙋщество̀, оу҆́мныхъ си́лъ  предста́тельствꙋюще, и҆ трисо́лнечныѧ сла́вы блиста́ньми,  свѣтодаю́ще вселе́ннѣй, а҆рхїстрати́зи, непреста́ннымъ  гла́сомъ трист҃ꙋ́ю пѣ́снь воспѣва́ете. тѣ́мже моли́тесѧ,  спасти́сѧ дꙋша́мъ на́шымъ. (с. 135) 
Гла́съ то́йже. А҆рсе́нїево: 
Невеще́ственный прⷭ҇то́лъ ѡ҆крꙋжа́юще, оу҆́мнаѧ  сꙋщєства̀, бжⷭ҇твеннїи безтѣле́снїи, трист҃ꙋ́ю пѣ́снь  прави́телю бг҃ꙋ пла́менными оу҆стна́ми поетѐ: ст҃ы́й бж҃е,  ѻ҆́ч҃е безнача́льный. ст҃ы́й крѣ́пкїй, сн҃е  собезнача́льный. ст҃ы́й безсме́ртный, є҆диносꙋ́щный дш҃е,  ѻ҆ц҃ꙋ̀ и҆ сн҃ꙋ спрославлѧ́емый. 
А҆нато́лїа: 
Безтѣле́сными оу҆стна́ми, и҆ оу҆́мными оу҆сты̀  а҆́гг҃льстїи чи́ни непреста́нное пѣ́нїе прино́сѧтъ твоемꙋ̀  непристꙋ́пномꙋ бжⷭ҇твꙋ̀, гдⷭ҇и, и҆ оу҆́ми чи́стїи и҆  слꙋжи́телїе твоеѧ̀ сла́вы хва́лѧтъ тѧ̀, гдⷭ҇и, съ ни́миже  мїхаи́лъ безтѣле́сный, и҆ гаврїи́лъ, ѕѣлѡ̀  бл҃голѣ́пнѣйшїй, и҆ первостоѧ́телїе го́рнихъ си́лъ,  а҆рхїстрати́зи а҆́гг҃льстїи, оу҆чреди́телїе на́ши дне́сь  бы́ша: пѣ̑сни пѣ́сней повелѣва́юще на́мъ пѣ́ти  непристꙋ́пнѣй сла́вѣ твое́й, чл҃вѣколю́бче, є҆́йже  мо́лѧтсѧ непреста́ннѡ за дꙋ́шы на́шѧ. 
Сла́ва, гла́съ д҃: 
Ѻ҆́гненными оу҆стна́ми пою́тъ тѧ̀ херꙋві́ми,  хрⷭ҇тѐ бж҃е, безтѣле́сными же оу҆сты̀ немо́лчнѡ  славосло́витъ тѧ̀ а҆рха́гг҃льскїй ли́къ: мїхаи́лъ же  а҆рхїстрати́гъ вы́шнихъ си́лъ побѣ́днꙋю пѣ́снь  непреста́ннѡ прино́ситъ сла́вѣ твое́й: то́й бо на́съ дне́сь  ѡ҆зарѝ къ торжествꙋ̀ свѣ́тломꙋ, возбрѧца́ти досто́йнѣ  ѱало́мски хвалꙋ̀ трист҃ꙋ́ю бре́нными оу҆стна́ми, ꙗ҆́кѡ  всѧ́чєскаѧ твоегѡ̀ хвале́нїѧ и҆спо́лнишасѧ, и҆ подае́ши  мі́рꙋ тѣ́мъ ве́лїю ми́лость. 
И҆ ны́нѣ, гла́съ то́йже. Геѡ́ргїа нїкомиді́йскагѡ: 
Дне́сь бг҃овмѣсти́мый хра́мъ бцⷣа въ хра́мъ  гдⷭ҇ень приво́дитсѧ, и҆ заха́рїа сїю̀ под̾е́млетъ. дне́сь  ст҃а̑ѧ ст҃ы́хъ ра́дꙋютсѧ, и҆ ли́къ а҆́гг҃льскїй та́инственнѡ  торжествꙋ́етъ. съ ни́миже и҆ мы̀, пра́зднꙋюще дне́сь, съ  гаврїи́ломъ возопїи́мъ: ра́дꙋйсѧ, бл҃года́тнаѧ, гдⷭ҇ь съ  тобо́ю, и҆мѣ́ѧй ве́лїю ми́лость. (с. 136) 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
А҆́гг҃льски въ мі́рѣ торжествꙋ́юще, ꙳ сꙋ́щемꙋ на  прⷭ҇то́лѣ сла́вы бг҃ꙋ сѣдѧ́щемꙋ ꙳ возопїи́мъ пѣ́снь: ꙳  ст҃ъ є҆сѝ ѻ҆́ч҃е нбⷭ҇ный, ꙳ ст҃ъ є҆сѝ соприсносꙋ́щное  сло́во, ꙳ ст҃ъ є҆сѝ и҆ дш҃е всест҃ы́й. 
Сті́хъ: Творѧ́й а҆́гг҃лы своѧ̑ дꙋ́хи, и҆ слꙋги̑  своѧ̑ пла́мень ѻ҆́гненный. 
Нбⷭ҇нымъ пе́рвствꙋѧ въ дерзнове́нїи мно́зѣмъ, ꙳ и҆  предстоѧ̀ прⷭ҇то́лꙋ стра́шномꙋ въ сла́вѣ, ꙳ самови́дче  неизрече́нныхъ, ꙳ спаси́ ны, мїхаи́ле, а҆рхїстрати́же, ꙳  сꙋ́щыѧ въ нꙋ́ждахъ бѣ́дъ и҆ напа́стей, ꙳ мл҃твами твои́ми,  мо́лимсѧ. 
Сті́хъ: Хвали́те є҆го̀ всѝ а҆́гг҃ли є҆гѡ̀,  хвали́те є҆го̀ всѧ̑ си̑лы є҆гѡ̀. 
Безпло́тныхъ а҆́гг҃лѡвъ пе́рвый є҆сѝ, ꙳ и҆  слꙋжи́тель бж҃е́ственнагѡ свѣтозаре́нїѧ ѻ҆́нагѡ, ꙳  самови́децъ же и҆ таи́нникъ, ꙳ спаси́ ны, мїхаи́ле  а҆рхїстрати́же, ꙳ лѣ́тнѡ чтꙋ́щыѧ тѧ̀ благоче́стнѡ, ꙳ и҆  пою́щыѧ трⷪ҇цꙋ вѣ́рнѡ. 
Сла́ва, и҆ ны́нѣ, гла́съ и҃. І҆ѡа́нна мона́ха: 
Ꙗ҆́кѡ чинонача́льникъ и҆ побо́рникъ, и҆ а҆́гг҃лѡвъ  началово́ждь а҆рхїстрати́же, всѧ́кїѧ нꙋ́жды и҆ ско́рби,  недꙋ́гѡвъ и҆ лю́тыхъ грѣхѡ́въ свободѝ, вѣ́рнѡ  воспѣва́ющыѧ и҆ молѧ́щыѧ тѧ̀, сла́вне, ꙗ҆́вѣ ꙗ҆́кѡ  невеще́ственъ невеще́ственнаго зрѧ̀, и҆ непристꙋ́пнымъ  свѣ́томъ влⷣчнїѧ сла́вы ѡ҆сїѧ́емь: то́й бо чл҃вѣколю́бнѡ  пло́ть на́съ ра́ди ѿ дв҃ы прїѧ́тъ, спастѝ восхотѣ́въ  человѣ́чество. 
Тропа́рь, гла́съ д҃: Нбⷭ҇ныхъ во́инствъ:  Два́жды. 
И҆ Бцⷣе дв҃о: є҆ди́ножды: 
На оу҆́трени, на Бг҃ъ гдⷭ҇ь, тропа́рь, Нбⷭ҇ныхъ  во́инствъ: Два́жды. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́ное: 
По а҃-мъ стїхосло́вїи сѣда́ленъ, гла́съ а҃. Поⷣ:  Гро́бъ тво́й, сп҃се: 
Прⷭ҇то́лꙋ стра́шномꙋ предстоѧ́ще при́снѡ, и҆  свѣ́тлыми (с. 137) зарѧ́ми трисо́лнечнагѡ бжⷭ҇тва̀  ѡ҆сїѧ́еми, просвѣти́те ны̀, грѣхо́вный мра́къ ѿгонѧ́ще,  ва́шъ собо́ръ пра́зднꙋющыѧ свѣ́тлѡ, и҆ прилѣ́жнѡ моли́те  и҆зба́витисѧ на́мъ ѿ бѣ́дъ, пресвѣ́тлїи моли́твєнницы. 
Сла́ва, гла́съ то́йже. Подо́бенъ: Ли́къ  а҆́гг҃льскїй. 
Ли́къ а҆́гг҃льскїй а҆рхїстрати́га и҆мѣ́ѧ  бжⷭ҇твеннагѡ мїхаи́ла, съ ни́мъ ст҃ѣ́й трⷪ҇цѣ приноша́етъ  пѣ́нїе, ѿ не сꙋ́щихъ бо содѣ́тель всѧ́ческихъ, вѡ́инства  ѻ҆гнезра́чныхъ чинѡ́въ сло́вомъ приведѐ. 
И҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма̀ и҆ сло́ва, непреста́ннѡ  молѝ съ го́рними си́лами, пода́ти ѡ҆ставле́нїе грѣхѡ́въ  на́шихъ всѣ́хъ, и҆ и҆справле́нїе житїѧ̀, вѣ́рою и҆  любо́вїю при́снѡ сла́вѧщымъ тѧ̀. 
По в҃-мъ стїхосло́вїи сѣда́ленъ, гла́съ в҃. Поⷣ:  Є҆гда̀ снизше́лъ є҆сѝ: 
Посредѣ̀ полкѡ́въ а҆́гг҃льскихъ старѣ́йшїй  ꙗ҆ви́лсѧ є҆сѝ, мїхаи́ле а҆рхїстрати́же, вы́шнѧго цр҃ѧ̀  непреста́ннѡ молѝ, до́льнихъ мꙋчи́телей горды́ню  низложи́ти. и҆ ꙗ҆́кѡ и҆мѣ́ѧ дерзнове́нїе оу҆ прⷭ҇то́ла  ѻ҆гнезра́чнагѡ, молѝ за ны̀ непреста́ннѡ рабы̑ твоѧ̑. 
Сла́ва, гла́съ д҃. Подо́бенъ: Ско́рѡ предварѝ: 
Херꙋві́ми и҆ серафі́ми, многоѻчи̑таѧ а҆рха́гг҃лѡвъ  слꙋжи́телей вѡ́инства, со властьмѝ прⷭ҇то́ли, гдⷭ҇ьства,  а҆́гг҃ли, си̑лы же и҆ нача̑ла, мо́лѧтъ тѧ̀ творца̀ на́шего  и҆ бг҃а и҆ влⷣкꙋ, да не пре́зриши моле́нїѧ люде́й  согрѣши́вшихъ, бж҃е многоми́лостиве. 
И҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Нбⷭ҇ныхъ чинѡ́въ наста́вникъ, слꙋжи́тель же сла́вы  (с. 138) бж҃е́ственныѧ, досто́йнѡ бы́въ повелѣ́нїемъ  зижди́телѧ твоегѡ̀, хрⷭ҇тїа́нѡмъ є҆сѝ хода́тай спасе́нный,  невеще́ственною твое́ю сла́вою земны̑ѧ назира́ѧ. тѣ́мже по  до́лгꙋ восхвалѧ́емъ тѧ̀ всѝ, бжⷭ҇твенное твоѐ дне́сь  воспѣва́юще торжество̀, мїхаи́ле а҆рхїстрати́же, молѝ  хрⷭ҇та̀ бг҃а, грѣхѡ́въ ѡ҆ставле́нїе дарова́ти пра́зднꙋющымъ  любо́вїю ст҃о́е твоѐ торжество̀. 
Сла́ва, гла́съ д҃. Подо́бенъ: Ско́рѡ предварѝ: 
А҆́гг҃льстїи чи́ни со стра́хомъ предстоѧ́тъ  прⷭ҇то́лꙋ твоемꙋ̀, влⷣко хрⷭ҇тѐ бж҃е, и҆ и҆̀же ѿтꙋ́дꙋ  зарѧ́ми при́снѡ просвѣща́еми, пѣ́снь тѝ немо́лчнѡ  побѣ́днꙋю воспѣва́ютъ, и҆́хже свѧще́нными моли́твами ми́ръ  мі́рꙋ да́рꙋй, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: 
Чтⷭ҇аѧ и҆ всенепоро́чнаѧ и҆ неискꙋсомꙋ́жнаѧ дв҃о  мт҃и, ꙗ҆́же є҆ди́на безлѣ́тнаго сн҃а и҆ сло́ва бж҃їѧ въ  лѣ́то поро́ждши, сего̀ со безпло́тными честны́ми нбⷭ҇ными  си́лами молѝ, дарова́ти на́мъ ѡ҆чище́нїе грѣхѡ́въ, и҆  ве́лїю ми́лость. 
Та́же степє́нна, а҃ а҆нтїфѡ́нъ д҃-гѡ гла́са.  Прокі́менъ: Творѧ́й а҆́гг҃лы своѧ̑ дꙋ́хи, и҆ слꙋги̑ своѧ̑  пла́мень ѻ҆́гненный. Сті́хъ: Благословѝ, дꙋшѐ моѧ̀,  гдⷭ҇а: Всѧ́кое дыха́нїе: Є҆ѵⷢ҇лїе матѳе́а, зача́ло  н҃в. Сла́ва: Моли́твами а҆рха́гг҃лѡвъ: И҆ ны́нѣ:  Моли́твами бцⷣы: 
По н҃-мъ ѱалмѣ̀ стїхи́ра, гла́съ ѕ҃: 
А҆́гг҃ли твоѝ, хрⷭ҇тѐ, прⷭ҇то́лꙋ вели́чества во  стра́сѣ предстоѧ́ще, и҆ твои́мъ свѣтоли́тїемъ при́снѡ  ѡ҆сїѧва́еми, въ вы́шнихъ пѣснопѣ́вцы твоѝ, и҆ совѣ́та  твоегѡ̀ слꙋжи́телїе, ѿ тебє̀ низпосыла́еми, даю́тъ  просвѣщє́нїѧ дꙋша́мъ на́шымъ. 
Канѡ́нъ бцⷣы, со і҆рмосо́мъ на ѕ҃. Гла́съ и҃.  І҆рмо́съ по два́жды: Пои́мъ гдⷭ҇еви, прове́дшемꙋ лю́ди  своѧ̑: пи́санъ во ѻ҆ктѡ́ихѣ во ѻ҆смо́мъ гла́сѣ: въ  недѣ́лю на оу҆́трени тре́тїй канѡ́нъ. И҆ (с. 139)  безпло́тныхъ два̀ канѡ́на, на и҃. Пе́рвый канѡ́нъ,  творе́нїе і҆ѡа́нна мона́ха, є҆гѡ́же краегране́сїе: 
Да торжествꙋ́емъ, бг҃омꙋ́дрїи, похвалꙋ̀ собо́рꙋ  безпло́тныхъ. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще: пои́мъ тебѣ̀ є҆ди́номꙋ влⷣцѣ. 
Всѝ воспои́мъ вѣ́рнїи, всѧ̑ оу҆правлѧ́ющꙋю  невеще́ствєнныѧ го́рнихъ ликѡ́въ чинонача̑лїѧ, трⷪ҇цꙋ  несозда́ннꙋю, ст҃ъ, ст҃ъ, ст҃ъ є҆сѝ, вопїю́ще, бж҃е  вседержи́телю. 
Положи́лъ є҆сѝ тва́рей нача́ло, сꙋщество̀  безпло́тное, тво́рче а҆́гг҃лѡвъ, пречⷭ҇тый тво́й прⷭ҇то́лъ  ѡ҆крꙋжа́ющее зва́ти тебѣ̀: ст҃ъ, ст҃ъ, ст҃ъ є҆сѝ, бж҃е  вседержи́телю. 
Ра́дꙋйсѧ, гаврїи́ле, тайнови́дче бж҃їѧ воплоще́нїѧ,  мїхаи́ле же, чинѡ́въ невеще́ственныхъ первостоѧ́телю,  непреста́ннѡ зовꙋ́ще: ст҃ъ, ст҃ъ, ст҃ъ є҆сѝ, бж҃е  вседержи́телю. 
Бг҃оро́диченъ: 
Трепе́щꙋ та́инства, хрⷭ҇тѐ, твоегѡ̀ снизхожде́нїѧ,  ꙗ҆́кѡ, и҆́же є҆стество́мъ бг҃ъ, прїѧ́лъ є҆сѝ ѿ дв҃ы  роди́тисѧ, ꙗ҆́кѡ человѣ́къ, да спасе́ши мі́ръ ѿ рабо́ты  проти́внагѡ. 
Дрꙋгі́й канѡ́нъ, творе́нїе тогѡ́жде і҆ѡа́нна  мона́ха. 
Гла́съ то́йже. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Оу҆́мныѧ безпло́тныхъ чинѡ́въ ли́ки, пѣ́сньми,  ꙗ҆́кѡ слꙋжи́тели бжⷭ҇твенныѧ, прїиди́те, восхва́лимъ, ли́къ  совокꙋ́пльше, ѡ҆ на́шемъ спасе́нїи непреста́ннѡ молѧ́щыѧсѧ,  и҆ ѡ҆ покаѧ́нїи на́шемъ сра́дꙋющыѧсѧ. 
И҆̀же а҆́гг҃лѡвъ началовождѝ, и҆ пред̾избра́ннїи,  и҆ чинонача́льницы свѣ́тлїи, безплѡ́тныѧ оу҆мы̀ дне́сь (с.  140) воздви́жꙋтъ къ наверше́нїю пра́здника свѣ́тлыѧ и҆́хъ  па́мѧти: съ ни́миже кꙋ́пнѡ ра́дꙋютсѧ человѣ́цы, пѣ́нїе  трⷪ҇цѣ приносѧ́ще. 
Да возвесели́мсѧ со а҆́гг҃лы дне́сь человѣ́цы,  дꙋхо́внѣ въ ра́дости: гаврїи́лъ бо па́ки ны́нѣ  благовѣствꙋ́етъ цр҃квей соедине́нїе, и҆ низложе́нїе всѧ́кїѧ  проти́вныѧ є҆́реси, въ па́мѧти а҆рхїстрати́гѡвъ. 
Бг҃оро́диченъ: 
Ражда́еши сꙋ́щее па́че є҆стества̀, пречⷭ҇таѧ, въ  тебѣ̀ все́льшеесѧ ѻ҆́ч҃ее сло́во, дх҃омъ ст҃ы́мъ, во двꙋ̀  оу҆́бѡ є҆стества́хъ и҆ хотѣ́нїихъ сꙋ́ща, во ѵ҆поста́си же  непрело́жнѡ є҆ди́нѣй, є҆ѧ́же и҆ зра́къ цѣлꙋ́емъ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Стра́хъ тво́й, гдⷭ҇и, всадѝ въ сердца̀ ра̑бъ  твои́хъ, и҆ бꙋ́ди на́мъ оу҆твержде́нїе, тѧ̀ во и҆́стинѣ  призыва́ющихъ. 
Крѣ́постїю поста́вилъ є҆сѝ, безсме́ртне,  си̑льныѧ, соверша́ющыѧ всест҃ꙋ́ю твою̀ во́лю, тебѣ̀ въ  вы́шнихъ всегда̀ предстоѧ́щыѧ. 
Таи́нники твоегѡ̀ вочл҃вѣ́ченїѧ, и҆ честна́гѡ  воста́нїѧ, а҆́гг҃льскїѧ чинонача́льники, хрⷭ҇тѐ, за ны̀  прїимѝ молѧ́щыѧсѧ. 
А҆́гг҃лы приста́вилъ є҆сѝ храни́тели человѣ́кѡмъ,  ꙗ҆́кѡ бл҃гоꙋтро́бенъ: слꙋжи́тели же показа́лъ є҆сѝ,  хрⷭ҇тѐ, спасе́нїѧ твои́хъ оу҆го́дникѡвъ. 
Бг҃оро́диченъ: 
Неизрече́ннѡ зачала̀ є҆сѝ гдⷭ҇а и҆ сп҃са,  бг҃оневѣ́сто, и҆збавлѧ́ющаго ны̀ ѿ лю́тыхъ, тѧ̀  вои́стиннѣ призыва́ющыѧ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
А҆́гг҃лѡвъ пе́рвѣйшїй, и҆ трⷪ҇цы свѣ́тъ вторы́й,  ꙗ҆ви́лсѧ є҆сѝ на́мъ, мїхаи́ле нача́льниче, вѣ́рнѡ  благохва́лѧщымъ тѧ̀. (с. 141) 
Заре́ю бжⷭ҇твенныѧ бл҃года́ти гаврїи́лъ вѣ́рнѡ  и҆спо́лни всю̀ зе́млю, бж҃їе проповѣ́давъ во пло́ти  прише́ствїе. 
Сопрꙋ́гъ приснопѣва́емый, и҆ свѣтоза́рнаѧ дво́ице  невеще́ственнаѧ, свѣ́ты бж҃їѧ вѣ́рнѡ соверша́ющыѧ ва́шꙋ  па́мѧть покажи́те. 
Бг҃оро́диченъ: 
Воспѣ̀ и҆са́їа твоѐ, є҆́же па́че оу҆ма̀, чⷭ҇таѧ,  ржⷭ҇тво̀: пою̀ и҆ а҆́зъ, да ѻ҆́нагѡ полꙋчꙋ̀ ѡ҆чище́нїѧ. 
Сѣда́ленъ, гла́съ и҃. Подо́бенъ: Повелѣ́нное: 
Нбⷭ҇ныхъ нача́льницы, и҆ первостоѧ́телїе  высокопресто́льныхъ и҆ стра́шныхъ бжⷭ҇твенныѧ сла́вы,  мїхаи́ле и҆ гаврїи́ле а҆рхїстрати́зи, а҆́гг҃лѡвъ  чинонача́льницы, со всѣ́ми безпло́тными, ѽ слꙋжи́телїе  влⷣчни! ѡ҆ мі́рѣ непреста́ннѡ молѧ́щесѧ, и҆спроси́те  ѡ҆ставле́нїе прегрѣше́нныхъ на́ми, и҆ млⷭ҇ть и҆ бл҃года́ть  ѡ҆брѣстѝ въ де́нь сꙋ́дный. 
Два́жды. 
Сла́ва, и҆ ны́нѣ, бг҃оро́диченъ: 
Бг҃облагода́тнаѧ, чⷭ҇таѧ, бл҃гослове́ннаѧ,  бл҃гоꙋтро́бїѧ ра́ди щедро́тъ и҆зъ тебє̀ ро́ждшагосѧ, съ  вы́шними си́лами, и҆ а҆рха́гг҃лы, и҆ всѣ́ми безпло́тными  молѝ непреста́ннѡ, пода́ти на́мъ пре́жде конца̀ ми́лостивнѡ  проще́нїе грѣхѡ́въ и҆ житїѧ̀ и҆справле́нїе, ꙗ҆́кѡ да  ѡ҆брѧ́щемъ ми́лость. 
Пѣ́снь д҃. І҆рмо́съ: 
Всѣ́лъ є҆сѝ на ко́ни, а҆пⷭ҇лы твоѧ̑, гдⷭ҇и, и҆  прїѧ́лъ є҆сѝ рꙋка́ма твои́ма оу҆зды̑ и҆́хъ, и҆ спасе́нїе  бы́сть ѣ҆жде́нїе твоѐ вѣ́рнѡ пою́щымъ: сла́ва си́лѣ  твое́й, гдⷭ҇и. 
Всѣ́лъ є҆сѝ на а҆́гг҃лы, ꙗ҆́коже на ко́ни,  чл҃вѣколю́бче, прїѧ́лъ є҆сѝ рꙋко́ю твое́ю брозды̑ и҆́хъ,  и҆ спасе́нїе бы́сть ѣ҆жде́нїе твоѐ непреста́ннѡ  вопїю́щымъ: сла́ва си́лѣ твое́й, гдⷭ҇и. 
Покрыва́етъ а҆́гг҃лы добродѣ́тель твоѧ̀,  чл҃вѣколю́бче, и҆ землѝ и҆сполнѧ́етъ концы̀ твоегѡ̀  сла́внагѡ, безнача́льне, бжⷭ҇твеннагѡ хвале́нїѧ, съ ни́ми  тебѣ̀ вопїю́щи: сла́ва си́лѣ твое́й, гдⷭ҇и. (с. 142) 
И҆зше́лъ є҆сѝ, ще́дре, на спасе́нїе люде́й  твои́хъ, хрⷭ҇тѐ, созыва́еши же дрꙋ́ги, си̑лы твоѧ̑, и҆  весе́лїе бы́сть прише́ствїе твоѐ вѣ́рнѡ тебѣ̀ вопїю́щымъ:  сла́ва си́лѣ твое́й гдⷭ҇и. 
Бг҃оро́диченъ: 
Дв҃а и҆ мт҃и преесте́ственнѡ ꙗ҆ви́ласѧ є҆сѝ,  всечⷭ҇таѧ, ꙗ҆́кѡ бг҃а того́жде и҆ чл҃вѣ́ка хрⷭ҇та̀  ро́ждшаѧ, є҆мꙋ́же со стра́хомъ вопїю́тъ а҆́гг҃льскїѧ чи́ни:  сла́ва си́лѣ твое́й, гдⷭ҇и. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Во і҆ерїхѡ́нѣ ꙗ҆ви́сѧ си́лы гдⷭ҇ни а҆рхїстрати́гъ  вою́ющемꙋ дре́вле і҆исꙋ́сꙋ наѵи́нꙋ, побѣдотворѧ̀ и҆  побо́рствꙋѧ, мїхаи́лъ вели́кїй, безпло́тныхъ нача́льникъ  сы́й, ѿ негѡ́же прїе́мъ си́лꙋ, слꙋга̀ гдⷭ҇ень, копїе́мъ  плѣни́въ, ꙗ҆́тъ сопоста́ты. 
Нача́льникъ нѣ́когда безпло́тныхъ си́лъ ꙗ҆ви́сѧ,  носѧ̀, ча̑да благовѣ́щенїѧ, заха́рїи і҆ере́ю гаврїи́лъ  вели́кїй и҆ бжⷭ҇твенный и҆́стиннѡ а҆рха́гг҃лъ: тѣ́мже  гла́съ словесѐ, роди́выйсѧ і҆ѡа́ннъ ѻ҆тцꙋ̀ своемꙋ̀ гла́съ  проглаго́ланїѧ ѿдае́тъ. 
Ра́дꙋютсѧ ра́достїю всѝ концы̀ земні́и дне́сь,  честнꙋ́ю па́мѧть пра́зднꙋюще а҆рха́гг҃лѡвъ твои́хъ, бж҃е,  мїхаи́ла бжⷭ҇твеннагѡ и҆ гаврїи́ла бг҃омꙋ́драгѡ: сра́дꙋетсѧ  же кꙋ́пнѡ и҆ ве́сь а҆́гг҃льскїй чи́нъ, ꙗ҆́кѡ сохранѧ́етсѧ  мі́ръ покро́вомъ и҆́хъ. 
Бг҃оро́диченъ: 
Є҆ди́на чⷭ҇таѧ пребыла̀ є҆сѝ и҆ по ржⷭ҇твѣ̀,  є҆ди́на то́кмѡ ꙗ҆ви́ласѧ є҆сѝ безмꙋ́жнаѧ, млеко́мъ  пита́ющаѧ сло́во ѻ҆́ч҃ее и҆́стинное, дх҃омъ ст҃ы́мъ  прїе́мшее ра́бїй зра́къ по на́мъ, дв҃о бцⷣе, є҆го́же,  бжⷭ҇твенное чтꙋ́ще зра́ка подо́бїе, почита́емъ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, по дꙋшелови́тельномꙋ пꙋтѝ  при́снѡ (с. 143) блꙋдѧ́щаго, свѣ́томъ ра́зꙋма твоегѡ̀,  гдⷭ҇и, преднаставлѧ́ѧ мѧ̀, на стезю̀ за́повѣдей твои́хъ  напра́ви. 
Невозвра́тнымъ жела́нїемъ при́снѡ къ высотѣ̀, къ  тебѣ̀, хрⷭ҇тѐ, носи́ми, кра́йнѣйшемꙋ всѣ́хъ жела́нїй,  а҆́гг҃льскїѧ си̑лы непреста́ннѡ тѧ̀ сла́вѧтъ. 
Ты̀ оу҆́мныѧ по сꙋществꙋ̀, нетлѣ̑нныѧ благода́тїю  твое́ю, хрⷭ҇тѐ, оу҆стро́илъ є҆сѝ пѣснопѣ́вцы твоегѡ̀  вели́чества, а҆́гг҃лы твоѧ̑, по ѻ҆́бразꙋ содѣ́лавъ,  непостижи́ме. 
Ты̀ непреклѡ́нны на го́ршее, къ тебѣ̀  приближе́нїемъ, хрⷭ҇тѐ, сохрани́лъ є҆сѝ твоѧ̑ слꙋги̑,  и҆сто́чникъ бо бла́гости ты̀ є҆сѝ, благотвори́ши досто́йнѡ  тебѣ̀ слꙋжа́щыѧ. 
Бг҃оро́диченъ: 
Оу҆мерщвле́ннꙋю мою̀ дꙋ́шꙋ страстьмѝ ме́рзскими,  всенепоро́чнаѧ, ѡ҆живѝ, жи́зни храни́телѧ ро́ждшаѧ, и҆ къ  стезѝ вѣ́чнѣй и҆ блаже́ннѣй жи́зни оу҆пра́ви. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Непокорѧ́ющꙋсѧ дре́вле бж҃їимъ неизречє́ннымъ и҆  бжⷭ҇твєннымъ чꙋдесє́мъ, валаа́мꙋ волхвꙋ̀, на распꙋ́тїи  а҆́гг҃лъ ѻ҆слꙋ̀ ꙗ҆ви́всѧ, стра́шнѡ ѡ҆бличѝ, и҆ слове́сно  живо́тное показа́въ, є҆стества̀ премѣнѝ позна́нїе. 
Ꙗ҆́тꙋ бы́вшꙋ петрꙋ̀, и҆ въ темни́цѣ пребыва́ющꙋ,  а҆́гг҃лъ, ꙗ҆ви́сѧ бж҃їй, ѿ рꙋ́къ и҆́рѡдовыхъ, и҆ оу҆́зъ  и҆ сме́рти и҆збавлѧ́ѧ. тѣ́мже, прїиди́те всѝ, ꙗ҆́кѡ дꙋ́шъ  храни́тели бжⷭ҇твєнныѧ, мꙋ̑дрыѧ а҆рха́гг҃лы да почти́мъ. 
Бра́ней крамѡлы̀, а҆́гг҃ли, а҆рха́гг҃ли,  бжⷭ҇твєнныѧ си̑лы бж҃їѧ, и҆ цр҃кѡ́вныѧ є҆́рєси, и҆ всѧ̑  собла́зны ва́шими разрѣши́те къ бг҃ꙋ при́сными мольба́ми,  и҆ на́съ въ ми́рѣ соблюди́те. (с. 144) 
Бг҃оро́диченъ: 
Во двꙋ̀ сꙋщества́хъ є҆ди́наго тѧ̀ вѣ́мы бг҃а  тва́ри, дѣ́йствы ѻ҆бѣ́ма и҆ хотѣ̑нїи, сꙋ́ща несли́тна,  сн҃а бж҃їѧ, ѿ жены̀ пло́ть прїи́мша, є҆ѧ́же ѻ҆́бразъ  почита́емъ на дщи́цахъ. 
Пѣ́снь ѕ҃. І҆рмо́съ: 
І҆ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ,  мене́ же свѧ́заннаго мре́жами вра́жїими, ꙗ҆́кѡ ѿ тлѝ  ѻ҆́наго, спасѝ. 
Бг҃олѣ́пнѣ ѿ не сꙋ́щихъ, гдⷭ҇и, сло́вомъ твои́мъ  приве́лъ є҆сѝ сꙋщєства̀ нбⷭ҇ныхъ, безсме́ртныхъ во́инствъ  свѣтови̑дны ты́ѧ содѣ́ловаѧ. 
Таи́нницы честні́и бж҃їѧ хвале́нїѧ бы́сте,  безпло́тнїи, гра́ждане нбⷭ҇ныѧ и҆ бжⷭ҇твенныѧ и҆́стиннѡ  ски́нїи, творцꙋ̀ досто́йнѡ слꙋжа́ще. 
Безпло́тныхъ чи́ни оу҆́мнїи тѧ̀, сн҃е бж҃їй  пребезнача́льный, хва́лѧтъ непреста́ннѡ, и҆ славосло́вѧтъ,  ꙗ҆́кѡ творца̀ и҆ созда́телѧ всѧ́ческихъ. 
Бг҃оро́диченъ: 
Со ѻ҆ц҃е́мъ въ вы́шнихъ, пречⷭ҇таѧ, безнача́льнѣ  сѣдѧ́щаго на ѡ҆б̾ѧ́тїихъ твои́хъ восклони́ти сподо́биласѧ  є҆сѝ: є҆го́же на́мъ пода́ждь, чⷭ҇таѧ, рабѡ́мъ твои̑мъ,  ми́лостива. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ꙗ҆́кѡ ѻ҆́гнь, и҆ пла́мень, и҆ свѣ́тъ, безплѡ́тныѧ  сꙋ́щыѧ, ѿ веще́ственныѧ тлѝ оу҆мо́мъ восперѧ́еми,  бре́нными оу҆стна́ми невеще́ствєнныѧ со стра́хомъ  пѣ́сньми да почти́мъ. 
Оу҆мертви́те страсте́й бꙋ̑ри, а҆рха́гг҃ли, и҆  оу҆тиши́те съ ни́ми возмꙋщє́нїѧ всѧ̑ на вѣ́рꙋ, ст҃і́и  трⷪ҇цы сꙋ́ще ѻ҆гнезра́чнїи а҆рхїстрати́зи. 
А҆рха́гг҃ли бж҃їи, безпло́тныхъ нача́льницы, (с.  145) предста́тельствомъ ва́шимъ ѿ всѧ́кїѧ є҆́реси на́съ  сохрани́те, мїхаи́ле, нача́льниче, и҆ гаврїи́ле,  а҆рхїстрати́зи. 
Бг҃оро́диченъ: 
И҆зъ оу҆тро́бы ꙗ҆ви́лсѧ є҆сѝ во́лею, ѿ  неискꙋсомꙋ́жныѧ воплоща́емь, безпло́тенъ сы́й, ꙗ҆́кѡ бг҃ъ,  хрⷭ҇тѐ, плотоно́сецъ же, ꙗ҆́кѡ чл҃вѣ́къ, бы́лъ є҆сѝ:  є҆гѡ́же подо́бїѧ, вѣ́рнїи, ви́дъ почита́емъ. 
Конда́къ, гла́съ в҃: 
А҆рхїстрати́зи бж҃їи, слꙋжи́телїе бж҃е́ственныѧ  сла́вы, а҆́гг҃лѡвъ нача́льницы и҆ человѣ́кѡвъ наста́вницы,  поле́зное на́мъ проси́те и҆ ве́лїю ми́лость, ꙗ҆́кѡ  безпло́тныхъ а҆рхїстрати́зи. 
І҆́косъ: 
Ре́клъ є҆сѝ, чл҃вѣколю́бче, въ писа́нїихъ  твои́хъ, мно́жествꙋ ра́доватисѧ а҆́гг҃лѡвъ на нб҃сѝ ѡ҆  человѣ́цѣ є҆ди́номъ ка́ющемсѧ, безсме́ртне. тѣ́мже мы̀,  и҆̀же въ беззако́нїихъ, безгрѣ́шне, є҆ди́не сердцевѣ́дче,  тѧ̀ моли́ти всегда̀ дерза́емъ, ꙗ҆́кѡ бл҃гоꙋтро́бнаго,  оу҆ще́дрити и҆ низпосла́ти недостѡ́йнымъ оу҆миле́нїе,  влⷣко, подаѧ́й на́мъ проще́нїе: ѡ҆ всѣ́хъ бо на́съ  мо́лѧтсѧ тебѣ̀ безпло́тныхъ а҆рхїстрати́зи. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Свѣ́ты ꙗ҆ви́лъ є҆сѝ, ще́дре, а҆́гг҃лѡвъ твои́хъ  невеще́ственное сꙋщество̀, неизрече́ннагѡ свѣ́та  и҆сполнѧ́еми непреста́ннѡ, бл҃гослове́нъ є҆сѝ, зовꙋ́щыѧ,  бж҃е, во вѣ́ки. 
Є҆мꙋ́же предстоѧ́тъ непреста́ннѡ, слꙋжа́ще тмы̑  а҆́гг҃лѡвъ, лица́ же зрѣ́ти не терпѧ́тъ зрѣ́нїѧ,  бл҃гослове́нъ є҆сѝ, зовꙋ́ще, гдⷭ҇и бж҃е, во вѣ́ки. 
Сло́вомъ твои́мъ ѵ҆поста́снымъ а҆́гг҃льское  є҆стество̀ содѣ́лалъ є҆сѝ: ѡ҆свѧти́въ же бжⷭ҇твеннымъ  дх҃омъ, трⷪ҇цꙋ бг҃осло́вити наꙋчи́лъ є҆сѝ, бж҃е, во  вѣ́ки. (с. 146) 
Трⷪ҇ченъ: 
Трѝ оу҆́бѡ оу҆́мствꙋюще ѵ҆поста̑си, неѡпи́санное  сла́вимъ сꙋщество̀, ѻ҆ц҃а̀, сло́ва со дх҃омъ, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Съ ли́ки безпло́тныхъ, и҆ человѣ́ческїй ро́дъ,  прїиди́те, поклони́мсѧ, въ благознамени́тый де́нь се́й  па́мѧть соверша́юще мꙋ́дрыхъ а҆рха́гг҃лѡвъ хрⷭ҇то́выхъ,  ст҃ъ, ст҃ъ, ст҃ъ пою́ще, бж҃е ѻ҆тє́цъ на́шихъ. 
Ꙗ҆́кѡ страннолюби́вїи дре́вле, а҆враа́мъ  бг҃ови́децъ и҆ лѡ́тъ сла́вный оу҆чреди́ша а҆́гг҃лы, и҆  ѡ҆брѣто́ша ѻ҆бще́нїе со а҆́гг҃лы, зовꙋ́ще: ст҃ъ, ст҃ъ,  ст҃ъ є҆сѝ, бж҃е ѻ҆тє́цъ на́шихъ. 
Манѡ́ю до́блественномꙋ и҆ тѡві́тꙋ премꙋ́дромꙋ  ꙗ҆ви́шасѧ а҆́гг҃ли, воздаю́ще натрижнє́нїѧ житїѧ̀ по  досто́инствꙋ: и҆ ѻ҆трокѡ́въ а҆́гг҃лъ оу҆гасѝ пла́мень  и҆ногда̀, въ пещѝ ѻ҆́гненнѣй сꙋ́щихъ. 
Бг҃оро́диченъ: 
Всѐ на́ше по сꙋществꙋ̀ ѿ дв҃ы поне́слъ є҆сѝ,  кромѣ̀ и҆змѣне́нїѧ, і҆и҃се, є҆стествы̀ сꙋгꙋ́ба, но  є҆ди́наго ѵ҆поста́сїю, ѻ҆ч҃ески тѧ̀ проповѣ́дꙋемъ:  є҆гѡ́же и҆ ви́дъ вѣ́рнѡ почита́емъ, и҆з̾ѡбразꙋ́юще. 
Пѣ́снь и҃. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте, и҆ превозноси́те во всѧ̑ вѣ́ки. 
А҆́гг҃льскомꙋ поревнꙋ́имъ житїю̀, и҆ мы̑сли впери́мъ  къ высотѣ̀: и҆ съ ни́ми невеще́ственнѡ воспои́мъ гдⷭ҇а,  пою́ще и҆ превозносѧ́ще во всѧ̑ вѣ́ки. 
Лико́вствєнницы ликова́нїѧ нбⷭ҇нїи, прⷭ҇то́лъ  ѡ҆бстоѧ́ще сла́вы, ѻ҆́крестъ бг҃а же всегда̀ ѡ҆браща́ющесѧ,  а҆́гг҃ли пою́тъ и҆ превозно́сѧтъ є҆го̀ во всѧ̑ вѣ́ки. (с.  147) 
Невеще́ственнагѡ ѻ҆гнѧ̀ творѧ́щей пла́мень, на  высотѣ̀ непреста́ннѡ слꙋжа́щыѧ, и҆ а҆́гг҃лы дꙋ́хи  ꙗ҆влѧ́ющей, трⷪ҇цѣ покланѧ́емсѧ и҆ славосло́вимъ во всѧ̑  вѣ́ки. 
Бг҃оро́диченъ: 
Є҆мꙋ́же на нб҃сѝ предстоѧ́тъ съ тре́петомъ тмы̑  а҆́гг҃лъ и҆ а҆рха̑гг҃лъ, того̀ на ѡ҆б̾ѧ́тїихъ носи́ти  сподо́биласѧ є҆сѝ, бцⷣе: молѝ спасти́сѧ славосло́вѧщымъ  є҆го̀ во всѧ̑ вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Нача́льникъ а҆́гг҃лѡвъ бы́сть мїхаи́лъ а҆рха́гг҃лъ:  но сла́витсѧ съ ни́мъ свѣтлѣ́е таи́нникъ бл҃года́ти, и҆  дв҃ы ѡ҆брꙋчи́тель честны́й, воево́да безпло́тныхъ, досто́йнѡ  ра́дость предвозвѣща́ѧ гаврїи́лъ вопїю́щымъ: лю́дїе,  превозноси́те хрⷭ҇та̀ во всѧ̑ вѣ́ки. 
А҆́гг҃льскїѧ чи́ны въ разли́чномъ зра́цѣ  оу҆ви́дѣвъ і҆езекі́иль, предсказꙋ́ѧ, проповѣ́даше: въ  ни́хже шестокри́льнїи серафі́ми предстоѧ́хꙋ, и҆ херꙋві́ми  многоѻчи́тїи ѡ҆крꙋжа́хꙋ, съ ни́миже а҆рха́гг҃лы  пресвѣ̑тлыѧ зрѧ́ше, хрⷭ҇та̀ славосло́вѧщыѧ во всѧ̑ вѣ́ки. 
Ꙗ҆́кѡ стра́шно прише́ствїе втора́гѡ сѣда́лища  твоегѡ̀, ꙗ҆вленнотворѧ̀ данїи́лъ, предглаго́лаше: ꙗ҆́кѡ  прⷭ҇то́ли поста́вишасѧ, и҆ ве́тхїй сѣдѧ́ше, и҆ тмы̑  а҆́гг҃лѡвъ ввожда́ше, со стра́хомъ предстоѧ́щыѧ и҆ гла̑сы  немо́лчными вопїю́щыѧ трⷪ҇цѣ во всѧ̑ вѣ́ки. 
Бг҃оро́диченъ: 
Ѻ҆ц҃ꙋ̀ и҆ дх҃ꙋ є҆диносꙋ́щное сло́во, во́лею  ꙗ҆ви́сѧ и҆ на́мъ и҆зъ дв҃ы соѻбра́зенъ, не смѣси́въ въ  дрꙋ́гъ дрꙋ́га, ꙗ҆̀же стра́шнагѡ соедине́нїѧ: є҆ди́нъ бо и҆  то́йжде во ѻ҆бои́хъ (с. 148) показꙋ́етсѧ, въ двꙋ̀  сꙋщества́хъ и҆ є҆ди́ной ѵ҆поста́си: є҆гѡ́же ны́нѣ  подо́бїѧ ѻ҆́бразꙋ покланѧ́емсѧ. 
Пѣ́снь ѳ҃. І҆рмо́съ: 
Оу҆ста́вы прешла̀ є҆сѝ є҆стества̀, содѣ́телѧ  заче́нши и҆ гдⷭ҇а, и҆ две́рь спасе́нїѧ мі́рови была̀ є҆сѝ:  тѣ́мъ тѧ̀, бцⷣе, непреста́ннѡ велича́емъ. 
Тѧ̀, неизрече́ннѡ соедини́вшаго нбⷭ҇нымъ, хрⷭ҇тѐ,  земна̑ѧ и҆ є҆ди́нꙋ це́рковь соверши́вша а҆́гг҃лѡвъ и҆  человѣ́кѡвъ, непреста́ннѡ велича́емъ. 
А҆́гг҃ли же и҆ а҆рха́гг҃ли, престо́ли, вла̑сти и҆  гдⷭ҇ства, нача̑ла же и҆ си̑лы, херꙋві́ми и҆ серафі́ми, съ  бцⷣею ѡ҆ мі́рѣ моли́тесѧ. 
Всѣ́хъ предста́телїе показꙋ́ющїисѧ, мїхаи́лъ съ  гаврїи́ломъ, посѣти́те ѿ любвѐ чтꙋ́щыѧ  всепра́зднственнꙋю па́мѧть ва́шꙋ и҆ вѣ́рнѡ воспѣва́ющыѧ:  спаса́йте ѿ всѧ́кагѡ ѡ҆бстоѧ́нїѧ. 
Бг҃оро́диченъ: 
Ра́дꙋйсѧ, ст҃а́ѧ бг҃оневѣ́сто. ра́дꙋйсѧ, свѣ́тъ  мі́рꙋ ро́ждшаѧ вѣ̑рнымъ. ра́дꙋйсѧ, стѣно̀ и҆ покро́ве  всѣ́хъ на́съ: бг҃а, ꙗ҆́кѡ бл҃годѣ́телѧ, за ны̀  непреста́ннѡ молѝ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Недꙋ́гꙋющихъ и҆ пла́вающихъ и҆ сꙋ́щихъ въ нꙋ́ждахъ  ко спасе́нїю побѡ́рницы ꙗ҆ви́стесѧ, безпло́тныхъ пе́рвїи  мїхаи́ле и҆ гаврїи́ле. 
Си́лъ и҆ прⷭ҇то́лѡвъ бжⷭ҇твенныхъ слико́вственникъ,  ꙗ҆́кѡ воево́да а҆́гг҃льскїй и҆ таи́нникъ бж҃їй, ѡ҆ на́съ  сп҃сꙋ, гаврїи́ле, моли́сѧ. 
Ꙗ҆́кѡ храни́телїе мі́ра и҆ цр҃кве и҆  чинонача́льницы вы́шнихъ си́лъ, ѡ҆ на́съ сп҃са оу҆моли́те. 
Бг҃оро́диченъ: 
Согла́снѡ, бцⷣе, тѧ̀ славосло́вимъ, ꙗ҆́кѡ ѿ  страсте́й и҆ (с. 149) бѣ́дъ спаса́еши ны̀, и҆ на̑ша  молє́нїѧ во благи́хъ и҆сполнѧ́еши. 
Свѣти́ленъ. Подо́бенъ: Дх҃омъ во ст҃и́лищи: 
Ѻ҆́гненныхъ, а҆рхїстрати́же, слꙋ́гъ  предста́тельство ѿ ѻ҆ц҃а̀ прїѧ́лъ є҆сѝ, мїхаи́ле,  свѣ́тѡвъ: тѣ́мъ и҆ сїѧ́нїе тогѡ̀ сла́вы сїѧ́ющее и҆́маши,  ѡ҆крꙋ́гъ пречⷭ҇тагѡ престо́ла ты̀ предстоѧ̀, ꙗ҆́кѡ пе́рвый  невеще́ственныхъ чинѡ́въ. 
Сла́ва: Подо́бенъ: Со оу҆ченики̑: 
Невеще́ственныхъ си́лъ, а҆рха̑гг҃лъ и҆ а҆́гг҃лъ,  гдⷭ҇ьствъ и҆ престѡ́лъ, и҆ нача̑лъ предста́тель предъ бг҃омъ  постоѧ́нный, а҆рхїстрати́же бжⷭ҇твенне, мїхаи́ле пресла́вне:  нестерпи́момꙋ бо престо́лꙋ предстоѧ́й, покры́й, соблюдѝ,  сохранѝ и҆ спасѝ всѧ̑, вѣ́рою тѧ̀ почита́ющыѧ, мїрска́го  предста́телѧ. 
И҆ ны́нѣ, бг҃оро́диченъ: 
Честнѣ́йшаѧ є҆сѝ херꙋві̑мъ сла́вныхъ и҆  серафі̑мъ, всепѣ́таѧ, стра́шныхъ безъ сравне́нїѧ  сла́внѣйшаѧ, и҆ всѣ́хъ ст҃ы́хъ а҆́гг҃лъ ст҃ѣ́йшаѧ,  пречⷭ҇таѧ: зижди́телѧ бо всѣ́хъ пло́тски неизрече́ннѡ  родила̀ є҆сѝ, бцⷣе: є҆го́же молѝ, рабѡ́мъ твои̑мъ  разрѣше́нїе дарова́ти прегрѣше́нїй. 
На хвали́техъ стїхи̑ры, на д҃, гла́съ а҃. Подо́бенъ:  Нбⷭ҇ныхъ чинѡ́въ: 
Нбⷭ҇ныхъ чинѡ́въ ꙗ҆́кѡ преднача́льника ꙳ и҆ сꙋ́щихъ  на землѝ человѣ́кѡвъ крѣ́пкаго тѧ̀ предста́телѧ, ꙳  храни́телѧ же и҆ и҆зба́вителѧ ꙳ воспѣва́емъ вѣ́рнѡ, ꙳  мїхаи́ле а҆рхїстрати́же, ꙳ молѧ́щесѧ, всѧ́кїѧ тлетво́рныѧ  болѣ́зни на́съ и҆зба́вити. 
Чинонача́льникъ сы́й го́рнихъ бжⷭ҇твенныхъ си́лъ ꙳  дне́сь созыва́етъ человѣ́чєскїѧ ли́ки, ꙳ є҆ди́нъ со  а҆́гг҃лы свѣ́тлый пра́здникъ соста́вити, ꙳ собо́ра и҆́хъ  бжⷭ҇твеннагѡ, и҆ кꙋ́пнѡ пѣ́снь бг҃ꙋ ꙳ воспѣ́ти трист҃ꙋ́ю. 
Подъ кро́въ бжⷭ҇твенныхъ ны̀ кри́лъ твои́хъ ꙳  прибѣга́ющыѧ вѣ́рою, ꙳ мїхаи́ле, бжⷭ҇твенный оу҆́ме, ꙳  соблюда́й и҆ покрыва́й чрезъ всѐ житїѐ: ꙳ и҆ въ ча́съ,  а҆рха́гг҃ле, (с. 150) сме́ртный, стра́шный, ты̀ предста́ни  помо́щникъ ꙳ всѣ̑мъ на́мъ благопрїе́мнѣйшїй. 
Гла́съ д҃. Є҆фре́ма карі́йскагѡ: 
Трисо́лнєчныѧ лꙋчѝ бжⷭ҇твеннымъ свѣ́томъ  ѡ҆сїѧва́еми, а҆рхїстрати́зи, невеще́ственныхъ ѡ҆зарѧ́ете  чинонача̑лїѧ: ꙗ҆́коже свѣ́тъ бѣлоѻбра́знѣ показꙋ́ющесѧ  въ вы́шнихъ, ѻ҆́гнь ѡ҆блиста́ете въ мі́рѣ непристꙋ́пнагѡ  бжⷭ҇тва̀. тѣ́мъ и҆ трисвѧтꙋ́ю пѣ́снь пла́менными  оу҆стна́ми непреста́ннѡ поетѐ: ст҃ъ, ст҃ъ, ст҃ъ є҆сѝ,  бж҃е на́шъ сла́ва тебѣ̀. 
Сла́ва, гла́съ є҃: 
И҆дѣ́же ѡ҆сѣнѧ́етъ бл҃года́ть твоѧ̀, а҆рха́гг҃ле,  ѿтꙋ́дꙋ дїа́волѧ прого́нитсѧ си́ла: не терпи́тъ бо свѣ́та  твоегѡ̀ ви́дѣти спады́й денни́ца. тѣ́мъ мо́лимъ тѧ̀,  ѻ҆гненѡ́сныѧ є҆гѡ̀ стрѣ́лы, ꙗ҆̀же на ны̀ дви̑жимыѧ,  оу҆гасѝ хода́тайствомъ твои́мъ, и҆збавлѧ́ѧ на́съ ѿ  собла́знѡвъ є҆гѡ̀, достохва́льный мїхаи́ле а҆рхїстрати́же. 
И҆ ны́нѣ, бг҃оро́диченъ: 
Блажи́мъ тѧ̀, бцⷣе дв҃о, и҆ сла́вимъ тѧ̀ вѣ́рнїи  по до́лгꙋ, гра́дъ непоколеби́мый, стѣ́нꙋ неѡбори́мꙋю,  тве́рдꙋю предста́тельницꙋ и҆ прибѣ́жище дꙋ́шъ на́шихъ. 
Славосло́вїе вели́кое, и҆ ѿпꙋ́стъ. 
На лїтꙋргі́и Бл҃жє́нна а҃-гѡ канѡ́на, пѣ́снь г҃: и҆  в҃-гѡ, пѣ́снь ѕ҃. Прокі́менъ, гла́съ д҃: Творѧ́й а҆́гг҃лы  своѧ̑ дꙋ́хи, и҆ слꙋги̑ своѧ̑ пла́мень ѻ҆́гненный. Сті́хъ:  Благословѝ, дꙋшѐ моѧ̀, гдⷭ҇а. А҆пⷭ҇лъ ко є҆вре́ємъ,  зача́ло т҃є. А҆ллилꙋ́їа, гла́съ в҃: Хвали́те гдⷭ҇а всѝ  а҆́гг҃ли є҆гѡ̀. Є҆ѵⷢ҇лїе лꙋкѝ, зача́ло н҃а.  Прича́стенъ: Творѧ́й а҆́гг҃лы своѧ̑ дꙋ́хи: 


(с. 151) 
Мѣ́сѧца тогѡ́же въ ѳ҃-й де́нь. 
Ст҃ы́хъ мч҃никъ, ѻ҆нисі́фора и҆ порфѵ́рїа: и҆  прпⷣбныѧ ма́тере на́шеѧ матрѡ́ны: 
И҆ прпⷣбныѧ ѳеокті́сты, ꙗ҆́же ѿ ле́звы. 
И҆ пра́зднованїе прест҃ѣ́й бцⷣѣ, въ че́сть і҆кѡ́ны  є҆ѧ̀ нарица́емыѧ скоропослꙋ́шница. 
Слꙋ́жба є҆ѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры мч҃никѡвъ. Гла́съ  и҃. 
Подо́бенъ: Ѽ пресла́внагѡ чꙋдесѐ! 
Мч҃ниче страда́льче, ꙳ блаже́нне ѻ҆нисі́форе, ꙳  хрⷭ҇та̀ бг҃а и҆сповѣ́далъ є҆сѝ, ꙳ стражда̀ крѣпча́йше, ꙳  беззако́ннꙋющихъ предъ сꙋди́щемъ, ꙳ ра̑ны ꙗ҆́звъ  претерпѣ́въ ꙳ и҆ пожже́нїѧ всегѡ̀ тѣлесѐ. ꙳ тѣ́мже  вѣнча́лсѧ є҆сѝ побѣ́ды вѣнце́мъ, ꙳ живонача́льнѣйшею  рꙋко́ю, всехва́льне. 
Мч҃ниче страда́льче порфѵ́рїе, ꙳ крове́й  ѡ҆багре́ньми себѣ̀ пома́залъ є҆сѝ порфѵ́рꙋ, ꙳ бл҃года́тїю  и҆ си́лою дх҃а, ꙳ въ ню́же ѡ҆дѣ́ѧвсѧ, ꙗ҆ви́лсѧ є҆сѝ  свѣтлѣ́йшїй, ꙳ сца́рствꙋѧ ца́рствꙋющемꙋ, ꙳ є҆ди́номꙋ бг҃ꙋ  на́шемꙋ во вѣ́ки, сла́вне: ꙳ є҆го́же прилѣ́жнѡ всегда̀  молѝ, ꙳ є҆́же спасти́сѧ всѣ̑мъ на́мъ. 
Мч҃ницы достосла́внїи, ꙳ за всѣ́хъ жи́знь ꙳  свѧще́ннѡ оу҆мерщвлѧ́еми, ꙳ на сковрадѣ̀ ра́дꙋющесѧ ꙳  разжже́ннѣй простро́стесѧ, ꙳ и҆ привѧ́зани ко́ньми  влачи́ми, бл҃же́нный коне́цъ прїѧ́сте. ꙳ тѣ́мъ  прославлѧ́етесѧ и҆ оу҆бл҃жа́етесѧ, ѡ҆ на́съ всегда̀  молѧ́щесѧ, приснобл҃же́ннїи. ꙳ 
И҆́ны стїхи̑ры прпⷣбныѧ, гла́съ д҃: Подо́бенъ:  Ꙗ҆́кѡ до́блѧ: 
Пло́ти и҆гра̑нїѧ ꙳ по́стными пѡ́двиги ꙳ дꙋшѝ  любоче́стнѣ покори́ла є҆сѝ, ꙳ и҆ хрⷭ҇тꙋ̀ послѣ́довала  є҆сѝ, ꙳ и҆ посредѣ̀ по́стникѡвъ всели́ласѧ є҆сѝ  всеговѣ́йнѡ, ѽ матрѡ́но, ꙳ оу҆гаша́ющи распалє́нїѧ  сластна̑ѧ ꙳ бж҃е́ственными тꙋ́чами (с. 152) сле́зъ, ꙳ и҆  ѕѣ́льнѣйшее жела́нїе ꙳ къ зижди́телю возжига́ющи. 
Свѧще́нное жили́ще ꙳ во мно́гихъ по́льзꙋ бг҃ꙋ  воздви́гла є҆сѝ, ꙳ бы́вши хра́мъ дх҃а, всемꙋ́драѧ, ꙳  чистото́ю дꙋше́вною, ꙳ и҆ пꙋтево́дствила є҆сѝ дꙋ́шы ꙳ къ  полє́знымъ подвигѡ́мъ пѡ́стнымъ, ꙳ и҆ привела̀ є҆сѝ сїѧ̑,  ꙗ҆́коже вѣ́но спасє́ны, ꙳ ѽ матрѡ́но, влⷣцѣ: ꙳ съ  ни́миже вѣ́рою тѧ̀ почита́емъ. 
Ѻ҆трокѡви́цы возлюби́ша ꙳ невѣ́стника и҆ гдⷭ҇а, ꙳  оу҆че́нїю твоемꙋ̀ покарѧ́ющыѧсѧ, ꙳ и҆ плотскꙋ́ю презрѣ́вше  сла́бость въ дꙋ́сѣ, ꙳ оу҆се́рдїемъ стра̑сти благоче́стнѡ  оу҆держа́ша, ꙳ и҆ введо́шасѧ съ тобо́ю, ꙳ ѽ матрѡ́но, ꙳ въ  черто́гъ нбⷭ҇ный и҆ бжⷭ҇твенный, ꙳ всегда̀ веселѧ́щесѧ. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Ꙗ҆́же бг҃а невмѣсти́маго ꙳ во чре́вѣ твое́мъ  вмѣсти́вшаѧ, ꙳ чл҃вѣколю́бнѡ чл҃вѣ́ка бы́вша, ꙳ и҆ на́ше  смѣше́нїе и҆зъ тебє̀ прїи́мша ꙳ и҆ ѡ҆божи́вша ꙗ҆́вѣ, не  пре́зри менє̀, всечⷭ҇таѧ, ны́нѣ скорбѧ́ща: ꙳ но оу҆ще́дри  ско́рѡ, ꙳ и҆ разли́чныѧ вражды́ же и҆ вре́да лꙋка́вагѡ  свободѝ. 
Крⷭ҇тобг҃оро́диченъ. Подо́бенъ: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́ннѣйше; ꙳ сїѧ̑  тѝ невѣ́рный собо́ръ воздадѐ пребеззако́нный, ꙳ и҆́же  мно́гихъ твои́хъ чꙋде́съ наслади́выйсѧ; ꙳ но сла́ва  неизглаго́ланномꙋ соше́ствїю твоемꙋ̀, влⷣко. 
Тропа́рь мч҃никѡвъ, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
Сла́ва, прпⷣбныѧ, гла́съ и҃: 
Въ тебѣ̀, ма́ти, и҆звѣ́стнѡ спасе́сѧ є҆́же по  ѻ҆́бразꙋ: (с. 153) прїи́мши бо кре́стъ послѣ́довала є҆сѝ  хрⷭ҇тꙋ̀, и҆ дѣ́ющи оу҆чи́ла є҆сѝ, презира́ти оу҆́бѡ  пло́ть, прехо́дитъ бо: прилѣжа́ти же ѡ҆ дꙋшѝ, ве́щи  безсме́ртнѣй. тѣ́мже и҆ со а҆́гг҃лы сра́дꙋетсѧ, прпⷣбнаѧ  матрѡ́но, дꙋ́хъ тво́й. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Прпⷣбныѧ ѳеокті́сты вослѣ́дованїе пое́тсѧ на  повече́рїи. 
Канѡ́нъ, 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Ꙗ҆́кѡ чꙋ́дна твоѧ̀ жи́знь и҆ житїѐ, а҆́гг҃лѡмъ  каса́ющисѧ невеще́ствєннымъ, но́вымъ и҆ неѻбы́чнымъ  нра́вомъ, тѣсното́ю па́че є҆стества̀, ѳеокті́сто,  жи́тельства твоегѡ̀. 
Ѿ младе́нства мїрскꙋ́ю пи́щꙋ ѿню́дъ  возненави́дѣла є҆сѝ и҆ плотскꙋ́ю сла́сть, по́стъ  возлюби́вши, и҆́мже ѡ҆бꙋзда́ла є҆сѝ стремлє́нїѧ всѧ̑  тѣлє́снаѧ. 
Благꙋ́ю зе́млю дꙋшѝ твоеѧ̀ во мла́дости неѕло́бїѧ  ѡ҆брѣ́те сѣ́ѧтель благи́хъ, и҆ вложѝ сѣ́мѧ жи́зни,  собра̀ пло́дъ стори́чествꙋющїй. 
Бг҃оро́диченъ: 
Тѧ̀, пречⷭ҇тꙋю ѻ҆трокови́цꙋ, и҆ вѣ̑рнымъ крѣ́пкое  застꙋпле́нїе, ѳеокті́ста, ѿ дꙋшѝ и҆здѣ́тска возлюби́вши,  всѣ̑мъ добродѣ́телемъ па́че є҆стества̀ прїѧ́телище  бы́сть. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. (с. 154) 
Не оу҆таи́сѧ лꙋка́вагѡ, бг҃оꙋго́днѣ живꙋ́щи: сегѡ̀  ра́ди содѣва́етъ на плещѝ твоѝ ѕла̑ѧ, и҆ мно́жество  а҆ра́влѧнъ наво́дитъ ле́звѣ, ѻ҆те́чествꙋ твоемꙋ̀. 
Плѣне́нꙋ тѧ̀ враги̑, пра́ведныхъ вра́гъ преда́ти  тщи́тсѧ: но бли́зъ и҆зба́витель, и҆́же, а҆́бїе ѿ  ме́рзскихъ и҆схи́тивъ, чи́стꙋ себѣ̀ соблюдѐ. 
Въ па́рѣ ѻ҆́стровѣ врагѡ́въ и҆збѣ́гши рꙋкѝ,  и҆зво́лила є҆сѝ мона́шествовати, ꙗ҆́кѡ пти́ца въ не́мъ,  и҆ въ та́мѡ сꙋ́щемъ хра́мѣ приснодв҃ы бг҃ома́тере, ꙗ҆́кѡ  слꙋже́бница пребыва́ющи всегда̀. 
Бг҃оро́диченъ: 
Всю̀ наде́ждꙋ на тѧ̀ ѳеокті́ста возложи́вши, мт҃и  дв҃о ѻ҆трокови́це, и҆ тѧ̀ покро́въ и҆ пи́щꙋ и҆ питїѐ, и҆  крѣ́пкое застꙋпле́нїе въ лю́тыхъ стѧжа̀. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Та́й ѿше́дши во внꙋ́трєннѧѧ и҆ веще́ствєннаѧ  ѻ҆́строва, ви́димыхъ врагѡ́въ и҆збѣ́гла є҆сѝ,  неви́димыхъ же ѕѣ́льна приложи́сѧ тебѣ̀ ра́ть. 
Кто̀ возмо́жетъ твоѧ̑, прпⷣбнаѧ, ѿню́дъ и҆зрещѝ  по́двиги, ꙗ҆̀же и҆мѣ́ла є҆сѝ къ нача́льникѡмъ тмы̀,  стра́ждꙋщи; и҆́хже и҆ стрѣ́лы пла́мєнны, и҆ словеса̀  неꙋдобопости̑жна. 
Ѽ и҆́же хранѧ́щїѧ тѧ̀ бжⷭ҇твенныѧ благода́ти! ка́кѡ  и҆ є҆ди́на и҆ млада̀, разꙋ́мныхъ є҆ѳїѡ́плѧнъ ѡ҆полче́нїе,  въ же́нстѣмъ є҆стествѣ̀ побѣди́вши, посрами́ла є҆сѝ. 
Бг҃оро́диченъ: 
Соверше́ннымъ ра́зꙋмомъ въ ю҆́ности тѣлесѐ  ѳеокті́ста пожи́вши, къ твое́й мт҃ри, бж҃е, оу҆твердѝ всѐ  оу҆пова́нїе своѐ, и҆ приспѣ̀ въ ста́рость до́брꙋю. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы (с. 155) любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Оу҆́мъ возвы́сивши къ бг҃ꙋ, всѧ̑ прешла̀ є҆сѝ  жела́ємаѧ паде́нїй и҆ нꙋ́жнаѧ тѣлесѐ. тѣ́мъ ни гла́дъ  тѧ̀, ни жа́жда, сла́внаѧ, ни мра́зъ, ни нагота̀, ни зно́й  побѣдѝ. 
Стра́нное твоѐ житїѐ вра́гъ ви́дѧ, ꙗ҆рѧ́сѧ  за́вистїю, смꙋща́ѧ тѧ̀ и҆ и҆скꙋша́ѧ козньмѝ всѧ́кими, но не  возмо́же запѧ́ти, непоро́чнаѧ, стѡпы̀ твоѧ̑. 
Стрѣ́лы младе́нєцъ, лꙋка́вагѡ всѧ́ко приложе́нїй  вмѣни́вши, невозвра́тнѡ соверши́ла є҆сѝ но́вое поще́нїѧ  твоегѡ̀ ѡ҆бхожде́нїе, и҆ посрами́ла є҆сѝ сегѡ̀ тще́е  шата́нїе. 
Бг҃оро́диченъ: 
Ꙗ҆́кѡ блаже́ннаѧ въ жена́хъ, тѧ̀, преблаже́ннаѧ  бцⷣе, разꙋ́мное застꙋпле́нїе себѣ̀ положѝ, ѡ҆ тебѣ̀  сотво́рши си́лꙋ, ѡ҆скорблѧ́ющыѧ же и҆зничто́жи. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Оу҆ста́вы є҆сте́ствєнныѧ превзы́де, кромѣ̀  потре́бныхъ жи́вши. тѣ́мъ, ꙗ҆́кѡ прикаса́ющисѧ, во пло́ти  безвеще́ственна пребыва́ше, и҆́мже хотѧ́ше, сꙋ́щихъ  неви́димыхъ. 
Проꙋвѣ́дѣла є҆сѝ дх҃омъ ст҃ы́мъ твою̀ кончи́нꙋ  прибли́жившꙋсѧ. тѣ́мъ и҆ ви́дѣна была̀ є҆сѝ ловце́мъ,  бг҃ꙋ благоволи́вшꙋ, ꙗ҆́кѡ да не оу҆таи́тсѧ твоѐ житїѐ  странноѻбра́зное. 
Ꙗ҆́кѡ ви́дѣ тѧ̀, прпⷣбнаѧ, въ це́ркви лове́цъ,  зра́къ зе́мленъ и҆мꙋ́щꙋ кромѣ̀ пло́ти и҆ кро́ве,  оу҆ди́вльсѧ мечта́нїе зрѣ́ти мнѧ́ше, въ толи́кѡ  и҆ста́ѧвшꙋ, ѽ чꙋдесѐ! 
Бг҃оро́диченъ: 
Пречⷭ҇таѧ влⷣчце, не ѿри́ни менє̀, лю́тыѧ  нечистоты̀ (с. 156) по́лна сꙋ́ща: но ми́лостива бꙋ́ди мнѣ̀  и҆ оу҆вѣ́тлива, прїимѝ приносѧ́щаго твоеѧ̀ ѳеокті́сты въ  моли́твы моле́нїе. 
Сѣда́ленъ, гла́съ а҃. Подо́бенъ: Гро́бъ тво́й  сп҃се: 
И҆змла́да бг҃ꙋ, ѳеокті́сто, вдана̀ бы́вши, ꙗ҆́кѡ  зда́нїе благо́е, и҆ созда́вшемꙋ подо́бно, оу҆се́рднѡ и҆́го  є҆гѡ̀ благо́е ѿ ю҆́ности взе́мши, не вкꙋси́ла є҆сѝ  мѧте́жа жите́йскагѡ, хранѧ́щи всѧ̑ чꙋ̑вства. тѣ́мъ ꙗ҆́кѡ  безпло́тна, стра́ннѡ на землѝ жи́тельствоваше. 
Сла́ва, и҆ ны́нѣ, бг҃оро́диченъ: 
Безневѣ́стнаѧ, чⷭ҇таѧ бцⷣе дв҃о, є҆ди́на  вѣ́рныхъ предста́тельнице и҆ покро́ве, бѣ́дъ и҆ скорбе́й,  и҆ лю́тыхъ ѡ҆бстоѧ́нїй всѧ̑ и҆зба́ви, на тѧ̀ наде́ждꙋ,  ѻ҆трокови́це, и҆мꙋ́щыѧ: и҆ дꙋ́шы на́шѧ спасѝ бжⷭ҇твенными  моли́твами твои́ми. 
И҆лѝ крⷭ҇тобг҃оро́диченъ: 
Нескве́рнаѧ а҆́гница, а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше, мт҃рски  восклица́ющи: ка́кѡ претерплю̀ твоѐ, є҆́же па́че сло́ва,  сн҃е мо́й, сни́тїе и҆ вѡ́льныѧ стрⷭ҇ти, бж҃е пребл҃гі́й; 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Ско́рѡ разрѣши́ла є҆сѝ оу҆страши́вшемꙋсѧ  видѣ́нїѧ твоегѡ̀ боѧ́знь, ѡ҆б̾ѧви́вши приклю̑чшаѧсѧ тебѣ̀  по бжⷭ҇твенномꙋ про́мыслꙋ, чи́стаѧ, ѡ҆ ни́хже и҆ предъ ни́мъ  дала̀ є҆сѝ сла́вꙋ бг҃ꙋ благода́рственнѡ. 
За ше́сть лѣ́тъ и҆ три́десѧть пости́вшесѧ,  спаси́тельнагѡ тѣ́ла и҆ кро́ве причасти́тисѧ не и҆мꙋ́щи,  про́сиши приклю́чшемꙋсѧ тѝ, ѿ негѡ̀ ча́сть є҆ди́нꙋ  благоговѣ́йнѡ принестѝ къ тебѣ̀. 
Прїи́де, носѧ̀ жела́емое, и҆ вложѝ всеговѣ́йнѡ въ  рꙋ́кꙋ (с. 157) твою̀: є҆́же и҆ прїе́мши, и҆ веселѧ́щисѧ  глаго́лала є҆сѝ къ бг҃ꙋ: ны́нѣ ѿпꙋща́еши мѧ̀ твою̀,  влⷣко, рабꙋ̀ ми́лостивнѡ, по глаго́лꙋ твоемꙋ̀. 
Бг҃оро́диченъ: 
Благоꙋго́днѡ тебѣ̀ пожи́вшꙋю, всепѣ́таѧ, прїѧ́ла  є҆сѝ слꙋже́бницꙋ твою̀, и҆ сподо́била є҆сѝ  неизрече́нныхъ бжⷭ҇твенныхъ бла̑гъ: тоѧ̀ моли́твами и҆ на́съ  прича́стники сотворѝ, чⷭ҇таѧ, нетлѣ́нныѧ пи́щи. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ  во всѧ̑ вѣ́ки. 
Стра́шныхъ та̑инъ причасти́вшисѧ вѣ́рнѡ, ꙗ҆́коже  жела́ла є҆сѝ, ма́ти прпⷣбнаѧ, ѡ҆ста́вила є҆сѝ пе́рсть  оу҆́бѡ пе́рсти, честны́й же дꙋ́хъ тво́й а҆́гг҃ли че́стнѡ  принесо́ша гдⷭ҇ꙋ. 
Пристꙋпи́въ къ тебѣ̀ и҆ па́ки лове́цъ вѣ́рный,  благослове́нїѧ ꙗ҆́кѡ полꙋчи́ти ѿ тебє̀ ше́дъ, ѡ҆брѣ́те  ме́ртвꙋ лежа́щꙋ тѧ̀ зако́номъ є҆сте́ственнымъ, и҆  дивлѧ́шесѧ, что̀ подо́бно є҆мꙋ̀ содѣ́ѧти. 
Помышле́нїемъ ꙗ҆́кѡ мнѧ́ше, и҆́же не навы́къ  до́брагѡ, бг҃оꙋго́днѡ взе́мъ твою̀ де́рзостнѡ рꙋ́кꙋ  честнꙋ́ю, ѡ҆бѣща́сѧ прїѧ́ти на че́сть ст҃ы́ѧ твоеѧ̀  па́мѧти, блаже́ннаѧ, и҆ житїѧ̀ соблюде́нїе и҆мѣ́ти. 
Бг҃оро́диченъ: 
Добродѣ́тєли ст҃ы́хъ почита́ю, влⷣчце,  добродѣ́тели же дѣ́ланїѧ ѿню́дъ не стѧжа́хъ: но, ꙗ҆́кѡ  ми́лостива, оу҆ще́дри моѧ̑ чꙋ̑вствїѧ, и҆ и҆зба́ви мѧ̀  всеѕло́бнагѡ ѻ҆бы́чаѧ. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Рꙋ́кꙋ оу҆кра́денꙋ взе́мшаго, съ корабле́мъ и҆  бре́менемъ и҆ пловꙋ́щими оу҆держа́ла є҆сѝ, пребыва́ти во  ѻ҆́стровѣ (с. 158) па́рѣ, до́ндеже оу҆разꙋмѣ́въ ѻ҆́нъ,  носѧ̀ сїю̀, положѝ съ мольбо́ю къ про́чемꙋ честно́мꙋ  твоемꙋ̀ тѣлесѝ. 
Ѿпꙋще́ннїи и҆ оу҆держа́ннїи, сꙋ́щїѧ въ тебѣ̀  си́лы во и҆скꙋ́сѣ бы́вше, кꙋ́пнѡ всѝ притеко́ша къ моще́мъ  твои̑мъ, до́брѣ поклони́тисѧ и҆ ѡ҆б̾ѧ́ти, ничто́же  ѡ҆брѣто́ша: неви́дима бо бы́вши ѻ҆́бразомъ, и҆́мже вѣ́сть  бг҃ъ. 
Вели́кихъ болѣ́зней и҆змѣне́нїе, бо́льшимъ ѿ  хрⷭ҇та̀, прпⷣбнаѧ, прїе́мши, и҆ и҆мꙋ́щи дерзнове́нїе  вели́ко моли́тисѧ є҆мꙋ̀, помѧнѝ почита́ющыѧ бжⷭ҇твеннꙋю  па́мѧть твою̀, и҆ и҆спросѝ на́мъ грѣхѡ́въ ѡ҆чище́нїе и҆  житїѧ̀ и҆справле́нїе. 
Бг҃оро́диченъ: 
Всѧ̑ хотѧ̀ спастѝ гдⷭ҇ь, тѧ̀ себѣ̀ мт҃рь  и҆збра́въ, положѝ вѣ̑рнымъ винꙋ̀ всѧ́кагѡ бла́га: сегѡ̀  беззако́нїемъ ѡ҆горчи́вши, тобо́ю оу҆пова́емъ ѡ҆брѣстѝ  ми́лость, ми́лостиваѧ влⷣчце. 
Стїхи̑ры, гла́съ а҃. Подо́бенъ: Нбⷭ҇ныхъ чинѡ́въ: 
Вѣ́чныхъ жела́ющи полꙋчи́ти бла̑гъ, тлѣ́ющихъ всѐ  сладостра́стїе, ѕло́е мнѣ́ла є҆сѝ кꙋ́плю, и҆ пи́щꙋ  страсте́й разжже́нїе. тѣ́мъ и҆здѣ́тска ли́кꙋ  мона́шествꙋющихъ сочета́ласѧ є҆сѝ, чⷭ҇таѧ. 
Нечи́стыхъ дꙋхѡ́въ не невѣ́дѧщи ко́зней всѣ́хъ,  проти́виласѧ є҆сѝ до́блественнѡ, и҆зъ ко́рене и҆стерза́ющи  стра̑стнаѧ возращє́нїѧ, и҆ младе́нцы ѕло́бы держа́щи  дв҃дски, и҆ разбива́ющи къ ка́мени хрⷭ҇тꙋ̀. 
Ма́нїемъ бж҃їимъ и҆збѣ́гши ра́тныхъ рꙋ́къ,  водвори́ласѧ є҆сѝ въ пꙋсты́ни, хрⷭ҇та̀ и҆́щꙋщи, претекла̀  є҆сѝ разꙋ́мнѡ мїрско́е страсте́й мо́ре житїѧ̀, и҆ въ  приста́нищи вы́шнѧгѡ ѡ҆ти́шїѧ, є҆го́же возжелѣ́ла є҆сѝ,  хрⷭ҇та̀ зри́ши. 
Сла́ва, и҆ ны́нѣ, бг҃оро́диченъ. 
Ра́дꙋйсѧ, тꙋ́чнаѧ горо̀: ра́дꙋйсѧ, сѣда́лище бж҃їе:  ра́дꙋйсѧ, бжⷭ҇твеннаѧ держа́во: ра́дꙋйсѧ, неѡпали́маѧ  кꙋпино̀: (с. 159) ра́дꙋйсѧ, бцⷣе: ра́дꙋйсѧ, черто́же:  ра́дꙋйсѧ, лѣ́ствице небе́снаѧ: ра́дꙋйсѧ, хра́ме: ра́дꙋйсѧ,  рꙋ́чко, ра́дꙋйсѧ, ски́нїе: ра́дꙋйсѧ, непрестаю́щаѧ мі́рꙋ  ра́дость. 
Крⷭ҇тобг҃оро́диченъ: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца,  непоро́чнаѧ дв҃а, пла́чꙋщи вопїѧ́ше: сла́дкое моѐ ча́до,  что̀ но́вое и҆ пресла́вное видѣ́нїе; ка́кѡ содержа́й  всѧ́чєскаѧ го́рстїю, на дре́вѣ пригвожда́ешисѧ пло́тїю; 
Канѡ́нъ ѻ҆ктѡ́иха є҆ди́нъ, и҆ ст҃ы́хъ, два̀. Канѡ́нъ  мч҃никѡвъ, є҆гѡ́же краегране́сїе: Но́сиши по́льзꙋ твои̑мъ  похва́льникѡмъ, бл҃же́нне. І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́нѡвы и҆ си́лꙋ. 
Носѧ́щи вѣ́рою благохва́лѧщымъ по́льзꙋ бжⷭ҇твеннꙋю,  честна́ѧ наста̀ па́мѧть твоѧ̀, въ не́йже тѧ̀ мо́лимъ,  блаже́нне: всѣ́хъ на́съ помѧнѝ. 
И҆мѣ́ѧ дерзнове́нїѧ и҆спо́лнено твоѐ  до́блественное помышле́нїе, безслове́снагѡ повелѣ́нїѧ  небре́глъ є҆сѝ, бг҃одохнове́нне, и҆ ра́дꙋѧсѧ, бл҃же́нне,  страда́лъ є҆сѝ. 
Си́лою возмога́емь нбⷭ҇ною, ѻ҆нисі́форе, къ лю̑тымъ  оу҆стреми́лсѧ є҆сѝ мꙋ́камъ, и҆ всю̀ побѣди́лъ є҆сѝ  крѣ́пость ра́тꙋющагѡ. 
Бг҃оро́диченъ: 
Оу҆ста́вила є҆сѝ сме́рти мꙋчи́тельство,  безсме́ртнꙋю жи́знь созда́телѧ ро́ждши, хрⷭ҇та̀ и҆зба́вителѧ  на́шего, дв҃о неискꙋсобра́чнаѧ. 
И҆́нъ канѡ́нъ прпⷣбныѧ, 
є҆гѡ́же краегране́сїе: Матрѡ́ны подо́бнѡ пою̀  сла́вꙋ. І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, всѝ лю́дїе, въ мо́ри чермнѣ́мъ  фараѡ́на погрꙋзи́вшемꙋ, побѣ́днꙋю пѣ́снь пою́ще, ꙗ҆́кѡ  просла́висѧ. (с. 160) 
Съ чи̑ны нбⷭ҇ными всегда̀ сꙋ́щи, и҆ прича́стїемъ  бжⷭ҇твеннымъ ѡ҆божа́ема, чтꙋ́щыѧ тѧ̀ спаса́й моли́твами  твои́ми. 
Всѧ̀ бжⷭ҇твеннымъ жела́нїемъ распала́емаѧ,  разжжє́нїѧ сласте́й дꙋшетлѣ́нныхъ воздержа́нїѧ тꙋ́чами  оу҆гаси́ла є҆сѝ. 
Че́стенъ влⷣки сосꙋ́дъ ꙗ҆ви́ласѧ є҆сѝ,  ѡ҆чи́стивши се́рдце, матрѡ́но, страсте́й плотски́хъ  поще́нїемъ. 
Бг҃оро́диченъ: 
Ѡ҆бра́дованнаѧ, и҆зъ тебє̀ роди́тисѧ  благоволи́вшаго па́че є҆стества̀ молѝ, оу҆мири́ти и҆  спастѝ всѧ́чєскаѧ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Ра́вно ѻ҆ц҃ꙋ̀ и҆ дх҃ꙋ сло́во на три́знищи  и҆сповѣ́дающе, мч҃ницы, треволнє́нїѧ мꙋ́къ мꙋ́жески  ѿрази́ша. 
Поста́вивъ тве́рдѡ но́ги твоѧ̑, мꙋ́чениче, на  ка́мени и҆сповѣ́данїѧ и҆ вѣ́ры, вѣ̑тры, ѻ҆нисі́форе,  ра́нъ не поколеба́лсѧ є҆сѝ. 
Всѣ́мъ оу҆мо́мъ, бл҃же́нне мꙋ́чениче, и҆зстꙋпи́въ  ко хрⷭ҇тꙋ̀ жела́емомꙋ, не чꙋ́вствовалъ є҆сѝ и҆̀же ѿ  ра́нъ болѣ́зней, всеблаже́нне. 
Бг҃оро́диченъ: 
При́зри, пречⷭ҇таѧ, спасти́ мѧ: и҆́бо бжⷭ҇твеннымъ  ма́нїемъ всѐ стро́ѧщаго воплоти́ла є҆сѝ бг҃а сло́ва,  па́че сло́ва и҆ помышле́нїѧ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Жезло́мъ бжⷭ҇твенныѧ вѣ́ры страсте́й пресѣкла̀  є҆сѝ мо́ре, бжⷭ҇твеннѣ дꙋша́мъ предпꙋтетворѧ́щи пра́вое  прехожде́нїе. 
Ꙗ҆ви́ласѧ є҆сѝ оу҆добре́нїе є҆ди́нствꙋющихъ  ꙗ҆́вѣ, всечестна́ѧ, и҆ мона́хѡвъ житїѐ стѧжа́вши чи́стое  и҆ непоро́чное. 
Ме́ртвости совлекла́сѧ є҆сѝ тлетво́рныхъ  страсте́й, сла́внаѧ, и҆ врага̀ житїе́мъ благоче́стнымъ  ѡ҆бнажи́ла є҆сѝ. (с. 161) 
Бг҃оро́диченъ: 
Соедини́сѧ во оу҆тро́бѣ твое́й созда́тель пло́ти,  пречⷭ҇таѧ, пребы́въ, є҆́же бѣ̀, ꙗ҆́кѡ да, є҆́же бла́го  бы́ти, человѣ́кѡмъ да́рꙋетъ. 
Конда́къ прпⷣбныѧ, гла́съ в҃. Подо́бенъ: Бл҃года́ти  прїи́мше: 
За любо́вь гдⷭ҇ню, прпⷣбнаѧ матрѡ́но, поко́ѧ  жела́нїе возненави́дѣла є҆сѝ, поще́нїемъ дꙋ́хъ тво́й  просвѣти́вши. но твои́ми моли́твами и҆ проти́вныхъ шата̑нїѧ  разорѝ: крѣ́пкѡ бо ѕвѣ́ри побѣди́ла є҆сѝ. 
І҆́косъ: 
Стрꙋю̀ мнѣ̀ сло́ва да́ждь, бж҃е мо́й, и҆  и҆сто́чникъ благочи́нїѧ сотворѝ мо́й оу҆́мъ, и҆  благословѝ ѧ҆зы́къ мо́й, да воспою̀ твою̀ а҆́гницꙋ, ю҆́же  вѣнча́лъ є҆сѝ ты̀ бл҃гостїю твое́ю: а҆́ще бо са́мъ не  да́си мнѣ̀ сло́во досто́йное, ка́кѡ принесꙋ̀ да́ръ ни́щїй  бога́тнѣй въ словесѣ́хъ и҆ дѣѧ́нїихъ; тѣ́мъ пода́ждь  мнѣ̀ си́лꙋ, и҆сповѣ́дати є҆ѧ̀ натрижнє́нїѧ: крѣ́пкѡ бо  ѕвѣ́ри побѣди́ла є҆́сть. 
Сѣда́ленъ мч҃никѡвъ, гла́съ а҃. Подо́бенъ: Гро́бъ  тво́й, сп҃се: 
Ѻ҆гне́мъ бжⷭ҇твеннагѡ распала́еми жела́нїѧ, ѻ҆гнѧ̀  чꙋ́вственнагѡ прикоснове́нїемъ ѿню́дъ не ѡ҆пали́стесѧ,  блаже́ннїи, пре́лесть же пожго́сте, и҆ влеко́ми  неми́лостивнѡ, страстоте́рпцы, приснопа́мѧтный прїѧ́сте  коне́цъ, и҆ сла́вꙋ полꙋчи́сте. 
Сла́ва, прпⷣбныѧ, гла́съ и҃. Подо́бенъ:  Повелѣ́нное: 
Пред̾избра́ннаѧ ѿ бг҃а ма́ти, къ приста́нищꙋ  жи́зни наставлѧ́ема, безъ волне́нїѧ житїѧ̀ бꙋ́рю претекла̀  є҆сѝ, со а҆́гг҃лы пѣсносло́вѧщи и҆зба́вителѧ, и҆  молѧ́щисѧ непреста́ннѡ ѡ҆ на́съ, ꙗ҆́кѡ да благода́ть и҆  ми́лость хрⷭ҇то́съ да́рꙋетъ на́мъ, сохранѧ́ющи па́ствꙋ,  ю҆́же болѣ́знїю соста́вила є҆сѝ. 
И҆ ны́нѣ, бг҃оро́диченъ: 
Непремѣ́ннаго бг҃а поро́ждшаѧ, премѣнѧ́емое  при́снѡ (с. 162) се́рдце моѐ грѣхо́мъ и҆ лѣ́ностїю,  прило́гами льсти́вагѡ, оу҆твердѝ, бл҃га́ѧ, моли́твами  мт҃рними твои́ми: ꙗ҆́кѡ да и҆ а҆́зъ благода́рнѡ сла́влю  тѧ̀, бг҃ороди́тельнице марі́е, поми́лꙋй ста́до твоѐ є҆́же  стѧжа́ла є҆сѝ, всенепоро́чнаѧ. 
Крⷭ҇тобг҃оро́диченъ: 
Сн҃а твоегѡ̀ и҆ бг҃а крⷭ҇то́мъ, дв҃о, сохранѧ́еми  при́снѡ, де́мѡнскїѧ прило́ги и҆ кѡ́зни побѣжда́емъ, сꙋ́щꙋю  бцⷣꙋ тѧ̀ и҆́стиннѡ воспѣва́юще: и҆ любо́вїю всѝ ро́ди  блажи́мъ, пречⷭ҇таѧ, ꙗ҆́коже прорекла̀ є҆сѝ. тѣ́мже  согрѣше́нїй на́шихъ ѡ҆ставле́нїе моли́твами твои́ми да́рꙋй. 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Ѡ҆блиста́ющее свѣтозаре́нїе болѣ́зней твои́хъ,  ѻ҆нисі́форе мч҃ниче, привлечѐ любо́вїю, блаже́нне,  спострада́ти тебѣ̀ блаже́ннаго порфѵ́рїа. 
Возложи́вше на сковрадꙋ̀ разжже́ннꙋю, протѧза́ютъ  мꙋчи́тели кꙋ́пнѡ хрⷭ҇тѡ́вы во́ины, ра́дꙋющыѧсѧ и҆ горѧ́щыѧ  дꙋ́хомъ. 
Заколе́нїе ꙗ҆́кѡ соверше́нно, страстоте́рпцы, и҆  чи̑стыѧ жє́ртвы влⷣцѣ всѣ́хъ, ра́дꙋющесѧ, приведо́стесѧ,  тѣ́мъ блажи́ми є҆стѐ. 
Разꙋ́мнѡ тѧ̀ возложе́ннаго влⷣцѣ, льсти̑выѧ  бесѣ̑ды прельсти́ти ѿню́дъ не возмого́ша, порфѵ́рїе  бг҃омꙋ́дре, всемꙋ́дре и҆ всебога́те. 
Бг҃оро́диченъ: 
Воплоща́ема родила̀ є҆сѝ бг҃а сло́ва,  оу҆подо́битисѧ, ѻ҆трокови́це, за милосе́рдїе ми́лости  всѣ̑мъ благоволи́вша, всенепоро́чнаѧ влⷣчце. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. (с.  163) 
Ка́плѧми сле́зъ твои́хъ напои́вши се́рдце твоѐ, и҆  воздѣ́лала є҆сѝ добродѣ́телей стори́чествꙋющїй, ѽ  матрѡ́но! кла́съ бжⷭ҇твенною благода́тїю. 
По хрⷭ҇тꙋ̀ возве́ргши помышле́нїѧ степє́ни,  пребы́сть напа́стьми непревра́тна лꙋка́выхъ де́мѡнѡвъ,  достосла́внаѧ. 
До́блественною мꙋ́дростїю сопрꙋ́га ѡ҆ста́вивши и҆  житїѧ̀ мѧте́жъ, и҆́го хрⷭ҇то́во возлюби́ла є҆сѝ, и҆ тогѡ̀  въ слѣ́дъ послѣ́довала є҆сѝ. 
Бг҃оро́диченъ: 
Не ѡ҆ста́вивъ нбⷭ҇ныхъ, пречⷭ҇таѧ, бг҃ъ,  и҆стощава́етсѧ во оу҆тро́бѣ твое́й, и҆ мѣ́ритсѧ  безмѣ́рный, безмѣ̑рнаѧ мі́ра разрѣши́въ прегрѣшє́нїѧ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Столпѝ хрⷭ҇то́вы цр҃кве непоколеби́мїи, колеба́ньми  мꙋ́къ непревра́тни крѣ́постїю дꙋ́ха ꙗ҆ви́стесѧ. 
Кꙋми́ры богѡ́въ скве́рныхъ и҆стни́сте, и҆  ꙗ҆ви́стесѧ благоче́стїѧ и҆ мꙋ́жества ѻ҆́бразы, честні́и  великомꙋ́чєницы. 
Во́инствомъ и҆́стиннымъ ѿ бг҃а препоѧ́састесѧ,  привре́менное могꙋ́тство ѡ҆ста́вивше вѣ́рою, ра́дꙋющесѧ  пострада́сте. 
Бг҃оро́диченъ: 
Всели́сѧ въ тѧ̀, вмѣсти́всѧ, невмѣ́стный, и҆  показа́ тѧ нб҃съ ши́ршꙋю, дв҃о. тѣ́мъ тѧ̀ оу҆блажа́емъ. 
И҆́нъ. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ ра́звѣ тебє̀ и҆но́гѡ не вѣ́мы. 
Ѡ҆дѣ́ѧвшисѧ во ѻ҆́бразъ ст҃ы́й, ѽ матрѡ́но!  врага̀ ѕлотво́рнаго въ стꙋ́дъ ѡ҆дѣ́ѧла є҆сѝ. 
Текꙋ́щими и҆змѣни́ла є҆сѝ бꙋ̑дꙋщаѧ, и҆  сопрꙋ́жникомъ жениха̀ безсме́ртнаго, невѣстоводи́телѧ дꙋ́шъ  на́шихъ. 
Всено́щнꙋю приносѧ́щи хвалꙋ̀ влⷣцѣ, матрѡ́но,  оу҆спи́ла є҆сѝ сла̑сти тѣлє́сныѧ. (с. 164) 
Бг҃оро́диченъ: 
Ме́ртвыхъ и҆ живы́хъ влⷣкꙋ родила̀ є҆сѝ,  стра̑сти, всенепоро́чнаѧ, се́рдца моегѡ̀ оу҆мертвѝ. 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Болѣ̑зни ра̑нъ претерпѣ́лъ є҆сѝ, ѻ҆нисі́форе  мч҃ниче, тече́нїе соверши́въ свидѣ́тельства, и҆  побѣди́тель бы́въ, прїѧ́лъ є҆сѝ по́чєсти небє́сныѧ. 
Дрꙋ́гъ дрꙋ́гꙋ содержа́щесѧ вѣ́рою, привѧза́еми  кꙋ́пнѡ и҆ влеко́ми, разрѣше́нїе тѣлесѐ, ꙗ҆́кѡ крѣ́пцыи  страда́льцы, прїѧ́сте, гдⷭ҇ꙋ совокꙋплѧ́еми. 
Къ ко́нємъ привѧ́зани, и҆ нꙋ́жднѡ влеко́ми,  нра́вомъ сꙋдѧ́щагѡ лютѣ́йшимъ, благосла́внїи мч҃ницы  гдⷭ҇ни, бжⷭ҇твеннагѡ конца̀ сподо́бистесѧ. 
Бг҃оро́диченъ: 
Зако́нѡвъ кромѣ̀ є҆сте́ственныхъ, дв҃о,  законода́вца ражда́еши, ѡ҆бновлѧ́ющаго сокрꙋше́нное  є҆стество̀ на́ше: є҆го́же молѝ спасти́ мѧ, грѣхи̑  сокрꙋше́ннаго. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Ꙗ҆́кѡ пти́ца добропѣ́снива въ лꙋ́зѣ по́стничества  сла́дкѡ возглаша́ющи, ꙗ҆́кѡ оу҆́мныѧ привлекла̀ є҆сѝ  вра́бїи, свѧще́ннѣйшихъ же́нъ собо́ръ мре́жь, вра́жїихъ  и҆збѣ́гши, матрѡ́но, дꙋ́хомъ. 
Пло́ть оу҆́бѡ любомꙋ́дрїемъ держа́щи, и҆  ѡ҆бꙋздова́ющи стра̑сти, прпⷣбнаѧ, дꙋши́ же краснѣ́йшꙋю  добро́тꙋ свѣ́тлѡ хрⷭ҇тꙋ̀ бл҃гоꙋкраша́ющи, красна́ же и҆  благолѣ́пна, матрѡ́но, дꙋ́хомъ позна́ласѧ є҆сѝ. (с. 165) 
А҆́гг҃льское жи́тельство на землѝ возлюби́ла  є҆сѝ, пою́щи непреста́ннѡ, на́съ ра́ди ѿ ст҃ы́ѧ дв҃ы за  мно́жество бла́гости воплоти́вшасѧ, и҆ є҆стество̀ же́нское  на врага̀ лꙋка́ваго оу҆крѣпи́вша. 
Бг҃оро́диченъ: 
Порабо́тисѧ грѣхо́мъ є҆стество̀ человѣ́ческое: но  сїѐ и҆зба́вила є҆сѝ, бцⷣе, лꙋка́выѧ рабо́ты, всѧ́ческихъ  влⷣкꙋ ро́ждши, показа́вшаго на́мъ жи́зни вхо́ды,  всенепоро́чнаѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Мч҃никъ дво́ица пострада́вше крѣ́пкѡ, вра́жїю  горды́ню на зе́млю низложи́сте, ѡ҆зари́вшесѧ бл҃года́тїю  несозда́нныѧ трⷪ҇цы, сла́внїи, ѻ҆нисі́форе и҆ порфѵ́рїе,  моли́тесѧ непреста́ннѡ ѡ҆ всѣ́хъ на́съ. 
І҆́косъ: 
Возмого́ша бжⷭ҇твенною крѣ́постїю, оу҆тве́рждшесѧ  хрⷭ҇то́вы во́ини, низложи́ти вра̑жїѧ совѣ́ты и҆  оу҆хищрє́нїѧ, къ свирѣ̑пымъ ко́нємъ кꙋ́пнѡ привѧ́зани,  и҆ стра́ждꙋще зако́ннѡ, на́мъ про́сѧтъ ѿ бг҃а долгѡ́въ  проще́нїѧ, и҆ разрѣше́нїѧ грѧдꙋ́щихъ и҆скꙋше́нїй, и҆  лю́тыхъ и҆збавле́нїѧ. тѣ́мъ ты́ѧ хва́лимъ при́снѡ, ꙗ҆́кѡ  при̑сныѧ къ бг҃ꙋ оу҆го́дники, молѧ́щыѧсѧ непреста́ннѡ ѡ҆  всѣ́хъ на́съ. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Бл҃горо́днѣйшїѧ твоеѧ̀ дꙋшѝ благорѡ́дныѧ твоѧ̑  нра́вы ꙗ҆влѧ́ѧ, и҆сповѣ́далъ є҆сѝ предъ мꙋчи́тєли,  ѻ҆нисі́форе мꙋ́чениче, бг҃а воплоще́нна. 
Вѣ́чнꙋю бжⷭ҇твеннꙋю свобо́дꙋ любѧ̀ твоемꙋ̀  влⷣчцѣ, ꙗ҆́кѡ благопослꙋшли́въ ра́бъ, спострада́лъ  є҆сѝ, и҆ съ ни́мъ ликꙋ́еши, порфѵ́рїе всеблаже́нне. 
Бжⷭ҇твенными кровьмѝ ва́шими, разжже́нный пла́мень  (с. 166) безбо́жїѧ оу҆гаси́вше, вопїе́те, всехва́льнїи:  ѻ҆тє́цъ на́шихъ бж҃е, бл҃гослове́нъ є҆сѝ. 
Да блаже́нныѧ и҆ безсме́ртныѧ сла́вы сподо́битесѧ,  блаже́ннꙋю пострада́сте сме́рть, бг҃освѣ̑тлыѧ ѕвѣ́зды  мы́сленнагѡ сл҃нца. 
Бг҃оро́диченъ: 
Воплоще́нно сло́во ѿ твои́хъ крове́й ражда́еши,  земны̑ѧ ѡ҆божи́ти благоволи́вшаго, дв҃о, воспѣва́ющыѧ.  ѻ҆тє́цъ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е во вѣ́ки. 
Ꙗ҆́кѡ го́рлица краснѣ́йша, соблюла̀ є҆сѝ бг҃ꙋ  цѣломꙋ́дрїѧ благоча́дїе, страсте́й непло́дствомъ,  блаже́ннаѧ, вопїю́ще: и҆́стиннѡ ѡ҆богати́вши, тобо́ю  спаса́ємыѧ. 
Мі́ръ, честна́ѧ, и҆ ꙗ҆̀же въ мі́рѣ ѡ҆ста́вивши въ  бж҃їей наде́жди, премі́рное ны́нѣ наслѣ́довала є҆сѝ  наслѣ́дїе, є҆ди́нствꙋющихъ сꙋ́щаѧ и҆́стиннѡ, матрѡ́но,  красота̀. 
Бг҃оро́диченъ: 
Разрѣша́ѧ є҆́ѵинꙋ клѧ́твꙋ, въ пренепоро́чнꙋю  всели́сѧ дв҃и́цꙋ, бл҃гослове́нїѧ и҆сто́чникъ и҆сточа́ѧ  вопїю́щымъ: бл҃гослове́нъ, пречⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
На крⷭ҇тѣ̀ пло́тїю пригвожде́ннаго, и҆ показа́вшаго  на́мъ ѻ҆рꙋ́жїе во спасе́нїе, ѻ҆́троцы, превозноси́те  хрⷭ҇та̀ бг҃а на́шего во вѣ́ки. 
Оу҆деса̀ терза́нїємъ преда́вше, растерза́сте  врага̀ несмы́сленное се́рдце, пребы́вше непоколе́блени  оу҆мо́мъ, великоимени́тїи вѣнцено́сцы. 
Кровьмѝ ва́шими ѻ҆́гнь оу҆гасѐ невѣ́дѣнїѧ,  страда́льцы, вѣ́рныхъ же напои́сте всѣ́хъ и҆ сердца̀ и҆  дꙋ́шы возраще́нїемъ бг҃озна́нїѧ. 
Во́лны лю́тыхъ мꙋче́нїй ѡ҆кормле́нїемъ хрⷭ҇то́вымъ  (с. 167) преидо́сте, и҆ къ приста́нищꙋ бжⷭ҇твеннагѡ црⷭ҇твїѧ  нбⷭ҇нагѡ приста́сте въ нетлѣ́нїе. 
Оу҆́глїе ѻ҆гне́мъ паракли́та распалѧ́еми, ꙗ҆́вѣ  мч҃ницы ꙗ҆́вльшесѧ, пожго́ша ле́сть вра́жїю, и҆  просвѣти́ша вселе́ннꙋю. 
Бг҃оро́диченъ: 
Цвѣ́тъ и҆збра́нный во оу҆до́лїихъ, ѻ҆трокови́це,  житїѧ̀ ѡ҆брѣ́тъ, возжелѣ̀ твоеѧ̀ добро́ты сло́во бж҃їе, и҆  воплоти́всѧ, ѡ҆благово́нстви вселе́ннꙋю. 
И҆́нъ. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Благоче́стїѧ нра́вы дꙋ́шꙋ оу҆краси́вши, матрѡ́но,  дх҃омъ бжⷭ҇твеннымъ бг҃ꙋ привела̀ є҆сѝ, чи́стаѧ, ли́къ  дѣ́въ, пою́щїи: благослови́те всѧ̑ дѣла̀ гдⷭ҇а, и҆  превозноси́те є҆го̀ во вѣ́ки. 
Твои́хъ по́тѡвъ тꙋ́чы бжⷭ҇твенною благода́тїю,  страсте́й тꙋ́чы, матрѡ́но, мꙋ̑тныѧ и҆зсꙋша́ютъ: сердца́ же  вѣ́рнѡ приходѧ́щихъ всегда̀ напаѧ́ютъ. тѣ́мъ тѧ̀  почита́емъ во всѧ̑ вѣ́ки. 
Тебѐ самꙋ́ю ѻ҆рꙋ̑жїи вѣ́ры воѡрꙋжи́вши  воздержа́нїѧ, не оу҆ѧзви́ласѧ є҆сѝ стрѣло́ю сла́сти,  пребыва́ющи посредѣ̀ мꙋже́й: и҆ дре́вле є҆́ѵꙋ  оу҆ѧзви́вшаго оу҆ѧзви́ла є҆сѝ копїе́мъ цѣломꙋ́дрїѧ,  матрѡ́но блаже́ннаѧ. 
Бг҃оро́диченъ: 
Сѐ дв҃а, ꙗ҆́кѡ глаго́летъ дх҃омъ и҆са́їа, и҆мѣ̀  во чре́вѣ и҆зба́вльшаго ны̀ ѿ а҆́дова чре́ва,  благоче́стнѡ вопїю́щыѧ: благослови́те всѧ̑ дѣла̀ гдⷭ҇а, и҆  превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ, клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. (с. 168) 
Возмого́ша, си́лою хрⷭ҇то́вою вжилѧ́еми, безплѡ́тныѧ  съ тѣ́ломъ побори́ти, до́блїи а҆дама́нти, столпѝ вѣ́ры,  и҆ ны́нѣ на нб҃сѣ́хъ веселѧ́тсѧ ѿ вѣ́ка съ  пострада́вшими. 
Ꙗ҆́кѡ колесни́ца словесѐ свѧще́ннаѧ бы́вше, къ  безсловє́снымъ привѧ́зани бы́сте, бжⷭ҇твеннїи мч҃ницы, и҆  къ приста́нищꙋ нбⷭ҇номꙋ достиго́сте, ра́дꙋющесѧ, и҆ побѣ́ды  по́чєсти прїѧ́сте. тѣ́мъ досто́йнѡ блажи́ми є҆стѐ. 
Тѣлеса̀ ва̑ша пангеа́нѡвъ сла́вный ны́нѣ и҆́мать  гра́дъ, мч҃ницы бжⷭ҇твеннїи, ѡ҆бога́щсѧ застꙋ̑пники ва́ми,  и҆ врачи̑, цѣлѧ́щими тѣле́съ и҆ дꙋ́шъ недꙋ́ги,  приходѧ́щихъ вѣ́рою всегда̀. 
Бжⷭ҇твеннаѧ дво́ица и҆ свѣтоза́рнаѧ, порфѵ́рїе  страстоте́рпче присносла́вный и҆ ѻ҆нисі́форе доблемꙋ́дрый,  трⷪ҇цѣ прест҃ѣ́й моли́тесѧ, ми́ръ и҆ лю́тыхъ и҆збавле́нїе  пода́ти дꙋша́мъ на́шымъ. 
Бг҃оро́диченъ: 
Ѡ҆дѣ́ѧвсѧ во всего́ мѧ во́лею влⷣка, ѿ твои́хъ  происхо́дитъ, всенепоро́чнаѧ, бжⷭ҇твенныхъ чре́слъ, ꙗ҆́кѡ  жени́хъ: и҆ млеко́мъ пита́етсѧ, и҆́же всю̀ тва́рь пита́ѧй  ма́нїемъ, бл҃гослове́ннаѧ приснодв҃о. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Ꙗ҆́кѡ бжⷭ҇твеннаѧ ты̀ голꙋби́ца, добродѣ́телей  позлаще́нными кри́лы, матрѡ́но сла́внаѧ, вы́спрь возлетѣ́ла  є҆сѝ, и҆ ны́нѣ воспочива́еши, и҆дѣ́же прпⷣбныхъ ли́цы,  и҆ пра́ведныхъ чи́ни, и҆ вѣ́чное весе́лїе, и҆ ра́дость  неизглаго́ланнаѧ. 
Лю́бѧщи ѿ жены̀ за оу҆тро́бы щедро́тъ  возсїѧ́вшаго, незаходи́маго сл҃нца разжже́ннꙋю и҆ неꙋдо́бь  прохо́днꙋю, оу҆до́бнѡ про́йде чи́стаѧ стезю̀ по́стнꙋю,  де́мѡны попалѧ́ющи, и҆ стра̑сти плотскі̑ѧ и҆зсꙋша́ющи. (с.  169) 
Бжⷭ҇твеннаѧ па́мѧть твоѧ̀ на́мъ свѣтлѣ́йши со́лнца  возсїѧ̀, просвѣща́ющи на̑ша сердца̀ и҆ помышлє́нїѧ: въ  ню́же помина́й на́съ, вѣ́рою творѧ́щихъ ю҆̀, матрѡ́но  сла́внаѧ, дерзнове́нїе къ бг҃ꙋ и҆́стиннѡ и҆мꙋ́щи. 
Бг҃оро́диченъ: 
Носѧ́щи, ѻ҆трокови́це, рꙋка́ми, всѧ́чєскаѧ  ма́нїемъ носѧ́щаго, рꙋки́ мѧ и҆зба́ви чꙋжда́гѡ  хода́тайствомъ твои́мъ: и҆ свѣ́томъ твои́мъ моѐ  помышле́нїе просвѣтѝ, и҆ ѿчꙋждѝ страсте́й неѡсла́бнѡ  борю́щихъ мѧ̀. 
Свѣти́ленъ. Подо́бенъ: Жєны̀ оу҆слы́шите: 
Мꙋ́ченики почти́мъ, страда̑нїи возсїѧ́вшихъ, и҆  ѡ҆зари́вшихъ мі́ръ мꙋ́ченическими свѣтлостьмѝ,  ѻ҆нисі́фора сла́внаго, и҆ съ ни́мъ порфѵ́рїа: и҆́бо сі́и  мо́лѧтсѧ ѡ҆ на́съ, любо́вїю соверша́ющихъ па́мѧть и҆́хъ. 
Сла́ва, прпⷣбныѧ: 
Посредѣ̀ мꙋже́й всели́ласѧ є҆сѝ, матрѡ́но  присносла́внаѧ, прїе́мши ѻ҆́бразъ, ѽ стра́нно чꙋ́до!  прпⷣбнаѧ, ка́кѡ оу҆таи́ласѧ є҆сѝ мꙋчи́телѧ, тве́рдѡ  при́снѡ ѡ҆горча́ющасѧ; поще́нїемъ и҆ моли́твами и҆ бдѣ̑нїи  непреста́нными сегѡ̀ главꙋ̀ сокрꙋши́ла є҆сѝ. 
И҆ ны́нѣ, бг҃оро́диченъ: 
Ра́дꙋйсѧ, бж҃їѧ пала́то: ра́дꙋйсѧ, горо̀  ѡ҆сѣне́ннаѧ: ра́дꙋйсѧ, неѡпали́маѧ кꙋпино̀: ра́дꙋйсѧ,  прⷭ҇то́ле сла́вы: ра́дꙋйсѧ, бжⷭ҇твеннаѧ трапе́зо: ра́дꙋйсѧ,  ста́мно всезлата́ѧ: ра́дꙋйсѧ, свѣ́щниче всесвѣ́тлый:  ра́дꙋйсѧ, ле́гкїй ѻ҆́блаче, дв҃ома́ти марі́е. 


(с. 170) 
Мѣ́сѧца тогѡ́же въ і҃-й де́нь. 
Ст҃ы́хъ а҆пⷭ҇лъ, є҆ра́ста, ѻ҆лѵ́мпа, родїѡ́на, и҆  и҆̀же съ ни́ми. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Всехва́льнїи мч҃ницы: 
Мі́ра и҆сполнє́нїѧ, ꙳ ꙗ҆́кѡ ѻ҆рлѝ крила́тїи ꙳  пресвѣ́тлѡ преходѧ́ще, ꙳ свѧщеннопроповѣ́дницы, ꙳  оу҆ловлє́нныѧ ѿ ѕлодѣ́ѧ, ꙳ привлеко́сте къ вѣ́рѣ  непоро́чнѣй. ꙳ тѣ́мъ моли́тесѧ ꙳ дарова́ти дꙋша́мъ на́шымъ  ꙳ ми́ръ и҆ ве́лїю ми́лость. 
Те́ртїа и҆ сѡсїпа́тра ꙳ гла́сы свѧще́нными почти́мъ,  ꙳ и҆ ѻ҆лѵ́мпа и҆ родїѡ́на, ꙳ и҆ съ си́ми є҆ра́ста  свѧщеннотаи́нника, ꙳ и҆ бжⷭ҇твеннаго кꙋа́рта, ꙳ сла́вѧщыѧ  хрⷭ҇та̀ бг҃а на́шего, ꙳ и҆ молѧ́щыѧ є҆го̀, ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Ꙗ҆зы́ки приведо́сте хрⷭ҇тꙋ̀ бг҃ꙋ, бл҃же́ннїи: ꙳  и҆зба́влены кро́вїю ꙳ благоволи́вшагѡ на землѝ роди́тисѧ, ꙳  и҆ крⷭ҇тъ и҆ сме́рть претерпѣ́вшагѡ ꙳ во́лею, всемꙋ́дрїи. ꙳  є҆го́же ны́нѣ моли́те, ꙳ дарова́ти дꙋша́мъ на́шымъ ꙳ ми́ръ  и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: 
Всепѣ́таѧ влⷣчце, ꙳ наде́жде вѣ́рныхъ и҆  оу҆твержде́нїе, ꙳ прибѣ́жище и҆ по́мощь, ꙳ тѧ̀ мо́лимъ, ꙳  ѿ всѧ́кїѧ бѣды̀ рабы̑ твоѧ̑ сохранѝ, ꙳ вѣ́рою  покланѧ́ющыѧсѧ ржⷭ҇твꙋ̀ твоемꙋ̀. ꙳ є҆го́же молѝ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Крⷭ҇тобг҃оро́диченъ: 
Своего̀ а҆́гнца, ꙳ а҆́гница и҆ непоро́чнаѧ влⷣчца,  ꙳ на крⷭ҇тѣ̀ ꙗ҆́кѡ ви́дѣвши ви́да не и҆мꙋ́ща, нижѐ  добро́ты, оу҆вы̀ мнѣ̀, рыда́ющи, гл҃го́лаше: ꙳ гдѣ̀  добро́та твоѧ̀ за́йде, (с. 171) сладча́йшїй; ꙳ гдѣ̀  бл҃голѣ́пїе; ꙳ гдѣ̀ благода́ть блиста́ющаѧ ꙳ ѻ҆́браза  твоегѡ̀, ꙳ сн҃е мо́й любе́знѣйшїй; 
Тропа́рь, гла́съ г҃: 
А҆пⷭ҇ли ст҃і́и, моли́те ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
На оу҆́трени, ѻ҆́ба канѡ́на ѻ҆ктѡ́иха, и҆ ст҃ы́хъ  на д҃, є҆гѡ́же краегране́сїе: 
Бг҃оглагѡ́ливыѧ оу҆ченикѝ пою̀ спротѧже́ннѡ.  І҆ѡ́сифъ. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Бжⷭ҇твеннїи сꙋ́ще оу҆ченицы̀, вопло́щшагѡсѧ за  милосе́рдїе бг҃а на́шегѡ: того̀ моли́те, грѣхѡ́въ дарова́ти  проще́нїе, соверша́ющымъ ва́шꙋ па́мѧть, блаже́ннїи. 
Зерца̑ла бж҃їѧ свѣтови̑днаѧ, вмѣсти́тєльна тогѡ̀  подаѧ́нїй ꙗ҆ви́стесѧ, бл҃же́ннїи, всѣ̑мъ вѣ̑рнымъ,  благода́тельнѡ даю́ще сп҃си́тєльныѧ зари̑, бг҃ови́дцы  а҆пⷭ҇ли. 
Возсїѧ́ша всѣ̑мъ просвѣще́нїе, ѡ҆заре́нїй  и҆сто́чникъ поче́рпше, є҆ра́стъ и҆ те́ртїй, и҆ ѻ҆лѵ́мпъ,  и҆ родїѡ́нъ, и҆ сѡсїпа́тръ кꙋ́пнѡ съ кꙋа́ртомъ, ꙗ҆̀же  благоче́стнѡ оу҆блажи́мъ. 
Бг҃оро́диченъ: 
Ро́дъ человѣ́ческїй твои́мъ ржⷭ҇тво́мъ, дв҃о,  ѡ҆бнови́ла є҆сѝ, сло́во бо родила̀ є҆сѝ ѻ҆́ч҃ее, въ  пло́ть ме́ртвеннꙋю ѡ҆дѣ́ѧвшеесѧ, и҆ безсме́ртїѧ пꙋти̑ на́мъ  показа́вшее. 
Пѣ́снь г҃. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й: ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. (с.  172) 
Сло́во ꙗ҆́кѡ свѣти́льникъ мы́сленный проносѧ́ще,  а҆пⷭ҇ли, бг҃опоко́рнѡ всю̀ тва́рь проидо́сте, тоѧ̀ мра́къ  разгонѧ́юще, и҆ сы́ны ꙗ҆влѧ́юще свѣ́та бл҃года́тїю, но́щи  невѣ́дѣнїѧ рабо́тающыѧ. 
Глагѡ́лъ ва́шихъ прⷪ҇ро́чески во всю̀ и҆зы́де  вселе́ннꙋю вѣща́нїе спаси́тельное, и҆ дѣ́лъ свѣ́тлое  показа́нїе всю̀ зе́млю ѡ҆бтечѐ, дꙋ́шы просвѣща́ющее,  бг҃оглаго́ливїи гдⷭ҇ни а҆пⷭ҇ли. 
Все́льсѧ въ дꙋша́хъ ва́шихъ, мꙋ́дрїи, дх҃ъ  всест҃ы́й, бг҃ови́дны весьма̀ содѣ́ла: всю́дꙋ мі́ръ  ѡ҆бходѧ́ще, хра́мы разори́сте і҆́дѡльскїѧ бл҃года́тїю, и҆  бг҃ꙋ цр҃кви воздвиго́сте. 
Бг҃оро́диченъ: 
Сн҃а ѻ҆́ч҃а є҆диноро́днаго, безма́тернѧ пе́рвѣе  и҆ и҆зъ тебє̀ рожде́нна оу҆вѣ́дѣвше без̾ѻ́ч҃а бж҃їю  мт҃рь и҆сповѣ́даемъ тѧ̀, безстра́стнѡ ро́ждшꙋю, и҆ дв҃ꙋ  пребы́вшꙋ па́че сло́ва, мр҃і́е бг҃оневѣ́сто. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Ꙗ҆ви́сѧ дне́сь а҆пⷭ҇лъ честно́е торжество̀,  подаю́щее ꙗ҆́вѣ всѣ̑мъ прегрѣше́нїй ѡ҆ставле́нїе,  соверша́ющымъ и҆́хъ па́мѧть. 
Та́же сѣда́ленъ, гла́съ а҃. Подо́бенъ: Гро́бъ  тво́й: 
Є҆ра́ста и҆ ѻ҆лѵ́мпа, сѡсїпа́тра и҆ те́ртїа,  родїѡ́на кꙋ́пнѡ и҆ кꙋа́рта па́мѧть согла́снѡ почти́мъ, къ  ни̑мъ воспѣва́юще: бжⷭ҇твеннїи проповѣ́дателїе, и҆ слꙋги̑  сло́ва, дꙋ́шы на́шѧ вѣ́чнꙋющїѧ мꙋ́ки моли́твами ва́шими  и҆зба́вите. 
Сла́ва, и҆ ны́нѣ, бг҃оро́диченъ: 
Безневѣ́стнаѧ, чⷭ҇таѧ бцⷣе дв҃о, є҆ди́на  вѣ́рныхъ предста́тельнице и҆ покро́ве, бѣ́дъ и҆ скорбе́й  и҆ лю́тыхъ ѡ҆бстоѧ́нїй всѧ̑ и҆зба́ви, на тѧ̀ оу҆пова́нїе,  ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными  моли́твами твои́ми. 
Крⷭ҇тобг҃оро́диченъ: 
Нескве́рнаѧ а҆́гница а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи, вѣща́ше, мт҃рски  восклица́ющи: (с. 173) ка́кѡ претерплю̀ твоѐ, є҆́же па́че  сло́ва, сн҃е мо́й, сни́тїе и҆ вѡ́льныѧ стрⷭ҇ти, бж҃е  пребл҃гі́й; 
Пѣ́снь д҃. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Оу҆тверждє́нїѧ дре́вле неꙋтверждє́нымъ бы́вше,  раскопа́сте ва́шими бг҃ода́нными оу҆чє́нїи вра̑жїѧ  тверды̑ни всера̑зныѧ, и҆ запꙋстѣ́нїю преда́сте, бг҃ови́днїи  сп҃совы а҆пⷭ҇ли. 
Вельмѝ хрⷭ҇тѡ́ва вели̑чїѧ проповѣ́дающе,  оу҆ма́ленїи всеконе́чнѡ, великопроповѣ̑дницы, земны̑ѧ  вельмѝ просвѣти́сте свѣ́тлѡ, вели́чїемъ бл҃года́ти  соверши́вше, бж҃е́ственнїи а҆пⷭ҇ли. 
Да похва́литсѧ бжⷭ҇твенный ѻ҆лѵ́мпъ пѣснопѣ́ньми,  и҆ родїѡ́нъ съ ни́мъ да возвели́читсѧ благоче́стнѡ, тече́нїе  соверши́вше мꙋче́нїѧ, съ петро́мъ бг҃опроповѣ́дникомъ въ  ри́мѣ, глава́ми ѿсѣка́еми. 
Бг҃оро́диченъ: 
Чꙋде́съ бо́льше всѣ́хъ, всенепоро́чнаѧ, въ тебѣ̀  новосодѣ́ѧвшеесѧ чꙋ́до показа́сѧ ꙗ҆́вственнѡ: бг҃а бо  родила̀ є҆сѝ тѣле́снѣ, земны̑мъ за милосе́рдїе  соедини́вшасѧ, въ несли́тнѣмъ соедине́нїи, бг҃оневѣ́сто. 
Пѣ́снь є҃. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Мꙋ́дрость ѻ҆́ч҃а всѐ ѡ҆сꙋществова́вшаѧ,  оу҆чи́тели въ мі́ръ ва́съ посла̀, въ мꙋ́дрости дх҃а и҆  и҆́стины, ꙗ҆вле́нїемъ всѧ̑ оу҆мꙋдрѧ́ющыѧ, сла́внїи. 
Сло́ва вмета́юще, всемꙋ́дрїи, оу҆́дицꙋ,  возвлеко́сте и҆зъ глꙋбины̀ невѣ́дѣнїѧ бл҃года́тїю ры́бъ  сꙋ́щыѧ безгла́сншыѧ, и҆ гдⷭ҇ꙋ вѣ́ровавшыѧ приведо́сте. (с.  174) 
Восхва́лимъ ѻ҆лѵ́мпа, и҆ вели́каго родїѡ́на, и҆  те́ртїа, и҆ сѡсїпа́тра, кꙋ́пнѡ и҆ є҆ра́ста, и҆ бжⷭ҇твеннаго  кꙋа́рта, хрⷭ҇топроповѣ́дники, и҆ всѣ́хъ благочести́выхъ  защи́тники. 
Бг҃оро́диченъ: 
Зачала̀ є҆сѝ сло́вомъ сло́во, всенепоро́чнаѧ, и҆  родила̀ є҆сѝ па́че оу҆ма̀ и҆ сло́ва, бг҃оневѣ́стнаѧ,  бы́вша, бцⷣе, чл҃вѣ́ка. тѣ́мъ тѧ̀ словєсы̀  бг҃одохнове́нными всегда̀ оу҆блажа́емъ. 
Пѣ́снь ѕ҃. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
Пречестні́и, ꙗ҆́кѡ ка́менїе валѧ́ющесѧ на землѝ,  привали́сте къ благоче́стїю и҆́же нра́вомъ лꙋка́вымъ  ка́менїю нечꙋ́вственномꙋ слꙋжа́щыѧ, бг҃ови́днїи сло́ва  таи́нницы блаже́ннѣйшїи. 
Є҆ди́ницꙋ въ трїе́хъ ли́цѣхъ неразлꙋ́чнꙋ,  несли́тнꙋ проповѣ́дающе, многобо́жнꙋю ѿ землѝ разори́сте  ле́сть, неле́стнїи хрⷭ҇тѡ́вы а҆пⷭ҇ли, и҆ лю́тѣ  прельщє́нныѧ къ свѣ́тꙋ бг҃озна́нїѧ наста́висте. 
Ра́зꙋмы кра́сными несмы́сльство немꙋ́дрыхъ,  премꙋ́дрїи а҆пⷭ҇ли, разори́сте, и҆ оу҆тверди́сте бг҃ꙋ  всецр҃ю̀ є҆ди́номꙋ вѣ́ровати, тва́рь всю̀ бжⷭ҇твенными  свѣтоли̑тїи оу҆краша́ющемꙋ. 
Бг҃оро́диченъ: 
Ꙗ҆́кѡ и҆но́е не́бо, пе́рвагѡ, влⷣчце, ꙗ҆́вльшисѧ  вы́шшее, тѧ̀ сла́вимъ, сл҃нце на́мъ пра́вды возсїѧ́вшее, и҆  глꙋбо́кꙋю невѣ́дѣнїѧ тмꙋ̀ ѿгна́вшее. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Бжⷭ҇твеннымъ свѣ́томъ оу҆́мъ ѡ҆зари́вше,  виті̑йскаѧ плетє́нїѧ мꙋ́дрѣ разори́сте: и҆ ꙗ҆зы́ки всѧ̑  оу҆лови́вше, а҆пⷭ҇ли сла́внїи, влⷣцѣ приведо́сте, трⷪ҇цꙋ  бжⷭ҇твеннꙋю сла́вити наꙋча́юще. (с. 175) 
І҆́косъ: 
Ꙗ҆́кѡ оу҆ч҃ницы̀ всѣ́хъ влⷣки, мре́жею,  бг҃ови́дцы, ва́шихъ моли́твъ, и҆зъ глꙋбины̀ прегрѣше́нїй  и҆звлецы́те смире́ннꙋю дꙋ́шꙋ мою̀, сѣтьмѝ оу҆ловле́ннꙋю  де́мѡнскихъ ко́зней: да до́брѣ преше́дъ про́чее вре́мѧ  живота̀ моегѡ̀, пою̀ ва́съ любо́вїю, и҆ просла́влю житїѐ  ва́ше непоро́чное, є҆́же на землѝ соверши́сте, лю́тѣ  ѡ҆мрачє́нныѧ просвѣти́вше, трⷪ҇цꙋ бжⷭ҇твеннꙋю сла́вити  наꙋча́юще. 
Пѣ́снь з҃. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ,  вѣ́рнїи, ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Тѧ̀ свѧще́нна і҆коно́ма, є҆ра́сте, цр҃кве  хрⷭ҇то́вы, сꙋ́щїѧ во і҆ерⷭ҇ли́мѣ, пишѧ̀, проповѣ́даше  па́ѵелъ а҆пⷭ҇лъ, съ ни́миже тѧ̀ почита́емъ, пою́ще хрⷭ҇тꙋ̀:  хва́льный ѻ҆тцє́въ на́шихъ бж҃е, бл҃гослове́нъ є҆сѝ. 
Терпѣ́нїемъ и҆скꙋше́нїй, и҆ скорбе́й, и҆ гоне́нїй  и҆скꙋси́всѧ, и҆ ꙗ҆́звами хрⷭ҇то́выми оу҆добрѧ́емь,  є҆ра́сте пребога́те, велегла́снѡ взыва́лъ є҆сѝ: хва́льный  ѻ҆тцє́въ бж҃е, бл҃гослове́нъ є҆сѝ. 
Зако́на но́вагѡ ꙗ҆ви́лсѧ є҆сѝ, кꙋа́рте,  возвѣсти́тель, ве́тхагѡ беззако́нїѧ ѿводѧ̀  чꙋждемꙋ́дрєнныѧ, и҆ къ возновле́нїю жи́зни преводѧ̀  зовꙋ́щыѧ: хва́льный ѻ҆тцє́въ бж҃е, бл҃гослове́нъ є҆сѝ. 
Бг҃оро́диченъ: 
Ѻ҆́ч҃ее сло́во соприсносꙋ́щное, ꙗ҆́вльшеесѧ  земны̑мъ воплоти́ла є҆сѝ, и҆ тѣ́ломъ, ѻ҆трокови́це,  породила̀ є҆сѝ человѣ́ка бы́вша, да спасе́тъ человѣ́ка,  хва́льный ѻ҆тцє́въ бг҃ъ и҆ препросла́вленъ. 
Пѣ́снь и҃. І҆рмо́съ: 
Въ пещѝ ѻ҆́троцы і҆и҃левы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  гл҃го́люще: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте  и҆ превозноси́те во всѧ̑ вѣ́ки. (с. 176) 
Нерасте́рзни столпѝ хрⷭ҇то́вы ꙗ҆́вльшесѧ цр҃кве,  разори́сте ѕлоче́стїѧ стѣ́ны всѧ̑, вѣ̑рныѧ же, ꙗ҆́кѡ  ка́менїе, назда́вше на ка́мени вѣ́ры, вопїю́щыѧ: всѧ̀  дѣла̀ гдⷭ҇а по́йте, и҆ превозноси́те є҆го̀ во вѣ́ки. 
Законополо́жницы ꙗ҆ви́стесѧ вы̀, дх҃а зако́нъ  написꙋ́юще въ сердца́хъ вѣ́рныхъ, всеблаже́ннїи, и҆́мже  просвѣща́еми вопїѧ́хꙋ: всѧ̑ дѣла̀ гдⷭ҇а по́йте, и҆  превозноси́те є҆го̀ во вѣ́ки. 
Оу҆краси́всѧ, блаже́нный ѻ҆лѵ́мпе, въ ѻ҆́ньже  де́нь пе́тръ вели́кїй коне́цъ прїѧ́тъ, ꙗ҆́вѣ сконча́всѧ,  кꙋ́пнѡ съ родїѡ́номъ мече́мъ, повелѣ́нїемъ не́рѡна,  беззако́ннагѡ царѧ̀: и҆ совокꙋпи́стесѧ нбⷭ҇нымъ ликѡ́мъ. 
Бг҃оро́диченъ: 
Ста́мна дре́вле и҆мꙋ́щаѧ ма́ннꙋ, чⷭ҇таѧ,  ѡ҆бразова́ше тѧ̀: хрⷭ҇та́ бо, сла́дость на́шꙋ, носи́ла  є҆си́ бо чре́вѣ, и҆ пло́тїю родила̀ є҆сѝ, и҆збавлѧ́ющаго  всѧ́кїѧ го́рести безмѣ́стныхъ прегрѣше́нїй, превозносѧ́щыѧ  того̀ во вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Ра́внѡ тече́нїе соверши́вше, ра́внѡ ѿ влⷣки  сло́ва ѡ҆бога́щшесѧ, ра́вныхъ дх҃а дарѡ́въ сподо́бистесѧ, и҆  по́честей ра́вныхъ полꙋчи́сте, а҆пⷭ҇ли гдⷭ҇ни,  просвѣти́телїе серде́цъ на́шихъ. 
Ꙗ҆́коже нбⷭ҇ныѧ ѕвѣ́зды, бг҃озна́меньми всю̀  зе́млю просвѣти́сте, тмꙋ̀ глꙋбо́кꙋю невѣ́дѣнїѧ  ѿгна́вше, и҆ сы́ны днѐ показа́вше, дре́вле порабощє́нныѧ  козньмѝ вражде́бника. 
По́лкъ ѕлоꙋ́мныхъ погꙋби́сте, во глꙋбинꙋ̀ дре́вле  ври́нꙋвшихъ ꙗ҆зы́ки люде́й: мно́жество же бг҃ꙋ приведо́сте  спаса́емыхъ, чинѡ́мъ совокꙋплѧ́еми невеще́ственныхъ си́лъ,  всеизбра́ннїи хрⷭ҇то́вы а҆пⷭ҇ли. (с. 177) 
Вше́дше къ премі̑рнымъ ѻ҆лѵ́мпъ вели́кїй и҆  сѡсїпа́тръ, те́ртїй кꙋ́пнѡ и҆ родїѡ́нъ, и҆ кꙋа́ртъ, и҆  є҆ра́стъ свѧще́ннѣйшїй, и҆ ны́нѣ ѡ҆ мі́рѣ и҆зба́вителѧ  мо́лѧтъ. 
Бг҃оро́диченъ: 
Пощадѝ лю́ди твоѧ̑, гдⷭ҇и, нахожде́нїѧ ва́рварскагѡ  на́съ и҆збавлѧ́ѧ, и҆ грѣхѡ́въ и҆ напа́стей и҆ мꙋ́ки  вѣ́чныѧ, моли́твами ро́ждшїѧ тѧ̀ дв҃ы прест҃ы́ѧ, и҆  сла́вныхъ а҆пⷭ҇лъ твои́хъ. 
Свѣти́ленъ. Поⷣ: Нб҃о ѕвѣзда́ми: 
Свѣ̑тлаѧ прїѧ́тєлища дх҃а ст҃а́гѡ, пресвѣ̑тлыѧ  зари̑ невече́рнѧгѡ днѐ, свѣтода́тєльнаѧ мѡ́лнїѧ, а҆пⷭ҇лы,  въ пѣ́снехъ вѣ́рнѡ просла́вимъ всѝ. 
Бг҃оро́диченъ: 
Тѧ̀ застꙋ́пницꙋ всѝ и҆́мамы грѣ́шнїи, ѽ прест҃а́ѧ  дв҃о! ты̀ благоꙋвѣ́тлива на́мъ содѣ́лай сн҃а твоего̀  мт҃рними твои́ми мольба́ми. 


(с. 177) 
Мѣ́сѧца тогѡ́же въ а҃і-й де́нь. 
Ст҃ы́хъ мч҃никъ, ми́ны, ві́ктора и҆ вїке́нтїа: 
И҆ ст҃ы́ѧ мч҃ницы стефані́ды. 
И҆ прпⷣбнагѡ ѻ҆ц҃а̀ на́шегѡ и҆ и҆сповѣ́дника  ѳео́дѡра стꙋді́та. 
И҆ ст҃а́гѡ и҆ бл҃же́ннагѡ маѯі́ма ю҆ро́дивагѡ,  моско́вскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры мч҃никѡвъ, гла́съ  д҃. Поⷣ: Ꙗ҆́кѡ до́блѧ: 
Трезꙋ̑бцы стрѣка́емь, ꙳ воло́выми жи́лами бїе́мь, ꙳  и҆ ѻ҆гне́мъ тѣ́ло твоѐ и҆знꙋрѧ́емо, ꙳ не ѿве́рглсѧ  є҆сѝ и҆́мене хрⷭ҇то́ва спаси́тельнагѡ, ꙳ не побѣди́лсѧ  є҆сѝ по́мысломъ, ꙳ ни кꙋмі́рѡмъ поже́рлъ є҆сѝ: ꙳ но  бы́лъ є҆сѝ самово́льное (с. 178) заколе́нїе, ꙳ и҆ же́ртва  чиста́ же и҆ соверше́нна, мч҃ниче ми́но, ꙳ влⷣцѣ твоемꙋ̀. 
Ѻ҆чесы̀ и҆збода́емь, ꙳ и҆ на дре́вѣ повѣ́шаемь, ꙳  и҆ свѣща́ми всю́дꙋ пали́мь, ꙳ и҆ свирѣ́пствомъ сꙋдѧ́щагѡ  жи̑лы прерѣ́заемь, ꙳ и҆ мече́мъ во главꙋ̀ оу҆сѣка́емь, ꙳  ра́довалсѧ є҆сѝ, ві́кторе сла́вне, ꙳ страда́льче сп҃совъ,  ꙳ побѣди́въ вра̑жїѧ ѡ҆полчє́нїѧ, ꙳ дѣ́йствомъ дх҃а  ст҃а́гѡ. 
Вѣнча́ тѧ гдⷭ҇и благода́тей вѣнце́мъ, ꙳ стефані́до  многострада́льнаѧ: ꙳ во́льно бо тебѐ самꙋ́ю мꙋ́камъ  предала̀ є҆сѝ ꙳ дꙋше́вною до́блестїю, ꙳ привѧ́зана же  двѣма̀ ꙳ раздѣли́ласѧ є҆сѝ фі́никома, ꙳ и҆ возлетѣ́ла  є҆сѝ къ бг҃ꙋ ꙗ҆́кѡ вра́бїй, ꙳ пло́ть въ рꙋ́цѣ  ѡ҆ста́вльши лови́телей, ꙳ мꙋ́ченице достосла́внаѧ. 
И҆́ны стїхи̑ры прпⷣбнагѡ, гла́съ и҃. Подо́бенъ: Ѽ  пресла́внагѡ чꙋдесѐ! 
Ѻ҆́ч҃е ѳео́дѡре, ꙳ и҆́стиннѡ тезоимени́та, ꙳ па́че  оу҆ма̀ дарова̑нїѧ прїе́мъ, ꙳ благоче́стнѡ препо́далъ є҆сѝ  лю́бѧщымъ тѧ̀: ꙳ и҆ оу҆мно́живъ, бл҃же́нне, тала́нтъ, ꙳  бжⷭ҇твенный гла́съ оу҆слы́шалъ є҆сѝ, ꙳ внꙋ́трь зовꙋ́щъ  тѧ̀ черто́га, ꙳ и҆дѣ́же ны́нѣ живе́ши, ꙳ оу҆ прⷭ҇то́ла  всецр҃ѧ̀, досточꙋ́дне. 
Ѻ҆́ч҃е ѻ҆тцє́въ ѳео́дѡре, ꙳ ты̀ мона́шествꙋющихъ  мно́жєства ꙳ хрⷭ҇тꙋ̀ приве́лъ є҆сѝ, ꙳ спасе́нїѧ вина̀  бы́въ бг҃оподо́бна, ꙳ оу҆че́ньми ѡ҆зарѧ́емь, ꙳ и҆  предста́тельствы дꙋ́шъ оу҆краша́емь, ꙳ оу҆ста̀ показꙋ́емь  гдⷭ҇нѧ, всемꙋ́дре, прⷪ҇ро́чески: ꙳ є҆мꙋ́же ны́нѣ  предстоѧ̀, ꙳ на́съ помина́й. 
Бл҃года́ть ѻ҆би́льнаѧ дх҃а, ꙳ свѧщеннотаи́нниче  мꙋ́дре, ꙳ и҆злїѧ́сѧ оу҆стна́ми твои́ми, ꙳ и҆сто́чникъ  и҆скипѣ̀ оу҆че́нїй, ѳео́дѡре, ꙳ благоче́стїѧ ꙗ҆́вльши  побо́рника, и҆ и҆́стины ѕѣ́льна соглаго́льника, ꙳ сто́лпъ  и҆ тве́рдь правосла́вныѧ вѣ́ры, ꙳ мона́шескагѡ житїѧ̀ ꙳  и҆звѣ́стнѣйшее пра́вило, всемꙋ́дре. 
Сла́ва, мч҃никѡвъ, гла́съ ѕ҃. Вѷзанті́ево: 
Па́ки на́мъ лѣ́тнѧѧ па́мѧть мі́ра свѣти̑лъ  возсїѧ̀, (с. 179) ми́ны же и҆ ві́ктора и҆ вїке́нтїа,  вѣ́рныхъ сердца̀ просвѣща́ющи, и҆̀же за хрⷭ҇та̀ и҆ за  крⷭ҇тъ є҆гѡ̀ борьба́ми. тѣ́мже сла́вою и҆ че́стїю  вѣнча́вшаго ты́ѧ хрⷭ҇та̀ бг҃а на́шего, въ пѣ́снехъ  почита́емъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Лю́ди беззако́ннѣйшыѧ, непра́веднѡ пригвожда́ющыѧ  тѧ̀ на дре́вѣ, дв҃а чⷭ҇таѧ, и҆ мт҃и твоѧ̀ зрѧ́щи, ꙗ҆́кѡ  сѷмеѡ́нъ проречѐ, оу҆тро́бою, сп҃се, оу҆ѧзвлѧ́шесѧ. 
На стїхо́внѣ ѻ҆ктѡ́иха. Та́же: стїхи́ра мч҃никѡвъ,  гла́съ в҃. 
Сті́хъ: Мнѡ́ги скѡ́рби пра́вєднымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. 
Прїиди́те, любострада́льцы, трисїѧ́нный мч҃никъ  почти́мъ ли́къ, ми́нꙋ, и҆ ві́ктора, и҆ вїке́нтїа: ꙗ҆́кѡ  крѡ́ви да́ша и҆ кꙋпи́ша вѣ́чнꙋю жи́знь. тѣ́мъ и҆  терпѣли́вѡ противоглаго́лахꙋ ѕлы́хъ ѡ҆брѣта́телю: не  предсꙋжда́емъ тлѣ̑ннаѧ нетлѣ́нныхъ, не во́инствꙋемъ царю̀  ме́ртвеннꙋ земно́мꙋ, но живꙋ́щемꙋ цр҃ю̀ во́инствꙋемъ,  при́снѡ вопїю́щꙋ вѣ̑рнымъ: вѣ́рꙋѧй въ мѧ̀, а҆́ще и҆  оу҆́мретъ, жи́въ бꙋ́детъ. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ, тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ: де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ  поро́ка поревнова́лъ є҆сѝ: дерзнове́нїе и҆мѣ́ѧ ко гдⷭ҇ꙋ,  ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ  вопїѧ́ше: что̀ стра́нное, є҆́же ви́жꙋ, та́инство, сн҃е  мо́й; ка́кѡ на дре́вѣ оу҆мира́еши пло́тїю повѣ́шенъ,  жи́зни пода́телю; 
Тропа́рь, гла́съ д҃:  
Мч҃ницы твоѝ, гдⷭ҇и, во страда́нїихъ свои́хъ  вѣнцы̀ (с. 180) прїѧ́ша нетлѣ̑ннаѧ ѿ тебє̀, бг҃а  на́шегѡ: и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немощны̑ѧ де́рзѡсти. тѣ́хъ  моли́твами спасѝ дꙋ́шы на́шѧ. 
Сла́ва, прпⷣбнагѡ, гла́съ и҃: 
Правосла́вїѧ наста́вниче, благоче́стїѧ оу҆чи́телю  и҆ чистоты̀, вселе́нныѧ свѣти́льниче, мона́шествꙋющихъ  бг҃одꙋхове́нное оу҆добре́нїе, ѳео́дѡре премꙋ́дре,  оу҆че́ньми твои́ми всѧ̑ просвѣти́лъ є҆сѝ: цѣвни́це  дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: 
На оу҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀, на и҃. 
Канѡ́нъ мч҃никѡвъ, і҆ѡа́нна мона́ха. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще, въ не́й погрꙋжє́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Лю́дїе свѧще́ннїи съ мѡѷсе́емъ сла́внымъ, и҆ съ  марїа́мъ, жено́ю мꙋ́дрою и҆ прⷪ҇ро́чицею, не глꙋбинꙋ̀  чермнꙋ́ю, но ны́нѣ, ми́ны страда́льца проходѧ́ще мо́ре  пѡ́двигъ сла́внѡ, пое́мъ бг҃ꙋ на́шемꙋ, ꙗ҆́кѡ просла́висѧ. 
Ꙗ҆́ростїю преще́нїѧ и҆ ре́вностїю гнѣ́ва дыша̀,  свирѣпогꙋби́тель и҆ беззако́нный мꙋчи́тель, ꙗ҆́кѡ  хрⷭ҇то́въ во́инъ предста́ти и҆зво́лилъ є҆сѝ, ми́но,  благоче́стїѧ побо́рниче. є҆мꙋ́же и҆ свѣти́льникъ ꙗ҆ви́лсѧ  є҆сѝ, взыва́ѧ: пое́мъ бг҃ꙋ на́шемꙋ, ꙗ҆́кѡ просла́висѧ. 
Є҆гда̀ возвы́шꙋсѧ, привле́къ земны̑ѧ, ты̀, хрⷭ҇тѐ,  проре́клъ є҆сѝ, дѣ́ломъ же соверши́лъ є҆сѝ,  мꙋ́ченичєскїѧ чи́ны и҆ лю́ди ѿ конє́цъ призва́въ, въ  ра́дости пою́щыѧ: пое́мъ бг҃ꙋ на́шемꙋ, ꙗ҆́кѡ просла́висѧ. 
Бг҃оро́диченъ: 
Же́злъ а҆арѡ́новъ прозѧ́бшїй, и҆́же ѿ і҆ессе́а (с.  181) проѡбразова́ше возра́стшїй ко́рень тѧ̀, дв҃о,  нетлѣ́нный цвѣ́тъ мі́рꙋ возсїѧ́вшꙋю бг҃а воплоще́нна.  є҆го́же ѡ҆ на́съ, бцⷣе, молѝ при́снѡ прибѣга́ющихъ къ  тебѣ̀. 
И҆́нъ канѡ́нъ прпⷣбнагѡ, є҆гѡ́же краегране́сїе: 
Сла́внаго ѳео́дѡра въ пѣ́снехъ почита́ю.  Ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Свѣтолꙋ́чными блиста̑нїи дх҃а ст҃а́гѡ ѡ҆свѣща́емь,  всесвѣ́тлый сто́лпъ, ѻ҆́ч҃е, бы́лъ є҆сѝ, пꙋтеводѧ̀,  бг҃оглаго́ливе, къ землѝ ѻ҆бѣща́нїѧ бг҃омꙋ́дреннѡ  тща́щыѧсѧ, таи́нниче неизрече́нныхъ, ѳео́дѡре. 
Всера́достнѡ неѡсла́бными мановє́нїи къ бг҃ꙋ  и҆сходѧ̀, пре́жде конца̀ ꙗ҆ви́лсѧ є҆сѝ ме́ртвостїю  жизноно́сною ѡ҆дѣ́ѧнъ, прпⷣбне, и҆ жи́знь нестарѣ́ющꙋюсѧ  ны́нѣ прїѧ́лъ є҆сѝ досто́йнѡ, ѻ҆́ч҃е бг҃оно́се ѳео́дѡре. 
Побѣди́въ страсте́й и҆гра̑нїѧ, и҆ мꙋчи́телей  стремлє́нїѧ, ю҆́ношески, бл҃же́нне, всѧ̑ оу҆кори́лъ  є҆сѝ, мꙋ́жество показа́въ, хрⷭ҇то́въ ѻ҆́бразъ чти́ти  наꙋча́ѧ, бг҃опрїѧ́тне, и҆ свѧты́хъ воѡбражє́нїѧ. 
Ѡ҆чище́нною мы́слїю, всемꙋ́дре, бг҃одохновє́ннымъ  писа́нїємъ поꙋча́ѧсѧ, бога́тство добродѣ́телей собра́лъ  є҆сѝ, и҆ благоче́стїѧ догма̑ты, видѣ́нїемъ ѡ҆богати́лсѧ  є҆сѝ, и҆ житїѧ̀ свѣ́тлостїю, возсїѧ́въ ѻ҆бою́дꙋ,  прпⷣбне. 
Бг҃оро́диченъ: 
Сло́ва бж҃їѧ воплоще́нна родила̀ є҆сѝ, и҆́же  пре́жде безпло́тнаго, бг҃омꙋ́жнѡ въ мі́рѣ пожи́вшаго  преесте́ственнѡ, всенепоро́чнаѧ бцⷣе дв҃о. тѣ́мъ тѧ̀ всѝ  почита́емъ, по бз҃ѣ предста́тельницꙋ на́шꙋ. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, (с. 182) ѻ҆́ч҃ею ѵ҆поста́сною мꙋ́дростїю,  хрⷭ҇тѐ. нѣ́сть бо свѧ́тъ, па́че тебє̀, человѣколю́бче. 
Гони́мь премꙋ́дрыми твои́ми словєсы̀ мꙋчи́тель, тѧ̀  оу҆ранѧ́етъ неща́днѡ сꙋро́выми жи́лами говѧ́жїими, мнѣ́въ  си́ми преклони́ти тѧ̀, мч҃ниче непобѣди́ме. 
Взира́ѧ ѻ҆чєсы̀ оу҆́мными ко гдⷭ҇ꙋ, плотскі̑ѧ  неꙋдобостє́рпныѧ мꙋ́къ тѧ́жєсти претерпѣ́лъ є҆сѝ,  нра́вомъ до́блественнѣйшимъ, достосла́вне. 
Не оу҆боѧ́всѧ мꙋче́нїй ѕѣлѡ̀ болѣ́зненныхъ, дыша̀  ре́вностїю бжⷭ҇твенною, къ подвигѡ́мъ ѿлꙋчи́лсѧ є҆сѝ,  зовы́й: неи́щемь прїидо́хъ самозва́нъ. 
Бг҃оро́диченъ: 
Ѿ а҆́довыхъ мѧ̀ вра́тъ и҆зъ тебє̀ воплоще́йсѧ  возведѐ, дре́ва вкꙋ́сомъ лꙋка́вымъ оу҆мерщвле́ннаго,  всенепоро́чнаѧ, сме́рть во́льнꙋю прїе́мый. 
И҆́нъ. І҆рмо́съ: 
Оу҆тверже́й въ нача́лѣ нб҃са̀ ра́зꙋмомъ, и҆ зе́млю  на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей  твои́хъ оу҆твердѝ: ꙗ҆́кѡ нѣ́сть свѧ́тъ, па́че тебє̀,  є҆ди́не чл҃вѣколю́бче. 
Вжилѧ́емь хрⷭ҇то́вымъ, всеблаже́нне, всеѻрꙋ́жїемъ,  ꙗ҆́звъ болѣ̑зни претерпѣ́лъ є҆сѝ, оу҆ранѧ́емь лю́тѣ,  и҆ въ темни́цѣ заключа́емь, ꙗ҆́кѡ ѻ҆́бщникъ стрⷭ҇те́й и҆  црⷭ҇твїѧ бы́лъ є҆сѝ. 
Бг҃опокрыва́емь ꙗ҆́вѣ, и҆ тогѡ̀ ре́вностїю  разжига́емь, сквє́рнаѧ оу҆чє́нїѧ беззако́нныхъ разрꙋши́лъ  є҆сѝ твои́ми оу҆чє́нїи, всемꙋ́дре, бл҃года́тїю бо ѿ  бг҃а, ѻ҆́ч҃е, ѡ҆богати́всѧ досто́йнѡ. 
Въ видѣ́нїи дѣ́лателенъ, въ дѣѧ́нїи бг҃осло́въ  бы́лъ є҆сѝ на́мъ, бг҃оглаго́ливе, по́стникъ оу҆чи́теленъ,  свѧщенномч҃никъ сла́венъ, правосла́вїѧ сто́лпъ, цр҃кве  оу҆твержде́нїе. 
Бг҃оро́диченъ: 
Соприсносꙋ́щное ѻ҆ц҃ꙋ̀ и҆ дх҃ꙋ бг҃ъ сло́во,  ѡ҆бнови́ти восхотѣ́въ родонача́льника, по ѵ҆поста́си того̀  и҆зъ тебє̀, чⷭ҇таѧ, прїѧ́тъ, ст҃ѣ́йшꙋ всѣ́хъ тѧ̀,  бг҃омт҃и, ѡ҆брѣ́тъ. (с. 183) 
Конда́къ, гла́съ в҃. Подо́бенъ: Вы́шнихъ и҆щѧ̀: 
По́стническое и҆ равноа́гг҃льное житїѐ твоѐ  страда́льческими оу҆ѧсни́лъ є҆сѝ пѡ́двиги, и҆ а҆́гг҃лѡмъ  совсе́льникъ, бг҃облаже́нне, ꙗ҆ви́лсѧ є҆сѝ, ѳео́дѡре: съ  ни́ми хрⷭ҇тꙋ̀ бг҃ꙋ молѧ́сѧ не преста́й ѡ҆ всѣ́хъ на́съ. 
І҆́косъ: 
По́стникѡвъ свѣ́тлꙋю добро́тꙋ, цр҃кве хрⷭ҇то́вы  оу҆твержде́нїе, ны́нѣ ѳео́дѡра восхва́лимъ: но́вый бо  сто́лпъ ѻ҆́гненъ ꙗ҆ви́сѧ, попалѧ́ѧ главы̑  є҆реті́чествꙋющихъ, вѣ́рныхъ же просвѣща́ѧ дꙋ́шы къ  вѣ́рѣ пра́вѣй, въ бж҃е́ственный гра́дъ вы́шнїй  і҆ерⷭ҇ли́мъ, ꙗ҆́коже дрꙋга́го і҆и҃лѧ, вводѧ̀. къ немꙋ́же  согла́снѡ возопїе́мъ: всебл҃же́нне ѻ҆́ч҃е, не забꙋ́ди,  хрⷭ҇тꙋ̀ молѧ́сѧ непреста́ннѡ ѡ҆ всѣ́хъ на́съ. 
Сѣда́ленъ, гла́съ и҃. Подо́бенъ: Премꙋ́дрости: 
И҆́же пре́жде невѣ́дѣнїѧ тмо́ю лю́тою, бг҃омꙋ́дре  мч҃ниче ми́но, ѡ҆держи́мый є҆гѵ́петъ возсїѧ́ тѧ  свѣти́льника всемі́рна, безбо́жїѧ но́щь крѣ́пкѡ ѿгонѧ́ща  зарѧ́ми, блаже́нне, бжⷭ҇твенныхъ пѡ́двигъ твои́хъ. тѣ́мъ  свѣтоно́сный и҆ честны́й тво́й де́нь свѣ́тлѡ пра́зднꙋюще,  прилѣ́жнѡ зове́мъ тѝ: страда́льцєвъ оу҆добре́нїе, молѝ  хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ  любо́вїю свѧтꙋ́ю па́мѧть твою̀. 
Сла́ва, прпⷣбнагѡ, гла́съ г҃. Подо́бенъ:  Бжⷭ҇твенныѧ вѣ́ры: 
Бжⷭ҇твенными догма̑ты ѡ҆богати́всѧ, вѣ́рꙋ соблю́лъ  є҆сѝ правосла́вїѧ, предбѣ́дствовавъ за ню̀, ѳео́дѡре, въ  заточе́нїихъ пострада́въ и҆ бїе́нїихъ, въ темни́цахъ  претерпѣ́въ ѡ҆ѕлоблє́нїѧ, ѻ҆́ч҃е прпⷣбне, хрⷭ҇та̀ бг҃а  молѝ, дарова́ти на́мъ ве́лїю ми́лость. 
Бг҃оро́диченъ: 
Бжⷭ҇твеннаѧ ски́нїа была̀ є҆сѝ сло́ва, є҆ди́на  пречⷭ҇таѧ дв҃омт҃и, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, (с. 184) ѡ҆чи́сти моли́твъ твои́хъ  бжⷭ҇твенными вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃омт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безболѣ́зненнѡ  прозѧ́бшаго, мт҃ролѣ́пнѡ рыда́ющи, вопїѧ́ше: оу҆вы̀ мнѣ̀,  ча́до моѐ, ка́кѡ стра́ждеши во́лею, хотѧ̀ и҆зба́вити ѿ  страсте́й безче́стїѧ человѣ́ка; 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Кропле́нїемъ твои́хъ крове́й погасо́ша оу҆́глїе  многобо́жїѧ, по́лкъ же де́мѡнскїй погрꙋзи́сѧ, хрⷭ҇то́ва же  напои́сѧ цр҃ковь, страстоте́рпче всебл҃же́нне ми́но,  хва́лѧщи тѧ̀. 
И҆́же на дре́вѣ повѣ́шенїемъ ѡ҆бразꙋ́еши стра́сть  крⷭ҇то́мъ ѕмі́а, мч҃ниче, го́рькаго оу҆мертви́вша,  строга̑нїѧ терпи́ши, хода́тайствꙋющыѧ тебѣ̀ наслажде́нїе,  и҆́же на небесѣ́хъ, до́блественнѣйше. 
Па́че є҆стества̀ болѣ́зни, страда́льче,  и҆скꙋше́нїе прїѧ́лъ є҆сѝ, и҆ бжⷭ҇твенное раче́нїе, твоѐ  оу҆держа́вши є҆стество̀, забве́нїе прїѧ́ти творѧ́ше,  поꙋща́ѧ тѧ̀ простира́тисѧ къ ра́намъ, веселѧ́щасѧ. 
Бг҃оро́диченъ: 
Воплоще́нна неизрече́ннѡ бг҃а родила̀ є҆сѝ, ѿ  твои́хъ крове́й до́мъ себѐ созда́вшаго, во двꙋ́хъ  сꙋщества́хъ и҆ хотѣ́нїихъ зна́емаго бг҃олѣ́пнѡ,  неискꙋсобра́чнаѧ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Да́ръ бж҃їй да́лсѧ є҆сѝ мі́рꙋ тезоимени́тъ,  бога́тыми (с. 185) дармѝ сїѧ́ющъ, ꙗ҆́кѡ и҆сто́чникъ  и҆мѣ́ѧй и҆́стиннѡ ѡ҆заре́нїй сꙋ́щихъ, блаже́нне ѳео́дѡре.  тѣ́мъ оу҆чи́телємъ, по́стникѡмъ и҆ свидѣ́телємъ  сликовствова́ти мно́жествꙋ сподо́билсѧ є҆сѝ. 
Ѽ тве́рдагѡ и҆ крѣ́пкагѡ твоегѡ̀ противле́нїѧ!  и҆́мже мꙋчи́телей свирѣ́пство попра́лъ є҆сѝ, є҆гѡ́же  ра́ди ꙗ҆́вственнѡ ты̀ па́че оу҆ма̀ благонача́льства  коне́чное блаже́нство пости́глъ є҆сѝ, бг҃омꙋ́дре, со  безтѣле́сными поѧ̀: си́лѣ твое́й сла́ва, чл҃вѣколю́бче. 
Глаго́лъ бж҃їй въ тебѣ̀ ꙗ҆́вственнѣйше все́льсѧ,  догма́тѡвъ, премꙋ́дре ѳео́дѡре, рѣ́ки то́читъ ѻ҆би́льнѡ:  тѣ́ми же ны́нѣ наслажда́ющесѧ оу҆ченицы̀ твоѝ,  бг҃одохнове́нне, благода́рнѡ вопїе́мъ гла̑сы немо́лчными:  си́лѣ твое́й сла́ва, чл҃вѣколю́бче. 
Бг҃оро́диченъ: 
Всего̀ въ тебѣ̀ ѡ҆бновлѧ́етъ человѣ́ка, ве́сь  всемꙋ̀, всечⷭ҇таѧ, соединѧ́емь, и҆́же ѻ҆ч҃ескихъ нѣ́дръ не  ѿстꙋ́пль, и҆ въ твоѐ чре́во всели́тисѧ и҆зво́ли,  бога́тствомъ бл҃гоꙋтро́бїѧ во́льнѡ ѡ҆бнища́въ, и҆  ѡ҆богати́въ мі́ръ бжⷭ҇тво́мъ. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ. но  мы́ тѧ, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Свидѣ́тельства ѡ҆блиста́въ свѣ́тлыми лꙋча́ми,  ѡ҆мрачи́въ те́мное безбо́жїе, всемꙋ́дре, просвѣти́лъ є҆сѝ  вѣ́рныхъ и҆сполнє́нїѧ, воспѣва́ющихъ тѧ̀, всехва́льне. 
И҆счезѐ всѧ́кое примышле́нїе врагѡ́въ крѣ́пкимъ  твои́мъ терпѣ́нїемъ: ни гла́дъ бо, ни ра̑ны, ни ѡ҆пале́нїе,  ни трезꙋ́бєцъ ѡ҆ѕлобе́нїе твоегѡ̀ оу҆се́рдїѧ помрачи́ша. 
Вѣ́рою ѡ҆гра́ждсѧ, ꙗ҆́кѡ со́лнце лꙋча́ми, въ  пꙋсты́ню всели́лсѧ є҆сѝ, и҆ гра́ды всѧ̑ просвѣти́лъ  є҆сѝ, проповѣ́даѧ хрⷭ҇та̀, сн҃а бж҃їѧ, въ пло́ти  прише́дшаго, сла́вне. (с. 186) 
Бг҃оро́диченъ: 
Новотвори́тъ и҆стлѣ́вша мѧ̀ ражда́емый и҆зъ тебє̀  па́че є҆стества̀ и҆зба́витель, дре́внїѧ мѧ̀ клѧ́твы  свобожда́ѧ, бг҃ома́ти чⷭ҇таѧ: є҆го́же молѝ спасти́ мѧ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго. но ѡ҆брати́ мѧ, и҆ къ свѣ́тꙋ за́повѣдей  твои́хъ, пꙋти̑ моѧ̑ напра́ви, молю́сѧ. 
Оу҆́мъ и҆ дꙋ́шꙋ и҆ тѣ́ло сло́вомъ ѡ҆чи́стивъ,  хра́мъ всече́стенъ бг҃а всѣ́хъ бы́лъ є҆сѝ, жи́въ же и҆  ѡ҆дꙋшевле́нъ, благово́нїѧ же́ртвꙋ всего̀ себѐ хрⷭ҇тꙋ̀  приносѧ̀, ѻ҆́ч҃е, і҆ере́й и҆ же́ртва бы́въ. 
Ѡ҆сїѧ́емь, блаже́нне, заре́ю дх҃а, всѣ̑мъ  возблиста́лъ є҆сѝ бг҃осло́внымъ ѧ҆зы́комъ трⷪ҇чный свѣ́тъ  пречⷭ҇тый, воплоще́нїѧ же, є҆́же па́че оу҆ма̀, бж҃їѧ  сло́ва неизрече́нное, ѻ҆́ч҃е, та́инство. 
Разꙋ́мнѡ со а҆́гг҃лы ны́нѣ водворѧ́ѧсѧ, хрⷭ҇та̀  молѝ страсте́й и҆ бѣ́дъ и҆зба́вити блажа́щыѧ и҆ чтꙋ́щыѧ  всечестнꙋ́ю и҆ бжⷭ҇твеннꙋю па́мѧть страда́нїй твои́хъ,  бг҃оно́се ѳео́дѡре. 
Бг҃оро́диченъ: 
Неизглаго́ланнымъ, дв҃о, ѻ҆́бразомъ сн҃ъ бж҃їй въ  тѧ̀ всели́всѧ, чл҃вѣ́къ быва́етъ, пре́жде вѣ̑къ и҆зъ  ѻ҆ц҃а̀ возсїѧ́вый, человѣ́ка ѿ тлѝ и҆збавлѧ́етъ, и҆ къ  жи́зни и҆ нетлѣ́нїю возведѐ, ꙗ҆́кѡ є҆ди́нъ  бл҃гоꙋтро́бенъ. 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Безболѣ́зненъ пребыва́еши, ѻ҆гне́мъ и҆знꙋрѧ́емъ,  и҆ власѧны́ми претира́емь ꙗ҆́звы рꙋ́бищи, бжⷭ҇твеннаѧ бо  бл҃года́ть сприсꙋ́тствꙋющи, ми́но, оу҆крѣплѧ́ше. (с. 187) 
Предстои́ши предъ сꙋди́щи мꙋчи́телей сꙋди́мь, и҆  ле́сть ѡ҆блича́ѧ, ми́но всеприснопа́мѧтне, тебѐ сама́го  сто́лпъ благоче́стїѧ вѣ̑рнымъ подаѧ̀. 
Пѡ́ты твои́хъ боре́нїй ле́сть и҆зсꙋши́лъ є҆сѝ  і҆́дѡльскꙋю, тебѐ сама́го хра́мъ созда́лъ є҆сѝ чⷭ҇тны́ѧ  трⷪ҇цы, страстоте́рпче ми́но досточꙋ́дне. 
Бг҃оро́диченъ: 
Оу҆врачѝ неисцѣ̑льныѧ стра̑сти, всенепоро́чнаѧ,  дꙋшѝ моеѧ̀, бы́лїемъ твоеѧ̀ бл҃гости, бл҃га́го сп҃са  хрⷭ҇та̀ сꙋ́щымъ въ мі́рѣ ро́ждшаѧ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Цѣломꙋ́дреннѡ твою̀ жи́знь, свѧщенноглаго́льниче,  соверши́лъ є҆сѝ, пра́вдою же оу҆краси́всѧ, мꙋ́жествомъ и҆  мꙋ́дростїю, краснѣ́йшꙋю колесни́цꙋ добродѣ́телей сочета́лъ  є҆сѝ себѣ̀, всеблаже́нне прпⷣбне. 
Благоꙋха́ютъ благолѣ́пнѡ догма́тѡвъ бжⷭ҇твєннаѧ  словеса̀ твоѧ̑, и҆ и҆зъ глꙋбины̀ ѕлы́хъ є҆ресе́й всѧ̑  возво́дѧтъ, всемꙋ́дре, правосла́вїѧ къ превы́шнѣй  кра́йности. 
Возсїѧ̀ тебѣ̀ свѣ́тъ, и҆ сегѡ̀, ѻ҆́ч҃е, сопрꙋ́гъ  весе́лїе ны́нѣ свѣ́тлое ꙗ҆́вѣ: ꙗ҆́кѡ фі́нїѯъ бо  процвѣ́лъ є҆сѝ, всебл҃же́нне ѳео́дѡре, и҆ ꙗ҆́кѡ ке́дръ  оу҆мно́жилсѧ є҆сѝ, досточꙋ́дне. 
Бг҃оро́диченъ: 
Да и҆зба́вимсѧ ѿ лю́тыхъ прегрѣше́нїй мольба́ми  твои́ми, бг҃ороди́тельнице чⷭ҇таѧ, и҆ да оу҆лꙋчи́мъ,  прест҃а́ѧ, бжⷭ҇твеннагѡ ѡ҆сїѧ́нїѧ, и҆зъ тебє̀ неизрече́ннѡ  воплоще́ннаго сн҃а бж҃їѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Во́инства и҆схитѝ привре́меннагѡ, и҆ нетлѣ́ннагѡ  показа́ тѧ нбⷭ҇нагѡ ѻ҆́бщника, страстоте́рпче ми́но,  хрⷭ҇то́съ бг҃ъ на́шъ, и҆́же мꙋ́ченикѡвъ нетлѣ́нный  вѣне́цъ. (с. 188) 
І҆́косъ: 
Вели́кагѡ хода́тай на́мъ є҆́сть весе́лїѧ па́мѧть  мꙋ́ченикѡвъ, на стра̑сти мꙋ́жество, и҆ побѣ́дꙋ на врагѝ  показꙋ́ющи, въ свѣ́тлѣмъ и҆ ра́достнѣмъ и҆сповѣ́данїи  бл҃года́ти. прїиди́те, оу҆́бѡ въ не́й празднолю́бцы всѝ,  и҆ возвесели́мсѧ, вре́мѧ на́шегѡ весе́лїѧ лꙋ́чшее и҆  пребыва́ющее, ми́ны страда́льца па́мѧть соверша́юще, и҆  прїе́млюще страсте́й разрѣше́нїѧ да́ръ: сегѡ́ же да́тель  хрⷭ҇то́съ бг҃ъ є҆́сть, мꙋ́ченикѡвъ нетлѣ́нный вѣне́цъ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Совле́клъ є҆сѝ ра́нами ты̀ кѡ́жныѧ ри̑зы грѣха̀,  и҆ во ѡ҆дѣѧ́нїе ѡ҆дѣ́ѧлсѧ є҆сѝ, не ктомꙋ̀ ѡ҆бветша́нїе  прїе́млющее, блаже́нне, є҆́же и҆стка̀ благода́ть,  ꙗ҆́вльшисѧ. 
Разжже́нїемъ честны́хъ, мꙋ́чениче, и҆ крѣ́пкихъ  твои́хъ пѡ́двигъ, терно́вное и҆ лꙋка́вое безбо́жїе  пепели́тсѧ: крове́й же тече́ньми погаша́етсѧ невѣ́дѣнїѧ  возвы́шенный пла́мень, всебл҃же́нне. 
И҆мѣ́ѧй ѻ҆би̑льныѧ да́ры, и҆ чꙋдодѣ̑йствїѧ  и҆сточа́еши, честны́й тво́й пра́здникъ соверша́ющымъ, ми́но  досточꙋ́дне, и҆ содѣ́йствꙋеши пою́щымъ: бж҃е ѻ҆тє́цъ,  бл҃гослове́нъ є҆сѝ. 
Бг҃оро́диченъ: 
Бл҃гослове́нъ пло́дъ бл҃гослове́ннагѡ твоегѡ̀  чре́ва, є҆го́же благословѧ́тъ нбⷭ҇ныѧ си̑лы, и҆ земны́хъ  собра̑нїѧ, и҆́же на́съ и҆зба́вивый клѧ́твы дре́внїѧ,  бл҃гослове́ннаѧ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. (с. 189) 
Ви́дѣвъ прови́децъ твоегѡ̀ ра́зꙋма чистотꙋ̀,  слове́сныхъ тѧ̀ ѻ҆ве́цъ па́стырѧ, ѻ҆́ч҃е, предлага́етъ,  є҆мꙋ́же ны́нѣ, всеблаже́нне, зове́ши, ѳео́дѡре, веселѧ́сѧ:  бл҃гослове́нъ бг҃ъ ѻ҆тє́цъ на́шихъ. 
Бжⷭ҇твенномꙋ подо́бїю ѻ҆́браза, треблаже́нне,  вочеловѣ́ченїѧ хрⷭ҇то́ва покланѧ́ѧсѧ пребыва́еши,  бг҃обо́рцємъ противлѧ́ѧсѧ да́же до кро́ве, и҆ поѧ̀,  ѳео́дѡре: бл҃гослове́нъ бг҃ъ ѻ҆тє́цъ на́шихъ. 
Сло́во твоѐ со́лїю оу҆слажде́но ꙗ҆ви́сѧ,  всебога́те, и҆ житїѐ твоѐ, ѻ҆́ч҃е, просвѣще́но заре́ю  дх҃а, и҆́мже ны́нѣ блиста́ѧсѧ, вопїе́ши ра́дꙋѧсѧ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Сѐ ны́нѣ и҆спо́лнисѧ дв҃да бжⷭ҇твеннагѡ  бжⷭ҇твенное прорече́нїе: мо́лѧтсѧ и҆́стиннѡ твоемꙋ̀ лицꙋ̀,  бг҃ороди́тельнице чⷭ҇таѧ, и҆мꙋ́щїи бога́тство благода́ти  ны́нѣ, бл҃гословѧ́ще бг҃а ѻ҆тє́цъ на́шихъ. 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  бл҃гоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ бл҃гослови́те, по́йте гдⷭ҇а. 
Вѣне́чникъ, ми́но, ꙗ҆ви́лсѧ є҆сѝ, врагѝ крⷭ҇та̀  гдⷭ҇а твоегѡ̀, низложи́въ оу҆́бѡ, посрами́лъ є҆сѝ, и҆  вопїѧ́лъ є҆сѝ, всеблаже́нне: всѧ̑ дѣла̀ гдⷭ҇а по́йте, и҆  превозноси́те є҆го̀ во вѣ́ки. 
Ди̑вна творѧ̀ бг҃ъ въ па́мѧти твое́й, и҆сточа́ѧ  на́мъ мощмѝ твои́ми дꙋшє́внаѧ и҆сцѣлє́нїѧ и҆  тѣлє́снаѧ, вопїю́щымъ: всѧ̑ дѣла̀ гдⷭ҇а по́йте, и҆  превозноси́те є҆го̀ во вѣ́ки. 
Прине́слъ є҆сѝ бг҃ꙋ слꙋже́нїе твоѐ, и҆ на землѝ  преклони́въ главꙋ̀ твою̀, мече́мъ прїѧ́лъ є҆сѝ  ѿсѣче́нїе, мч҃ниче, зовы́й: всѧ̑ дѣла̀ гдⷭ҇а по́йте, и҆  превозноси́те є҆го̀ во вѣ́ки. (с. 190) 
Ꙗ҆́кѡ багрѧни́цею и҆ вѵ́ссомъ, кро́вїю ва́шею  цр҃ковь оу҆краша́етсѧ дне́сь, ми́но, и҆ ві́кторе, и҆  вїке́нтїе, вопїю́щи: всѧ̑ дѣла̀ гдⷭ҇а по́йте, и҆  превозноси́те є҆го̀ во вѣ́ки. 
Бг҃оро́диченъ: 
Дѣ́вствꙋетъ чре́во и҆ ро́ждши сн҃а, є҆го́же безъ  сѣ́мене ѿ ст҃а́гѡ дх҃а зача́тъ, бг҃а неѡпи́санна, въ  пло́ть ѡ҆бле́кшасѧ, ѻ҆ц҃ꙋ̀ собезнача́льна сло́ва. є҆го́же  всѧ̑ дѣла̀, ꙗ҆́кѡ гдⷭ҇а, пою́тъ и҆ превозно́сѧтъ во  вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Прогна́ны показа́лъ є҆сѝ, бг҃оно́се ѳео́дѡре,  ѡ҆брѣта́тели ѕлочести́выхъ є҆ресе́й, оу҆ча̀ пречи́стый  чти́ти ѻ҆́бразъ хрⷭ҇то́въ, покланѧ́тисѧ же и҆ че́стнѡ  почита́ти бг҃омꙋ́дреннѡ, и҆ пѣ́ти влⷣцѣ: свѧще́нницы,  благослови́те, лю́дїе, превозноси́те є҆го̀ во вѣ́ки. 
Во все́мъ житїѝ твое́мъ, бг҃оглаго́ливе ѳео́дѡре,  правосла́вїѧ пꙋтево́ждь бы́лъ є҆сѝ, свѣти́льникъ  свѣтлѣ́йшїй, бг҃ови́дный оу҆чи́тель, ѻ҆́бразъ мона́хѡвъ,  и҆ и҆звѣ́стенъ законопи́сецъ, наꙋча́ѧ воспѣва́ти:  свѧще́нницы, благослови́те влⷣкꙋ хрⷭ҇та̀, и҆ превозноси́те  є҆го̀ во вѣ́ки. 
На землѝ подвиза́лсѧ є҆сѝ, благоче́стїѧ  защи́тникъ, и҆ непра́вды нелжи́вый ѡ҆бличи́тель,  всеблаже́нне, бы́въ, ꙗ҆́кѡ да́ръ бж҃їй, и҆ на нб҃сѣ́хъ  пра́вды вѣнча́лсѧ є҆сѝ вѣнцы̑, тече́нїе соверши́лъ  є҆сѝ, и҆ вѣ́рꙋ соблю́лъ є҆сѝ, превозносѧ̀ хрⷭ҇та̀ во  вѣ́ки. 
Смы́сломъ оу҆́мъ оу҆краси́лъ є҆сѝ,  цѣломꙋ́дрїемъ жела́нїе, ꙗ҆́ростное же мꙋ́жествомъ  препоѧ́салъ є҆сѝ, ѳео́дѡре всемꙋ́дре, пра́вдою и҆спра́вивъ  свѧщеннолѣ́пнѡ дꙋшє́вныѧ (с. 191) твоѧ̑ си̑лы, согла́снѡ  воспѣва́ѧ: дѣ́ти, благослови́те, свѧще́нницы, воспо́йте,  лю́дїе, превозноси́те є҆го̀ во вѣ́ки. 
Бг҃оро́диченъ: 
Бл҃гослове́ннаѧ пречⷭ҇таѧ, дꙋшѝ моеѧ̀ стрꙋ́пы и҆  грѣха̀ ꙗ҆́звы ѡ҆чи́сти: бг҃а бо ро́ждшаѧ, сꙋ́щаго надъ  всѣ́ми, ѻ҆трокови́це чⷭ҇таѧ, и҆зъ дѣ́вственныѧ  неискꙋсобра́чныѧ оу҆тро́бы. є҆го́же благослови́тъ всѧ̀  тва́рь, и҆ превозно́ситъ во всѧ̑ вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Возлюби́лъ є҆сѝ па́че не ме́ньше, не́жели  возлю́бленъ бы́лъ є҆сѝ, страстоте́рпче, возлю́бленнꙋю  твою̀ дꙋ́шꙋ предложи́въ рачи́телю твоемꙋ̀ хрⷭ҇тꙋ̀, съ собо́ю  просла́вльшемꙋ свидѣ́тельство твоѐ, приснопа́мѧтне. 
Свѣ́щникъ, свѣ́томъ трисо́лнечнымъ вжига́емь,  мꙋ́ченикѡвъ ꙗ҆ви́сѧ тричи́сленнаѧ є҆ди́ница, ми́на, и҆  ві́кторъ же, и҆ вїке́нтїй, вѣ́рныхъ просвѣща́ющїй, и҆  мра́къ де́мѡнскїй ѡ҆гонѧ́ющїи. 
Прїимѝ хвалꙋ̀, ꙗ҆́кѡ до́лгъ, ѿ оу҆се́рдїѧ  и҆сходѧ́щꙋ, превосходѧ́ща тѧ̀, ми́но, на́шихъ слове́съ  оу҆́бѡ вѣ́мъ, и҆ возда́ждь безчи́сленнѡ ѿ сокро́вищъ  твои́хъ дарова̑нїѧ. 
Бг҃оро́диченъ: 
Досто́йнѡ тѧ̀ всѝ мт҃рь цр҃ѧ̀ и҆ влⷣки дре́вле  оу҆́бѡ прⷪ҇ро́цы хвалѧ́хꙋ: ны́нѣ же а҆пⷭ҇ли и҆ мч҃ницы съ  на́ми сла́вѧще тѧ̀ бцⷣꙋ велича́ютъ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Тече́ньми твои́хъ сле́зъ, ꙗ҆́кѡ по́стникъ, и҆  и҆стѡ́чники крове́й, ꙗ҆́кѡ свидѣ́тель хрⷭ҇то́въ,  просвѣти́всѧ, сїѧ́еши (с. 192) ѻ҆бою́дꙋ свѣ́тлѡ,  пра́вдою, прпⷣбне, ѡ҆дѣ́ѧнъ, ꙗ҆́кѡ свѧще́нникъ, въ  бжⷭ҇твенныхъ жи́тельствꙋеши ли́цѣхъ, ны́нѣ просвѣща́емь  въ нехо́дныхъ, треблаже́нне. 
Чи́стѣ твоѐ житїѐ преше́дъ, во ст҃ы́хъ ст҃а̑ѧ  селе́нїихъ ны́нѣ живе́ши, вѣне́цъ благолѣ́пїѧ прїе́мъ, и҆  ца́рства ѡ҆дѣѧ́нїе, великолѣ́пное же и҆ свѧще́нное: въ  ни́хже ны́нѣ ѡ҆зарѧ́емь предстои́ши невѣ́стникꙋ,  наслажда́ѧсѧ ѡ҆боже́нїѧ. 
Ви́дѣти сподо́билсѧ є҆сѝ благи́хъ и҆сто́чникъ,  бг҃оно́се ѳео́дѡре, ꙗ҆́кѡ проше́дъ житїѐ бжⷭ҇твеннѣйшее  и҆́стиннѡ, ѿ мїрска́гѡ сво́йства житїе́мъ чи́стымъ оу҆́мъ  свободи́въ, ꙗ҆́кѡ свидѣ́тель и҆ страстоно́сецъ бы́лъ  є҆сѝ, свѧще́нне. 
Глагѡ́лъ твои́хъ вѣща́нїе дарова́нїе бж҃їе на́мъ  всеслы́шанъ бы́сть, всехва́льне, ꙗ҆́кѡ гро́мъ, вселе́нныѧ  въ концѣ́хъ, и҆ ꙗ҆́коже рѣ́ки и҆стека́ютъ твои́хъ  оу҆че́нїй списа̑нїѧ. тѣ́мъ тѧ̀ бг҃осло́ва и҆  бг҃оглаго́льника досто́йнѡ и҆менꙋ́емъ. 
Бг҃оро́диченъ: 
Ꙗ҆ви́ласѧ є҆сѝ, ѽ дв҃о мт҃и бж҃їѧ, па́че  є҆стества̀ ро́ждши въ тѣлесѝ благо́е сло́во, є҆го́же  ѻ҆ц҃ъ ѿ се́рдца своегѡ̀ ѿры́гнꙋ, пре́жде всѣ́хъ  вѣ̑къ, ꙗ҆́кѡ бла́гъ, є҆го́же ны́нѣ и҆ тѣле́съ превы́шша  разꙋмѣва́емъ, а҆́ще и҆ въ тѣ́ло ѡ҆блече́сѧ. 
Свѣти́ленъ ѻ҆ктѡ́иха, и҆ мꙋ́ченикѡвъ: Подо́бенъ:  Нб҃о ѕвѣзда́ми: 
Нб҃са̀ ѕвѣ́зды оу҆краша́ютъ, і҆и҃се: цр҃ковь же  ми́на и҆ ві́кторъ и҆ вїке́нтїй оу҆краша́ютъ, и҆ стїфані́да,  и҆́хже ра́ди побѣ̑ды на проти̑вныѧ на́мъ да́рꙋй. 
Сла́ва, прпⷣбнагѡ: 
Ꙗ҆́кѡ сто́лпъ ѡ҆дꙋшевле́нъ ꙗ҆ви́лсѧ є҆сѝ  догма́тѡвъ правосла́вїѧ благоче́стнѡ, ѡ҆бличи́въ  і҆кѡнобо́рцѡвъ пре́лесть: тѣ́мъ и҆ страда́нїемъ соверши́въ  и҆сповѣ́данїе, ѳео́дѡре, просла́вилсѧ є҆сѝ. 
И҆ ны́нѣ, бг҃оро́диченъ: 
Всѝ вѣ́рнїи хода́таицꙋ тѧ̀ къ ро́ждшемꙋсѧ и҆зъ  тебє̀ (с. 193) ны́нѣ предлага́ютъ, всечⷭ҇таѧ, мы́ же  мно́жае и҆̀же сраспина́емїи томꙋ̀. тѣ́мъ не преста́й, дв҃о,  за ны̀ моли́тисѧ. 
На стїхо́внѣ ѻ҆ктѡ́иха. Та́же мч҃никѡвъ стїхи́ра,  гла́съ в҃. 
Сті́хъ: Воззва́ша првⷣнїи, и҆ гдⷭ҇ь оу҆слы́ша  и҆̀хъ. 
Прїиди́те, вѣ́рнїи, почти́мъ страстоте́рпца  хрⷭ҇то́ва ми́нꙋ сла́внаго, до́блѧго въ во́инѣхъ, до́брѣ  подвиза́вшасѧ по благоче́стїи, царе́й же и҆ мꙋчи́телей  держа́вꙋ низложи́вша. тѣ́мъ дерзнове́нїе и҆мѣ́ѧ ко хрⷭ҇тꙋ̀  бг҃ꙋ, непреста́ннѡ мо́литъ спастѝ дꙋ́шы на́шѧ. 
Сла́ва, прпⷣбнагѡ, гла́съ и҃: 
Мона́хѡвъ мно́жєства наста́вника тѧ̀ почита́емъ,  ѻ҆́ч҃е на́шъ ѳео́дѡре: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Гдⷭ҇и, а҆́ще и҆ на сꙋди́щи: 
Гдⷭ҇и, ꙳ є҆гда́ тѧ сл҃нца пра́вды ꙳ со́лнце ви́дѣ,  на дре́вѣ повѣ́шена, ꙳ лꙋчы̀ скры̀, ꙳ и҆ лꙋна̀ свѣ́тъ во  тмꙋ̀ преложѝ ꙳ всенепоро́чнаѧ же твоѧ̀ мт҃и ꙳ оу҆тро́бою  оу҆ѧзвлѧ́шесѧ. 
На лїтꙋргі́и, прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑  въ ни́хъ. Сті́хъ: Презрѣ́хъ гдⷭ҇а предо мно́ю вы́нꙋ:  А҆пⷭ҇лъ къ є҆фесе́ѡмъ, зача́ло сл҃г: И҆ прпⷣбнагѡ,  а҆пⷭ҇лъ ко є҆вре́ємъ, зача́ло тл҃є. А҆ллилꙋ́їа, гла́съ  д҃: Воззва́ша првⷣнїи: Сті́хъ: Бл҃же́нъ мꙋ́жъ,  боѧ́йсѧ гдⷭ҇а: Є҆ѵⷢ҇лїе матѳе́а, зача́ло л҃и: И҆  прпⷣбнагѡ, є҆ѵⷢ҇лїе матѳе́а, зача́ло і҃. Прича́стенъ:  Ра́дꙋйтесѧ првⷣнїи ѡ҆ гдⷭ҇ѣ: (с. 194) 
Слꙋ́жба ст҃а́гѡ и҆ бл҃же́ннагѡ маѯі́ма, хрⷭ҇та̀  ра́ди ю҆ро́дивагѡ, моско́вскагѡ чꙋдотво́рца. 
На вели́цѣй вече́рни, Бл҃же́нъ мꙋ́жъ: Стїхи̑ры  ст҃а́гѡ, на ѕ҃, гла́съ д҃: 
Ю҆ро́дивыми притворє́нїи мꙋдреца̀ ѕло́бы  ѡ҆безꙋ́милъ є҆сѝ, бл҃же́нне, соверша́ѧ сла̑внаѧ,  дѣ́йствꙋѧ зна́мєнїѧ, де́мѡны ѿгонѧ́ѧ, просвѣща́ѧ сꙋ́щыѧ  въ нощѝ грѣхо́внѣй, ѻ҆́ч҃е, и҆ оу҆́мъ несмꙋще́нъ,  посредѣ̀ мо́лвъ соблю́лъ є҆сѝ, маѯі́ме, безстра́стїе  ѿ бг҃а прїи́мъ. 
Свѣ́та незаходи́магѡ зри́тель бы́въ, ѻ҆́ч҃е,  мїрски́ми красота́ми не восхотѣ́лъ є҆сѝ наслажда́тисѧ, и҆  пло́ть презрѣ́въ, прирадѣ́лъ є҆сѝ ѡ҆ дꙋшѝ, и҆ тоѧ̀  добродѣ́телей свѣ́тлостїю свѣщꙋ̀ оу҆краси́въ,  незаходи́мымъ сїѧ́нїемъ ѡ҆ блиста́емь, гдⷭ҇еви предстоѧ̀, ѡ҆  на́съ моли́сѧ, свѧще́нное твоѐ преставле́нїе пра́зднꙋющихъ. 
Сосꙋ́дъ ст҃а́гѡ дх҃а ѡ҆свѧще́нъ сотвори́лъ є҆сѝ  себѐ, ѻ҆́ч҃е. сегѡ̀ ра́ди и҆ къ подвигѡ́мъ прилѣ́жнѡ  впери́въ оу҆́мъ, маѯі́ме, и҆ на дꙋ́сѣхъ нечи́стыхъ  вла́сть прїи́мъ, бг҃оно́се, си́хъ моли́твою оу҆ѧзвлѧ́еши,  и҆ ѿ человѣ̑къ ѿго́ниши: и҆ ны́нѣ прⷭ҇то́лꙋ всѣ́хъ  цр҃ѧ̀ предстои́ши, ѡ҆ на́съ молѧ́сѧ, вѣ́рнѡ тѧ̀ сла́вѧщихъ. 
Сла́ва, гла́съ и҃: 
Человѣ́че бж҃їй маѯі́ме чꙋ́дный, ты̀ оу҆́бѡ  возше́дъ на лѣ́ствицꙋ добродѣ́телей, по не́йже вше́лъ  є҆сѝ къ го́рнемꙋ і҆ерⷭ҇ли́мꙋ, и҆ та́мѡ оу҆зрѣ́лъ є҆сѝ  жела́емаго хрⷭ҇та̀: є҆гѡ́же ра́ди пло́ть твою̀ и҆знꙋри́лъ  є҆сѝ, и҆ тѣ́ло ме́ртвенное на безсме́ртнꙋю жи́знь  и҆змѣни́лъ є҆сѝ. и҆ ѡ҆ на́съ непреста́ннѡ моли́сѧ,  дарова́ти дꙋша́мъ на́шымъ ми́ръ и҆ ве́лїю ми́лость. (с. 195) 
И҆ ны́нѣ, бг҃оро́диченъ: Цр҃ь нбⷭ҇ный: 
Вхо́дъ. Прокі́менъ днѐ. Чтє́нїѧ трѝ. Пи́саны сегѡ̀  мѣ́сѧца въ ѕ҃ де́нь. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ и҆ жили́ще дх҃а прест҃а́гѡ, премꙋ́дре  маѯі́ме, бы́лъ є҆сѝ. ꙳ тѣ́мже и҆ на́съ до́мы тогѡ̀  содѣ́лай, ст҃ꙋ́ю твою̀ па́мѧть почита́ющихъ. 
Сті́хъ: Возвесели́тсѧ првⷣникъ ѡ҆ гдⷭ҇ѣ, и҆  оу҆пова́етъ на негѡ̀. 
Житїѐ твоѐ, ꙗ҆́кѡ со́лнце, ꙳ въ сердца̀ вѣ́рныхъ  возсїѧ̀, ꙳ чꙋдеса̀ и҆спꙋща́ѧ. ꙳ тѣ́мже и҆ на́съ свѣ́томъ  невече́рнимъ ѡ҆зарѝ, ꙳ всечестнꙋ́ю твою̀ па́мѧть  почита́ющихъ. 
Сті́хъ: Првⷣникъ, ꙗ҆́кѡ фі́нїѯъ, процвѣте́тъ,  ꙗ҆́кѡ ке́дръ, въ лїва́нѣ, оу҆мно́житсѧ. 
Не преста́й молѧ́сѧ, маѯі́ме, ѡ҆ при́сныхъ твои́хъ  рабѣ́хъ, ꙳ ꙗ҆̀же дꙋхо́внымъ твои́мъ житїе́мъ просвѣти́лъ  є҆сѝ: ꙳ да всѝ честно́е твоѐ пра́зднество ꙳ веселѧ́щесѧ  почита́емъ. 
Сла́ва, гла́съ ѕ҃: 
Рачи́тель бы́въ, ѻ҆́ч҃е, нбⷭ҇нагѡ житїѧ̀, и҆  равностоѧ́тель безпло́тныхъ си́лъ, маѯі́ме пребл҃же́нне,  рѡссі́йское оу҆твержде́нїе, моско́вскїй свѣти́льниче, и҆  вселе́нныѧ оу҆добре́нїе прїидѝ ны́нѣ къ на́мъ,  пра́зднꙋющымъ пресвѣ́тлꙋю па́мѧть твою̀ прїимѝ ма́лое  на́ше моле́нїе, и҆спросѝ на́мъ оу҆ хрⷭ҇та̀ ми́ръ и҆ ве́лїю  ми́лость. 
И҆ ны́нѣ: Бцⷣе, ты̀ є҆сѝ лоза̀ и҆́стиннаѧ:  Тропа́рь, гла́съ є҃: 
Нагото́ю тѣле́сною и҆ терпѣ́нїемъ ѡ҆бнажи́лъ  є҆сѝ вра̑жїѧ кова̑рствїѧ, ѡ҆блича́ѧ неподо́бное є҆гѡ̀  дѣѧ́нїе: ѕѣ́льнѣ стражда̀ со́лнечный ва́ръ, и҆ нꙋ̑ждныѧ  вели̑кїѧ стꙋ́дєни, мра́за и҆ ѻ҆гнѧ̀ не чꙋ́лъ є҆сѝ,  бж҃їею по́мощїю покрыва́емь, маѯі́ме премꙋ́дре: ѡ҆ вѣ́рою  творѧ́щихъ па́мѧть твою̀ че́стнѡ, и҆ оу҆се́рднѡ  притека́ющихъ къ ра́цѣ моще́й твои́хъ, молѝ, и҆зба́витисѧ  ѿ бѣ́дъ, и҆ паде́нїѧ и҆збѣжа́ти. 
Сла́ва, и҆ ны́нѣ, бг҃оро́диченъ воскрⷭ҇нъ, по  гла́сꙋ. (с. 196) 
На оу҆́трени, на Бг҃ъ гдⷭ҇ь, тропа́рь то́йже. 
По а҃-й каѳі́смѣ, сѣда́ленъ, гла́съ, є҃. Подо́бенъ:  Собезнача́льное: 
Тве́рдаго а҆дама́нта, и҆ столпа̀ непоколеби́ма  вра́жїими прилѡ́ги, бг҃оно́снаго маѯі́ма пѣ́сньми  почти́мъ: терпѣ́нїемъ бо вои́стиннꙋ посрами́вша  сопроти́внаго врага̀, и҆ безъ вѣ́сти є҆го̀ сотвори́вша, и҆  ны́нѣ молѧ́щасѧ ѿ спасе́нїи дꙋ́шъ на́шихъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ ѻ҆́бразъ  ржⷭ҇тва̀, въ тебѣ̀ позна́сѧ, приснодв҃о чⷭ҇таѧ,  оу҆жаса́етъ мо́й оу҆́мъ, и҆ оу҆дивлѧ́етъ по́мыслъ: сла́ва  твоѧ̀, бцⷣе, во всѣ́хъ простре́сѧ, ко спасе́нїю дꙋ́шъ  на́шихъ. 
По в҃-й каѳі́смѣ, сѣда́ленъ, гла́съ д҃. Подо́бенъ:  Ско́рѡ предварѝ: 
Посто́мъ и҆ воздержа́нїемъ, и҆ на землѝ лега́нїемъ,  оу҆вѧди́лъ є҆сѝ плотскі̑ѧ стра̑сти, дꙋ́шꙋ же просвѣти́лъ  є҆сѝ, и҆ на нб҃сѣ́хъ ѿ хрⷭ҇та̀ вели́ко возме́здїе  воспрїѧ́лъ є҆сѝ. тѣ́мъ благоꙋгоди́лъ є҆сѝ бг҃ꙋ,  досто́инъ сосꙋ́дъ чꙋде́съ и҆ по кончи́нѣ ꙗ҆ви́лсѧ є҆сѝ  притека́ющымъ къ ра́цѣ моще́й твои́хъ, маѯі́ме  пребл҃же́нне, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀: и҆ воздви́гла є҆сѝ всѧ̑ ѿ сме́рти  къ жи́зни нетлѣ́нїѧ. тѣ́мже тѧ̀ по до́лгꙋ блажи́мъ всѝ,  дв҃о препросла́вленнаѧ, ꙗ҆́коже прорекла̀ є҆сѝ. 
По Хвали́те и҆́мѧ гдⷭ҇не, припѣ́въ: 
Оу҆бл҃жа́емъ тѧ̀, ст҃ы́й пра́ведный маѯі́ме, и҆  чте́мъ свѧтꙋ́ю па́мѧть твою̀: ты́ бо мо́лиши за на́съ  хрⷭ҇та̀ бг҃а на́шего. (с. 197) 
Ѱало́мъ и҆збра́нный: Бл҃же́нъ мꙋ́жъ, боѧ́йсѧ  гдⷭ҇а: 
По полѷеле́и сѣда́ленъ, гла́съ д҃. Подо́бенъ:  Ско́рѡ предварѝ: 
Ꙗ҆ви́лсѧ є҆сѝ чꙋ́денъ въ терпѣ́нїи твое́мъ,  всѧ́чески хрⷭ҇то́ви оу҆годи́лъ є҆сѝ, пребл҃же́нне  маѯі́ме, мꙋ́дрою мы́слїю оу҆тверди́лъ є҆сѝ дꙋ́шꙋ твою̀,  порабо́тивъ плотска̑ѧ мꙋдрова̑нїѧ дꙋ́хꙋ, и҆ и҆збра́въ  дѡ́браѧ, є҆́же бг҃а ра́ди трꙋжда́тисѧ, мꙋ́жески глаго́лалъ  є҆сѝ: а҆́ще и҆ ꙗ҆́ра зима̀, но сла́докъ ра́й: болѣ́знено  є҆́же трꙋжда́тисѧ, но бл҃же́нно воспрїѧ́тїе. тѣ́мже,  пребл҃же́нне, молѝ хрⷭ҇та̀ бг҃а, спастѝ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Тебѐ велича́емъ, бцⷣе, вопїю́ще: ты̀ є҆ди́на  бл҃гослове́ннаѧ: и҆зъ тебє́ бо неизрече́ннѡ роди́сѧ  хрⷭ҇то́съ бг҃ъ на́шъ. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Возвесели́тсѧ првⷣникъ ѡ҆ гдⷭ҇ѣ и҆  оу҆пова́етъ на него̀. Сті́хъ: Оу҆слы́ши, бж҃е, гла́съ  мо́й, внегда̀ моли́тимисѧ къ тебѣ̀. Всѧ́кое дыха́нїе:  Є҆ѵⷢ҇лїе матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ и҃: 
Человѣ́че бж҃їй маѯі́ме чꙋ́дный, ты̀ оу҆́бѡ  возше́дъ на лѣ́ствицꙋ добродѣ́телей, по не́йже возше́лъ  є҆сѝ къ го́рнемꙋ і҆ерⷭ҇ли́мꙋ, и҆ та́мѡ оу҆зрѣ́лъ є҆сѝ  жела́емаго хрⷭ҇та̀: є҆го́же ра́ди пло́ть твою̀ и҆знꙋри́лъ  є҆сѝ, и҆ тѣ́ло ме́ртвенное на безсме́ртнꙋю жи́знь  и҆змѣни́лъ є҆сѝ. и҆ ѡ҆ на́съ непреста́ннѡ моли́сѧ,  дарова́ти дꙋша́мъ на́шымъ ми́ръ и҆ ве́лїю ми́лость. 
Канѡ́нъ, Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Прича́стїемъ є҆́же къ бг҃ꙋ, прпⷣбне, свѣ́тъ бы́лъ  є҆сѝ, и҆ къ немꙋ̀ ѿлꙋчи́всѧ, маѯі́ме блаже́нне,  жела́нїемъ (с. 198) кра́йнимъ, благи̑мъ наде́ждамъ свои̑мъ,  ѻ҆́ч҃е, и҆сполне́нїе прїѧ́лъ є҆сѝ. 
Жела́нїемъ, є҆́же къ бг҃ꙋ, распала́емь, мі́ръ  ѡ҆ста́вилъ є҆сѝ, спꙋ́тника, ѻ҆́ч҃е, ѡ҆брѣ́тъ хрⷭ҇та̀,  маѯі́ме сла́вне, съ ни́мже стезю̀ проше́лъ є҆сѝ  спаси́тельнꙋю, ра́дꙋѧсѧ. 
Ѡ҆богати́тисѧ ника́коже и҆стоща́емыми возжелѣ́въ,  бога́тство и҆ сла́вꙋ вре́меннꙋю, мꙋ́дре, и҆ пи́щꙋ  мимотекꙋ́щꙋю, и҆ мїрско́е достоѧ́нїе, доблемꙋ́дреннѡ  ѿри́нꙋлъ є҆сѝ. 
Бг҃оро́диченъ: 
Кра́снꙋю и҆ и҆збра́ннꙋю и҆ всечестнꙋ́ю разꙋмѣ́въ  тѧ̀ сн҃ъ бж҃їй, пренепоро́чнаѧ, сн҃ъ тво́й бы́сть, сы́ны  сотворѝ благода́тїю, бцⷣе, чтꙋ́щыѧ тѧ̀. 
И҆́нъ канѡ́нъ, 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Пода́ждь мѝ, хрⷭ҇тѐ, дх҃а твоегѡ̀ бл҃года́ть, да  по достоѧ́нїю воспою̀ пѣ́снь но́вꙋ ѿ оу҆сте́нъ мои́хъ,  въ па́мѧть твоегѡ̀ оу҆го́дника маѯі́ма преблаже́ннагѡ. 
И҆́же кре́стъ на ра́мо взе́мъ, бл҃же́нне, и҆  жела́емагѡ тѝ ѻ҆те́чества дости́гъ го́рнѧгѡ і҆ерⷭ҇ли́ма,  и҆ въ не́мъ со а҆́гг҃лы ликꙋ́еши, ю҆ро́де премꙋ́дрый,  моли́сѧ ѡ҆ на́съ, чтꙋ́щихъ па́мѧть твою̀ всечестнꙋ́ю. 
Бꙋ́йствомъ премѣни́въ мїрско́е мꙋдрова́нїе,  ѻ҆́ч҃е, непокрове́нно тѣ́ло и҆мѣ́ѧ, блаже́нне, покры́й  на́шѧ стра̑сти, бг҃омꙋ́дре, да твои́ми моли́твами ѿ бѣ́дъ  и҆збавлѧ́емсѧ. 
Бг҃оро́диченъ: 
Оу҆спѝ дꙋшѝ моеѧ̀ свирѣ́пꙋю волнꙋ̀, ꙗ҆́кѡ  мно́жество прегрѣше́нїй, и҆скꙋше́нїй и҆ печа́ли, влⷣчце,  воста́ша на мѧ̀. но сама́ мѧ спасѝ. (с. 199) 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ це́рковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Оу҆се́рднѡ къ мы́слєннымъ совлече́сѧ дѣѧ́нїємъ,  побѣжда́ѧ вра̑жїѧ полкѝ бжⷭ҇твеннымъ посо́бїемъ дх҃а. 
Ра́нами и҆ моли́твеннымъ воздержа́нїемъ, и҆  бїє́нїи, преподо́бне, стра̑сти мїрскі̑ѧ, ѻ҆́ч҃е маѯі́ме,  оу҆ѧзви́лъ є҆сѝ. 
Оу҆мори́ша врага̀ пѡ́стницы твоѝ, і҆и҃се,  оу҆мерщвле́нїе ра́достнѡ, влⷣко, твоѐ живоно́сное  возжелѣ́вше. 
Бг҃оро́диченъ: 
И҆збавлѧ́ющаго человѣ́ки преслꙋша́нїѧ, лю́тагѡ  паде́нїѧ, всемꙋ̀ вино́внаго, чⷭ҇таѧ и҆ всенепоро́чнаѧ,  родила̀ є҆сѝ. 
И҆́нъ. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Оу҆мо́мъ ве́сь къ премі́рнымъ взе́мсѧ, бл҃же́нне,  ю҆ро́дъ прозва́лсѧ є҆сѝ, ѻ҆́ч҃е: и҆ на́съ оу҆мовре́дныхъ  сохранѝ, да неврежде́ни пребꙋ́демъ козньмѝ чꙋжда́гѡ, и҆  тебѐ оу҆блажа́емъ, маѯі́ме преблаже́нне. 
Ва́ромъ со́лнечнымъ ѡ҆палѧ́емь, ѻ҆́ч҃е, и҆ на́съ  пали́мыхъ грѣхо́вными страстьмѝ, ѡ҆росѝ твои́ми  моли́твами: да непреста́ннѡ воспѣва́емъ па́мѧть твою̀,  маѯі́ме прехва́льне. 
Зимо́ю томи́мь, свѧ́те, небре́глъ є҆сѝ ѡ҆ тѣ́лѣ  пе́рстнѣмъ и҆ ны́нѣ наслажда́ешисѧ ра́йскїѧ добро́ты: и҆  на́мъ просѝ ѡ҆ставле́нїѧ ѡ҆ѕло́блєннымъ прилѡ́ги чꙋжда́гѡ,  да тебѐ оу҆блажа́емъ, ѻ҆́ч҃е бг҃омꙋ́дре. 
Бг҃оро́диченъ: 
Ꙗ҆́же є҆ди́на въ напа́стехъ и҆ ско́рбехъ  защища́ющи, подъ кро́въ тво́й, пречⷭ҇таѧ, прибѣ́гша  те́плѣ, прїимѝ, ꙗ҆́кѡ пребл҃га́ѧ, є҆́же ѿ се́рдца  моегѡ̀ моле́нїе. 
Сѣда́ленъ, гла́съ и҃: 
Свѣ́томъ бжⷭ҇твеннымъ ѡ҆зарѧ́емь, въ пꙋ́ть,  ведꙋ́щїй (с. 200) къ бжⷭ҇твєннымъ сїѧ́нїємъ, ходи́лъ  є҆сѝ, вѣ́рнѡ, ѻ҆́ч҃е прпⷣбне, и҆ вра́жїихъ ѿбѣ́глъ  є҆сѝ прилѡ́гъ, и҆ сы́нъ свѣ́та и҆ днѐ ꙗ҆ви́лсѧ є҆сѝ,  маѯі́ме бг҃облаже́нне. 
Сла́ва, гла́съ то́йже. Подо́бенъ: Повелѣ́нное: 
Ѻ҆́ч҃е бг҃омꙋ́дре и҆ преблаже́нне маѯі́ме,  кра̑снаѧ мі́ра сегѡ̀ ꙗ҆́кѡ оу҆ме́ты вмѣни́въ, ве́сь  оу҆мо́мъ и҆змѣни́всѧ, и҆змѣ́ншемꙋсѧ на́съ ра́ди хрⷭ҇тꙋ̀  послѣ́довалъ є҆сѝ, и҆ ю҆ро́дъ є҆гѡ̀ ра́ди наре́клсѧ  є҆сѝ, и҆ ѿ неразꙋ́мныхъ скѡ́рби претерпѣ́лъ є҆сѝ. и҆  ны́нѣ ѡ҆ на́съ моли́сѧ, па́мѧть твою̀ вѣ́рнѡ сла́вѧщихъ,  прехва́льне. 
И҆ ны́нѣ, бг҃оро́диченъ: 
Предста́тельнице вѣ́рныхъ, бг҃ороди́тельнице,  скорбѧ́щихъ ра́досте, и҆ пла́чꙋщихъ вели́кое оу҆тѣше́нїе,  ѿ чре́ва твоегѡ̀, дв҃о, всест҃а́гѡ преесте́ственнѡ  ро́ждшагосѧ, непреста́ннѡ молѝ съ маѯі́момъ  преблаже́ннымъ, и҆зба́вити на́съ въ ча́съ и҆спыта́нїѧ,  лю́тагѡ ѡ҆сꙋжде́нїѧ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Соедини́всѧ къ стезѣ̀ пра́вды, въ бг҃оспаса́емый  бж҃е́ственный гра́дъ вше́лъ є҆сѝ, прпⷣбне, спаси́тельнымъ  сїѧ́нїемъ ѡ҆богати́всѧ. 
Є҆диноѻбра́зный, прпⷣбне, смы́слъ бг҃оно́сный  ви́дѣвъ, бжⷭ҇твенными повѣстьмѝ, и҆ бжⷭ҇твенною  ѻ҆де́ждею ѡ҆дѣ́ѧлсѧ є҆сѝ. 
Се́рдце твоѐ скрижа́ль ѡ҆чище́нꙋ, ст҃а́го дх҃а  бл҃года́ть ѡ҆брѣ́тши, ѻ҆́ч҃е, написа̀ соверше́нное  безстра́стїе и҆ любо́вь нелицемѣ́рнꙋ. 
Бг҃оро́диченъ: 
Сѣдѧ́й на престо́лѣ превознесе́ннѣ  херꙋві́мстѣмъ, ꙗ҆́кѡ прⷭ҇то́лъ тѧ̀ и҆мѣ́ѧ на рꙋкѣ̀  твое́й почѝ, марі́е бг҃оневѣ́сто, препросла́вленный бг҃ъ.  (с. 201) 
И҆́нъ. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Любвѐ сро́дникѡвъ ѿре́клсѧ, блаже́нне, любо́вїю  хрⷭ҇то́вою оу҆ѧзвлѧ́емь, и҆ пло́ть, ꙗ҆́коже рабы́ню,  дх҃ови покори́въ, надъ страстьмѝ ца́рь показа́лсѧ є҆сѝ,  ѻ҆́ч҃е, и҆ на́съ, плѣне́нныхъ грѣхо́вными страстьмѝ,  свободѝ, бг҃омꙋ́дре. 
Стезе́ю приско́рбнагѡ пꙋтѝ ше́ствовавъ, бл҃же́нне,  и҆ простра́ннагѡ жили́ща доше́дъ, съ безпло́тными  ликовствова́ти сподо́билсѧ є҆сѝ, ѻ҆́ч҃е бг҃оно́се. 
Вла́сть прїи́мъ на дꙋсѣ́хъ нечи́стыхъ, ѻ҆́ч҃е  маѯі́ме, си́хъ ѿ человѣ̑къ прогонѧ́еши, всѧ́кими  недꙋ̑ги болѧ́щыѧ и҆сцѣлѣва́еши, съ вѣ́рою приходѧ́щыѧ къ  ра́цѣ моще́й твои́хъ. 
Бг҃оро́диченъ: 
Ми́лости твое́й сподо́би мѧ̀, благоми́лостивное  сло́во ро́ждши, и҆ ны́нѣ, влⷣчце, прибѣга́юща мѧ̀ къ  тебѣ̀ спасѝ. 
Пѣ́снь є҃. І҆рмо́съ: 
Ты̀, гдⷭ҇и, мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Пресвѣ́тлꙋю зарю̀, маѯі́ме, прїи́мь, ꙗ҆́кѡ  со́лнце ꙗ҆ви́лсѧ є҆сѝ, и҆ де́мѡнскꙋю тмꙋ̀ ѿгна́лъ  є҆сѝ, достосла́вне. 
Твои́мъ жела́нїемъ, хрⷭ҇тѐ, ѿве́ргъ всѐ  прпⷣбный жела́нїе тѣле́сное, ꙗ҆́коже сгре́бїе мїрско́е  ѿтрѧсѐ. 
Си́лою бжⷭ҇твенною дꙋ́шꙋ оу҆крѣпи́въ, въ мі́ръ  всели́лсѧ є҆сѝ, ѡ҆пꙋстѣва́ѧ стра̑сти, ѻ҆́ч҃е бг҃омꙋ́дре  маѯі́ме. 
Бг҃оро́диченъ: 
Раче́нїе преста̀ тлѣ́нное, дв҃а бо нетлѣ́ннѡ родѝ  бг҃а сло́ва, па́че є҆стества̀ и҆ сло́ва дв҃а пребыва́етъ. 
И҆́нъ. І҆рмо́съ: 
Возсїѧ́й мѝ, гдⷭ҇и, свѣ́тъ повелѣ́нїй твои́хъ,  ꙗ҆́кѡ къ тебѣ̀ (с. 202) дꙋ́хъ мо́й оу҆́тренюетъ, и҆  пое́тъ тѧ̀: ты́ бо є҆сѝ бг҃ъ на́шъ, и҆ къ тебѣ̀  прибѣга́ю, цр҃ю̀ ми́ра. 
Ю҆ро́дъ ꙗ҆ви́лсѧ є҆сѝ и҆зволе́нїемъ, ѻ҆́ч҃е, и҆  ѻ҆́номꙋ ди́вномꙋ а҆ндре́ю послѣ́довалъ є҆сѝ. и҆ ꙗ҆́коже  то́й ви́дѣ дꙋхо́вныма ѻ҆чи́ма бцⷣꙋ на воздꙋ́сѣ, за мі́ръ  молѧ́щꙋюсѧ: ты́ же ны́нѣ зри́ши ст҃ꙋ́ю трⷪ҇цꙋ, молѧ́сѧ  непреста́ннѡ ѡ҆ дꙋша́хъ на́шихъ. 
Ревни́тель бы́въ ди́вномꙋ сѷмеѡ́нꙋ, пꙋсты́ню и҆  све́рстника ѡ҆ста́вльшемꙋ, и҆ ю҆ро́дство на сѧ̀  возложи́вшемꙋ, и҆ го́рнїѧ митропо́лїи дости́гшꙋ, съ ни́мже  ны́нѣ и҆ ты̀ наслажда́ешисѧ, и҆ на́съ помина́й  пра́зднꙋющихъ па́мѧть твою̀ всечестнꙋ́ю. 
Вторы́й твердисло́въ въ рѡссі́и показа́лсѧ є҆сѝ,  ѻ҆́ч҃е маѯі́ме, непокрове́но тѣ́ло и҆мѣ́ѧ, покры́й  на́съ покро́вомъ моли́твъ твои́хъ, да не оу҆ѧзви́тъ на́съ  оу҆ѧзви́вый пра́ѻтца престꙋпле́нїемъ. 
Бг҃оро́диченъ: 
Ѿ ко́рене и҆сто́чникъ, и҆ винꙋ̀ нетлѣ́нїѧ, тѧ̀,  дв҃о, всѝ вѣ́рнїи хвала́ми почита́емъ: ты́ бо ѵ҆поста́сное  на́мъ безсме́ртїе родила̀ є҆сѝ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Оу҆́мъ тво́й ве́сь къ бг҃ꙋ простира́ѧ  непреста́нными поꙋчє́нїи, плотскꙋ́ю любо́вь не пощадѣ́лъ  є҆сѝ, бл҃ги́хъ тебѣ̀ хода́тайствꙋ, маѯі́ме,  присвое́нїе. 
Ни скве́рны, ни вра́ски прїѧ́лъ є҆сѝ, блаже́нне,  посредѣ̀ тебѣ̀ мі́ра живꙋ́щꙋ, честны́ми же па́че мольба́ми  твои́ми ѡ҆чища́еши ѿ дꙋше́вныѧ скве́рны притека́ющыѧ. 
Ты̀ плотски́хъ мꙋдрова́нїй вы́шше и҆мѣ́ѧ по́мыслъ,  не оу҆ѧзви́лсѧ є҆сѝ посредѣ̀ же́нъ ѡ҆бнажа́емь:  безстра́стїѧ бо ѻ҆де́ждею, маѯі́ме, ѡ҆дѣ́ѧлсѧ є҆сѝ.  (с. 203) 
Бг҃оро́диченъ: 
Оу҆сты̑ и҆ по́мысломъ и҆ се́рдцемъ, прест҃а́ѧ  бцⷣе, тѧ̀ проповѣ́дꙋемъ: тобо́ю бг҃ꙋ примири́хомсѧ,  ѿринове́ннїи престꙋпле́нїемъ пе́рвѣе пра́ѻтца. 
И҆́нъ. І҆рмо́съ: 
Ѡ҆чище́нїе на́мъ, хрⷭ҇тѐ, и҆ спасе́нїе, влⷣко,  возсїѧ́лъ є҆сѝ ѿ дв҃ы, да, ꙗ҆́кѡ проро́ка ѿ ѕвѣ́рѧ  морска́гѡ пе́рсей і҆ѡ́нꙋ, ѿ тлѝ и҆схити́ши всего̀ а҆да́ма  всеро́дна па́дшаго. 
На безстра́стїѧ го́рꙋ возше́дъ добродѣ́тельми, на  врагѝ храбо́рникъ чꙋ́денъ показа́лсѧ є҆сѝ: и҆ ны́нѣ  моли́сѧ хрⷭ҇тꙋ̀ бг҃ꙋ, ѡ҆бъ ѻ҆те́чествѣ на́шемъ, ꙗ҆́кѡ да  твои́ми моли́твами проти́внїи побѣжда́ютсѧ. 
Чꙋде́съ и҆сто́чникъ ра́ка твоѧ̀ ꙗ҆ви́сѧ, маѯі́ме  блаже́нне, ѿ неѧ́же ѻ҆би́льнѡ всѝ притека́ющїи  прїе́млютъ тѣлесє́мъ здра́вїе, и҆ дꙋша́мъ спасе́нїе  твои́ми моли́твами. 
Премꙋ́дростїю ра́зꙋма ѡ҆б̾ѧ́тъ, ѻ҆́ч҃е, сꙋ́етнꙋю  мꙋ́дрость бꙋ́йствомъ преминꙋ́лъ є҆сѝ: и҆ оу҆тає́наѧ ѿ  мꙋ́дрыхъ и҆ разꙋ́мныхъ, трⷪ҇ческимъ благоволе́нїемъ позна́лъ  є҆сѝ. 
Бг҃оро́диченъ: 
Мѡѷсе́й въ кꙋпинѣ́ тѧ ви́дѣ, въ горѣ̀ прїе́млющꙋ  нестерпи́мый бжⷭ҇тва̀ ѻ҆́гнь неѡпа́льнѡ: тѣ́мъ тѧ̀ всѝ  пѣ́сньми велича́емъ. 
Конда́къ, гла́съ в҃: 
Вы́шнїѧ красоты̀ жела́ѧ, ни̑жнїѧ сла́дѡсти и҆  тѣлє́снаѧ ѡ҆дѣѧ̑нїѧ въ ничто́же вмѣни́лъ є҆сѝ, и҆  нестѧжа́нїе па́че сꙋ́етнагѡ мі́ра возлюби́лъ є҆сѝ.  а҆́гг҃льское житїѐ проходѧ̀, сконча́лсѧ є҆сѝ, бл҃же́нне  маѯі́ме: съ ни́миже хрⷭ҇та̀ молѝ непреста́ннѡ ѡ҆ всѣ́хъ  на́съ. 
І҆́косъ: 
А҆́гг҃лъ на землѝ житїе́мъ показа́всѧ, а҆́гг҃льскїѧ  полкѝ оу҆диви́лъ є҆сѝ, и҆ де́мѡны оу҆страши́лъ є҆сѝ,  и҆ человѣ́ки просвѣти́лъ є҆сѝ чꙋде́съ твои́хъ зарѧ́ми,  бг҃оно́се и҆ преблаже́нне ѻ҆́ч҃е на́шъ маѯі́ме. и҆ ны́нѣ  на́съ вразꙋмѝ (с. 204) воспѣва́ти пѣ́снь къ твоемꙋ̀  хвале́нїю, ра́достнымъ гла́сомъ си́це глаго́лющихъ:  ра́дꙋйсѧ, ѡ҆ста́вивый тлѣ́нное мꙋдрова́нїе, и҆ прїе́мый  нетлѣ́нный вѣне́цъ: ра́дꙋйсѧ, терпѣли́вый дꙋше́ю:  ра́дꙋйсѧ, цѣломꙋ́дренный ра́зꙋмомъ и҆ къ бг҃ꙋ  воззрѣ́нїемъ: ра́дꙋйсѧ, предо́блїй ю҆ро́де, и҆́же  ѕлоко́зненнаго врага̀ подъ нога́ми сотры́й: ра́дꙋйсѧ, ꙗ҆́кѡ  ни́жнее мꙋдрова́нїе ѡ҆ста́вль, и҆ вы́шнѧгѡ црⷭ҇твїѧ  дости́гїй: ра́дꙋйсѧ, цѣли́телю болѣ́зней, и҆ ѿгони́телю  страсте́й: ра́дꙋйсѧ, маѯі́ме блаже́нне, молѧ̀ непреста́ннѡ  ѡ҆ всѣ́хъ на́съ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Содержи́мь хрⷭ҇то́вою подо́бнѡ, ѻ҆́ч҃е, бжⷭ҇твенною  любо́вїю, дрꙋги́хъ спастѝ ра́достнѡ ве́сь са́мъ сѧ, вопїѧ̀,  и҆зда́лъ: бл҃гослове́нъ бг҃ъ ѻ҆тє́цъ на́шихъ. 
Съ нб҃сѐ тебѣ̀ пода́ннꙋю, ѻ҆́ч҃е, прїи́мъ пи́щꙋ,  се́ю препита́лъ є҆сѝ благопоко́рнѡ прїе́млющыѧ твоѧ̑  повелѣ̑нїѧ, и҆ до́лꙋ влекꙋ́щїй грѣ́хъ ѡ҆ставлѧ́ющыѧ,  блаже́нне. 
Послѣ́довавъ ѻ҆те́чєскимъ преда́нїємъ, ѻ҆́ч҃е  мꙋ́дре, па́гꙋбы ѿринове́нїе заповѣ́да зовꙋ́щымъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ, тобо́ю бо даде́сѧ ра́дость, бцⷣе, зовꙋ́щымъ:  бл҃гослове́на ты̀ въ жена́хъ, всенепоро́чнаѧ влⷣчце. 
И҆́нъ. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Прича́стїемъ ст҃а́гѡ дх҃а просвѣще́нъ, бл҃же́нне,  и҆змѣни́всѧ добро́ты тѣле́сныѧ, и҆ позо́ръ бы́въ  человѣ́кѡмъ, (с. 205) непокрове́но тѣ́ло тлѣ́нными  ѡ҆де́ждами и҆мѣ́ѧ, хрⷭ҇тꙋ̀ вопїѧ́лъ є҆сѝ: бл҃гослове́нъ  бг҃ъ ѻ҆тє́цъ на́шихъ. 
Нищетꙋ̀ и҆ ю҆ро́дство и҆зво́ливъ, прпⷣбне, на́съ  ра́ди ѡ҆бнища́вшагѡ, и҆ сегѡ̀ ле́гкїй ꙗ҆ре́мъ на ра́мена  взе́мъ, томꙋ̀ послѣ́довалъ є҆сѝ, хрⷭ҇тꙋ̀ вопїѧ̀:  бл҃гослове́нъ бг҃ъ ѻ҆тє́цъ на́шихъ. 
Ѕломꙋ́драгѡ врага̀ кѡ́зни премꙋдри́въ, ю҆ро́де  прехва́льне, и҆ сего̀ ꙗ҆́кѡ ры́бꙋ безгла́снꙋ сотвори́лъ  є҆сѝ, бг҃омꙋ́дре, хрⷭ҇тꙋ̀ вопїѧ̀: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: 
Ꙗ҆́коже ло́жницꙋ бж҃їю, и҆ кади́льницꙋ разꙋ́мнагѡ  и҆ свѣтоно́снагѡ оу҆́глѧ, приснора́дованнꙋю воспое́мъ,  зовꙋ́ще: ра́дꙋйсѧ, вина̀ спаси́тельнагѡ воззва́нїѧ,  бл҃гослове́ннаѧ во вѣ́ки. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Всесвѣ́тлаѧ ѕвѣзда̀ сꙋ́щъ во тмѣ̀ и҆ стра́сти,  свѣтоводѧ̀ къ жи́зни свѣ́тлѣй: твори́ши бо жєны̀  нечи̑стыѧ цѣломꙋ́дреннѡ жи́ти, и҆ ѿго́ниши лю̑тыѧ  недꙋ́ги, вопїѧ̀: благослови́те, всѧ̑ дѣла̀ гдⷭ҇нѧ, гдⷭ҇а. 
Ты̀ и҆сцѣлѝ оу҆́мъ мо́й въ кро́вѣ чꙋ́дныхъ и҆  мꙋ́дрыхъ, прпⷣбне, повелѣ́нїй бж҃їихъ, мно́ги оу҆лови́лъ  є҆сѝ ю҆ро́дствовати гдⷭ҇а ра́ди, вѣ́дый нарꙋга́емь бы́ти,  вопїѧ̀ чистѣ́йшею дꙋше́ю: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Соверше́нъ є҆ди́нъ, и҆́же вѣ́сть своѧ̑  прославлѧ́ти гдⷭ҇ь прпⷣбныѧ: се́й бо гро́бꙋ посыла́емь, и҆  а҆́гг҃лѡвъ свѣтлословлє́нїи почита́емь вопїю́щихъ:  благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
И҆збавлѧ́ѧй на́съ, возсїѧ̀ и҆зъ тебє̀ гдⷭ҇и, дв҃о  чⷭ҇таѧ, є҆го́же молѝ, влⷣчце, просвѣти́ти пою́щыѧ тѧ̀,  и҆ (с. 206) ѡ҆бстоѧ́нїѧ на́съ и҆зба́вити вопїю́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 
Присво́ивсѧ содѣ́телю всѣ́хъ, ѻ҆́ч҃е, и҆  грѣхо́вныѧ ꙗ҆́зи оу҆дали́всѧ, прїѧ́лъ є҆сѝ нбⷭ҇ное  наслѣ́дїе, и҆ со а҆́гг҃лы ликꙋ́ѧ, вопїѧ́лъ є҆сѝ:  благослови́те, всѧ̑ дѣла̀ гдⷭ҇нѧ, гдⷭ҇а. 
Ю҆́ношескихъ и҆ плотски́хъ страсте́й оу҆держа́лъ  є҆сѝ взыгра̑нїѧ, ѡ҆чи́стивъ всѧ́кїѧ скве́рны дꙋ́шꙋ же и҆  тѣ́ло, маѯі́ме преблаже́нне, хра́мъ показа́лсѧ є҆сѝ  нескве́рненъ бг҃ꙋ, є҆мꙋ́же непреста́ннѡ вопїе́ши:  благослови́те, всѧ̑ дѣла̀ гдⷭ҇нѧ, гдⷭ҇а. 
Незаходи́мый возсїѧ̀ тебѣ̀ свѣ́тъ, ѻ҆́ч҃е  бг҃омꙋ́дре, присносꙋ́щнагѡ весе́лїѧ, въ не́мже ны́нѣ  наслажда́ешисѧ, предстоѧ̀ ст҃ѣ́й трⷪ҇цѣ, и҆ воспѣва́ѧ  хрⷭ҇та̀ во всѧ̑ вѣ́ки. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ,  тѧ̀ ѡ҆снова́нїе и҆ наде́ждꙋ на́шегѡ спасе́нїѧ,  бг҃оневѣ́сто, и҆́мамы, и҆ тѧ̀ воспѣва́емъ во вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Всѣ́мъ се́рдцемъ, маѯі́ме, трⷪ҇цѣ оу҆се́рднѡ  предложи́всѧ, и҆ ѿ неѧ̀ лꙋчы̀ бг҃одѣ́льнѡ прїе́мъ,  свѣтови́денъ бы́лъ є҆сѝ, и҆ со а҆́гг҃лы ликꙋ́еши. 
Жела́нїемъ бжⷭ҇твеннымъ прїедини́всѧ, и҆  воздержа́нїемъ просвѣща́емь, бꙋ́дꙋщихъ бла̑гъ въ прича́стїи  оу҆жѐ бы́въ, маѯі́ме бг҃облаже́нне, и҆ въ наслажде́нїи. 
Твоѧ̑ болѣ̑зни и҆ по́ты прїѧ́тъ весе́лїе, ника́коже  (с. 207) конца̀ и҆мꙋ́щее: въ не́мже пита́ѧсѧ, маѯі́ме  прпⷣбне, на́съ непреста́ннѡ помина́й. 
Бг҃оро́диченъ: 
Разорѝ дꙋшѝ моеѧ̀ ѻ҆́блаки, свѣ́та ѻ҆́блаче  ст҃а́ѧ влⷣчце, и҆ си́льна содѣ́лай мѧ̀ на стра̑сти,  борю́щыѧ мѧ̀, сп҃са всѣ́хъ ро́ждшаѧ и҆ и҆зба́вителѧ. 
И҆́нъ. І҆рмо́съ то́йже: 
Ꙗ҆́коже тве́рдый а҆дама́нтъ дꙋше́ю показа́лсѧ  є҆сѝ: непоколеби́мь вра́жїими прилѡ́ги, ѻ҆́ч҃е: и҆ на́мъ  тве́рдое забра́ло бꙋ́ди, блаже́нне, моли́твами твои́ми ѿ  нахожде́нїй проти́вныхъ. 
Ѡ҆ст҃и́сѧ воздꙋ́хъ, маѯі́ме блаже́нне, па́мѧтїю  твое́ю, и҆ на́съ торжествова́ти подвиза́етъ ра́достнѡ,  ѡ҆свѧще́нное твоѐ пра́зднество. 
Жезло́мъ добродѣ́телей страсте́й мо́ре пресѣ́къ,  и҆ го́рдаго врага̀ ꙗ҆́коже и҆на́го фараѡ́на моли́твами  твои́ми погрꙋзи́въ, и҆збра́нное ста́до но́вагѡ і҆и҃лѧ  невре́днѡ соблю́лъ є҆сѝ, маѯі́ме бл҃же́нне, моли́твами  твои́ми. 
Бг҃оро́диченъ: 
Ски́нїа свидѣ́тельства тѧ̀ проѡбразѝ, хлѣ́бъ  и҆́стинный жи́зни, прїе́мшꙋю, чⷭ҇таѧ, сло́во ѻ҆ц҃а̀  соприсносꙋ́щное. 
Свѣти́ленъ. Подо́бенъ: Не́бо ѕвѣзда́ми: 
А҆́гг҃льскагѡ житїѧ̀ жела́ѧ, прпⷣбне, покори́лъ  є҆сѝ стрⷭ҇ти плотскі̑ѧ мꙋ́жески, и҆ равноа́гг҃ленъ бы́лъ  є҆сѝ, бг҃оно́се ѻ҆́ч҃е маѯі́ме. 
Два́жды. 
Бг҃оро́диченъ: 
Тѧ̀ предста́тельницꙋ и҆́мамы всѝ грѣ́шнїи, ѽ  прест҃а́ѧ дв҃о! ты̀ благопремѣ́нна сотворѝ твоего̀ сн҃а  ма́терними твои́ми моли́твами. 
На хвали́техъ стїхи̑ры, на д҃, гла́съ д҃. Поⷣ:  Да́лъ є҆сѝ зна́менїе: 
Да́лъ є҆сѝ при́тчꙋ терпѣ́нїѧ и҆ мꙋ́жества, ꙳  пребл҃гі́й гдⷭ҇и, ꙳ пра́веднаго маѯі́ма ꙳ и҆  многочꙋде́снаго, (с. 208) добродѣ́тельми, ꙳ и҆ словєсы̀,  и҆ дѣ̑лы сїѧ́юща, ꙳ цѣломꙋ́дрїемъ оу҆краша́ема и҆  кро́тостїю. ꙳ тѣ́мъ твоѐ неизрече́нное строе́нїе сла́вимъ,  ꙳ і҆и҃се всеси́льне, и҆ сп҃се дꙋ́шъ на́шихъ. 
Два́жды. 
Пра́веденъ и҆ неѕло́бивъ, и҆́стиненъ же и҆  непоро́ченъ и҆ вѣ́ренъ, ꙳ оу҆клонѧ́ѧсѧ ѿ всѧ́кїѧ  ѕло́бныѧ ве́щи, ꙳ показа́лсѧ є҆сѝ, маѯі́ме блаже́нне, ꙳  просвѣще́нъ добродѣ́тельми, ꙳ и҆ благоче́стїемъ сїѧ́ѧ.  тѣ́мъ тѧ̀ оу҆блажа́емъ, ꙳ и҆ свѧто́е твоѐ и҆ честно́е  дне́сь пра́зднꙋемъ оу҆спе́нїе, ꙳ ра́дꙋющесѧ, бг҃омꙋ́дре. 
Цѣломꙋ́дрїемъ и҆ благовѣ́рїемъ, ꙗ҆́кѡ багрѧни́цею  многоцѣ́нною, ꙳ ѡ҆дѣ́ѧвсѧ, маѯі́ме, ꙳ пра́вдою же и҆  кро́тостїю, ꙳ ꙗ҆́кѡ бжⷭ҇твеннымъ вѣнце́мъ оу҆вѧ́злсѧ  є҆сѝ, ꙳ со стра́ждꙋщими хрⷭ҇та̀ ра́ди, ꙳ ца́рствовати  возжелѣ́лъ є҆сѝ. ꙳ и҆ ны́нѣ цр҃ю̀ си́лъ предстои́ши, ꙳  і҆и҃сꙋ всеми́лостивомꙋ, ꙳ и҆ сп҃сꙋ дꙋ́шъ на́шихъ. 
Сла́ва, гла́съ и҃: 
Добродѣ́телей твои́хъ, бг҃омꙋ́дре маѯі́ме,  и҆справлє́нїѧ оу҆ѧсни́ша вѣ́рныхъ сердца̀: кто́ бо слы́шѧ  безмѣ́рное твоѐ смире́нїе и҆ терпѣ́нїе, не оу҆диви́тсѧ;  є҆́же ко всѣ̑мъ кро́тость и҆ безѕло́бїе, къ скорбѧ́щымъ  ми́лованїе, и҆ сꙋ́щымъ въ бѣ́дахъ ско́рое поможе́нїе,  пла́вающымъ немѧте́жное приста́нище, и҆ пꙋтеше́ствꙋющымъ  благо́е поспѣше́нїе, всѧ̑ бг҃олѣ́пнѡ предварѝ,  досточꙋ́дне, и҆ ны́нѣ неꙋвѧда́емымъ вѣнце́мъ вѣнча́лсѧ  є҆сѝ ѿ рꙋкѝ вседержи́телѧ бг҃а: є҆го́же молѝ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: 
Влⷣчце, прїимѝ моли́твꙋ ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
На лїтꙋргі́и, блажє́нна, пѣ́снь г҃-ѧ и҆ ѕ҃-ѧ.  Прокі́менъ, гла́съ з҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ (с. 209) возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  гала́тѡмъ, зача́ло сг҃і. Є҆ѵⷢ҇лїе матѳе́а, зача́ло і҃.  Прича́стенъ: Въ па́мѧть вѣ́чнꙋю: 


(с. 209) 
Мѣ́сѧца тогѡ́же въ в҃і-й де́нь. 
И҆́же во ст҃ы́хъ ѻ҆ц҃а̀ на́шегѡ і҆ѡа́нна, патрїа́рха  а҆леѯандрі́йскагѡ, ми́лостивагѡ: 
И҆ прпⷣбнагѡ ѻ҆ц҃а̀ на́шегѡ ні́ла. 
На Гдⷭ҇и, воззва́хъ, стїхи̑ры, гла́съ д҃. Поⷣ:  Да́лъ є҆сѝ зна́менїе: 
Расточи́въ, разда́лъ є҆сѝ ꙳ тре́бꙋющымъ хлѣ́бъ  тво́й, і҆ѡа́нне чꙋ́дне, ꙳ ми́лостїю подобѧ́сѧ ꙳  ми́лостивѣйшемꙋ, преподо́бне, влⷣцѣ. ꙳ тѣ́мъ твоѧ̀  пребыва́етъ и҆́стиннѡ ꙳ во вѣ́къ па́мѧть, ст҃е ꙳, ю҆́же  вѣ́рою пра́зднꙋющыѧ ꙳ твои́ми моли́твами спаса́й, ꙳  и҆скꙋше́нїй же и҆ скорбе́й, і҆ера́рше всебога́те. 
Твою̀ чистотꙋ̀, ꙳ и҆ оу҆ма̀ пра́вость, и҆ нра́въ  бжⷭ҇твенный ꙳ ви́дѧй та̑йнаѧ ꙳ прови́дѣвъ, возво́дитъ на  велича́йшїй престо́лъ, ꙳ пома́завъ мѵ́ромъ тѧ̀, мꙋ́дре, и҆  соверши́въ, ꙳ и҆ па́ствы корми̑ла ꙗ҆́вѣ врꙋчи́въ, ꙳ ю҆́же  ко приста́нищꙋ напра́вилъ є҆сѝ ꙳ бжⷭ҇твеннагѡ хотѣ́нїѧ, ꙳  і҆ѡа́нне бг҃оглаго́ливе. 
Всѧ̑ прошє́нїѧ ꙳ твоегѡ̀ се́рдца гдⷭ҇ь, ꙳  досточꙋ́дне, подадѐ: ꙳ всѧ̑ бо соблю́лъ є҆сѝ  законоположє́нїѧ спаси́тєльнаѧ. ꙳ бг҃а бо всеконе́чнѡ, ꙳  и҆ бли́жнѧго, бг҃облаже́нне, ꙳ ꙗ҆́кѡ тебѐ сама́го  возлюби́лъ є҆сѝ, ꙳ и҆ тре́бꙋющыѧ оу҆дово́лилъ є҆сѝ: ꙳  сегѡ̀ ра́ди тѧ̀ дне́сь, і҆ѡа́нне, почита́емъ. 
И҆́ны стїхи̑ры прпⷣбнагѡ, гла́съ и҃. Подо́бенъ:  Что̀ вы̀ нарече́мъ: 
Что́ тѧ ны́нѣ нарече́мъ, свѧ́те; ꙳ рѣкꙋ̀,  и҆сходѧ́щꙋю ѿ мы́сленнагѡ є҆де́ма, ꙳ пото́къ ѿ бг҃а  подае́мыхъ (с. 210) дарѡ́въ, ꙳ наводне́нїе оу҆че́нїй  благода́ти, ча́шꙋ мꙋ́дрости и҆ зна́нїѧ, ꙳ моле́бника  крѣпча́йшаго, ꙳ оу҆чи́телѧ дѣйстви́тельнѣйшаго. ꙳ молѝ  спасти́сѧ дꙋша́мъ на́шымъ. 
Что́ тѧ воз̾именꙋ́емъ, прпⷣбне; ꙳ земледѣ́лателѧ  безсме́ртныхъ, бл҃же́нне, садѡ́въ, ꙳ садодѣ́лателѧ  разꙋ́мнагѡ раѧ̀ вѣ́рныхъ, ꙳ зако́нѡвъ бг҃ода́нныхъ  и҆скꙋ́снѣйшаго толко́вника, ꙳ догма́тѡвъ бг҃одꙋхо́вныхъ  вѣ́дателѧ, ꙳ сказа́телѧ благоесте́ственнѣйша, ꙳ и҆  наказа́телѧ дово́льнѣйша. ꙳ молѝ спасти́сѧ дꙋша́мъ  на́шымъ. 
Что́ тѧ ны́нѣ нарекꙋ̀, чꙋ́дне; оу҆ставополо́жника  сопрꙋ́жества, ꙳ цѣломꙋ́дрїѧ прави́телѧ, ꙳ наказа́телѧ  мона́шествꙋющихъ, и҆ дѣ́вства пꙋтевожда̀, ꙳ пра́веднѡ  ѻ҆бои́мъ мѣ́рѧща, ꙳ ꙗ҆́кѡ и҆скꙋ́сомъ проше́дша ѻ҆боѧ̑. ꙳  мнѡ́га твоѧ̑ дѣѧ̑нїѧ, ꙳ и҆ ѡ҆ бз҃ѣ твоѐ поще́нїе: ꙳ молѝ  спасти́сѧ дꙋша́мъ на́шымъ. 
Сла́ва, гла́съ в҃. А҆нато́лїево: 
Ми́лости и҆сто́чникъ тре́бꙋющымъ оу҆множа́етъ,  благосострада́тєльныѧ щедрѡ́ты, і҆ѡа́ннъ, хрⷭ҇то́въ  подо́бникъ, вели́кїй па́стырь а҆леѯа́ндрѧнъ и҆ свѣти́ло.  прїиди́те, насы́тимсѧ ни́щїи дꙋ́хомъ, подража́ющїи тогѡ̀  ти́хости, любоблагоꙋтро́бнымъ бо нра́вомъ хрⷭ҇та̀  стра́нствовавшаго чрезъ ни́щыѧ оу҆гости́въ, ꙗ҆́кѡ дре́вле  а҆враа́мъ, блаже́нства оу҆досто́исѧ, и҆ со дерзнове́нїемъ  мо́литсѧ, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀, і҆и҃се, пригвожде́на, зрѧ́щи  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ ѡ҆ста́вилъ є҆сѝ менѐ, ро́ждшꙋю тѧ̀, є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆  просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю,  бжⷭ҇твєнныѧ стра̑сти твоѧ̑ сла́вѧщїи. (с. 211) 
На стїхо́внѣ ѻ҆ктѡ́иха. Сла́ва, прпⷣбнагѡ, гла́съ  и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ ні́ле: твое́ю бо стезе́ю вои́стиннꙋ пра́вѡ  ходи́ти оу҆вѣ́дѣхомъ. блаже́нъ є҆сѝ хрⷭ҇тꙋ̀ рабо́тавъ,  и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, прпⷣбныхъ соприча́стниче и҆ пра́ведныхъ: съ  ни́миже моли́сѧ гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Мч҃ницы твоѝ: 
Тѧ̀ ви́дѧщи пригвожда́ема на крⷭ҇тѣ̀, і҆и҃се, и҆  стрⷭ҇ти прїе́млюща во́лею дв҃а и҆ мт҃и твоѧ̀, влⷣко,  оу҆вы̀ мнѣ̀, вопїѧ́ше, ча́до сла́дкое! ра̑ны непра́веднѡ  ка́кѡ терпи́ши, врачꙋ̀, и҆сцѣли́вый человѣ́ческое  неможе́нїе, и҆ ѿ тлѝ всѣ́хъ и҆зба́вивый бл҃гоꙋтро́бїемъ  твои́мъ; 
Тропа́рь, гла́съ и҃: 
Въ терпѣ́нїи твое́мъ стѧжа́лъ є҆сѝ мздꙋ̀ твою̀,  ѻ҆́ч҃е прпⷣбне, въ моли́твахъ непреста́ннѡ терпѣ́вый,  ни́щыѧ возлюби́вый, и҆ сїѧ̑ оу҆довли́вый: но моли́сѧ  хрⷭ҇тꙋ̀ бг҃ꙋ, і҆ѡа́нне ми́лостиве блаже́нне, спасти́сѧ  дꙋша́мъ на́шымъ. 
Сла́ва, гла́съ то́йже: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми, во  сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдєсы̀, ні́ле, ѻ҆́ч҃е  на́шъ: молѝ хрⷭ҇та̀ бг҃а спасти́сѧ дꙋша́мъ на́шымъ. 
И҆ ны́нѣ, бг҃оро́диченъ. 
На оу҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀. 
Канѡ́нъ і҆ера́рха. Творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Посѣче́нный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́таго врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. (с.  212) 
Сострада́нїемъ оу҆ма̀ просвѣща́емь, и҆ любо́вїю  хрⷭ҇то́вою, ѻ҆́ч҃е, ѡ҆зарѧ́емь, ми́лостыней блиста́ѧ  сїѧ́ньми, є҆ди́нагѡ ми́лостивагѡ бг҃а прїѧ́телище  чистѣ́йшее, і҆ѡа́нне, бы́лъ є҆сѝ: тѣ́мъ тѧ̀  оу҆блажа́емъ. 
Во вѣ́къ при́снѡ пребыва̑ющаѧ смотрѧ́ѧ, мꙋ́дрымъ  смы́сломъ, ѻ҆́ч҃е свѧще́ннѣйше, и҆змѣни́лъ є҆сѝ  тлѣ̑ннаѧ свѣ́тлѡ нетлѣ́нными, и҆ ны́нѣ на нб҃сѣ́хъ  жи́тельствꙋеши, вопїѧ̀ со безпло́тными ли̑ки: гдⷭ҇ꙋ  воспои́мъ, сла́внѡ бо просла́висѧ. 
Ми́лости да́тель, ѡ҆дари́въ ми́лостивное, прпⷣбне,  твоѐ помышле́нїе, поми́лова мнѡ́гїѧ бжⷭ҇твеннымъ твои́мъ  хода́тайствомъ, бы́лъ є҆сѝ во оу҆тѣше́нїе дꙋ́шъ, ни́щихъ  же промышле́нїе, і҆ѡа́нне всемꙋ́дре бг҃облаже́нне  свѧще́ннѣйшїй. 
Бг҃оро́диченъ: 
Благослове́ннаѧ, чⷭ҇таѧ и҆ всепѣ́таѧ, є҆ди́на  ро́ждшаѧ воплоще́ннаго бг҃а, приснотекꙋ́щїй и҆сто́чникъ  на́мъ, надѣ́ющымсѧ на тѧ̀, и҆сцѣлє́нїѧ и҆злива́юща  вѣ̑рнымъ: молѝ є҆го́же родила̀ є҆сѝ, дарова́ти мі́рꙋ  ве́лїю ми́лость. 
И҆́нъ канѡ́нъ прпⷣбнагѡ. Є҆гѡ́же краегране́сїе: 
Напаѧ́етъ мѧ̀ ні́лъ разꙋ́мнымъ всепло́дствїемъ.  Ѳеофа́ново. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Напое́ньми твои́ми, бл҃же́нне, та́инственными,  напаѧ́ѧ бога́тнѡ прозѧ́бшїй мо́й по́мыслъ, ꙗ҆́кѡ кла́съ  пѣ́нїѧ тебѣ̀ принестѝ твои́ми моли́твами сподо́би. 
Глагѡ́лъ течє́нїѧ твои́хъ, ꙗ҆́кѡ и҆зъ є҆де́ма,  всебога́те ні́ле, происходѧ̑щаѧ ꙗ҆́вственнѡ, лицѐ всѐ  приснотекꙋ́щее церко́вное напаѧ́ютъ. 
Догма́тѡвъ и҆ слове́съ рѣка̀ твои́хъ,  бг҃оглаго́ливе, сердца̀ благочести́выхъ наводнѧ́ющи  напаѧ́етъ, ѕлочести́выхъ же потоплѧ́етъ собра̑нїѧ. (с. 213) 
Бг҃оро́диченъ: 
И҆зблева̀ въ слꙋ́хи є҆́ѵы ꙗ҆́дъ дꙋшетлѣ́нный  гꙋби́тель и҆ вра́гъ: хрⷭ҇та́ же ро́ждши, бг҃ома́ти, тогѡ̀  вре́да и҆сцѣли́ла є҆сѝ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Бг҃олѣ́пна, ꙗ҆́коже ѻ҆трокови́ца, ѿ ма́слинъ  вѣне́цъ носѧ́щи, ꙗ҆ви́сѧ тебѣ̀, досточꙋ́дне, ми́лостивагѡ  благосострада́тельнаѧ благода́ть, привлача́щи тѧ̀ къ  бжⷭ҇твеннѣй ми́лости. 
На прⷭ҇то́лѣ свѧще́ннѣмъ, сꙋдо́мъ бж҃їимъ, сла́вне  ѻ҆́ч҃е і҆ѡа́нне, сѣ́лъ є҆сѝ, ꙗ҆́коже а҆́гг҃лъ ты̀  пожи́лъ є҆сѝ, ми̑рныѧ возносѧ̀ сщ҃є́нныѧ жє́ртвы  всеще́дромꙋ. 
Мно́гое милосе́рдїе милосе́рдагѡ гдⷭ҇а, ѻ҆́ч҃е,  подража́ѧ, за милосе́рдїе ѡ҆бнища́вшагѡ пло́тїю, ни́щыѧ  оу҆дово́лилъ є҆сѝ, стра̑нныѧ и҆ безпокрѡ́вныѧ собира́ѧ,  и҆спо́лнитель повелѣ́нїй бжⷭ҇твенныхъ бы́въ. 
Бг҃оро́диченъ: 
Всели́всѧ въ дв҃ꙋ тѣле́снѣ, гдⷭ҇и, ꙗ҆ви́лсѧ  є҆сѝ человѣ́кѡмъ, ꙗ҆́коже подоба́ше ви́дѣти тѧ̀: ю҆́же  и҆ показа́лъ є҆сѝ, ꙗ҆́кѡ и҆́стиннꙋю бцⷣꙋ, вѣ̑рнымъ  по́мощь, є҆ди́не чл҃вѣколю́бче. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Дарова̑нїѧ, ѻ҆́ч҃е, дх҃а но́ситъ твоѐ помышле́нїе,  лꙋка̑ваѧ помышлє́нїѧ ѿгонѧ̀. 
Мѵ́ро благово́ннѣйшее, твоѧ̑ моли̑твы на́мъ  вдохнꙋ́въ, свѧщеннодѣ́лателю, видѣ́нїемъ дѣ́тельнымъ  пожи́въ. 
И҆сточи́лъ є҆сѝ оу҆чє́нїѧ ты̀ нбⷭ҇наѧ,  всемꙋ́дре, ꙗ҆́кѡ ѿ и҆сто́чника, и҆ церкѡ́вныѧ пито́мцы  ѡ҆богати́лъ є҆сѝ. (с. 214) 
Бг҃оро́диченъ: 
Оу҆мертвѝ мꙋдрова́нїе пло́ти на́шеѧ, пречⷭ҇таѧ,  и҆сто́чникъ безсме́ртїѧ человѣ́кѡмъ и҆сточи́вшаѧ. 
Конда́къ прпⷣбнагѡ, гла́съ и҃. Подо́бенъ:  Взбра́нной: 
Хвра̑стнаѧ страсте́й, ꙗ҆̀же ѿ тѣлесѐ, воста̑нїѧ  сѣчи́тельнѡ, ні́ле блаже́нне, во бдѣ́нной твое́й ссѣ́клъ  є҆сѝ моли́твѣ. но ꙗ҆́кѡ и҆мѣ́ѧ дерзнове́нїе ко гдⷭ҇ꙋ,  ѿ всѧ́кихъ мѧ̀ бѣ́дъ свободѝ, да зовꙋ́ ти: ра́дꙋйсѧ,  ѻ҆́ч҃е всемі́рный. 
І҆́косъ: 
Кто̀ земноро́дныхъ и҆зрещѝ возмо́жетъ, ні́ле,  жи́тельства твоегѡ̀ страда̑нїѧ, и҆ житїѧ̀ твоегѡ̀  безмѣ̑рныѧ трꙋды̀, и҆ мнѡ́гаѧ тща̑нїѧ твоѧ̑, ꙗ҆̀же на  землѝ, ꙗ҆́кѡ безпло́тный, соверши́лъ є҆сѝ; но ѻ҆ба́че  зовꙋ̀: ра́дꙋйсѧ, рѣко̀ бжⷭ҇твенныхъ благода́тей: ра́дꙋйсѧ,  цѣвни́це хрⷭ҇то́выхъ оу҆че́нїй: ра́дꙋйсѧ, ча́ше мꙋ́дрости  и҆ зна́нїѧ ра́дꙋйсѧ, воздѣ́ланїе безсме́ртныхъ насажде́нїй:  ра́дꙋйсѧ, догма́те дѣ́тельнѣйшїй бг҃одохнове́нныхъ  слове́съ: ра́дꙋйсѧ, зако́на бг҃ода́ннагѡ и҆скꙋ́снѣйшїй  толко́вниче: ра́дꙋйсѧ, садодѣ́лателю раѧ̀ мы́сленнагѡ:  ра́дꙋйсѧ, дѣ́вства храни́лище ве́лїе: ра́дꙋйсѧ, кра́снаѧ  гꙋ́сль дх҃а: ра́дꙋйсѧ, страсте́й кореносѣ́чный мечꙋ̀:  ра́дꙋйсѧ, пра́ведныхъ мꙋже́й высото̀: ра́дꙋйсѧ, вѣ́рныхъ  земноро́дныхъ предста́телю: ра́дꙋйсѧ, ѻ҆́ч҃е всемі́рный. 
Сѣда́ленъ, гла́съ и҃. Подо́бенъ: Премꙋ́дрости: 
Ми́лостивенъ нра́въ прїи́мъ, благосе́рдъ ꙗ҆ви́лсѧ  є҆сѝ, и҆ пода́теленъ ни́щымъ и҆ тре́бꙋющымъ, і҆ѡа́нне  бг҃одохнове́нне. сегѡ̀ ра́ди зва́нїемъ дѣѧ́нїю подо́бнѡ,  па́че всѣ́хъ ст҃ы́хъ, блаже́нне, ѡ҆богати́ тѧ ѕѣлѡ̀  пода́тель благи́хъ хрⷭ҇то́съ: є҆мꙋ́же, бг҃омꙋ́дре і҆ера́рше  пребога́те, моли́сѧ, грѣхѡ́въ ѡ҆ставле́нїе пода́ти  пра́зднꙋющымъ любо́вїю свѧтꙋ́ю па́мѧть твою̀. (с. 215) 
Сла́ва, прпⷣбнагѡ, гла́съ то́йже. Подо́бенъ:  Повелѣ́нное та́йнѡ: 
Оу҆краси́въ тво́й оу҆́мъ видѣ̑нїи, бг҃осло́вїѧ  рѣ́ки ѿры́гнꙋлъ є҆сѝ, напаѧ́ѧ сердца̀, ні́ле  бг҃оно́сне, вѣ́рою почерпа́ющихъ твои́хъ оу҆че́нїй пи́во,  проза́рное же и҆ чи́стое, и҆ чтꙋ́щихъ па́мѧть твою̀  свѣтоза́рнꙋю же и҆ честнꙋ́ю, преподо́бныхъ оу҆добре́нїе,  и҆ ѻ҆тцє́въ хвало̀. 
И҆ ны́нѣ, бг҃оро́диченъ: 
Ꙗ҆́же непремѣ́ннаго бг҃а поро́ждшаѧ, премѣнѧ́емое  при́снѡ се́рдце моѐ грѣхо́мъ и҆ лѣ́ностїю, прило́гми  льсти́вагѡ, оу҆твердѝ, блага́ѧ, моли́твами мт҃рними  твои́ми: ꙗ҆́кѡ да и҆ а҆́зъ благода́рнѡ сла́влю тѧ̀,  бг҃ороди́тельнице марі́е, поми́лꙋй ста́до твоѐ, є҆́же  стѧжа́ла є҆сѝ, всенепоро́чнаѧ. 
Крⷭ҇тобг҃оро́диченъ: 
И҆́же ѿ крове́й твои́хъ чⷭ҇тыхъ вопло́щшагосѧ, и҆  па́че оу҆ма̀ и҆зъ тебє̀, чⷭ҇таѧ, роди́вшагосѧ, на дре́вѣ  ви́сѧща средѝ ѕлодѣ́євъ зрѧ́щи, оу҆тро́бою болѣ́зновала  є҆сѝ, и҆ мт҃рски пла́чꙋщи вопїѧ́ла є҆сѝ: оу҆вы̀ мнѣ̀,  ча́до моѐ, что̀ бжⷭ҇твенное и҆ неизрече́нное строе́нїе  твоѐ, и҆́мже ѡ҆живи́лъ є҆сѝ созда́нїе твоѐ; воспѣва́ю  твоѐ бл҃гоꙋтро́бїе. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Чи́стаѧ ѻ҆би́тель ꙗ҆ви́лсѧ є҆сѝ ст҃ы́ѧ трⷪ҇цы,  прпⷣбне, и҆ хра́ма бжⷭ҇твеннагѡ сокро́вище, и҆ і҆ера́рхѡвъ  нача́токъ. 
Мно́гое милосе́рдїе твоѐ гдⷭ҇ь внима́ѧ  благосе́рдый, дꙋ́шꙋ твою̀ ѡ҆свѧтѝ, і҆ѡа́нне, ѻ҆́ч҃е  свѧще́ннѣйше. 
За́повѣдей непосты́денъ бы́лъ є҆сѝ дѣ́латель  всеще́драгѡ, и҆ и҆спо́лнилсѧ є҆сѝ благи́хъ є҆гѡ̀, въ  се́лѣхъ ст҃ы́хъ водворѧ́ѧсѧ. 
Бг҃оро́диченъ: 
Ѡ҆чище́нїе на́шихъ да́рꙋй невѣ́дѣнїй, ꙗ҆́кѡ  безгрѣ́шенъ, и҆ оу҆мирѝ мі́ръ тво́й, бж҃е, моли́твами  ро́ждшїѧ тѧ̀. (с. 216) 
И҆́нъ. І҆рмо́съ то́йже. 
Возведѝ, всемꙋ́дре, ѿ страсте́й мѧ̀ плѣне́нїѧ,  ꙗ҆́кѡ и҆збавле́нїе и҆ цѣ́нꙋ бг҃ꙋ приносѧ̀ моли̑твы твоѧ̑. 
Свѧще́ннѡ вчини́ти є҆́же ѡ҆ хрⷭ҇тѣ̀ мꙋ́дрости  догма́ты, и҆скꙋси́въ поще́нїемъ себѐ, всебл҃же́нне,  пред̾ѡчи́стилъ є҆сѝ. 
Помышле́нїй всѧ́кое возвыше́нїе, ѻ҆́ч҃е,  взима́ющеесѧ смири́лъ є҆сѝ, мно́жествомъ мꙋ́дрости твоеѧ̀  погꙋби́въ си́хъ па́мѧть. 
Бг҃оро́диченъ: 
Ѻ҆ц҃ꙋ̀ соприсносꙋ́щный, и҆ ꙗ҆́кѡ бг҃ъ сло́во  пре́жде безпло́тное, въ послѣ̑днѧѧ воплоти́сѧ ѿ чⷭ҇тыхъ  крове́й твои́хъ, всепѣ́таѧ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, по дꙋшелови́тельномꙋ пꙋтѝ  при́снѡ блꙋдѧ́щаго, свѣ́томъ ра́зꙋма твоегѡ̀, гдⷭ҇и,  преднаставлѧ́ѧ мѧ̀, на стезю̀ за́повѣдей твои́хъ напра́ви. 
Оу҆мертви́вшемꙋсѧ за ми́лость ме́ртвостїю во́льною,  ѻ҆́ч҃е мꙋ́дре, подо́бѧсѧ, распѧ́лсѧ є҆сѝ мі́рꙋ и҆  страсте́мъ. и҆ жи́зни премі́рныѧ сподо́билсѧ є҆сѝ,  достосла́вне. 
Бл҃же́нства оу҆досто́илсѧ є҆сѝ, кро́токъ,  сострада́тельнѣйшїй, и҆ мири́теленъ бы́въ, и҆ а҆́лчꙋщихъ  хлѣ́бъ неижди́вный, и҆ ни́щымъ пода́тель, ѡ҆дѣѧ́нїе же  наготствꙋ́ющымъ. 
Бжⷭ҇твенными причаще́ньми, ѻ҆́ч҃е, оу҆добрѧ́емь,  ꙗ҆́коже а҆́гг҃лъ бг҃ꙋ непоро́чнѡ свѧще́нствовалъ є҆сѝ,  вѣ̑рныѧ просвѣща́ѧ свѧще́нными оу҆чє́нїи твои́ми. 
Бг҃оро́диченъ: 
Всѣ́хъ бг҃а безъ сѣ́мене въ свои́хъ ложесна́хъ  поне́сшꙋю, плотоно́сца же на́мъ ро́ждшꙋю, пречⷭ҇тꙋю бцⷣꙋ  воспѣва́емъ, ꙗ҆́кѡ спасе́нїе дꙋ́шъ на́шихъ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. (с.  217) 
Цѣломꙋ́дреннѡ жела́ѧ, всемꙋ́дре, бжⷭ҇твенныѧ  чистоты̀, ѡ҆ста́вилъ є҆сѝ всѐ житїѧ̀ пристра́стїе. 
Разꙋ̑мнаѧ ты̀ вы́ше зна́нїѧ, бг҃оѧвле́нне, мы́сленнѡ  пости́глъ є҆сѝ, є҆дине́нїемъ бжⷭ҇твеннымъ наꙋча́емь. 
Ѻ҆́блакъ тѧ̀, тꙋ́чами зна́нїѧ, бг҃оно́сне, всѐ  потоплѧ́ющїй неразꙋ́мїе, вѣ́мы. 
Бг҃оро́диченъ: 
Ꙗ҆́кѡ крі́нъ сїѧ́ющїй посредѣ̀ те́рнїѧ, ѡ҆брѣ́тъ  жени́хъ тѧ̀, дв҃ома́ти, возлюбѝ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Моли́твами и҆ посто́мъ оу҆пражнѧ́ѧсѧ, и҆ бдѣ́ннѡ  бг҃а молѧ̀, ѿкрове́нїй и҆ зрѣ́нїй бжⷭ҇твенныхъ  сподо́билсѧ є҆сѝ, бг҃омꙋ́дре всебога́те, наꙋча́емь сꙋ́щымъ  па́че оу҆ма̀ и҆ по́мысла, мꙋ́дре, чистото́ю. 
Ꙗ҆́кѡ а҆́гг҃лъ съ пло́тїю на землѝ, ѻ҆́ч҃е,  пожи́лъ є҆сѝ, жє́ртвы ми̑рныѧ, безкрѡ́вныѧ вѣ́рою и҆  сокрꙋше́ннымъ се́рдцемъ и҆ дꙋ́хомъ, бл҃же́нне, творцꙋ̀  приносѧ̀, і҆ѡа́нне, ра́достнѡ. 
Житїѐ твоѐ па́че со́лнца возсїѧ́вшее, милосе́рдїѧ  и҆спꙋстѝ лꙋчы̀ тре́бꙋющымъ, ѿгонѧ́щыѧ те́мный ѻ҆́блакъ  нищеты̀, всебога́те, грѣ́ющыѧ же мра́зомъ лю́тыхъ  держи̑мыѧ, бг҃одохнове́нне. 
Бг҃оро́диченъ: 
Не преста́й ѡ҆ на́съ молѧ́щисѧ, прест҃а́ѧ бцⷣе  дв҃о, ꙗ҆́кѡ вѣ́рныхъ оу҆твержде́нїе ты̀ є҆сѝ. и҆  наде́ждею твое́ю крѣпи́мсѧ, и҆ любо́вїю тѧ̀, и҆ и҆зъ тебє̀  вопло́щшагосѧ непреста́ннѡ сла́вимъ. 
И҆́нъ. І҆рмо́съ то́йже: 
Мꙋ́дрости да́ромъ оу҆краша́емь, и҆ житїѧ̀  свѣ́тлостїю оу҆добрѧ́емь, свѧщеннодѣ́латель бжⷭ҇твенный  бы́лъ є҆сѝ, зижди́телю хода́тайствꙋѧ и҆ зда́нїю, и҆ бы́лъ  є҆сѝ пресвѣ́телъ и҆ ѡ҆бзо́рный, ѻ҆́ч҃е, оу҆чи́тель. (с.  218) 
Къ горѣ̀ добродѣ́телей прибли́живсѧ, и҆  бжⷭ҇твеннымъ покры́всѧ, ѻ҆́ч҃е, мра́комъ, ѿ бг҃а  догма́тѡвъ скрижа̑ли бг҃опи̑санныѧ прїѧ́лъ є҆сѝ,  всебога́те, и҆ вторы́й на́мъ мѡѷсе́й законополо́жникъ  показа́лсѧ є҆сѝ бл҃года́ти. 
Ѡ҆свѧти́въ себѐ во́лею та́инственнѡ, ꙗ҆́кѡ  вольноже́ртвеннꙋю же́ртвꙋ, предстоѧ́нїемъ зижди́телю, ні́ле,  и҆ видѣ̑нїи и҆ дѣѧ̑нїи оу҆краша́емь, помина́й ѡ҆ на́съ,  вѣ́рнѡ соверша́ющихъ па́мѧть твою̀. 
Бг҃оро́диченъ: 
Ви́дѣвше ѻ҆бра́зными ꙗ҆влє́нїи стра́шныхъ  твои́хъ та̑инъ глꙋбинꙋ̀, ꙗ҆́кѡ бг҃ꙋ во чре́во твоѐ  всели́тисѧ, бг҃оглаго́ливїи прⷪ҇ро́цы провозвѣсти́ша,  всенепоро́чнаѧ, и҆ ны́нѣ мы̀ сбы́тїе ви́дѧще, сла́вимъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Бога́тство твоѐ расточи́лъ є҆сѝ оу҆бѡ́гимъ, и҆  нбⷭ҇ное бога́тство ны́нѣ воспрїѧ́лъ є҆сѝ, і҆ѡа́нне  всемꙋ́дре. сегѡ̀ ра́ди вси́ тѧ почита́емъ, соверша́юще  па́мѧть твою̀, ми́лостыни ѽ тезоимени́те! 
І҆́косъ: 
На ми́лость оу҆пова́въ бж҃їю, і҆ѡа́нне, щедро́тами  ѿ тогѡ̀ и҆ дармѝ ѡ҆богати́всѧ, ѿѻнꙋ́дꙋже ꙗ҆ви́лсѧ  є҆сѝ и҆ ми́лостивъ, ꙗ҆́кѡ ѻ҆́нъ, всѧ̑ оу҆щедрѧ́ѧ.  тѣ́мже, мою̀ нищетꙋ̀ оу҆ще́дривъ, пода́ждь мнѣ̀  бога́тство твоеѧ̀ моли́твы. и҆ а҆́лчꙋщее се́рдце моѐ  и҆спо́лни глагѡ́лъ бжⷭ҇твенныхъ, бг҃омꙋ́дре, ꙗ҆́коже  пре́жде а҆́лчꙋщыѧ пита́лъ є҆сѝ, ми́лостыни ѽ  тезоимени́те! 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Дѣ́лы словеса̀ сп҃сѡва и҆звѣсти́лъ є҆сѝ, и҆  оу҆блажа́емыхъ сочта́лсѧ є҆сѝ ли́кꙋ, ми́лостивъ бы́въ и҆  чи́стъ дꙋ́хомъ, і҆ѡа́нне бг҃оно́се. (с. 219) 
Ме́да вкꙋ́съ сладча́йшїй преложи́сѧ во и҆скꙋше́но  зла́то тебѣ̀: бога́тномꙋ бо твоемꙋ̀ внима́ѧ произволе́нїю  творе́цъ, бога̑тнаѧ тебѣ̀ дадѐ воздаѧ̑нїѧ. 
Свѣ́томъ трⷪ҇цы невече́рнимъ просвѣща́емь,  оу҆го́дниче трⷪ҇цы, чтꙋ́щыѧ тѧ̀ ны́нѣ просвѣща́еши, и҆  пою́щыѧ: бл҃гослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Тѧ̀ ра́дость а҆пⷭ҇лѡвъ, страстоте́рпцєвъ же сла́вꙋ,  бцⷣе, мо́лимъ вѣ́рнѡ: ра́дости вѣ́чныѧ сподо́би ны̀,  пою́щыѧ тѧ̀ непреста́ннѡ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Напаѧ́емь, ѻ҆́ч҃е, тꙋ́чами небе́сными, ꙗ҆ви́лсѧ  є҆сѝ многопло́денъ, плоды̀ краснѣ́йшыѧ приносѧ̀ влⷣцѣ,  вѣ́рою зовꙋ́щыѧ: ѻ҆тє́цъ на́шихъ бж҃е, бл҃гослове́нъ  є҆сѝ. 
Тво́й всебл҃же́нне, ѧ҆зы́къ хлѧ́би догма́тѡвъ  разве́рзъ, є҆реті́ческꙋю ле́сть крѣ́пкѡ потоплѧ́етъ,  вѣ̑рныѧ же наꙋча́етъ пѣ́ти: ѻ҆тє́цъ на́шихъ бж҃е,  бл҃гослове́нъ є҆сѝ. 
Жи́тельство а҆́гг҃льское въ тѣлесѝ, ѻ҆́ч҃е, на  землѝ пожи́лъ є҆сѝ: и҆ бжⷭ҇твенныхъ видѣ́нїй го́рнихъ  позо́рищъ наслажда́ѧсѧ, и҆ пое́ши: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Ѿ оу҆тро́бы дѣ́вственныѧ вопло́щсѧ, ꙗ҆ви́лсѧ  є҆сѝ въ на́ше спасе́нїе. тѣ́мъ, тѧ̀ мт҃рь вѣ́дꙋще бцⷣꙋ,  благода́рственнѡ зове́мъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Свѣтоза́рнꙋю ѕвѣздꙋ̀ хрⷭ҇то́съ: на высотѣ̀ тѧ̀  (с. 220) цр҃ко́внѣй ꙗ҆ви́въ, ѻ҆́ч҃е, чрезъ тебѐ пою́щыѧ  вѣ́рою просвѣща́етъ: бл҃гослови́те всѧ̑ дѣла̀ гдⷭ҇а, и҆  превозноси́те є҆го̀ во вѣ́ки. 
Ми́лостивъ ꙗ҆ви́лсѧ є҆сѝ, кро́токъ,  благосострада́тельнѣйшъ, неѕло́бивъ, ѻ҆́ч҃е, бога́тство  ни́щихъ, оу҆́тварь и҆ ѡ҆дѣѧ́нїе наги́хъ, поѧ̀ вѣ́рнѡ:  благослови́те всѧ̑ дѣла̀ гдⷭ҇а, и҆ превозноси́те є҆го̀ во  вѣ́ки. 
Ма́рковъ престо́лъ свѧще́ннѡ оу҆краси́лъ є҆сѝ  дѣ́лы бжⷭ҇твенными и҆зрѧ́днѡ, ѻ҆́ч҃е: ми́лостынею же и҆  милосе́рдїемъ па́че всѣ́хъ наре́клсѧ є҆сѝ ми́лостивъ,  милосе́рдїемъ возсїѧ́вшихъ ст҃ы́хъ. 
Бг҃оро́диченъ: 
А҆да́ма, дв҃о, па́дшагѡ, оу҆́бѡ ꙗ҆ви́ласѧ є҆сѝ  дщѝ, бг҃а же мт҃и, ѡ҆бно́вльшагѡ моѐ сꙋщество̀. є҆го́же  пои́мъ всѧ̑ дѣла̀ гдⷭ҇а, и҆ превозно́симъ во всѧ̑ вѣ́ки. 
И҆́нъ. І҆рмо́съ: 
Мꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ  безчи́слєннымъ покланѧ́ющымсѧ ѻ҆́бразꙋ къ деи́рѣ, трѝ  ѻ҆́троцы не повинꙋ́вшесѧ, гдⷭ҇а воспѣва́хꙋ и҆  славосло́влѧхꙋ во всѧ̑ вѣ́ки. 
Добродѣ́тель воспрїи́мъ соверше́ннꙋ, благи́хъ  пе́рвое возлюби́въ, и҆ тогѡ̀ ны́нѣ блиста́ньми  просвѣща́емь, зове́ши: гдⷭ҇а по́йте и҆ превозноси́те є҆го̀  во вѣ́ки. 
Вѣ́дѣтельнымъ ѡ҆богати́всѧ и҆скꙋ́сствомъ,  дѣ́тельное пости́глъ є҆сѝ благосла́вїе, благода́ти зари̑  посыла́ѧ вопїю́щымъ: гдⷭ҇а по́йте и҆ превозноси́те є҆го̀ во  вѣ́ки. 
Мїрски́хъ мѡ́лвъ ѿбѣжа́въ, молча́нїѧ приста́нище  дости́глъ є҆сѝ, и҆ страсте́й прило́ги оу҆мертви́лъ  є҆сѝ, зовы́й: гдⷭ҇а по́йте и҆ превозноси́те є҆го̀ во  вѣ́ки. 
Бг҃оро́диченъ: 
И҆звѣ́стнѡ вѣ́дѧще, дв҃о, ро́ждшагосѧ и҆зъ тебє̀  бг҃а сло́ва, пое́мъ тѧ̀ всеблагоче́стнѡ вѣ́рою,  пѣснопою́ще: гдⷭ҇а по́йте и҆ превозноси́те є҆го̀ во  вѣ́ки. (с. 221) 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще. 
Се́ тѧ по сконча́нїи сре́днѧго спрїе́млетъ дво́ица  ст҃ы́хъ ѻ҆тцє́въ, въ гро́бѣ свѧще́ннѣйшꙋю че́сть тебѣ̀,  ѻ҆́ч҃е, даю́щи. 
Ꙗ҆́кѡ оу҆́тро, ꙗ҆́кѡ де́нь, ѻ҆́ч҃е і҆ѡа́нне,  свѣтоза́рное твоѐ возсїѧ̀ оу҆спе́нїе, просвѣща́ющее  вѣ́рою тѧ̀ блажа́щыѧ. 
Совокꙋпи́лсѧ є҆сѝ ликѡ́мъ а҆рхїере́євъ,  прⷪ҇ро́кѡвъ, а҆по́столѡвъ и҆ мч҃никѡвъ: съ ни́миже помина́й,  ѻ҆́ч҃е, восхвалѧ́ющыѧ тѧ̀. 
Ра́ка, и҆дѣ́же лежа́тъ, ѻ҆́ч҃е і҆ѡа́нне,  свѧщє́нныѧ твоѧ̑ и҆ ст҃ы̑ѧ мо́щи, и҆сто́чникъ чꙋде́съ сꙋ́ть  къ тебѣ̀ приходѧ́щымъ. 
Бг҃оро́диченъ: 
Благолѣ́пнаѧ дв҃о, ѡ҆ѕло́бленнꙋю дꙋ́шꙋ мою̀  грѣхо́мъ, оу҆благостѝ, бл҃га́го ро́ждшаѧ бг҃а и҆ гдⷭ҇а. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Расто́ргша пристра́стїѧ мїрска́гѡ оу҆́зы, и҆ бг҃ꙋ  приближа́ющасѧ тѧ̀ зрѧ̀, ѻ҆́ч҃е, гꙋби́тель, ва̑рварскаѧ  треволнє́нїѧ тебѣ̀ воздви́же, разсла́бити твою̀ мнѣ́въ  крѣ́пость: бж҃е́ственнымъ же про́мысломъ тогѡ̀ ѿрази́лъ  є҆сѝ кознодѣ̑йства, всебл҃же́нне. 
Бога́тными сїѧ́ѧ зарѧ́ми оу҆че́нїй  многоѻбра́зными, ѡ҆свѣти́лъ є҆сѝ благоче́стїѧ вѣ́рою  приходѧ́щихъ тебѣ̀ дꙋ́шы: и҆́бо ча́ши, всемꙋ́дре ні́ле,  мꙋ́дрости чи́стѣй оу҆стнѣ̀ прикоснꙋ́въ, поче́рплъ є҆сѝ  ѻ҆би́льнѡ, и҆ лю́бѧщымъ препода́лъ є҆сѝ. 
Ѡ҆свѧти́лъ є҆сѝ оу҆се́рднѡ себѐ, ѻ҆́ч҃е,  та́инственнѡ, ꙗ҆́кѡ непоро́чное заколе́нїе зижди́телю,  того̀ возлюби́въ (с. 222) и҆́скреннѡ: є҆гѡ́же ны́нѣ  прⷭ҇то́лꙋ, всебл҃же́нне ні́ле, предстоѧ̀, прилѣ́жнѡ  моли́сѧ, вѣ́рою соверша́ющымъ твою̀ па́мѧть полꙋчи́ти  твоеѧ̀ свѣ́тлости. 
Бг҃оро́диченъ: 
И҆спра́вила є҆сѝ, дв҃о, же́нское поползнове́нїе,  сло́ва ро́ждши, и҆справлѧ́юща низве́ржєнныѧ, ꙗ҆́кѡ бл҃га  и҆ держа́вна, си́лою, за бл҃гоꙋтро́бїѧ превозмо́гъ и҆зъ  тебє̀ вопло́щшасѧ, и҆ спа́сша мі́ръ страстоꙋбі́йственными  свои́ми стрⷭ҇тьмѝ. 
Свѣти́ленъ. Подо́бенъ: Жєны̀ оу҆слы́шите: 
Ми́лость подража́ѧ бг҃а любоще́драгѡ, тре́бꙋющымъ  бога́тство расточи́лъ є҆сѝ, і҆ѡа́нне: тѣ́мъ и҆ бога́тство  прїѧ́лъ є҆сѝ на нб҃сѣ́хъ неистощи́мое. тогѡ̀ ра́ди ны́нѣ  мо́лимсѧ, моли́сѧ непреста́ннѡ ѡ҆ хва́лѧщихъ тѧ̀. 
Сла́ва, прпⷣбнагѡ. Подо́бенъ: Не́бо ѕвѣзда́ми: 
А҆́гг҃льское житїѐ жела́ѧ, оу҆дали́лъ є҆сѝ себѐ  въ пꙋсты́ню: и҆ стра̑сти покори́въ плотскі̑ѧ, равноа́гг҃ленъ  ꙗ҆ви́лсѧ є҆сѝ: ѻ҆́ч҃е на́шъ бг҃оно́се. 
Бг҃оро́диченъ: 
И҆́же ѿ бг҃а мі́рꙋ да́нныхъ бла̑гъ, ты̀ вина̀  є҆сѝ, бцⷣе: но и҆ ны́нѣ ми́лостива сотворѝ за ѻ҆́бщее  спасе́нїе, благоꙋвѣ́тливаго бг҃а. 
На стїхо́внѣ ѻ҆ктѡ́иха. Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ, тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ: де́мѡнѡвъ погꙋби́лъ є҆сѝ полкѝ,  и҆ а҆́гг҃лѡвъ дости́глъ є҆сѝ чи́ны, и҆́хже житїю̀  непоро́чнѡ поревнова́лъ є҆сѝ. дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное, є҆́же ви́жꙋ, та́инство, сн҃е  мо́й; ка́кѡ на дре́вѣ оу҆мира́еши, пло́тїю повѣ́шенъ,  жи́зни пода́телю; 
На лїтꙋргі́и: бл҃жє́нна ѻ҆ктѡ́иха, на д҃. И҆  ст҃и́телѧ пѣ́снь г҃-ѧ, (с. 223) на д҃. Прокі́менъ,  гла́съ з҃: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ ко є҆вре́ємъ, зача́ло та҃і.  А҆ллилꙋ́їа, гла́съ в҃: Оу҆ста̀ пра́веднагѡ поꙋча́тсѧ  премꙋ́дрости: Сті́хъ: Зако́нъ бг҃а є҆гѡ̀ въ се́рдцѣ  є҆гѡ̀. Є҆ѵⷢ҇лїе лꙋкѝ, зача́ло к҃д. Прича́стенъ: Въ  па́мѧть вѣ́чнꙋю бꙋ́детъ првⷣникъ: 


(с. 223) 
Мѣ́сѧца тогѡ́же въ г҃і-й де́нь. 
И҆́же во свѧты́хъ ѻ҆ц҃а̀ на́шегѡ і҆ѡа́нна,  а҆рхїепі́скопа кѡнстанті́нѧ гра́да, златоꙋ́стагѡ. 
На ма́лѣй вече́рни, стїхи̑ры, на д҃, гла́съ а҃. Поⷣ:  Нбⷭ҇ныхъ чинѡ́въ: 
Крⷭ҇ти́телѧ подража́лъ є҆сѝ тезоиме́ннаго до́брѣ  ꙳ воздержа́нїемъ, ѻ҆́ч҃е, ꙳ и҆ и҆лїю̀ вели́каго посто́мъ и҆  чистото́ю: ꙳ ре́вностїю оу҆ѧ́звленъ ѻ҆бои́хъ, златоꙋ́сте,  ꙳ на ца́рское вели́чество смѣ́льствꙋеши, ꙳ ꙗ҆́кѡ па́стырь  цр҃кве хрⷭ҇то́вы. 
Два́жды. 
Бжⷭ҇твеннымъ вдохнове́нїемъ сло́ва ꙳ проте́къ, по  пи́санномꙋ, всю̀ зе́млю, ꙳ вѣща́нїе догма́тѡвъ твои́хъ,  ѻ҆́ч҃е, просвѣтѝ мі́ръ: ꙳ ѿве́рзлъ є҆сѝ на́мъ  покаѧ́нїѧ вхо́дъ, ꙳ ни́щихъ попече́нїемъ, ꙳ воз̾ѡбража́ѧ  хрⷭ҇то́во є҆ѵⷢ҇лїе. 
Чи́стый дꙋшѝ твоеѧ̀ и҆ нескве́рный свѣ́тъ ꙳  со́лнєчныѧ лꙋчы̀ ѡ҆сїѧва́етъ мі́рꙋ ꙳ догма́тѡвъ  благоче́стїѧ, ꙳ ѻ҆́ч҃е мꙋ́дре (с. 224) і҆ѡа́нне златоꙋ́сте,  ꙳ и҆ мглꙋ̀ ѿго́нитъ, ꙳ и҆ просвѣща́етъ вселе́ннꙋю ко  благоче́стїю. 
Сла́ва, гла́съ д҃: 
Бы́лъ є҆сѝ, златоꙋ́сте, бг҃одохнове́нный  ѻ҆рга́нъ, чрезъ є҆го́же на́мъ дх҃ъ ст҃ы́й провозгласѝ:  благознамени́тымъ бо гла́сомъ протечѐ концы̀ вѣща́нїе  оу҆че́нїй твои́хъ: и҆ подража́тель бы́въ а҆пⷭ҇лѡвъ,  прпⷣбне, ли́къ пости́же ѻ҆́ный, є҆гѡ́же вожделѣ́лъ  є҆сѝ. моли́сѧ гдⷭ҇ꙋ, всеблаже́нне, оу҆мири́ти мі́ръ и҆  спастѝ дꙋ́шы на́шѧ. 
И҆ ны́нѣ, бг҃оро́диченъ: 
И҆зба́ви ны̀ ѿ нꙋ́ждъ на́шихъ, мт҃и хрⷭ҇та̀ бг҃а,  ро́ждшаѧ всѣ́хъ творца̀, да всѝ зове́мъ тѝ: ра́дꙋйсѧ,  є҆ди́на предста́тельство дꙋ́шъ на́шихъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Трꙋба̀ златови́днаѧ ꙳, свѣ́тлѡ вопїю́щи ꙳ бж҃їѧ  вели̑чїѧ, ꙳ показа́лсѧ є҆сѝ, і҆ѡа́нне, ꙳ мі́ра въ  концѣ́хъ. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Зако́нъ, ꙗ҆́коже мѡѷсе́й, ꙳ прїѧ́лъ є҆сѝ ѿ  гдⷭ҇а, златоꙋ́сте, ꙳ мі́ръ оу҆мꙋдрѧ́ѧ и҆ просвѣща́ѧ ꙳  бжⷭ҇твенными твои́ми оу҆чє́нїи. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Проповѣ́дникъ ꙗ҆́кѡ и҆́стиннѡ ꙳ бжⷭ҇твеннагѡ  црⷭ҇твїѧ ꙳ бы́лъ є҆сѝ, златосло́ве, ꙳ вопїѧ̀: пока́йтесѧ,  ꙳ погрꙋжа́ѧ ѿча́ѧнїе. 
Сла́ва, гла́съ и҆ подо́бенъ: то́йже: 
Трⷪ҇цы чⷭ҇тны́ѧ во є҆динонача́лїе ꙳ наꙋчи́лъ є҆сѝ  вѣ́ровати, ꙳ ѻ҆ц҃а̀, сло́ва, дх҃а, ꙳ златоꙋ́сте, ѻ҆́ч҃е  на́шъ. 
И҆ ны́нѣ, бг҃оро́диченъ: 
Дв҃о, ꙳ и҆зъ тебє̀ ро́ждшагосѧ ꙳ бг҃а сло́ва молѝ,  бцⷣе, ꙳ съ златосло́внымъ і҆ѡа́нномъ, ꙳ є҆́же спастѝ  дꙋ́шы на́шѧ. 
Та́же, ны́нѣ ѿпꙋща́еши: Трист҃о́е. По Ѻ҆́ч҃е  на́шъ: (с. 225) 
Тропа́рь, гла́съ и҃: 
Оу҆́стъ твои́хъ, ꙗ҆́коже свѣ́тлость ѻ҆гнѧ̀,  возсїѧ́вши бл҃года́ть, вселе́ннꙋю просвѣтѝ: не  сребролю́бїѧ мі́рови сокрѡ́вища сниска̀, высотꙋ̀ на́мъ  смиреномꙋ́дрїѧ показа̀. но твои́ми словєсы̀ наказꙋ́ѧ,  ѻ҆́ч҃е і҆ѡа́нне златоꙋ́сте, молѝ сло́ва хрⷭ҇та̀ бг҃а,  спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: И҆́же на́съ ра́ди: 
На вели́цѣй вече́рни, стїхологисꙋ́емъ, Бл҃же́нъ  мꙋ́жъ: а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ д҃:  Поⷣ: Ꙗ҆́кѡ до́блѧ: 
Златокова́ннꙋю трꙋбꙋ̀, ꙳ бг҃одохнове́нный ѻ҆рга́нъ,  ꙳ догма́тѡвъ пꙋчи́нꙋ неисчерпа́емꙋю, ꙳ цр҃кве  оу҆твержде́нїе, ꙳ оу҆́мъ нбⷭ҇ный, ꙳ премꙋ́дрости глꙋбинꙋ̀,  ꙳ ча́шꙋ всезлатꙋ́ю, ꙳ и҆злива́ющꙋю рѣ́ки оу҆че́нїй  медото́чныхъ, ꙳ и҆ напаѧ́ющꙋю тва́рь, ꙳ пѣ́сненнѡ  воспои́мъ. 
Три́жды. 
Ѕвѣздꙋ̀ незаходи́мꙋю, ꙳ зарѧ́ми просвѣща́ющꙋю  оу҆че́нїй ꙳ всю̀ подсо́лнечнꙋю, ꙳ покаѧ́нїѧ проповѣ́дника,  ꙳ гꙋ́бꙋ всезлатꙋ́ю, ꙳ мокротꙋ̀ лю́тꙋю невѣ́дѣнїѧ  взе́млющꙋю, ꙳ и҆ ѡ҆роша́ющꙋю и҆ста́ѧвшаѧ сердца̀ грѣхмѝ, ꙳  і҆ѡа́нна досто́йнѡ ꙳ златослове́снаго почти́мъ. 
Три́жды. 
Земны́й а҆́гг҃лъ и҆ нбⷭ҇ный человѣ́къ, ꙳ ла́стовица  благоглаго́ливаѧ и҆ многогла́снаѧ, ꙳ добродѣ́телей  сокро́вище, ꙳ ка́мень неразсѣ́дный, ꙳ вѣ́рныхъ  воѡбраже́нїе, ꙳ мꙋ́ченикѡмъ подо́бенъ, ꙳ равностоѧ́тель  ст҃ы́хъ а҆́гг҃лъ, а҆по́столѡвъ є҆динонра́венъ, ꙳ въ  пѣ́снехъ да возвели́читсѧ златоꙋ́стъ. 
Два́жды. 
Сла́ва, гла́съ ѕ҃: 
Прпⷣбне треблаже́нне ст҃ѣ́йшїй ѻ҆́ч҃е, па́стырю  до́брый, и҆ началопа́стырѧ хрⷭ҇та̀ оу҆ченичѐ, положи́вый  дꙋ́шꙋ за ѻ҆́вцы: са́мъ и҆ ны́нѣ, всеблагохва́льне і҆ѡа́нне  златоꙋ́сте, просѝ моли́твами твои́ми, дарова́ти на́мъ  ве́лїю ми́лость. (с. 226) 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ, прокі́менъ днѐ, и҆ чтє́нїѧ. 
При́тчей чте́нїе. 
[Глава̀ і҃] Па́мѧть пра́веднагѡ съ похвала́ми,  и҆ благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та и҆ сребра̀ сокрѡ́вища. Честнѣ́йшаѧ же є҆́сть  ка́менїй многоцѣ́нныхъ: все́ же честно́е недосто́йно є҆ѧ̀  є҆́сть. Долгота́ бо дне́й, и҆ лѣ̑та живота̀ въ десни́цѣ  є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. Послꙋ́шайте оу҆̀бо менє̀, ѽ ча̑да!  честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑  сохрани́тъ: и҆схо́ди бо моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ  и҆ смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски  же предо мно́ю оу҆стны̀ лжи̑выѧ. Съ пра́вдою всѝ глаго́лы  оу҆́стъ мои́хъ: ничто́же въ ни́хъ стро́потно, нижѐ  развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
Премꙋ́дрости соломѡ́ни чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й. мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ (с. 227)  премꙋ́дрости, пра́вда же и҆збавлѧ́етъ и҆́хъ ѿ сме́рти.  Сконча́вшꙋсѧ мꙋ́жꙋ пра́веднꙋ, не поги́бнетъ наде́жда. Сы́нъ  бо пра́веденъ ражда́етсѧ въ живо́тъ, и҆ во бл҃ги́хъ свои́хъ  пло́дъ пра́вды ѡ҆б̾и́метъ. Свѣ́тъ пра́вєднымъ всегда̀, и҆  ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ  дѡ́браѧ свѣ́сть, и҆ въ се́рдцѣ и҆́хъ почі́етъ мꙋ́дрость.  Лю́битъ гдⷭ҇ь прпⷣбныѧ сердца̀, прїѧ́тни же є҆мꙋ̀ всѝ  непоро́чнїи въ пꙋтѝ. [ѕ҃] Мꙋ́дрость гдⷭ҇нѧ просвѣща́етъ  лицѐ разꙋ́мнагѡ. Постига́етъ бо жела́ющыѧ ю҆̀, пре́жде  да́же разꙋмѣ́ти ю҆̀: и҆ оу҆до́бь оу҆́зритсѧ ѿ лю́бѧщихъ  ю҆̀. [з҃] Оу҆́треневавый къ не́й не оу҆трꙋди́тсѧ: и҆ бдѧ́й  є҆ѧ̀ ра́ди вско́рѣ безъ печа́ли бꙋ́детъ. Ꙗ҆́кѡ  досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ  є҆ѧ̀ ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же  ѡ҆долѣ́етъ ѕло́ба. [и҃] Си́хъ ра́ди и҆ рачи́тель бы́хъ  добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности  моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ  всѣ́хъ влⷣка возлюбѝ ю҆̀: Таи́нница бо є҆́сть бж҃їѧ  хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀  сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀  оу҆чи́тъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆  бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ, и҆  разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бла́гъ, ꙗ҆́кѡ безсме́ртїе є҆́сть въ  не́й, и҆ бл҃госла́вїе во ѻ҆бще́нїи слове́съ є҆ѧ̀. Сегѡ̀  ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ  ѿ всегѡ̀ се́рдца моегѡ̀: [ѳ҃] бж҃е ѻ҆тцє́въ и҆ гдⷭ҇и  ми́лости, сотвори́вый всѧ̑ сло́вомъ твои́мъ, и҆ мꙋ́дростїю  твое́ю оу҆стро́ивый человѣ́ка, да владѣ́етъ бы́вшими ѿ  тебє̀ тварьмѝ, и҆ да оу҆правлѧ́етъ мі́ръ въ (с. 228)  прпⷣбїи и҆ пра́вдѣ, да́ждь мѝ твои́хъ престо́лѡвъ  присѣдѧ́щꙋю премꙋ́дрость, и҆ не ѿлꙋчѝ менє̀ ѿ  ѻ҆́трѡкъ твои́хъ, ꙗ҆́кѡ а҆́зъ ра́бъ тво́й, и҆ сы́нъ  рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща  твоегѡ̀, и҆ ѿ престо́ла сла́вы твоеѧ̀, да сꙋ́щи со мно́ю  наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: и҆  наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ  свое́й. Помышлє́нїѧ бо сме́ртныхъ всѧ̑ боѧзли̑ва, и҆  погрѣши́тєльна оу҆мышлє́нїѧ и҆́хъ. 
Премꙋ́дрости соломѡ́ни чте́нїе. 
[Глава̀ д҃] Похвалѧ́емꙋ пра́ведникꙋ, возвеселѧ́тсѧ  лю́дїе: безсме́ртїе бо є҆́сть па́мѧть є҆гѡ̀, ꙗ҆́кѡ ѿ  гдⷭ҇и познава́етсѧ, и҆ ѿ человѣ́кѡвъ: и҆ оу҆го́да гдⷭ҇ꙋ  дꙋша̀ є҆гѡ̀. [ѕ҃] Возлюби́те оу҆́бѡ, ѽ мꙋ́жїе, мꙋ́дрость,  и҆ поживетѐ: восхощи́те є҆ѧ̀, и҆ нака́зани бꙋ́дете:  нача́ло бо є҆ѧ̀ любы̀ и҆ соблюде́нїе зако́на. Почти́те  премꙋ́дрость, да во вѣ́ки ца́рствꙋете. [з҃] Возвѣщꙋ̀  ва́мъ, и҆ не скры́ю ѿ ва́съ та̑инъ бж҃їихъ: ꙗ҆́кѡ то́й  мꙋ́дрости наста́вникъ є҆́сть, и҆ мꙋ́дрыхъ и҆спра́витель и҆  всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ  наꙋчи́тъ мꙋ́дрость: є҆́сть бо въ не́й дꙋ́хъ разꙋ́менъ и҆  ст҃ъ, и҆ сїѧ́нїе свѣ́та присносꙋ́щнагѡ, и҆ ѻ҆́бразъ  бл҃гости бж҃їѧ: та́ѧ дрꙋ́ги бж҃їѧ и҆ прⷪ҇ро́ки  оу҆строѧ́етъ. Бл҃голѣ́пнѣйши же є҆́сть со́лнца, и҆ па́че  всѧ́кагѡ сотворе́нїѧ ѕвѣ́здъ, свѣ́тꙋ сосꙋжда́ема,  ѡ҆брѣта́етсѧ пе́рвѣйши. Та́ѧ оу҆гожда́ющыѧ є҆́й ѿ  болѣ́зни и҆зба́ви, и҆ наста́ви на стези̑ пра̑выѧ. Дадѐ  и҆̀мъ ра́зꙋмъ и҆мѣ́ти ст҃ъ, и҆ сохранѝ ѿ ловѧ́щихъ, и҆  по́двигъ крѣ́покъ подадѐ и҆̀мъ. Да разꙋмѣ́ютъ всѝ,  ꙗ҆́кѡ си́льнѣйши всегѡ̀ є҆́сть благоче́стїе: и҆  никогда́же премо́жетъ ѕло́ба мꙋ́дрости, нижѐ пре́йдетъ  ѕлы̑ѧ, ѡ҆блича́ющи сꙋ́дъ. Реко́ша же въ себѣ̀, помы́сливши  непра́веднѡ: наси́льствꙋемъ пра́веднаго, и҆ не (с. 229)  пощади́мъ преподо́бства є҆гѡ̀, ни оу҆срами́мсѧ сѣди́нъ  ста́рости многолѣ́тны. Бꙋ́детъ бо на́мъ крѣ́пость зако́нъ:  и҆ оу҆лови́мъ пра́веднаго, ꙗ҆́кѡ неꙋго́денъ на́мъ є҆́сть:  и҆ проти́витсѧ дѣлѡ́мъ на́шымъ, и҆ поно́ситъ на́мъ  ѿпаде́нїе зако́на, и҆ ѡ҆блича́етъ на́мъ согрѣшє́нїѧ  наказа́нїѧ на́шегѡ. Возвѣща́етъ на́мъ ра́зꙋмъ и҆мѣ́ти  бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на  ѡ҆бличе́нїе помышле́нїй на́шихъ, и҆ тѧ́жекъ на́мъ є҆́сть,  и҆ ви́димь: ꙗ҆́кѡ неподо́бно и҆ны̑мъ житїѐ є҆гѡ̀, и҆  и҆змѣнє́ны стєзѝ є҆гѡ̀. въ порꙋга́нїе вмѣни́хомсѧ  є҆мꙋ̀: и҆ оу҆далѧ́етсѧ ѿ пꙋте́й на́шихъ, ꙗ҆́кѡ ѿ  нечисто́тъ, и҆ блажи́тъ послѣ̑днѧѧ пра́ведныхъ. Оу҆ви́димъ  оу҆́бѡ, а҆́ще словеса̀ є҆гѡ̀ и҆́стинна сꙋ́ть, и҆скꙋ́симъ,  ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою и҆стѧ́жемъ  є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ  безѕло́бство є҆гѡ̀. Сме́ртїю без̾ѡбра́зною ѡ҆сꙋ́димъ  є҆го̀, бꙋ́детъ бо посѣще́нїе ѿ слове́съ є҆гѡ̀. Сїѧ̑  помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆́хъ.  и҆ не разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ  ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти  вла́сть, и҆ спаса́ѧй во вре́мѧ ско́рби, и҆ и҆збавлѧ́ѧй ѿ  всѧ́кагѡ ѕла̀. Ще́дръ и҆ ми́лостивъ, и҆ даѧ́й преподѡ́бнымъ  свои̑мъ благода́ть, и҆ свое́ю мы́шцею гѡ́рдымъ  противлѧ́ѧйсѧ. 
На лїті́и стїхи́ра хра́ма: И҆ ст҃а́гѡ самогла́сны.  Гла́съ а҃. А҆нато́лїево: 
Свѣти́льниче і҆ѡа́нне, оу҆ста̀ златосїѧ̑ннаѧ,  оу҆добре́нїе бг҃одѣ́ѧнныхъ добродѣ́телей, ѡ҆бита́лище  писа́нїй тайнонача́льныхъ: ты̀ пречи́стое всест҃а́гѡ дх҃а  нетлѣ́нное сокро́вище бы́лъ є҆сѝ, ѿню́дꙋже возвесели́лъ  є҆сѝ всю̀ цр҃ковь спаси́тельнымъ твои́мъ сло́вомъ сꙋ́щимъ:  дерзнове́нїе оу҆́бѡ ѡ҆брѣ́тъ къ бг҃ꙋ, въ наслажде́нїи  го́рнѧгѡ наслѣ́дїѧ, моли́сѧ ѡ҆ на́съ, ѻ҆́ч҃е ст҃ѣ́йшїй. 
И҆злїѧ́сѧ бл҃года́ть во оу҆стна́хъ твои́хъ,  прпⷣбне ѻ҆́ч҃е (с. 230) і҆ѡа́нне златоꙋ́сте: сегѡ̀ ра́ди  пома́за тѧ̀ бг҃ъ а҆рхїере́а лю́демъ свои̑мъ, па́ствити  па́ствꙋ є҆гѡ̀ въ прпⷣбїи и҆ пра́вдѣ. тѣ́мже, препоѧ́санъ  ѻ҆рꙋ́жїемъ си́льнагѡ, пресѣ́клъ є҆сѝ ѧ҆зыковрє́дїѧ  є҆ресе́й, и҆ ны́нѣ не преста́й молѧ́сѧ оу҆мири́ти мі́ръ  и҆ спастѝ дꙋ́шы на́шѧ. 
Гла́съ в҃. Стꙋді́тово: 
Тѧ̀ вели́каго а҆рхїере́а и҆ па́стырѧ, неѕло́бива и҆  прпⷣбна, покаѧ́нїѧ проповѣ́дника, златословє́снаѧ  оу҆ста̀ бл҃года́ти, восхвалѧ́юще любо́вїю, мо́лимсѧ:  препода́ждь на́мъ моли̑твы твоѧ̑, ѻ҆́ч҃е, во спасе́нїе  дꙋ́шъ на́шихъ. 
Геѡ́ргїа нїкомиді́йскагѡ: 
Златы́ми словєсы̀ твои́ми, цр҃ковь ꙗ҆́кѡ  оу҆́тварїю злато́ю оу҆краси́вшисѧ, і҆ѡа́нне златоꙋ́сте,  невѣ́стнически ра́дꙋющисѧ, вопїе́тъ тебѣ̀: насы́тихсѧ ѿ  твои́хъ златото́чныхъ во́дъ, оу҆краси́вшисѧ златотка́нными  и҆ медозлаты́ми питїи̑: ѿ дѣѧ́нїѧ бо въ видѣ́нїе  возвождꙋ́сѧ, кро́ткихъ ра́ди твои́хъ поꙋче́нїй: и҆ со  хрⷭ҇то́мъ, оу҆́мнымъ женихо́мъ соединѧ́юсѧ, ца́рствꙋющи съ  ни́мъ. тѣ́мъ и҆ мы̀, совокꙋ́пльшесѧ въ па́мѧть твою̀,  зове́мъ: не преста́й молѧ́сѧ за ны̀ ко гдⷭ҇ꙋ, є҆́же спастѝ  дꙋ́шы на́шѧ. 
Прїѧ́лъ є҆сѝ, і҆ера́рше, го́рнѣйшꙋю фїлосо́фїю,  и҆ внѣ̀ мі́ра бы́лъ є҆сѝ, живѧ̀ вы́ше ви́димыхъ, и҆  зерца́ло нескве́рное бж҃їе бжⷭ҇твеннѡ показа́лсѧ є҆сѝ: и҆  сы́й при́снѡ соедине́нъ свѣ́томъ, свѣ́тъ прїима́лъ є҆сѝ,  и҆ ꙗ҆снѣ́йшїй блаже́нный полꙋчи́лъ є҆сѝ коне́цъ:  моли́сѧ, златоꙋ́сте, ѡ҆ дꙋша́хъ на́шихъ. 
Гла́съ д҃. 
Глагѡ́лы златоза́рнѣйшими зе́млю ꙗ҆́вѣ напои́лъ  є҆сѝ, златоточи́вꙋ и҆мѣ́ѧ дꙋ́шꙋ же и҆ тѣ́ло,  всебл҃же́нне: всѧ̑ позлати́въ словєсы̀ твои́ми,  златодѣ́лателю догма́тѡвъ твои́хъ, и҆ кни̑ги написа́въ  златопи̑санныѧ, возлетѣ́лъ (с. 231) є҆сѝ на нб҃са̀.  тѣ́мъ вопїе́мъ тѝ: златоточи́ве и҆ златоꙋ́сте, хрⷭ҇та̀  бг҃а молѝ, спастѝ дꙋ́шы на́шѧ. 
Сла́ва, гла́съ то́йже. Ге́рманово: 
Подоба́ше ца́рствꙋющемꙋ градѡ́въ, і҆ѡа́нна и҆мѣ́ти  а҆рхїере́а, ꙗ҆́коже нѣ́кꙋю оу҆́тварь ца́рскꙋю и҆  златокова́ннꙋю трꙋбꙋ̀, всѧ̑ ѡ҆глаша́ющꙋ концы̀  спаси́тельными догма̑ты: и҆ всѧ̑ совоздви́жꙋщꙋю къ ре́вности  пѣ́нїй бг҃олѣ́пныхъ. къ немꙋ́же возопїи́мъ: златосло́ве и҆  златоꙋ́сте, хрⷭ҇та̀ бг҃а молѝ, спастѝ дꙋ́шы на́шѧ. 
И҆ ны́нѣ, бг҃оро́диченъ: 
Тѧ̀ стѣ́нꙋ стѧжа́хомъ, бцⷣе пречⷭ҇таѧ, и҆  благоꙋти́шное приста́нище, и҆ оу҆твержде́нїе: тѣ́мже  мо́лимъ, и҆̀же въ житїѝ ѡ҆бꙋрева́емїи, оу҆пра́ви и҆ спаси́  ны. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, златоза́рный и҆ кра́сный, цр҃кве  бг҃одохнове́нный ѻ҆рга́не: ѧ҆зы́че, человѣколю́бнѡ  покаѧ́нїѧ на́мъ разли̑чныѧ ѻ҆́бразы подписꙋ́ющїй: оу҆́ме  златозра́чный: ла́стовице златоꙋ́стаѧ: голꙋби́це же,  ѱало́мски, междора́мїѧми златосїѧ́ющаѧ добродѣ́телей но  ѕла́цѣ: стрꙋѧ̀ златови́днѣйшаѧ, пролива́ющаѧ во́ды:  оу҆ста̀ бжⷭ҇твєннаѧ, и҆ бжⷭ҇твеннагѡ чл҃вѣколю́бїѧ  порꙋчи́тєльнаѧ: хрⷭ҇та̀ молѝ, низпосла́ти дꙋша́мъ на́шымъ  ве́лїю ми́лость. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Ра́дꙋйсѧ, сиро́тъ ѻ҆тє́цъ, ѡ҆би́димыхъ бы́страѧ  по́мощь, оу҆бѡ́гимъ подаѧ́нїе, а҆́лчꙋщихъ пи́ща,  грѣша́щихъ и҆справле́нїе, дꙋ́шъ благоꙋго́днѣйшїй врачꙋ̀,  и҆ честнѣ́йшїй: бг҃осло́вїѧ высо́кое и҆звѣ́ство, сказа́нїе  писа́нїй дх҃о́вныхъ, зако́нъ дѣ́йственнѣйшїй, пра́вило  пра́вѣйшее, видѣ́нїѧ, и҆ дѣѧ́нїѧ премꙋ́дросте  кра́йнѣйшаѧ, хрⷭ҇та̀ низпосла́ти дꙋша́мъ на́шымъ молѝ  ве́лїю ми́лость. (с. 232) 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
Ра́дꙋйсѧ, цр҃ковь вопїе́тъ тѝ женихꙋ̀ своемꙋ̀, ѽ  златоꙋ́сте! просїѧ́вый во все́мъ мі́рѣ па́че лꙋ́чь  со́лнечныхъ добродѣ́тельми и҆ словєсы̀ би́серными, па́че  мꙋ́дрыхъ премꙋ́дрѣйшїй и҆ ри́торѡвъ превысоча́йшїй,  и҆́стинныхъ догма̑тъ, побо́рниче, лжѝ ѡ҆бличи́телю,  покаѧ́нїѧ оу҆чи́телю. ра́дꙋйсѧ, тиша́йшаѧ зна́нїѧ пꙋчи́но,  и҆́же по па́ѵлꙋ вели́комꙋ, оу҆ста̀ и҆ оу҆́мъ наслѣ́довавъ  хрⷭ҇то́въ: є҆го́же молѝ, дꙋша́мъ на́шымъ да́ти ве́лїю  ми́лость. 
Сла́ва, гла́съ ѕ҃: 
Трꙋба̀ златогла́снаѧ показа́лсѧ є҆сѝ,  златоглаго́ливе златоꙋ́сте, златодѣ́йствꙋѧ сердца̀  вѣ́рныхъ златотрꙋ́дными твои́ми оу҆чє́нїи: прⷪ҇ро́чески  бо и҆зы́де вѣща́нїе и҆справле́нїй твои́хъ, прпⷣбне  ѻ҆́ч҃е: и҆ мі́ра всегѡ̀ концы̀ просвѣти́лъ є҆сѝ. 
И҆ ны́нѣ: Творе́цъ, и҆ и҆зба́витель мо́й: 
На благослове́нїи хлѣ́бѡвъ, тропа́рь ст҃а́гѡ,  два́жды. 
и҆ Бцⷣе дв҃о, ра́дꙋйсѧ: є҆ди́ножды. 
А҆ и҆дѣ́же всено́щное бдѣ́нїе не быва́етъ: по  тропарѣ̀, Сла́ва, и҆ ны́нѣ, бг҃оро́диченъ, и҆ ѿпꙋ́стъ. 
На оу҆́трени, на Бг҃ъ гдⷭ҇ь, тропа́рь два́жды. 
Сла́ва, и҆ ны́нѣ, бг҃оро́диченъ воскрⷭ҇ный. 
По а҃-мъ стїхосло́вїи сѣда́ленъ, гла́съ в҃. Поⷣ:  Ли́къ а҆́гг҃льскїй: 
Златоѻбра́знаѧ ѕвѣзда̀ земны̑мъ возсїѧ́лъ є҆сѝ,  златоꙋ́сте свѣ́тлѡ, і҆ѡа́нне всеблаже́нне, просвѣща́ѧ  концы̀ зарѧ́ми слове́съ твои́хъ. тѣ́мъ, дне́сь всесвѧтꙋ́ю  твою̀ па́мѧть пра́зднꙋюще, грѣхѡ́въ всѣ́хъ про́симъ  ѡ҆ставле́нїѧ. 
Два́жды. 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ  (с. 233) предста́тельнице и҆ покро́ве, бѣ́дъ и҆ скорбе́й и҆  лю́тыхъ ѡ҆бстоѧ́нїй всѧ̑ и҆зба́ви, на тѧ̀ оу҆пова́нїе,  ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными  моли́твами твои́ми. 
По в҃-мъ стїхосло́вїи сѣда́ленъ, гла́съ є҃. Поⷣ:  Собезнача́льное сло́во: 
Цвѣтника̀ слове́съ, бг҃одохнове́нныхъ писа́нїй,  наставлѧ́ющаго на́съ къ покаѧ́нїю, мнѡ́гаѧ и҆скꙋшє́нїѧ  претерпѣ́вша, златоꙋ́стаго вѣ́рнїи, ꙗ҆́кѡ наꙋчи́вшесѧ ѿ  негѡ̀, почти́мъ по до́лгꙋ: мо́литсѧ бо гдⷭ҇ꙋ спасти́сѧ  дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ ѻ҆́бразъ  рождества̀ въ тебѣ̀ позна́сѧ, приснодв҃о чⷭ҇таѧ,  оу҆жаса́етъ мо́й оу҆́мъ и҆ оу҆дивлѧ́етъ помышле́нїе:  сла́ва твоѧ̀, бцⷣе, всѣ̑мъ простре́сѧ, ко спасе́нїю дꙋ́шъ  на́шихъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Сокро́вище ꙗ҆ви́лсѧ є҆сѝ дꙋхо́вное бжⷭ҇твенными  твои́ми словєсы̀, ꙗ҆́кѡ вои́стиннꙋ мі́ра, златоꙋ́сте,  просїѧ́въ концє́мъ, бога́тство спаси́тельное всѣ̑мъ  по́далъ є҆сѝ, наставлѧ́ѧ, бл҃же́нне, лю́ди къ покаѧ́нїю.  тѣ́мъ и҆ тече́нїе соверши́въ житїѧ̀, прⷭ҇то́лꙋ предстои́ши  вы́шнѧгѡ, приснопа́мѧтне і҆ѡа́нне златоꙋ́сте: молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти пра́зднꙋющымъ  любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́ра, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти, благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. (с. 234) 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃. Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. Сті́хъ: Оу҆слы́шите  сїѧ̑ всѝ ꙗ҆зы́цы: Всѧ́кое дыха́нїе Є҆ѵⷢ҇лїе  і҆ѡа́нна, зача́ло л҃є, ѿ полꙋ̀: По н҃-мъ ѱалмѣ̀  стїхи́ра самогла́сна. 
Гла́съ ѕ҃: 
И҆злїѧ́сѧ благода́ть во оу҆стна́хъ твои́хъ,  прпⷣбне ѻ҆́ч҃е, и҆ бы́лъ є҆сѝ па́стырь хрⷭ҇то́вы цр҃кве,  оу҆ча̀ словє́сныѧ ѻ҆́вцы вѣ́ровати въ трⷪ҇цꙋ  є҆диносꙋ́щнꙋю, во є҆ди́номъ бжⷭ҇твѣ̀. 
Канѡ́нъ прест҃ы́ѧ бцⷣы, со і҆рмосо́мъ на ѕ҃: 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Мно́гими содержи́мь напа́стьми, къ тебѣ̀  прибѣга́ю, спасе́нїѧ и҆скі́й: ѽ мт҃и сло́ва и҆ дв҃о! ѿ  тѧ́жкихъ и҆ лю́тыхъ мѧ̀ спасѝ. 
Страсте́й мѧ̀ смꙋща́ютъ прило́зи, мно́гагѡ  оу҆ны́нїѧ и҆спо́лнити мою̀ дꙋ́шꙋ: оу҆мирѝ, ѻ҆трокови́це,  тишино́ю сн҃а и҆ бг҃а твоегѡ̀, всенепоро́чнаѧ. 
Сп҃са ро́ждшꙋю тѧ̀ и҆ бг҃а, молю̀, дв҃о,  и҆зба́витисѧ мѝ лю́тыхъ: къ тебѣ́ бо ны́нѣ прибѣга́ѧ,  простира́ю и҆ дꙋ́шꙋ и҆ помышле́нїе. 
Недꙋ́гꙋюща тѣ́ломъ и҆ дꙋше́ю, посѣще́нїѧ  бжⷭ҇твеннагѡ и҆ промышле́нїѧ ѿ тебє̀ сподо́би, є҆ди́на  бг҃ома́ти, ꙗ҆́кѡ блага́ѧ, блага́гѡ же роди́тельнице. 
Канѡ́нъ ст҃а́гѡ на и҃, є҆гѡ́же краегране́сїе: 
Дх҃а пою́ тѧ злато́е оу҆сто̀: Ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре: і҆и҃лѧ же бѣглеца̀ пѣшехо́дца спасѐ,  пѣ́снь бг҃ови воспѣва́юща. 
Покаѧ́нїѧ бы́въ теплѣ́йшїй проповѣ́дникъ,  златоꙋ́сте, (с. 235) пока́ѧтисѧ мнѣ̀, ѻ҆́ч҃е, бг҃ꙋ  моли́сѧ, ѿ всегѡ̀ се́рдца моегѡ̀, и҆ дре́внихъ  прегрѣше́нїй и҆сцѣли́ти ꙗ҆́звы, твои́мъ страда́тельствомъ  оу҆молѝ. 
Всю̀ зарю̀ ст҃а́гѡ дх҃а, ѻ҆́ч҃е, прїи́мъ,  всесвѣ́телъ ꙗ҆ви́лсѧ є҆сѝ сто́лпъ, предводи́теленъ  цр҃кве, прпⷣбне, свѣ́телъ же ѻ҆́блакъ, всебл҃же́нне,  ѡ҆сѣнѧ́ющь правосла́вныхъ собо́ры. 
Ѿ хрⷭ҇та̀ рꙋкоположе́нъ оу҆чи́тель, бжⷭ҇твєннаѧ  оу҆чє́нїѧ златови́днымъ ѧ҆зы́комъ, мы́слїю же бг҃омꙋ́дрою  бога́тнѡ ты̀ и҆сточи́лъ є҆сѝ: бж҃їѧ бо рѣка̀, во́дъ  и҆спо́лненъ дх҃а, ꙗ҆ви́лсѧ є҆сѝ, бг҃оѧвле́нне златоꙋ́сте. 
Бг҃оро́диченъ: 
Преꙋкра́шена разли́чїемъ бл҃года́ти,  бг҃ора́дованнаѧ, ѻ҆́ч҃ее сло́во, пло́ть бы́вшее за  бл҃гоꙋтро́бїе мно́гое па́че оу҆ма̀ и҆ словесѐ,  бл҃гослове́ннаѧ, родила̀ є҆сѝ, пребы́вши дв҃а нескве́рнаѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Предста́тельство и҆ покро́въ жи́зни моеѧ̀ полага́ю  тѧ̀, бг҃ороди́тельнице дв҃о, ты́ мѧ ѡ҆кормѝ ко приста́нищꙋ  твоемꙋ̀, благи́хъ вино́вна, вѣ́рныхъ оу҆твержде́нїе,  є҆ди́на всепѣ́таѧ. 
Молю̀, дв҃о, дꙋше́вное смꙋще́нїе и҆ печа́ли моеѧ̀  бꙋ́рю разори́ти: ты́ бо, бг҃оневѣ́стнаѧ, нача́льника  тишины̀ хрⷭ҇та̀ родила̀ є҆сѝ, є҆ди́на пречⷭ҇таѧ. 
Благодѣ́телѧ ро́ждши до́брыхъ вино́внаго,  благодѣѧ́нїѧ бога́тство всѣ̑мъ и҆сточѝ: всѧ̑ бо мо́жеши,  ꙗ҆́кѡ си́льнаго въ крѣ́пости хрⷭ҇та̀ ро́ждши,  бг҃облаже́ннаѧ. 
Лю́тыми недꙋ̑ги и҆ болѣ́зненными страстьмѝ  и҆стѧза́емꙋ, дв҃о, ты́ ми помозѝ: и҆сцѣле́нїй бо  неѡскꙋ́дное тѧ̀ зна́ю сокро́вище, пренепоро́чнаѧ,  неиждива́емое. (с. 236) 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ и҆ зе́млю  на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей  твои́хъ оу҆твердѝ: ꙗ҆́кѡ нѣ́сть свѧ́тъ па́че тебє̀,  є҆ди́не чл҃вѣколю́бче. 
Оу҆мо́мъ ты̀ хрⷭ҇то́вымъ ѡ҆бога́щсѧ, твои́мъ  чи́стымъ житїе́мъ человѣ́кѡвъ спасе́нїѧ бы́лъ є҆сѝ  споспѣ́шникъ и҆ повѣствова́тель, дѣ́йствитель,  златоꙋ́сте, оу҆чи́тєльства точа̀ спаси́тєльнаѧ,  бг҃одохнове́нне. 
Ѿ невеще́ственныхъ сокро́вищъ дх҃а ты̀  ѡ҆богати́всѧ, ѿ и҆сто́чникѡвъ спасе́нїе поче́рплъ є҆сѝ  приснотекꙋ́щїй и҆сто́чникъ оу҆че́нїй, и҆ напои́лъ є҆сѝ  всѐ цр҃кве, прпⷣбне ѻ҆́ч҃е, лицѐ. 
Ѡ҆лѧденѣ́вшыѧ дꙋшє́вныѧ, златоꙋ́сте, ни̑вы  премꙋ́дрымъ земледѣ́ланїемъ слове́съ и҆зчи́стилъ є҆сѝ,  мꙋ́дре, и҆ плодонѡ́сны показа́лъ є҆сѝ, нбⷭ҇ными тꙋ́чами  сїѧ̑ напаѧ́ѧ, бг҃опрїѧ́тне. 
Бг҃оро́диченъ: 
Поро́ка въ тебѣ̀ и҆ скве́рны нѣ́сть ѿню́дъ,  дв҃о, ѻ҆би́тель же па́че ꙗ҆ви́ласѧ є҆сѝ нбⷭ҇ныхъ  бл҃гостей: въ тебѣ́ бо всели́сѧ добродѣ́телей всѧ̀  ст҃ы́нѧ, всенепоро́чнаѧ. 
Сѣда́ленъ, гла́съ и҃. Подо́бенъ: Премꙋ́дрости: 
Неизрече́нныѧ мꙋ́дрости бг҃ови́днѡ поче́рплъ є҆сѝ  бога́тство ра́зꙋма, всѣ̑мъ сокро́вищствовалъ є҆сѝ  правосла́вїѧ во́ды, вѣ́рныхъ оу҆́бѡ сердца̀ бжⷭ҇твеннѣ  веселѧ́щыѧ, невѣ́рныхъ же мнѣ̑нїѧ досто́йнѡ погрꙋжа́ющыѧ:  тѣ́мъ ѿѻбою́дꙋ благоче́стїѧ по́тами, показа́лсѧ є҆сѝ  непобѣ́дный трⷪ҇цы побо́рникъ, і҆ѡа́нне златоꙋ́сте. молѝ  хрⷭ҇та̀ бг҃а, грѣхѡ́въ ѡ҆ставле́нїе дарова́ти пра́зднꙋющымъ  любо́вїю ст҃ꙋ́ю па́мѧть твою̀. 
Сла́ва, подо́бенъ то́йже. 
Сꙋ́щꙋю свы́ше мꙋ́дрость позна́въ, и҆ бл҃года́ть  слове́съ ѿ бг҃а всѣ̑мъ просїѧ́лъ є҆сѝ ꙗ҆́кѡ зла́то въ  горни́лѣ, и҆ ст҃ꙋ́ю трⷪ҇цꙋ, є҆ди́ницꙋ проповѣ́далъ  є҆сѝ, сребролю́бнꙋю (с. 237) ле́сть оу҆стрѣли́въ  словєсы̀ твои́ми. тѣ́мже и҆ ре́вностїю цари́цꙋ ѡ҆бличи́въ,  а҆́рїево посрами́лъ є҆сѝ и҆ноплеме́нное киче́нїе, і҆ѡа́нне  златоꙋ́сте, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Пла́мень гее́нскїй и҆ сгорѣ́нїе, пла́чь, и҆́же въ  не́мъ, и҆ рыда́нїе, ѕѣлѡ̀ ѻ҆каѧ́ннѣйшее разлꙋче́нїе и҆  горча́йшее, ст҃ы́хъ наслѣ́дїѧ и҆ собра́нїѧ ра́достнагѡ  помышлѧ́ющи, содрогни́сѧ, дꙋшѐ моѧ̀, и҆ возстенѝ: и҆  писа̑нїѧ тми́нныхъ долгѡ́въ твои́хъ и҆стреби́ти потщи́сѧ  оу҆миле́нїѧ слеза́ми, споспѣ́шницꙋ непосты́днꙋю и҆мꙋ́щи,  чⷭ҇тꙋю бг҃ома́терь: тоѧ́ бо ра́ди, прегрѣше́нїй дае́тсѧ  ѡ҆ставле́нїе, сїю̀ бцⷣꙋ правосла́внѡ сла́вѧщымъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Страсте́й мои́хъ смꙋще́нїе, ко́рмчїю ро́ждшаѧ гдⷭ҇а,  и҆ бꙋ́рю оу҆тишѝ мои́хъ прегрѣше́нїй, бг҃оневѣ́стнаѧ. 
Милосе́рдїѧ твоегѡ̀ бе́зднꙋ призыва́ющꙋ пода́ждь  мѝ, ꙗ҆́же благосе́рдаго ро́ждшаѧ, и҆ сп҃са всѣ́хъ  пою́щихъ тѧ̀. 
Наслажда́ющесѧ, пречⷭ҇таѧ, твои́хъ дарова́нїй,  благода́рственное воспѣва́емъ пѣ́нїе, вѣ́дꙋще тѧ̀  бг҃ома́терь. 
На ѻ҆дрѣ̀ болѣ́зни моеѧ̀ и҆ не́мощи низлежа́щꙋ  мѝ, ꙗ҆́кѡ благолюби́ва помозѝ, бцⷣе, є҆ди́на  приснодв҃о. 
Наде́ждꙋ и҆ оу҆твержде́нїе, и҆ спасе́нїѧ стѣ́нꙋ  недви́жимꙋ и҆мꙋ́ще тѧ̀, всепѣ́таѧ, неꙋдо́бства всѧ́кагѡ  и҆збавлѧ́емсѧ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
И҆на́го на́мъ, а҆пⷭ҇лѡвъ є҆динонра́внаго, и҆́же (с.  238) промышле́нїемъ всѣ́хъ промышлѧ́ѧ, ꙗ҆́кѡ бла́гъ, дадѐ  хрⷭ҇то́съ тѧ̀, нбⷭ҇наго тайново́дства проповѣ́дника, и҆  бжⷭ҇твеннаго сказа́телѧ та̑инъ го́рнихъ, і҆ѡа́нне  всебл҃же́нне, златоꙋ́сте. 
Златоза́рнаго и҆ златослове́снаго почти́мъ  златоꙋ́стаго і҆ѡа́нна, всѧ̑ позлати́вшаго златови́дными  сїѧ̑нїи оу҆че́нїѧ, и҆ мі́ръ ѧ҆зы́комъ просвѣти́вша, зла́та  свѣтлѣ́йшимъ, и҆ свѣ́та по́лнѣйшимъ, и҆сточа́ющимъ  благода́ть бжⷭ҇твеннꙋю. 
Ве́сь бы́лъ є҆сѝ бж҃їе жили́ще, ве́сь ꙗ҆ви́лсѧ  є҆сѝ ѻ҆рга́нъ дх҃а, возглаща́ющь всѧ́кїѧ добродѣ́тели  бг҃одохнове́ннꙋю пѣ́снь и҆ спасе́нїѧ винꙋ̀, и҆ добро́тꙋ  ꙗ҆влѧ́ѧ нбⷭ҇нагѡ црⷭ҇твїѧ, і҆ѡа́нне всеблаже́нне,  златоꙋ́сте. 
Ты̀ бж҃їе бл҃гоꙋтро́бїе проповѣ́далъ є҆сѝ,  покаѧ́нїѧ ѻ҆́бразы и҆злага́ѧ, и҆ ѕлы́хъ ѿбѣжа́нїѧ  и҆зѧ́щнѣйше поꙋча́ѧ, преблаже́нне и҆ всесоверше́ннѣйше, и҆  ѡ҆ дѣ́лѣхъ и҆зрѧ́дныхъ поꙋчє́нїѧ и҆сточа́ѧ, всече́стне,  ѻ҆́ч҃е златоꙋ́сте. 
Бг҃оро́диченъ: 
По бз҃ѣ предста́тельницꙋ тѧ̀ стѧжа́хомъ: ты́ бо  бж҃їѧ мт҃и была̀ є҆сѝ творца̀ и҆ содѣ́телѧ, и҆ на́шъ  зра́къ прїе́мшагѡ, всенепоро́чнаѧ, и҆ се́й спа́сшагѡ ѿ  тлѝ и҆ сме́рти, и҆ сла́вою бжⷭ҇твенною просла́вившагѡ. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
И҆спо́лни, чⷭ҇таѧ, весе́лїѧ се́рдце моѐ, твою̀  нетлѣ́ннꙋю даю́щи ра́дость, весе́лїѧ ро́ждшаѧ вино́внаго. 
И҆зба́ви на́съ ѿ бѣ́дъ, бцⷣе чⷭ҇таѧ, вѣ́чное  ро́ждши и҆збавле́нїе, и҆ ми́ръ, всѧ́къ оу҆́мъ преимꙋ́щїй. 
Разрѣшѝ мглꙋ̀ прегрѣше́нїй мои́хъ, бг҃оневѣ́сто,  просвѣще́нїемъ твоеѧ̀ свѣ́тлости, свѣ́тъ ро́ждшаѧ  бжⷭ҇твенный и҆ превѣ́чный. (с. 239) 
И҆сцѣлѝ, чⷭ҇таѧ, дꙋшѝ моеѧ̀ неможе́нїе,  посѣще́нїѧ твоегѡ̀ сподо́бльшаѧ, и҆ здра́вїе моли́твами  твои́ми пода́ждь мѝ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Цр҃ко́внаго свѣти́льника вси́ тѧ вѣ́мы  свѣтови́днѣйшаго, и҆ дꙋша́мъ спаси́тельнаго, восхища́ющаго  сїѧ̑ и҆зъ горта́ни смертоно́сныѧ, и҆ къ жи́зни пꙋтеводѧ́ща  вѣ́чнѣй, ѻ҆́ч҃е приснопѣва́емый. 
Разрꙋша́еши ѡ҆полчє́нїѧ є҆реті́чествꙋющихъ,  треблаже́нне, ѡ҆гради́всѧ благоче́стїѧ ѻ҆рꙋ̑жїи, и҆  мꙋ́жествомъ дꙋшѝ свѧще́ннѣйше: собира́еши же ра́дꙋѧсѧ  пресвѣ́тлѡ правосла́вныхъ ли́ки сою́зомъ дꙋ́ха. 
И҆спо́лнєны, ꙗ҆́коже фїа́лы, бжⷭ҇твенныхъ  а҆рѡма̑тъ лани̑ты твоѧ̑, и҆ вселе́ннꙋю оу҆́мными  благовѡ́нїи веселѧ́тъ, мѷрова́рнымъ тайново́дствомъ  разꙋмѣ́нїй и҆ добро́тою слове́съ твои́хъ, всемꙋ́дре. 
Бг҃оро́диченъ: 
Ꙗ҆́кѡ бг҃а заче́нши, содѣ́телѧ же и҆ зижди́телѧ и҆  гдⷭ҇а, ро́ди тѧ̀ всѝ человѣ́честїи, чⷭ҇таѧ, оу҆блажа́ютъ,  и҆ безтѣле́сныхъ разꙋ̑мнаѧ чинонача̑лїѧ, ꙗ҆́кѡ мт҃рь  бж҃їю, тѧ̀ сла́вѧтъ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Сме́рти и҆ тлѝ ꙗ҆́кѡ спа́слъ є҆́сть, са́мъ сѧ̀  и҆зда́въ сме́рти, тлѣ́нїемъ и҆ сме́ртїю моѐ є҆стество̀  ꙗ҆́то бы́вшее, дв҃о, молѝ гдⷭ҇а и҆ сн҃а твоего̀, врагѡ́въ  ѕлодѣ́йствїѧ мѧ̀ и҆зба́вити. 
Предста́тельницꙋ тѧ̀ живота̀ вѣ́мъ, и҆  храни́тельницꙋ тве́рдꙋ, дв҃о, и҆ напа́стей рѣша́щꙋ молвы̑,  и҆ нало́ги (с. 240) бѣсѡ́въ ѿгонѧ́ющꙋ: и҆ молю́сѧ  всегда̀, ѿ тлѝ страсте́й мои́хъ и҆зба́вити мѧ̀. 
Ꙗ҆́кѡ стѣ́нꙋ прибѣ́жища стѧжа́хомъ, и҆ дꙋ́шъ  всесоверше́нное спасе́нїе, и҆ простра́нство въ ско́рбехъ,  ѻ҆трокови́це, и҆ просвѣще́нїемъ твои́мъ при́снѡ ра́дꙋемсѧ,  ѽ влⷣчце, и҆ ны́нѣ на́съ ѿ страсте́й и҆ бѣ́дъ спасѝ. 
На ѻ҆дрѣ̀ ны́нѣ немощствꙋ́ѧй лежꙋ̀, и҆ нѣ́сть  и҆сцѣле́нїѧ пло́ти мое́й. но бг҃а и҆ сп҃са мі́рꙋ, и҆  и҆зба́вителѧ недꙋ́гѡвъ ро́ждшаѧ, тебѣ̀ молю́сѧ благо́й: ѿ  тлѝ недꙋ́гъ возста́ви мѧ̀. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Мꙋ́дростїю дꙋхо́вною, мі́ръ ве́сь ѡ҆богати́лъ  є҆сѝ, словесѐ раздава́тель бы́въ бога́тый: бога́та бо  свы́ше, і҆ера́рше, бл҃года́ть и҆злїѧ́сѧ твои̑мъ оу҆стна́мъ. 
Во всю̀, ꙗ҆́кѡ мо́лнїѧ, зе́млю и҆зы́де вѣща́нїе  твоѐ, и҆ си́ла же твои́хъ глагѡ́лъ, златоꙋ́сте, ꙗ҆́кѡ  трꙋба̀ велегла́снаѧ, вселе́нныѧ всѧ̑ ѡ҆гласѝ концы̀. 
Свы́ше во и҆стка́ннꙋю ри́зꙋ ѡ҆дѣ́ѧвсѧ,  всебл҃же́нне, добродѣ́телей, и҆ слове́съ красото́ю  ѡ҆бложи́всѧ, и҆́стины ꙗ҆ви́лсѧ є҆сѝ сла́вное  оу҆твержде́нїе. 
Бг҃оро́диченъ: 
Вседержи́тельною си́лою носѧ́й всѧ́чєскаѧ, въ  немощнꙋ́ю пло́ть и҆зъ тебє̀ ѡ҆дѣ́ѧвсѧ, дв҃о  пренепоро́чнаѧ, на благодѣѧ́нїе человѣ́кѡвъ  чл҃вѣколю́бецъ. 
Конда́къ, гла́съ ѕ҃. Подо́бенъ: Є҆́же ѡ҆ на́съ  и҆спо́лнивъ: 
Ѿ нб҃съ прїѧ́лъ є҆сѝ бжⷭ҇твеннꙋю бл҃года́ть, и҆  твои́ми оу҆стна́ми всѧ̑ оу҆чи́ши покланѧ́тисѧ въ трⷪ҇цѣ  є҆ди́номꙋ бг҃ꙋ, і҆ѡа́нне златоꙋ́сте, всебл҃же́нне прпⷣбне,  досто́йнѡ хва́лимъ тѧ̀: є҆си́ бо наста́вникъ, ꙗ҆́кѡ  бжⷭ҇твєннаѧ ꙗ҆влѧ́ѧ. (с. 241) 
І҆́косъ: 
Всѣ́хъ творцꙋ̀ преклонѧ́ю колѣ̑на, превѣ́чномꙋ  сло́вꙋ рꙋ́ки простира́ю, сло́ва и҆щѧ̀ дарова́нїе, да воспою̀  преподо́бнаго, є҆го́же са́мъ возвели́чи: глаго́летъ бо  прⷪ҇ро́комъ живы́й во вѣ́ки: просла́влю вѣ́рою сла́вѧщыѧ  мѧ̀. и҆́же оу҆́бѡ въ дре́внихъ самꙋи́ла, возвы́сивый  просла́ви ны́нѣ і҆ера́рха: тала́нтъ бо, є҆мꙋ́же ввѣ́рисѧ,  до́брѣ кꙋ́пльствовавъ, цр҃ю̀ принесѐ, тѣ́мъ, и҆  превозвы́шши є҆го̀ пресꙋ́щественный. сегѡ̀ благода́ти  прошꙋ̀, недосто́йный а҆́зъ, сло́во прїѧ́ти мѝ, да возмогꙋ̀  благоче́стнѡ воспѣ́ти того̀: конце́й бо то́й є҆́сть  наста́вникъ, ꙗ҆́кѡ бжⷭ҇твєннаѧ ꙗ҆влѧ́ѧ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
На́ше спасе́нїе ꙗ҆́коже восхотѣ́лъ є҆сѝ, сп҃се,  оу҆стро́ити, во оу҆тро́бꙋ дв҃ы всели́лсѧ є҆сѝ, ю҆́же  мі́рꙋ предста́тельницꙋ показа́лъ є҆сѝ: ѻ҆тє́цъ на́шихъ  бж҃е, бл҃гослове́нъ є҆сѝ. 
Воли́телѧ ми́лости, є҆го́же родила̀ є҆сѝ, мт҃и  чⷭ҇таѧ, оу҆молѝ, и҆зба́витисѧ ѿ прегрѣше́нїй и҆  дꙋше́вныхъ, скве́рнъ вѣ́рою зовꙋ́щымъ: ѻ҆тє́цъ на́шихъ  бж҃е, бл҃гослове́нъ є҆сѝ. 
Сокро́вище спасе́нїѧ, и҆ и҆сто́чникъ нетлѣ́нїѧ, тѧ̀  ро́ждшꙋю, и҆ сто́лпъ оу҆твержде́нїѧ, и҆ две́рь покаѧ́нїѧ  зовꙋ́щымъ показа́лъ є҆сѝ: ѻ҆тє́цъ на́шихъ бж҃е,  бл҃гослове́нъ є҆сѝ. 
Тѣлє́сныѧ сла́бѡсти и҆ дꙋшє́вныѧ недꙋ́ги,  бг҃ороди́тельнице, любо́вїю пристꙋпа́ющихъ къ кро́вꙋ  твоемꙋ̀, дв҃о, и҆сцѣли́ти сподо́би, сп҃са хрⷭ҇та̀ на́мъ  ро́ждшаѧ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. (с. 242) 
Бла́гости бе́зднꙋ и҆ бл҃гоꙋтро́бїѧ навы́къ бж҃їѧ,  порꙋ́чникъ ꙗ҆ви́лсѧ є҆сѝ спасе́нїѧ ка́ющымсѧ те́плѣ, и҆  вседꙋ́шнѡ гдⷭ҇ꙋ зовꙋ́щымъ: бл҃гослове́нъ бг҃ъ ѻ҆тє́цъ  на́шихъ. 
Оу҆правлѧ́еши, златоꙋ́сте, оу҆чє́нїи твои́ми  всѧ́кꙋю мы́сль, и҆ дꙋшє́вныѧ врачꙋ́еши не́мѡщи, ꙗ҆́кѡ  сострада́тельнѣйшїй, и҆ благотекꙋ́щымъ спое́ши веселѧ́сѧ:  бл҃гослове́нъ бг҃ъ ѻ҆тє́цъ на́шихъ. 
Возвы́силсѧ є҆сѝ, бы́въ и҆збра́нъ, прпⷣбенъ,  неѕло́бивъ, сщ҃е́нникъ высоча́йшагѡ, пра́вдою ѡ҆дѣ́ѧнъ  свѣ́тлѡ, и҆ весе́лїемъ зовы́й, всебога́те: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Зачала̀ є҆сѝ, пречⷭ҇таѧ сꙋ́щаго надъ всѣ́ми бг҃а  и҆ гдⷭ҇а, бл҃говоли́вшаго спастѝ человѣ́ческїй ро́дъ ѿ  тлѣ́нїѧ и҆ сме́рти, є҆го́же досто́йнѡ пою́ще, зове́мъ:  бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
По́мощи, ꙗ҆́же ѿ тебє̀, тре́бꙋющыѧ не пре́зри,  дв҃о, пою́щыѧ и҆ превозносѧ́щыѧ тѧ̀ во вѣ́ки. 
Неможе́нїе дꙋшѝ моеѧ̀ и҆сцѣлѧ́еши, и҆ тѣлє́сныѧ  болѣ̑зни, дв҃о, да тѧ̀ просла́влю, чⷭ҇таѧ, во вѣ́ки. 
И҆сцѣле́нїй бога́тство и҆злива́еши вѣ́рнѡ пою́щымъ  тѧ̀, дв҃о, и҆ превозносѧ́щымъ неизрече́нное твоѐ  рождество̀. 
Напа́стей ты̀ прило́ги ѿгонѧ́еши, и҆ страсте́й  нахо́ды, дв҃о: тѣ́мже тѧ̀ пое́мъ во всѧ̑ вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
И҆̀же разꙋ́мнѡ словесє́мъ твои̑мъ бесѣ́дꙋюще, (с.  243) златоꙋ́сте, бг҃осло́вїѧ честно́мꙋ оу҆чи́мсѧ, и҆  всепло́дствꙋемъ благи́хъ поле́зное, и҆ ѕло́бы ѿбѣга́емъ  вре́да: ѻ҆́бщїй бо строи́тель спасе́нїѧ бы́лъ є҆сѝ,  вопїѧ̀: превозноси́те хрⷭ҇та̀ во вѣ́ки. 
За ны̀ молѝ влⷣкꙋ, златоꙋ́сте,  сострада́тельнѣйшее дерзнове́нїе и҆мѣ́ѧ, и҆ ми́лостивною  и҆ чл҃вѣколю́бною твое́ю, ѻ҆́ч҃е, любо́вїю: тѧ́ бо ко  сп҃сꙋ предлага́емъ вѣ́рнїи хода́таѧ же и҆ предста́телѧ, и҆  теплѣ́йша моли́твенника, бг҃омꙋ́дре, і҆ера́рше всебл҃же́нне  і҆ѡа́нне. 
Ю҆́ношское противле́нїе, и҆ непрекло́нное  мꙋдрова́нїе, и҆ ца́рствꙋющихъ непра́вдꙋ ѡ҆бличи́лъ є҆сѝ,  те́плѣ предста́тельствꙋѧ ѡ҆би̑димыѧ, прпⷣбне: и҆ сиро́тъ,  и҆ вдѡ́въ, и҆ ни́щихъ ѻ҆те́цъ бы́лъ є҆сѝ любо́внымъ  предложе́нїемъ, превозноси́те, вопїѧ̀, хрⷭ҇та̀ во вѣ́ки. 
Бг҃оро́диченъ: 
Тѣле́сными ѡ҆бразова̑нїи, и҆ разли́чными гада̑нїи,  и҆ сѷмволі́ческими и҆ знамена́тельными пред̾ѧвле́ньми,  твоѐ провозвѣсти́ша бг҃оглаго́ливїи ржⷭ҇тво̀  преесте́ственное и҆ чꙋ́дное, дв҃о: тѣ́мъ тѧ̀, веселѧ́щесѧ,  благоче́стнѡ воспѣва́емъ, хрⷭ҇та̀ превозносѧ́ще во всѧ̑  вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
То́ка сле́зъ мои́хъ не ѿврати́сѧ, ꙗ҆́же ѿ  всѧ́кагѡ лица̀ всѧ́кꙋ сле́зꙋ ѿе́мшаго, дв҃о, хрⷭ҇та̀  ро́ждшаѧ. 
Ра́дости моѐ се́рдце и҆спо́лни, дв҃о, ꙗ҆́же  ра́дости прїе́мшаѧ и҆сполне́нїе, грѣхо́внꙋю печа́ль  потреблѧ́ющи. 
Свѣ́та твоегѡ̀ зарѧ́ми просвѣтѝ, дв҃о, мра́къ  невѣ́дѣнїѧ ѿгонѧ́щи, благовѣ́рнѡ бцⷣꙋ тѧ̀  и҆сповѣ́дающихъ. 
На мѣ́стѣ ѡ҆ѕлобле́нїѧ не́мощи смири́вшагосѧ,  дв҃о, и҆сцѣлѝ, и҆зъ нездра́вїѧ во здра́вїе претворѧ́ющи.  (с. 244) 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
И҆́стиннѡ наслажда́ѧсѧ, ѻ҆́ч҃е, жи́зни, ѡ҆ не́йже  подвиза́лсѧ є҆сѝ, є҆ли́кѡ мо́щно, на землѝ житїе́мъ  преизѧ́ществовавъ а҆́гг҃льскимъ, и҆ хрⷭ҇то́въ стѧжа́въ  ѧ҆зы́къ, и҆ оу҆ста̀ ти̑хаѧ: спасти́сѧ, бг҃оглаго́ливе,  молѝ, тѧ̀ вѣ́рою и҆зѧ́щнѣ блажа́щымъ. 
Словеса̀ твоѧ̑, требл҃же́нне, словеса̀ жи́зни,  жи́знь хода́тайствꙋющаѧ неконе́чнꙋю: тѧ́ бо и҆сто́чника  текꙋ́ща показа̀ хрⷭ҇то́съ, и҆ рѣкꙋ̀ пролива́ющꙋ  бжⷭ҇твенныхъ пото́ки оу҆че́нїй, сла́дости и҆́стиннѡ  пото́къ, ѡ҆ставле́нїѧ же стрꙋю̀, и҆ покаѧ́нїѧ свѣ́тла  проповѣ́дника. 
Хода́тай ꙗ҆ви́лсѧ є҆сѝ, свѧщеннонача́льниче, бг҃а  и҆ человѣ́кѡвъ пресвѣ́тлый: ты́ бо свѣти́льникъ ꙗ҆ви́лсѧ  є҆сѝ бл҃гоче́стїѧ бг҃освѣ́тлый, и҆ бжⷭ҇твеннагѡ зна́нїѧ,  и҆ ми́лостыни наказа́тель: тѣ́мъ тѧ̀, златосло́ве,  серде́чною любо́вїю ны́нѣ досто́йнѡ велича́емъ. 
Бг҃оро́диченъ: 
Чтⷭ҇аѧ препросла́вленнаѧ мт҃и бж҃їѧ, пою́щыѧ тѧ̀  любо́вїю спаса́й, и҆скꙋше́нїй молвꙋ̀ разрѣша́ющи  ми́лостивнѡ: ꙗ҆́кѡ бо бг҃а ро́ждши, всѧ̑, є҆ли̑ка хо́щеши,  соверша́еши, оу҆спѣва́еши невозбра́ннѡ, и҆ мо́жеши, дв҃о.  тѣ́мъ тѧ̀ всѝ велича́емъ. 
Свѣти́ленъ. Подо́бенъ: Дх҃омъ во ст҃и́лищи: 
Златоза́рными словєсы̀ твои́ми хрⷭ҇то́ва цр҃ковь  свѣтлѣ́етсѧ ꙗ҆́снѡ, ѽ златоꙋ́сте ѻ҆́ч҃е! дꙋ́шы же  веселѧ́тсѧ вѣ́рныхъ, почита́ющыѧ всесвѧтꙋ́ю твою̀ па́мѧть:  ты́ бо всѣ̑мъ показа́лсѧ є҆сѝ покаѧ́нїѧ наста́вникъ, и҆  во́ждь спасе́нїѧ. 
Сла́ва, и҆ны́й. Подо́бенъ: Жєны̀ оу҆слы́шите: 
Великогла́снѣйшаго покаѧ́нїѧ проповѣ́дника,  сокро́вище (с. 245) оу҆бо́гихъ, оу҆ста̀ цр҃кве злата̑ѧ и҆  благоглагѡ́ливаѧ, писа́нїй ꙗ҆вле́нїе, і҆ѡа́нна всемꙋ́драго  да восхва́лимъ всѝ, ꙗ҆́кѡ ѿ тогѡ̀ оу҆тверди́вшесѧ. 
И҆ ны́нѣ, бг҃оро́диченъ: 
Дв҃о всенепоро́чнаѧ, гпⷭ҇жѐ моѧ̀ и҆ влⷣчце,  твоего̀ сн҃а оу҆молѝ съ сла́внымъ златоꙋ́стомъ, напа́стей  и҆зба́витисѧ всѧ́ческихъ пою́щымъ тѧ̀, и҆ вѣ́чныхъ  полꙋчи́ти бла̑гъ, всест҃а́ѧ: мо́жеши бо, є҆ли̑ка хо́щеши. 
На хвали́техъ стїхи̑ры, на д҃, гла́съ д҃. Поⷣ:  Да́лъ є҆сѝ зна́менїе: 
Сосꙋ́дъ честнѣ́йшїй бжⷭ҇твеннагѡ дх҃а бы́лъ є҆сѝ,  ꙳ и҆ па́стырь свѧще́ннѣйшїй, ꙳ а҆́гг҃лъ на землѝ, ꙳  сто́лпъ церко́вный ꙳ и҆ догма́тѡвъ степе́нь, ꙳ грѣ́шныхъ  порꙋ́чникъ, ꙳ ка́ющихсѧ бжⷭ҇твенное оу҆тѣше́нїе, ꙳ ни́щихъ  же промы́сленникъ и҆ сиро́тъ оу҆тѣше́нїе, ꙳ і҆ѡа́нне  златоꙋ́сте, ꙳ моли́твенниче ѡ҆ дꙋша́хъ на́шихъ. 
Со́лнце многосвѣ́тлое, ꙳ вселе́ннꙋю словєсы̀  твои́ми ѡ҆зарѧ́ѧ, ꙳ бы́лъ є҆сѝ ѕвѣзда̀ свѣтлѣ́йшаѧ, ꙳  свѣща̀ свѣтѧ́щїѧ зарѝ, ꙳ и҆̀же въ мо́ри мі́ра всегда̀  ѡ҆бꙋрева́ємыѧ, ꙳ привлача́ѧ ко приста́нищꙋ тиша́йшемꙋ ꙳  спасе́нїѧ благода́тїю, ꙳ златосло́ве златоꙋ́сте, ꙳  моли́твенниче ѡ҆ дꙋша́хъ на́шихъ. 
А҆́гг҃лъ земны́й и҆ нбⷭ҇ный человѣ́къ, ꙳ славі́й  добропѣ́снивый, ꙳ рѣка̀ и҆сполнѧ́ема слове́сныхъ во́дъ, ꙳  ѻ҆́блакъ тꙋ́чи разꙋ́мныѧ, ꙳ всѣ̑мъ на́мъ бога́тнѡ  ка́плющїй, ꙳ спасе́нїѧ оу҆чи́тель ꙳ и҆ покаѧ́нїѧ  поспѣ́шникъ, ꙳ і҆ѡа́нне златоꙋ́сте, ꙳ вои́стиннꙋ бы́лъ  є҆сѝ. 
Непра́веднѡ ѿ па́ствы твоѧ̀ ꙳ и҆згна́нъ, ѻ҆́ч҃е  прпⷣбне, ꙳ приѡбщи́лсѧ є҆сѝ скорбе́мъ, ꙳ и҆ гѡ́рькимъ  заточе́нїємъ, ꙳ въ ни́хже оу҆досто́илсѧ є҆сѝ блаже́нныѧ  кончи́ны, ꙳ а҆́ки до́блественный страда́лецъ, ꙳ побѣди́въ  многоко́зненнаго, ꙳ и҆ побѣ́ды дїадѵ́мою тѧ̀ хрⷭ҇то́съ  вѣнча̀, ꙳ і҆ѡа́нне златоꙋ́сте, ꙳ моли́твенниче ѡ҆ дꙋша́хъ  на́шихъ. (с. 246) 
Сла́ва, гла́съ и҃. А҆нато́лїево: 
Златы́ми словєсы̀, и҆ бг҃овѣща́нными оу҆чє́нїи  оу҆краси́въ бж҃їю цр҃ковь, бога́тство дꙋхо́вное  сокро́вищствовалъ є҆сѝ въ не́й, твоѧ̑ бг҃опреда̑ннаѧ  словеса̀. тѣ́мъ вѣне́цъ и҆зъ нетлѣ́нныхъ цвѣтѡ́въ  спле́тши пѣ́сньми, свѧще́ннѣй твое́й прино́ситъ па́мѧти,  всезлаты́й дꙋше́ю съ ѧ҆зы́комъ, і҆ѡа́нне бг҃омꙋ́дре. но,  ꙗ҆́кѡ и҆мѣ́ѧ дерзнове́нїе, прпⷣбне, моли́сѧ ѡ҆ дꙋша́хъ  на́шихъ. 
И҆ ны́нѣ: 
Влⷣчце, прїимѝ моли́твꙋ ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Славосло́вїе вели́кое, и҆ ѿпꙋ́стъ. 
На лїтꙋргі́и, Бл҃жє́нна ѿ канѡ́на, пѣ́снь г҃-ѧ и҆  ѕ҃. Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. А҆пⷭ҇лъ, ко є҆вре́ѡмъ зача́ло ти҃і.  А҆ллилꙋ́їа, гла́съ в҃: Оу҆ста̀ првⷣнагѡ, поꙋча́тсѧ  премꙋ́дрости: Є҆ѵⷢ҇лїе і҆ѡа́нна, зача́ло л҃ѕ.  Прича́стенъ: Въ па́мѧть вѣ́чнꙋю бꙋ́детъ првⷣникъ: 
На трапе́зѣ быва́етъ бра́тїи вели́кое  оу҆тѣше́нїе. 


(с. 246) 
Мѣ́сѧца тогѡ́же въ д҃і-й де́нь. 
Ст҃а́гѡ и҆ всехва́льнагѡ а҆пⷭ҇ла фїлі́ппа. 
И҆ ст҃и́телѧ григо́рїѧ пала́мы. Слꙋ́жба є҆гѡ̀  пи́сана въ приложе́нїи. 
На вече́рни пое́мъ, Бл҃же́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры, а҆пⷭ҇ла, на и҃.  гла́съ ѕ҃. Поⷣ: Всѐ ѿло́жше: 
Дѣѧ́нїе оу҆́бѡ восхожде́нїе ꙳ и҆́стиннагѡ  видѣ́нїѧ, ꙳ видѣ́нїе же коне́цъ бг҃олюби́вагѡ дѣѧ́нїѧ, ꙳  бл҃же́нне, (с. 247) положи́въ, ꙳ хрⷭ҇та̀ моли́лъ є҆сѝ, ꙳  ѻ҆́ч҃ꙋю сла́вꙋ показа́ти тебѣ̀ неизрече́ннꙋю: ꙳ и҆́бо  жела́етъ всѧ́ко слове́сное є҆стество̀, сла́вне, ꙳ бг҃а  соста́вльшаго, ꙳ и҆ жела́емаго полꙋчи́лъ є҆сѝ, ꙳ тогѡ̀  а҆́бїе прїе́мь печа́ть сн҃а: ꙳ є҆го́же со дерзнове́нїемъ  молѝ ѡ҆ дꙋша́хъ на́шихъ. 
Три́жды. 
Бжⷭ҇твенными восхождє́нїи ꙳ всегда̀ наꙋча́емь, ꙳  ꙗ҆́кѡ мѡѷсе́й пе́рвѣе, ꙳ бг҃а ви́дѣти возжелѣ́лъ  є҆сѝ: ꙳ и҆ мы́сленнѡ ви́дѣлъ є҆сѝ тогѡ̀ ѻ҆́бразъ, ꙳  прїе́мъ къ подо́бїю. ꙳ ѻ҆ц҃а́ бо ско́рое оу҆вѣ́дѣнїе ꙳  сн҃ъ и҆ оу҆каза́нїе: ꙳ сн҃а же и҆ роди́телѧ ꙳ є҆ди́но  сꙋщество̀ зна́етсѧ, ꙳ и҆ ѿ всѣ́хъ то́ждество возно́ситсѧ  че́стнѡ, ꙳ и҆ црⷭ҇тво и҆ си́ла, сла́ва и҆ поклоне́нїе. 
Три́жды. 
Ѻ҆рга́нъ брѧца́ѧ ꙳ бжⷭ҇твенными вдохнове́ньми ꙳ и҆  сказа̑нїи ст҃а́гѡ дх҃а бы́лъ є҆сѝ, ꙳ и҆ премі́рное  пѣснопоѧ̀ ꙳ въ мі́рѣ сп҃сово є҆ѵⷢ҇лїе ꙳ ѻ҆́гненнымъ  ѧ҆зы́комъ твои́мъ: ꙳ всю́ бо ле́сть попали́лъ є҆сѝ, ꙳  ꙗ҆́кѡ ве́щь оу҆добосожига́емꙋ, ꙳ и҆ ꙗ҆́кѡ травꙋ̀ земнꙋ́ю  оу҆вѧда́емꙋ: ꙳ сꙋ́щаго же надъ всѣ́ми влⷣкꙋ и҆ гдⷭ҇а  хрⷭ҇та̀ ꙳ вселе́ннѣй проповѣ́далъ є҆сѝ, ꙳ фїлі́ппе  бг҃ови́дче. 
Два́жды. 
Сла́ва, гла́съ ѕ҃ Вѷзанті́ево: 
Вели́кагѡ, фїлі́ппе, свѣ́та блиста̑нїи разже́гсѧ,  всемі́рный возсїѧ́лъ є҆сѝ свѣти́льникъ, ѻ҆ц҃а́ же  свѣ́тѡвъ, въ сн҃ѣ взыска́въ, ѡ҆брѣ́лъ є҆сѝ: во свѣ́тѣ  бо свѣ́тъ ѡ҆брѣта́етсѧ. и҆́бо то́й печа́ть равноѻбра́зна,  ꙗ҆влѧ́ѧ началоѻбра́зное: є҆го́же, а҆пⷭ҇ле, молѝ,  запеча́тствѡваннымъ бжⷭ҇твенною спасти́сѧ кро́вїю. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. И҆ чтє́нїѧ трѝ. Пи́саны  сегѡ̀ мцⷭ҇а въ л҃ де́нь: 
На лїті́и стїхи́ра хра́ма, и҆ а҆пⷭ҇ла, гла́съ д҃.  Поⷣ: Ꙗ҆́кѡ до́блѧ: 
Тро́стїю бл҃года́ти ꙳ ѿ глꙋбины̀ сꙋ́етства ꙳  человѣ́ки и҆звле́клъ є҆сѝ, досточꙋ́дне, ꙳ оу҆ч҃телѧ  ма́нїемъ ꙳ повинꙋ́всѧ, (с. 248) фїлі́ппе, ꙳ провѣ́щшагѡ по  всемꙋ̀ твоѐ разꙋмѣ́нїе, ꙳ и҆ а҆пⷭ҇ла, и҆ че́стна  бг҃оглаго́льника, ꙳ тѧ̀, всебл҃же́нне, показа́вша ꙳ тогѡ̀  непостижи́магѡ бжⷭ҇тва̀. 
Дх҃а сїѧ́нїе на тѧ̀ сни́де ꙳ во ѻ҆́гненнѣ ви́дѣ,  ꙳ и҆ тѧ̀, блаже́нне, бжⷭ҇твенное прїѧ́телище содѣ́ла, ꙳  ско́рѡ ѿгонѧ́ща безбо́жїѧ мглꙋ̀, ꙳ и҆ мі́ръ просвѣща́юща  ꙳ сїѧ́нїемъ всемꙋ́дрыхъ твои́хъ слове́съ, ꙳  тайноглаго́льниче, ꙳ а҆пⷭ҇лѡвъ оу҆краше́нїе, ꙳ хрⷭ҇то́въ  самови́дче, блаже́нне. 
Мо́лнїѧми проповѣ́данїѧ ꙳ во тмѣ̀ сѣдѧ́щыѧ ꙳  невѣ́дѣнїѧ, сла́вне, просвѣти́въ, ꙳ показа́лъ є҆сѝ  сы́ны ꙳ влⷣки и҆ бг҃а, вѣ́ры ра́ди. ꙳ є҆гѡ́же стрⷭ҇те́мъ  ревнова́лъ є҆сѝ и҆ сме́рти, ꙳ и҆ сла́вы бы́лъ є҆сѝ  наслѣ́дникъ, ꙳ ꙗ҆́кѡ мꙋ́дръ и҆ бг҃оглаго́ливъ, ꙗ҆́кѡ  оу҆ч҃ни́къ и҆́стины. 
Сла́ва, гла́съ в҃: 
Ѡ҆ста́вивъ земна̑ѧ, послѣ́довалъ є҆сѝ хрⷭ҇тꙋ̀, и҆  зна́менавсѧ дохнове́нїемъ ст҃а́гѡ дх҃а, по́сланъ бы́въ ѿ  негѡ̀ въ ꙗ҆зы́ки поги́бшыѧ, ѡ҆браща́ти человѣ́ки во  свѣ́тъ бг҃озна́нїѧ, а҆пⷭ҇ле фїлі́ппе: и҆ сконча́въ по́двиги  бжⷭ҇твенныѧ твоеѧ̀ стра́сти и҆ мꙋ́къ разли́чныхъ, дꙋ́шꙋ  твою̀ хрⷭ҇тꙋ̀ пре́далъ є҆сѝ: того̀ молѝ, всеблаже́нне,  дарова́ти на́мъ ве́лїю ми́лость. 
И҆ ны́нѣ, бг҃оро́диченъ: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ подъ кро́вомъ твои́мъ. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Нбⷭ҇ныхъ твои́хъ вѣща́нїй и҆зглашє́нїѧ ꙳ на  землѝ, всебл҃же́нне, разгласи́шасѧ, ꙳ и҆ сїю̀ и҆спо́лни  догма́тѡвъ, ꙳ и҆́миже сн҃а ѻ҆ц҃ꙋ̀ и҆ дх҃ꙋ, ꙳ бг҃осло́вѧще,  а҆пⷭ҇ле, та́йнѡ, ꙳ є҆диносꙋ́щна сла́вимъ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Ꙗ҆́кѡ свѣтоно́сца тѧ̀ всѝ а҆пⷭ҇лѡвъ хрⷭ҇то́выхъ,  ꙳ и҆ (с. 249) свѣ́тлаго свѣти́льника честны́ѧ цр҃кве, ꙳  фїлі́ппе треблаже́нне, и҆мꙋ́ще ны́нѣ, ꙳ дꙋша́ми  просвѣща́емсѧ ꙳ и҆ ѿ бѣ́дъ ѕлолю́тыхъ и҆збавлѧ́емсѧ,  моли́твами твои́ми, всехва́льне. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Крⷭ҇то́мъ по́двигъ страда́нїѧ сконча́вый, ꙳ побѣ́ды  вѣнцы̑ ѡ҆дѣ́ѧлсѧ є҆сѝ, фїлі́ппе, досто́йнѣ: ꙳ съ  ни́миже, вше́дъ въ гѡ́рнѧѧ црⷭ҇твїѧ, ꙳ спредстои́ши,  а҆пⷭ҇ле, хрⷭ҇тꙋ̀, ꙳ и҆ мо́лишисѧ спасти́сѧ на́мъ. 
Сла́ва, гла́съ в҃: 
Ча́шы а҆рѡма̑тъ въ мі́рѣ лани̑ты твоѧ̑, мꙋ́дре,  ꙗ҆ви́шасѧ, а҆пⷭ҇ле фїлі́ппе, почерпа́ющыѧ вѣ̑рнымъ пи́во  жизнотво́рное. дѣѧ̑нїѧ бо въ видѣ̑нїѧ восхожде́нїе и҆мы́й,  хрⷭ҇та̀ послѣ́дователь и҆ привѣ́тствователь бы́лъ є҆сѝ:  непло́днꙋю и҆ безча́днꙋю ꙗ҆зы́кѡвъ цр҃ковь оу҆краси́лъ  є҆сѝ поꙋче́ньми, благоча́дствꙋющꙋ въ не́мъ. є҆́йже и҆  ны́нѣ молѝ и҆зба́витисѧ нꙋ́ждъ и҆ ѡ҆бстоѧ́нїѧ: мо́жеши бо  ѡ҆ бз҃ѣ мно́гѡ, приближа́ѧсѧ є҆мꙋ̀. 
И҆ ны́нѣ, бг҃оро́диченъ: Ѽ чꙋдесѐ но́вагѡ: 
Тропа́рь, гла́съ ѕ҃. 
А҆пⷭ҇ле ст҃ы́й фїлі́ппе, молѝ ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
И҆лѝ се́й, гла́съ то́йже. 
Благоꙋкраша́етсѧ вселе́ннаѧ, є҆ѳїо́пїа  ликовствꙋ́етъ, ꙗ҆́кѡ вѣнце́мъ красꙋ́ема, тобо́ю  просвѣти́вшисѧ, свѣ́тлѡ торжествꙋ́етъ па́мѧть твою̀,  бг҃оглаго́ливе фїлі́ппе: всѧ̑ бо вѣ́ровати хрⷭ҇тꙋ̀ наꙋчи́лъ  є҆сѝ, и҆ тече́нїе соверши́въ досто́йнѡ є҆ѵⷢ҇лїа. тѣ́мъ  дерзнове́ннѡ вари́тъ є҆ѳїо́пскаѧ рꙋка̀ бг҃ꙋ: є҆го́же молѝ  дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: Тѧ̀  хода́тайствовавшꙋю: (с. 250) 
На оу҆́трени, на Бг҃ъ гдⷭ҇ь, тропа́рь а҆пⷭ҇ла,  два́жды. 
Сла́ва, и҆ ны́нѣ, бг҃оро́диченъ: По а҃-й каѳі́смѣ,  сѣда́ленъ, гла́съ а҃. 
Подо́бенъ: Гро́бъ тво́й: 
А҆пⷭ҇ле хрⷭ҇то́въ и҆ самови́дче, и҆ мч҃ниче фїлі́ппе  премꙋ́дре, дрꙋ́же бж҃їй блаже́нне, и҆̀же вѣ́рою  пра́зднꙋющыѧ честнꙋ́ю твою̀ па́мѧть, свободѝ ѿ  ѡ҆бдержа́щихъ прегрѣше́нїй моли́твами твои́ми, и҆ нбⷭ҇ное  наслѣ́дїе полꙋчи́ти сподо́би. 
Два́жды. 
Сла́ва, и҆ ны́нѣ, бг҃оро́диченъ: 
Кꙋпинꙋ̀, ю҆́же мѡѷсе́й неѡпа́льнꙋ ви́дѣ, го́рꙋ  бж҃їю, ст҃ы́й ѻ҆́блакъ, сѣ́нь нескве́рнꙋю, бг҃опрїѧ́тнꙋю  трапе́зꙋ, пала́тꙋ высоча́йшагѡ цр҃ѧ̀, всесвѣ́тлꙋю и҆  непрохо́днꙋю две́рь, дв҃о, пое́мъ тѧ̀. 
По в҃-й каѳі́смѣ, сѣда́ленъ, гла́съ є҃. Поⷣ:  Собезнача́льное сло́во: 
Оу҆ч҃ни́къ словесѐ, и҆́стины проповѣ́дникъ,  ꙗ҆́кѡ стрѣла̀ по́сланъ бы́лъ є҆сѝ, просвѣща́ѧ сꙋ́щыѧ во  тмѣ̀ лю́тѣй, свѧ́те а҆пⷭ҇ле, и҆ безбо́жїѧ мглꙋ̀ ѿгонѧ̀  ѿ землѝ, и҆ всѧ̑ благовѣ́рꙋющыѧ сы́ны днѐ показа́лъ  є҆сѝ, хрⷭ҇то́въ ви́дче, свѧ́те фїлі́ппе. 
Два́жды. 
Сла́ва, и҆ ны́нѣ, бг҃оро́диченъ: 
И҆́же оу҆пова́нїе на тѧ̀, дв҃о пречⷭ҇таѧ,  непоткнове́нное и҆мꙋ́ще, покро́въ сꙋ́щи, ѿ разли́чныхъ  напа́стей и҆ ѡ҆бстоѧ́нїй и҆ бѣ́дъ лю́тыхъ свободи́ ны,  молѧ́щи сн҃а твоего̀ со а҆пⷭ҇лы є҆гѡ̀, и҆ спасѝ всѧ̑,  воспѣва́ющыѧ тѧ̀. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости и҆ сло́ва: 
І҆́дѡльскꙋю ле́сть низложи́лъ є҆сѝ, сп҃совы  стрⷭ҇ти возжелѣ́въ, фїлі́ппе сла́вне: ꙗ҆ви́лсѧ є҆сѝ  мі́рꙋ, нбⷭ҇наѧ всѣ̑мъ и҆сточа́ѧ чꙋдеса̀, и҆ ꙗ҆зы́кѡвъ  бы́въ, всебл҃же́нне, а҆пⷭ҇лъ. тѣ́мъ твою̀ па́мѧть досто́йнѡ  чти́мъ, пѣсносло́вѧще: гдⷭ҇нь а҆пⷭ҇ле, (с. 251) молѝ  хрⷭ҇та̀ бг҃а, грѣхѡ́въ ѡ҆ставле́нїе дарова́ти пра́зднꙋющымъ  любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мъ безчи́сленныхъ  согрѣше́нїй мои́хъ: и҆, ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бл҃гости, тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ, моли́сѧ прилѣ́жнѡ ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ, согрѣше́нїй ѡ҆ставле́нїе дарова́ти  воспѣва́ющымъ досто́йнѡ сла́вꙋ твою̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю: Сті́хъ: Нб҃са̀ повѣ́даютъ:  Всѧ́кое дыха́нїе: Є҆ѵⷢ҇лїе, і҆ѡа́нна, зача́ло ѯ҃з.  По н҃-мъ ѱалмѣ̀ стїхи́ра, гла́съ ѕ҃. Самогла́сенъ: 
Премꙋ́дрый ло́вче, ст҃ы́й оу҆ч҃ничѐ, дѣ́лателю  сп҃совъ и҆ сказа́телю тогѡ̀ стрⷭ҇те́й, и҆́же тва́рь вѣ́рою  ѡ҆бте́къ, и҆ прельщє́нныѧ ꙗ҆зы́ки собра́въ и҆ бг҃ꙋ  приве́дъ, ꙗ҆́кѡ кади́ло до́брое, на нб҃са̀ возведе́сѧ.  тѣ́мже, предстоѧ̀ сꙋдїѝ, молѝ и҆зба́витисѧ на́мъ ѿ  беззако́нїй на́шихъ, и҆ въ де́нь сꙋ́дный и҆зба́витисѧ  мꙋче́нїѧ. 
Канѡ́нъ бцⷣы, со і҆рмосо́мъ на ѕ҃: и҆ а҆пⷭ҇ла на  и҃: 
є҆гѡ́же краегране́сїе: Сла́внаго фїлі́ппа пою̀  благолѣ́пнѡ. Ѳеофа́нъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь пои́мъ, вопїѧ́ше. 
Пресвѣ́тлыми лꙋча́ми хрⷭ҇то́вы бжⷭ҇твенныѧ  свѣ́тлости наслажда́ѧсѧ ꙗ҆́снѡ, бг҃опроповѣ́дниче  фїлі́ппе, твои́ми по прича́стїю зарѧ́ми на́съ просвѣтѝ.  (с. 252) 
Ѻ҆́ч҃ꙋю тебѣ̀ сла́вꙋ собо́ю показа́вый, фїлі́ппе,  ли́кꙋ оу҆ченикѡ́въ тѧ̀ хрⷭ҇то́съ вчинѝ, твою̀ провѣ́дый  добродѣ́тель, бг҃облаже́нне. 
Ны́нѣ не въ гада́нїихъ зри́ши, нижѐ сѣ́нехъ,  нижѐ зерца́лѣхъ, всемꙋ́дре, и҆сто́чника благи́хъ, жела́нїй  коне́чное, хрⷭ҇та̀, но лице́мъ зри́ши ꙗ҆́вственнѡ къ лицꙋ̀. 
Бг҃оро́диченъ: 
Ѡ҆скꙋдѣ́вшымъ нача́льникѡмъ ѿ колѣ́на і҆ꙋ́дова,  пречⷭ҇таѧ, сн҃ъ тво́й и҆ бг҃ъ прише́дъ, во́ждь землѝ  концє́мъ и҆́стиннѡ ны́нѣ воцр҃и́сѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Ты̀ и҆спо́лненъ свѣ́та дѣ́ѧтельнагѡ видѣ́нїѧ,  свѣ́тꙋ вели́комꙋ бы́вшꙋ съ на́ми, сподо́билсѧ є҆сѝ  хрⷭ҇тꙋ̀ слꙋжи́ти, фїлі́ппе бг҃оглаго́ливе. 
Степе́нь догма́тѡвъ благочести́выхъ, твоѐ  тайново́дствїе благочести́вѡ ꙗ҆ви́сѧ: тѣ́мъ бо сн҃а  позна́хомъ соесте́ственна и҆ соедине́нна сꙋ́ща роди́телю. 
Свѣ́щникъ бы́лъ є҆сѝ зла́тъ, сїѧ́ѧ человѣ́кѡмъ  присносꙋ́щный свѣ́тъ, и҆ просвѣща́ющъ и҆́мъ вселе́ннꙋю  ꙗ҆́вѣ позна́нїемъ, фїлі́ппе всеизѧ́щнѣйше. 
Бг҃оро́диченъ: 
На тѧ̀, прест҃а́ѧ чⷭ҇таѧ, надѣ́ѧвсѧ, да не ѿпадꙋ̀  твоегѡ̀ ча́ѧнїѧ: но, ꙗ҆́кѡ мт҃и ми́лостивнаѧ  чл҃вѣколюби́вагѡ бг҃а, сѣте́й мѧ̀ врага̀ и҆зба́ви. 
Сѣда́ленъ, гла́съ и҃. Подо́бенъ: Премꙋ́дрости: 
Тꙋчено́сенъ ѻ҆́блакъ дꙋхо́вный и҆́стиннѡ показа́лсѧ  є҆сѝ сꙋ́щымъ на землѝ, напаѧ́ѧ, ꙗ҆́кѡ ни́вꙋ,  та́инственнѡ (с. 253) сердца̀ на̑ша! проте́къ сло́вомъ,  напаѧ́еши концы̀, и҆ до́ждь пролива́еши мѵ́ра ѿ ра́ки.  тѣ́мъ дохнꙋ́въ невѣ̑рнымъ сердца́мъ воню̀ дх҃а, въ ни́хже  сокро́вищствовалъ є҆сѝ, а҆пⷭ҇ле фїлі́ппе: моли́сѧ хрⷭ҇тꙋ̀  бг҃ꙋ, грѣхѡ́въ ѡ҆ставле́нїе дарова́ти пра́зднꙋющымъ  любо́вїю свѧтꙋ́ю па́мѧть твою̀. 
Сла́ва, подо́бенъ то́йже: 
І҆́дѡльскꙋю ле́сть низложи́лъ є҆сѝ, сп҃совы  стрⷭ҇ти возжелѣ́въ, фїлі́ппе сла́вне, ꙗ҆ви́лсѧ є҆сѝ  мі́рꙋ, нбⷭ҇наѧ всѣ̑мъ и҆сточа́ѧ чꙋдеса̀, и҆ ꙗ҆зы́кѡвъ  бы́въ, всеблаже́нне, а҆пⷭ҇лъ. тѣ́мъ твою̀ па́мѧть досто́йнѡ  чти́мъ, пѣсносло́вѧще: гдⷭ҇ень а҆пⷭ҇ле, молѝ хрⷭ҇та̀ бг҃а,  грѣхѡ́въ ѡ҆ставле́нїе дарова́ти пра́зднꙋющымъ любо́вїю  свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ, согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Со́лнца селе́нїе, хрⷭ҇та̀ сꙋ́щагѡ свѣ́та, и҆ хра́мъ  показа́лсѧ є҆сѝ вмѣсти́теленъ тогѡ̀ свѣ́тлости, и҆ нб҃о,  сла́вꙋ бж҃їю человѣ́кѡмъ повѣ́даѧ. 
Во и҆стлѣ́вшее страстьмѝ человѣ́чество ты̀  вложе́нъ, бж҃їѧ со́ль, ѿ хрⷭ҇та̀, тогѡ̀ и҆зсꙋшѝ гни́лость  лю́тꙋю, бг҃овѣща́телю достосла́вне. 
Си́лою, фїлі́ппе, хрⷭ҇то́вою оу҆крѣплѧ́емь,  де́мѡнскагѡ (с. 254) полка̀ и҆ ѕловѣ́рныхъ ꙗ҆ви́лсѧ є҆сѝ  си́льншїй, сꙋ́щымъ на землѝ вопїѧ̀ жи́зни бжⷭ҇твенныѧ  благовѣ́стїе. 
Бг҃оро́диченъ: 
Приста́нище благоти́хое хрⷭ҇то́съ ꙗ҆вѝ вѣ́рою и҆  любо́вїю тѧ̀, и҆́стиннꙋю влⷣчцꙋ всенепоро́чнꙋю, ѿ  со́вѣсти чи́стыѧ бцⷣꙋ проповѣ́дающымъ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Ꙗ҆́да дꙋшегꙋби́тельнагѡ вра́жїѧ враче́бными твои́ми  дла́ньми, бг҃оглаго́ливе, и҆зсꙋши́въ смертоно́сною глꙋбино́ю  держи̑мыѧ, лю́тыѧ болѣ́зни и҆збавлѧ́ѧ. 
Ѻ҆гнедохнове́ненъ ве́сь ꙗ҆ви́лсѧ є҆сѝ  паракли́товымъ наше́ствїемъ и҆ бл҃года́тїю, фїлі́ппе:  и҆ззѧ́бшыѧ безбо́жїѧ зимо́ю теплото́ю вѣ́ры ѡ҆животвори́лъ  є҆сѝ. 
Бли́зъ бы́лъ є҆сѝ хрⷭ҇та̀, дае́мыѧ тѝ зарѝ  несре́дственнѡ прїе́млѧ, просвѣща́ѧ къ тебѣ̀ притека́ющыѧ,  и҆ приводѧ̀ ты̑ѧ содѣ́телю твоемꙋ̀. 
Бг҃оро́диченъ: 
Сло́вомъ всѧ̑ содѣ́тельствꙋѧ, и҆ мꙋ́дрымъ  про́мысломъ ѡ҆кормлѧ́ѧ є҆ди́нъ, ꙗ҆́кѡ хо́щетъ, гдⷭ҇ь, за  бл҃гоꙋтро́бїе зи́ждетсѧ и҆зъ тебє̀, и҆ пло́ть несказа́ннѡ,  пречⷭ҇таѧ, быва́етъ. 
Пѣ́снь ѕ҃. І҆рмо́съ: 
Ꙗ҆́тъ бы́сть, но не оу҆держа́нъ въ пе́рсехъ  ки́товыхъ і҆ѡ́на: тво́й бо ѻ҆́бразъ носѧ̀, страда́вшагѡ и҆  погребе́нїю да́вшагѡсѧ, ꙗ҆́кѡ ѿ черто́га, ѿ ѕвѣ́рѧ  и҆зы́де, приглаша́ше же кꙋстѡді́и, хранѧ́щїи сꙋ́єтнаѧ и҆  лѡ́жнаѧ, ми́лость сїю̀ ѡ҆ста́вили є҆стѐ. 
Ѡ҆держа́щꙋ и҆ гꙋбѧ́щꙋю зрѧ̀ пре́лесть вра́жїю  человѣ́ческїй ро́дъ, твоѧ̑ стрѣ́лы и҆з̾ѻщрє́нныѧ  а҆пⷭ҇лы напрѧ́гъ и҆спꙋсти́лъ є҆сѝ, и҆ разве́рзлъ є҆сѝ  брє́ннаѧ оу҆ста̀ ѕмі́ева, всѣ́хъ ѿ тогѡ̀ вре́да и҆  тлѝ, сп҃се, и҆сцѣлѧ́ѧ. 
Вы́шнимъ сїѧ́нїемъ блиста́ѧ, ꙗ҆ви́лсѧ є҆сѝ,  ꙗ҆́коже (с. 255) мо́лнїѧ, вселе́ннѣй свѣтѧ̀, и҆ ꙗ҆́кѡ  гора̀, сла́дость и҆ска́пающаѧ, ꙗ҆́кѡ роса̀ бжⷭ҇твеннаѧ, съ  нб҃сѐ па́дающаѧ, ꙗ҆́кѡ а҆пⷭ҇лъ и҆збра́нъ,  дванадесѧточи́сленный по́лкъ и҆сполнѧ́ѧ оу҆ч҃никѡ́въ  хрⷭ҇то́выхъ, всебл҃же́нне. 
Наꙋчи́всѧ твоеѧ̀ та́йны глꙋбинѣ̀ бжⷭ҇твенный  оу҆ч҃ни́къ, ꙗ҆́кѡ рѣкꙋ̀ мі́ра, наводнѧ́ющꙋ сла́дости  пото́къ, ꙗ҆́кѡ потоплѧ́ющꙋю волнꙋ̀, сла́вꙋ ꙗ҆зы́кѡвъ, тѧ̀  проповѣ́да велегла́снѡ, и҆ твоѐ сла́вное и҆стоща́нїе,  бла́же, є҆́же ѡ҆ на́съ благовѣстѝ. 
Бг҃оро́диченъ: 
Оу҆мерщвлѧ́ємыѧ и҆ ги́бнꙋющыѧ всѧ̑ сме́ртїю  человѣ́ки, ты̀, хрⷭ҇та̀ ро́ждши нетлѣ́нное безсме́ртїе,  призвала̀ є҆сѝ къ жи́зни вѣ́чнѣй, и҆ просвѣти́ла є҆сѝ  ѡ҆мрачє́нныѧ, и҆ свободи́ла є҆сѝ, разрѣши́вши оу҆́зы  ѿведе́нїѧ на́шегѡ, всепѣ́таѧ. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Оу҆ч҃ни́къ и҆ дрꙋ́гъ тво́й подража́тель стрⷭ҇ти  твоеѧ̀, вселе́ннѣй бг҃а тѧ̀ проповѣ́да, бг҃оглаго́ливый  фїлі́ппъ: тогѡ̀ моли́твами ѿ врагѡ́въ пребеззако́нныхъ  цр҃ковь твою̀ и҆ всѧ́къ гра́дъ тво́й бцⷣею соблюдѝ,  многоми́лостиве. 
І҆́косъ: 
Стрꙋю̀ сло́ва пода́ждь мѝ, гдⷭ҇и, водно́е  є҆стество̀ содѣ́ѧвый, се́рдце моѐ оу҆крѣпѝ,  бл҃гоꙋтро́бне, и҆́же зе́млю оу҆тверди́вый сло́вомъ твои́мъ,  и҆ просвѣтѝ моѐ помышле́нїе, свѣ́томъ, ꙗ҆́кѡ ри́зою,  ѡ҆дѣва́ѧйсѧ, да глаго́лю и҆ пою̀ подоба̑ющаѧ, и҆ досто́йнѡ  восхвалю̀ твоего̀ оу҆го́дника, многоми́лостиве. 
Пѣ́снь з҃. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени, ѡ҆роша́еми  поѧ́хꙋ: бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Ꙗ҆́кѡ свѣ́тъ посла́лсѧ є҆сѝ стрѣлы̀ подо́бїемъ,  а҆пⷭ҇ле, свѣтоза́рными блиста̑нїи просвѣща́ѧ вѣ́рою  зовꙋ́щыѧ: бл҃гослове́нъ є҆сѝ, гдⷭ҇и, бж҃е ѻ҆тє́цъ  на́шихъ. (с. 256) 
Бога́тыми свѣтоли̑тїи бжⷭ҇твеннагѡ, бл҃же́нне,  проповѣ́данїѧ сїѧ́ѧ свѣ́тлѡ, во тмѣ̀ сꙋ́щыѧ пѣснопѣ́ти  просвѣти́лъ є҆сѝ: бл҃гослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
Виті̑йскаѧ бꙋеслѡ́вїѧ и҆ слове́снꙋю всю̀ лю́тость  крѣ́пкимъ сло́вомъ вѣ́ры побѣди́въ, пѣ́лъ є҆сѝ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Бг҃оро́диченъ: 
Въ є҆стества́хъ пресꙋ́щественнѡ, дв҃о, двꙋ́хъ  родила̀ є҆сѝ соедине́нныхъ, чⷭ҇таѧ, неслїѧ́ннѡ хрⷭ҇та̀,  є҆мꙋ́же зове́мъ: бл҃гослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
Пѣ́снь и҃. І҆рмо́съ: 
За зако́ны ѻ҆те́чєскїѧ бл҃же́ннїи въ вавѷлѡ́нѣ  ю҆́ношы, предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени, и҆́мже не свари́шасѧ ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Свѣ́та тѧ̀ мі́ра совершѝ ѻ҆ч҃ь свѣ́тъ, сло́во  ѵ҆поста́сное, и҆збра́вый а҆пⷭ҇ла ѿ мі́ра, требл҃же́нне: и҆  воѡрꙋжи́въ бжⷭ҇твенною си́лою свое́ю, посла̀ ꙗ҆́кѡ  ѻ҆рꙋ́жника непобѣди́ма, вопїю́ща: гдⷭ҇а по́йте дѣла̀, и҆  превозноси́те во всѧ̑ вѣ́ки. 
Си́лою бжⷭ҇твенною оу҆крѣплѧ́емь, а҆пⷭ҇ле,  проти̑вныѧ полкѝ побѣди́лъ є҆сѝ, свирѣ́пое ѡ҆полче́нїе  тѣ́хъ разрꙋши́въ: ми́ръ бо, неѿѧ́тный жре́бїй, взе́мъ,  ми́рное оу҆строе́нїе насади́лъ є҆сѝ мі́рꙋ, гдⷭ҇а  воспѣва́йте дѣла̀, вопїѧ̀, и҆ превозноси́те во всѧ̑  вѣ́ки. 
Все́ю любо́вїю прилѣпи́лсѧ є҆сѝ воплоще́нномꙋ  сло́вꙋ бж҃їю, а҆пⷭ҇ле, оу҆ч҃ни́къ тогѡ̀ бы́въ, и҆ бж҃їй  слꙋга̀, и҆ тайноглаго́льникъ: ѿѻнꙋ́дꙋже, ѿ негѡ̀  по́сланъ во ꙗ҆зы́ки, проповѣ́далъ є҆сѝ є҆гѡ̀  прише́ствїе, гдⷭ҇а по́йте, вопїѧ̀, и҆ превозноси́те во всѧ̑  вѣ́ки. 
Бг҃оро́диченъ: 
Ве́сь соедини́сѧ па́че ра́зꙋма неизмѣ́ннѡ всемꙋ̀  (с. 257) человѣ́чествꙋ, пребжⷭ҇твенный во оу҆тро́бѣ  твое́й, всест҃а́ѧ дв҃о. тѣ́мже во двꙋ̀ є҆стєствꙋ̀  зна́етсѧ хрⷭ҇то́съ, є҆ди́нъ сы́й ѻ҆боѐ. є҆мꙋ́же пою́ще,  вопїе́мъ: гдⷭ҇а по́йте дѣла̀, и҆ превозноси́те во всѧ̑  вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Ны́нѣ неизрече́нныѧ сла́вы и҆ свѣ́та невече́рнѧгѡ  сподо́бивсѧ, и҆дѣ́же неизглаго́ланное є҆́сть весе́лїе,  и҆дѣ́же ра́дость непреста́ннаѧ въ цр҃кви перворожде́нныхъ,  и҆дѣ́же пра́ведныхъ селє́нїѧ. за всѧ̑ хрⷭ҇тїа́ны моли́сѧ,  фїлі́ппе всемꙋ́дре. 
Оу҆кра́шенъ добро́тою оу҆́мнагѡ благолѣ́пїѧ, и҆  црⷭ҇твїѧ вѣнце́мъ ѡ҆бложе́нъ, бг҃омꙋ́дре, и҆ бога́тыми  свѣтодаѧ̑нїи, фїлі́ппе, просвѣща́емь пресꙋ́щественнагѡ  свѣ́та сїѧ́ньми, ра́дꙋѧсѧ влⷣки твоегѡ̀ престо́лꙋ,  блаже́нне, предстои́ши. 
Со а҆пⷭ҇лы всѣ́ми честны́ми, и҆ прⷪ҇рѡ́ки и҆  страстотє́рпцы, фїлі́ппе, прпⷣбными, і҆ера̑рхи и҆  пра́ведными, съ бцⷣею молѝ разрѣше́нїе грѣхѡ́въ мно́гихъ  и҆ прегрѣше́нїй да́ти ѡ҆чище́нїе вѣ́рою свѣтоно́снꙋю и҆  бжⷭ҇твеннꙋю па́мѧть соверша́ющымъ твою̀. 
Бг҃оро́диченъ: 
Воплоще́нно сло́во, пре́жде безпло́тно сꙋ́що, дв҃о  мт҃и, родила̀ є҆сѝ. сегѡ̀ ра́ди тѧ̀ гдⷭ҇ьственнѡ бцⷣꙋ  всѝ благоче́стнѡ сла́вимъ, и҆́стиннѣйшее тебѣ̀ нарица́нїе  приносѧ́ще, чⷭ҇таѧ: ты́ бо вѣ́рныхъ спасе́нїѧ ко́рень  пребыва́еши. 
Свѣти́ленъ. Подо́бенъ: Дх҃омъ во ст҃и́лищи: 
Тече́нїе кра́сныхъ твои́хъ но́гъ, фїлі́ппе,  возврати́въ, къ ше́ствїю нбⷭ҇номꙋ возше́лъ є҆сѝ ра́дꙋѧсѧ,  и҆ трⷪ҇цѣ предста́въ, во ѻ҆ц҃ѣ̀ ви́диши сн҃а и҆ дх҃а  бжⷭ҇твеннаго. сегѡ̀ ра́ди вѣ́рою всесвѧще́ннꙋю твою̀ и҆  бжⷭ҇твеннꙋю пра́зднꙋемъ па́мѧть. 
Два́жды. (с. 258) 
Сла́ва, и҆ ны́нѣ, бг҃оро́диченъ: 
Стра́шнагѡ и҆спыта́нїѧ воспомина́ю ча́съ: мно́жество  бо дѣ́лъ мои́хъ оу҆жаса́етъ и҆ оу҆страша́етъ мѧ̀. но  оу҆ще́дри, пречⷭ҇таѧ, те́плою твое́ю моли́твою, и҆ да́ждь  мѝ спасе́нїе: є҆ли́кѡ бо хо́щеши, и҆ твори́ши, ꙗ҆́кѡ бг҃а  ро́ждши, бл҃гослове́ннаѧ марі́е. 
На хвали́техъ стїхи̑ры, на д҃, гла́съ и҃. Поⷣ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ ры̑бы и҆ногда̀ ловѧ́й  а҆пⷭ҇лъ, ꙳ человѣ́кѡвъ лове́цъ бы́сть, ꙳  бг҃опроизведе́нный, ꙳ слове́съ мре́жею ꙗ҆зы́ки оу҆ловѝ, ꙳  крⷭ҇та̀ оу҆́дицею мі́ръ возвлечѐ. ꙳ ѽ каковꙋ̀ лови́твꙋ ꙳  бг҃ꙋ принесѐ бг҃одѣ́латель! ꙳ є҆гѡ́же па́мѧть ны́нѣ  пра́зднꙋемъ. 
Ѽ пресла́внагѡ чꙋдесѐ! ꙳ ѿ бг҃а по́сланъ  посредѣ̀ волкѡ́въ, ꙳ ꙗ҆́кѡ ѻ҆вча̀, небоѧ́зненнѡ  прохожда́ше а҆пⷭ҇лъ фїлі́ппъ, ꙳ ѕвѣ́ри а҆́гнцы вѣ́рою  ꙗ҆вѝ, ꙳ мі́ръ бжⷭ҇твеннѡ престїхі́йствова. ꙳ ѽ дѣ́лъ  вѣ́ры! ꙳ ѽ си́лъ и҆зѧ́щнѣйшихъ! ꙳ є҆гѡ́же моли́твами,  хрⷭ҇тѐ, ꙳ спасѝ дꙋ́шы на́шѧ, ꙳ ꙗ҆́кѡ є҆ди́нъ  бл҃гоꙋтро́бенъ. 
Ѽ пресла́внагѡ чꙋдесѐ! ꙳ кла́дѧзь, точа́щїй  жи́знь, ꙳ мꙋ́дростнымъ черпа́нїемъ, ꙳ сꙋ́щымъ въ мі́рѣ  бы́сть ꙳ а҆пⷭ҇лъ фїлі́ппъ. ꙳ ѿ негѡ́же стрꙋи̑ догма́тѡвъ  и҆схо́дѧтъ, ꙳ ѿ ни́хже чꙋде́съ быстрины̑ пїе́мъ. ꙳ ѽ  кѡли́ка содѣ́ѧ стра̑шнаѧ чꙋдеса̀ бг҃одѣ́латель! ꙳ є҆гѡ́же  па́мѧть вѣ́рою сла́вимъ. 
Гла́съ в҃. Самогла́сна: 
Нбⷭ҇наѧ ча́ша ꙗ҆ви́лсѧ є҆сѝ мꙋ́дрости, дх҃а бо  показа́лсѧ є҆сѝ ѻ҆би́тель кра́снаѧ, и҆ и҆зре́клъ є҆сѝ  добродѣ́телей и҆́стинꙋ, земны̑ѧ оу҆лови́въ оу҆́мною  оу҆́дицею мꙋ́дрости бж҃їѧ. тѣ́мъ мо́лимъ тѧ̀, а҆пⷭ҇ле  фїлі́ппе, моли́сѧ ѡ҆ дꙋша́хъ на́шихъ. 
Сла́ва, гла́съ г҃: 
Ры́бъ лови́твꙋ въ человѣ́чꙋ лови́твꙋ преложи́въ,  сꙋ́щыѧ во глꙋбинѣ̀ пре́лести, не́водомъ и҆звле́къ  та́инственнымъ, (с. 259) фїлі́ппе а҆пⷭ҇ле, ве́сь мі́ръ  оу҆лови́лъ є҆сѝ, и҆ оу҆ч҃телю твоемꙋ̀ хрⷭ҇тꙋ̀ приве́лъ  є҆сѝ. тѣ́мъ мо́лимъ тѧ̀: моли́сѧ є҆мꙋ̀ непреста́ннѡ,  спастѝ дꙋ́шы на́шѧ, вѣ́рнѡ творѧ́щихъ всечестнꙋ́ю па́мѧть  твою̀. 
И҆ ны́нѣ, бг҃оро́диченъ: 
Бцⷣе, предста́тельнице всѣ́хъ молѧ́щихсѧ тебѣ̀,  тобо́ю дерза́емъ, и҆ тобо́ю хва́лимсѧ, и҆ къ тебѣ̀ всѐ  оу҆пова́нїе на́ше є҆́сть, молѝ ро́ждшагосѧ и҆зъ тебє̀,  за непотрє́бныѧ рабы̑ твоѧ̑. 
Славосло́вїе вели́кое. Тропа́рь. 
Сла́ва, и҆ ны́нѣ, бг҃оро́диченъ: Тѧ̀  хода́тайствовавшꙋю: 
И҆ ѿпꙋ́стъ. 
На лїтꙋргі́и, Бл҃жє́нна а҆пⷭ҇ла, пѣ́снь г҃ и҆ ѕ҃.  Прокі́менъ, гла́съ и҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю: А҆пⷭ҇лъ къ  корі́нѳѧнѡмъ, зача́ло рл҃а. А҆ллилꙋ́їа, гла́съ а҃.  И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и. Є҆ѵⷢ҇лїе  і҆ѡа́нна, зача́ло ѕ҃. Прича́стенъ. Во всю̀ зе́млю и҆зы́де  вѣща́нїе и҆́хъ: 


(с. 259)  
Мѣ́сѧца тогѡ́же въ є҃і-й де́нь. 
Ст҃ы́хъ мч҃никъ и҆ и҆сповѣ̑дникъ, гꙋ́рїа, самѡ́на и҆  а҆ві́ва. 
И҆ прпⷣбнагѡ паі́сїѧ нѧ́мецкагѡ. Слꙋ́жба є҆гѡ̀ пи́сана  въ приложе́нїи. 
А҆ллилꙋ́їа. 
Вѣ́стно бꙋ́ди, ꙗ҆́кѡ а҆́ще слꙋчи́тсѧ нача́ло поста̀  сегѡ̀ въ сꙋббѡ́тꙋ: Въ пѧто́къ ве́чера, на Гдⷭ҇и,  воззва́хъ, стїхи̑ры ст҃ы́хъ, на ѕ҃. А҆́ще ли въ недѣ́лю,  стїхи̑ры пре́жде ѻ҆ктѡ́иха: и҆ ст҃ы́хъ, г҃. Сла́ва,  ст҃ы́хъ: И҆ ны́нѣ, бг҃оро́диченъ. На стїхо́внѣ ѻ҆ктѡ́иха:  Сла́ва, ст҃ы́хъ, И҆ ны́нѣ, бг҃оро́диченъ. Ве́черъ, и҆ на  оу҆́трени, на Бг҃ъ гдⷭ҇ь, тропа́рь ст҃ы́хъ. Сла́ва, и҆  ны́нѣ, бг҃оро́диченъ. 
Въ про́чыѧ же дни̑, ѿ понедѣ́льника до пѧтка̀, пое́мъ  (с. 260) а҆ллилꙋ́їа, по́чести ра́ди нача́ла ст҃а́гѡ поста̀.  На Гдⷭ҇и, воззва́хъ, пое́мъ стїхи̑ры пре́жде бцⷣы г҃,  и҆ ст҃ы́хъ г҃. Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. Вмѣ́стѡ прокі́мена, пое́мъ а҆ллилꙋ́їа,  на гла́съ ѕ҃. На стїхо́внѣ ѻ҆ктѡ́иха. Сла́ва, и҆ ны́нѣ,  бг҃оро́диченъ, и҆лѝ крⷭ҇тобг҃оро́диченъ. На оу҆́трени  вмѣ́стѡ, Бг҃ъ гдⷭ҇ь: пое́мъ А҆ллилꙋ́їа, и҆ трⷪ҇чны:  а҆ по ѕ҃-й пѣ́сни конда́къ ст҃ы́хъ. 
На Гдⷭ҇и, воззва́хъ, стїхи̑ры, гла́съ д҃. Поⷣ:  Да́лъ є҆сѝ зна́менїе: 
А҆ві́въ всемꙋ́дрый, ꙳ и҆ самѡ́нъ чꙋ́дный, ꙳ и҆ гꙋ́рїй  сла́вный, ꙳ ѻ҆́бщїй соста́вивше вѣ̑рнымъ ли́къ, ꙳ въ  ра́дости ны́нѣ сликовствꙋ́ютъ на́мъ страстоте́рпцы и҆  свеселѧ́тсѧ: ꙳ дꙋша́мъ бо мꙋ́ченичєскимъ ꙳ ѿ бг҃а сїѐ  даде́сѧ, ꙳ здѣ̀ быва́ємаѧ разꙋ́мнѡ зрѣ́ти. 
Болѣ̑зни претерпѣ́вше, ꙳ нестерпи́мыхъ мꙋ́къ, и҆  до́блественнѡ пострада́вше, ꙳ трⷪ҇цы равночи́сленнїи, ꙳  самѡ́не и҆ а҆ві́ве и҆ гꙋ́рїе бг҃омꙋ́дре, ꙳ вѣ́чнагѡ и҆  кра́снагѡ насыща́етесѧ ны́нѣ наслажде́нїѧ, ꙳ трꙋдѡ́въ  воздаѧ́нїе возмѣрѧ́ющꙋ ва́мъ хрⷭ҇тꙋ̀, ꙳ є҆го́же те́плѣ  моли́те, ꙳ спасти́сѧ дꙋша́мъ на́шымъ. 
Ко приста́нищꙋ нево́лненномꙋ, и҆ къ жи́зни немѧте́жнѣй,  ꙳ и҆ зати́шїю благоꙋти́шномꙋ, ꙳ страстоте́рпцы мч҃ницы  приста́вше ꙳ превѣ́чнꙋющемꙋ безстра́стнагѡ пребыва́нїѧ, ꙳  и҆ до́льнее ны́нѣ и҆змѣни́сте, ꙳ трꙋдѡ́въ воздаѧ̑нїѧ и҆  болѣ́зней, ꙳ по́чєсти ѿ бг҃а прїи́мше ꙳ досто́йнѣ,  бл҃же́ннїи. 
И҆́ны стїхи̑ры бцⷣы, гла́съ и҆ подо́бенъ то́йже. А҆́ще ли  а҆ллилꙋ́їа пое́мъ сі́и стїхи̑ры пре́жде: 
Ѡ҆дождѝ мнѣ̀, влⷣчце, ꙳ твоеѧ̀ ми́лости бе́зднꙋ, ꙳ и҆  ѡ҆па́льшеесѧ зно́емъ страсте́й се́рдце моѐ, ꙳ ꙗ҆́кѡ  ми́лостива напо́й, ѻ҆трокови́це, ꙳ и҆ оу҆миле́нїѧ ка̑пли  точи́ти ꙳ непреста́ннѡ сотворѝ, молю́сѧ, ꙳ и҆́миже  оу҆тѣше́нїѧ сподо́блюсѧ, чⷭ҇таѧ, ꙳ є҆́же полꙋчи́ти  и҆́мꙋтъ, и҆̀же и҆́скреннѡ пла́кавшїисѧ. 
Де́мѡнскими коле́блема прилѡ́ги, ꙳ и҆ въ ро́въ поги́бели  (с. 261) рѣ́ема ꙳ оу҆ще́дри, влⷣчце, ꙳ и҆ оу҆тверди́ мѧ  на ка́мени добродѣ́телей, ꙳ и҆ совѣ́ты врагѡ́въ  разори́вши, ꙳ сподо́би мѧ̀ твори́ти повелѣ̑нїѧ ꙳ твоегѡ̀  сн҃а и҆ бг҃а на́шегѡ, ꙳ ꙗ҆́кѡ да полꙋчꙋ̀ ѡ҆ставле́нїе ꙳ въ  де́нь сꙋда̀. 
Скве́рнꙋ ѡ҆мы́й ꙳ ѻ҆каѧ́ннагѡ се́рдца моегѡ̀, бцⷣе  всепѣ́таѧ, ꙳ и҆ всѧ̑ оу҆ѧзвлє́нїѧ, и҆ гноє́нїѧ, ꙳ ꙗ҆̀же  ѿ грѣха̀, ѡ҆чи́сти, чⷭ҇таѧ, ꙳ и҆ оу҆ма̀ моегѡ̀ оу҆тишѝ  нестоѧ́нїе, ꙳ ꙗ҆́кѡ да си́лꙋ твою̀ ꙳ и҆ вели́кое защище́нїе  велича́ю стра́стный ꙳ и҆ неключи́мый ра́бъ тво́й. 
Сла́ва, и҆ ны́нѣ, бг҃оро́диченъ: 
Сла́бость и҆ оу҆ны́нїе, ꙳ дв҃ома́ти всенепоро́чнаѧ, ꙳  дꙋшѝ моеѧ̀ преложѝ въ здра́вїе и҆ си́лꙋ, ꙳ стра́хомъ и҆  любо́вїю ꙳ твори́ти же и҆ дѣ́ѧти ѡ҆правда̑нїѧ хрⷭ҇тѡ́ва: ꙳  ꙗ҆́кѡ да и҆збѣ́гнꙋ ѻ҆гнѧ̀ нестерпи́магѡ, ꙳ и҆ жре́бїй  нбⷭ҇ный, ꙳ и҆ жи́знь непрехо́днꙋю ꙳ тобо́ю воспрїимꙋ̀,  веселѧ́сѧ всегда̀. 
А҆́ще въ сре́дꙋ, и҆лѝ въ пѧто́къ, крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ꙳ ви́дѧщи, пречⷭ҇таѧ,  ꙳ и҆ ре́бра и҆скопава́ема копїе́мъ, ꙳ пла́чꙋщи, вопїѧ́ше: ꙳  что̀ сїѐ, сн҃е мо́й; ꙳ что́ ти безблагода́тнїи лю́дїе  возда́ша, ꙳ за ꙗ҆̀же сотвори́лъ є҆сѝ дѡ́браѧ и҆̀мъ; и҆  тщи́шисѧ безча́дствовати мѧ̀, вселюбе́знѣйшїй:  оу҆дивлѧ́юсѧ, бл҃гоꙋтро́бне, твоемꙋ̀ во́льномꙋ распѧ́тїю. 
А҆́ще ли Бг҃ъ гдⷭ҇ь: Сла́ва, гла́съ в҃.  Самогла́сенъ: 
Є҆де́съ весели́тсѧ, ꙗ҆́кѡ ра́кою ст҃ы́хъ ѡ҆богати́сѧ,  гꙋ́рїа, самѡ́на и҆ а҆ві́ва, и҆ хрⷭ҇толюби́вꙋю па́ствꙋ  созыва́ѧ, вопїе́тъ: прїиди́те, мꙋчениколю́бцы,  просвѣти́тесѧ въ па́мѧти свѣ́тлѣй: прїиди́те оу҆́бѡ,  празднолю́бцы, возвесели́тесѧ. прїиди́те и҆ ви́дите  свѣти̑ла нбⷭ҇наѧ, на землѝ жи́тельствовавшыѧ. прїиди́те,  и҆ оу҆слы́шите, каковꙋ̀ сме́рть го́рькꙋю до́блїи а҆дама́нти  под̾ѧ́ша, безконе́чныѧ ра́ди жи́зни. тѣ́мже порꙋ̑чницы  сꙋ́ще и҆́стины, дѣви́цꙋ спасо́ша, жи́вꙋ (с. 262) во гро́бъ  вве́рженꙋ, и҆ тѣ́хъ небре́гшаго всескве́рнаго па́гꙋбѣ  преда́ша, ꙗ҆́кѡ оу҆бі́йцꙋ и҆ неми́лостивна. и҆ прилѣ́жнѡ  мо́лѧтъ ст҃ꙋ́ю трⷪ҇цꙋ и҆зба́витисѧ ѿ тлѝ и҆ и҆скꙋше́нїй,  и҆ всѧ́ческихъ бѣ́дъ, вѣ́рою творѧ́щымъ па́мѧть и҆́хъ. 
И҆ ны́нѣ, бг҃оро́диченъ: 
На стїхо́внѣ ѻ҆ктѡ́иха. Сла́ва, гла́съ в҃.  Самогла́сенъ: 
Прїиди́те, мꙋчениколю́бцы всѝ, хрⷭ҇то́вы ѻ҆рꙋ́жники  пѣ́сньми почти́мъ, гꙋ́рїа и҆ а҆ві́ва и҆ самѡ́на, ꙗ҆́кѡ  пресла́внѡ дѣ́йствꙋютъ чꙋдеса̀: клѧ́твы бо не презрѣ́ша  предста́вити ѻ҆трокови́цꙋ, но, и҆сполнѧ́юще проше́нїе,  дѣви́цꙋ спасо́ша, пребеззако́нномꙋ го́тѳинꙋ мще́нїе  сотвори́вше. тѣ́хъ моли́твами, хрⷭ҇тѐ бж҃е, спаси́ ны,  ꙗ҆́кѡ бла́гъ и҆ чл҃вѣколю́бецъ. 
И҆ ны́нѣ, бг҃оро́диченъ. Тропа́рь, гла́съ є҃: 
Чꙋдеса̀ ст҃ы́хъ твои́хъ мч҃никъ, стѣ́нꙋ неѡбори́мꙋ  на́мъ дарова́вый, хрⷭ҇тѐ бж҃е: тѣ́хъ моли́твами совѣ́ты  ꙗ҆зы́кѡвъ разорѝ, цр҃ковь ст҃ꙋ́ю оу҆крѣпѝ, ꙗ҆́кѡ  є҆ди́нъ бл҃гъ и҆ чл҃вѣколю́бецъ. 
На оу҆́трени ѻ҆́ба канѡ́на ѻ҆ктѡ́иха: 
И҆ ст҃ы́хъ канѡ́нъ на д҃, є҆гѡ́же краегране́сїе: 
Трѝ кꙋ́пнѡ глаго́лющыѧ хвалю̀ премꙋ́дреннѡ. Творе́нїе  ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Трⷪ҇цы є҆динонача́лїе, ст҃і́и, бг҃осло́вѧще че́стнѡ,  многонача́лїѧ нестоѧ́ннꙋю мглꙋ̀ оу҆до́бнѡ разрꙋши́сте,  восто́ка многосвѣ́тлїи ꙗ҆́коже ѕвѣ́зды возсїѧ́вше. 
Трїѐ и҆сповѣ̑дницы, бл҃года́тїю просвѣща́еми  нача́льныѧ трⷪ҇цы ꙗ҆́вственнѡ, ле́сть многобо́жнꙋю,  терпѣли́внѡ противле́нїе ꙗ҆влѧ́юще, и҆стреби́ша. (с. 263) 
Ва́съ оу҆́бѡ сыноположи́въ, сла́внїи, любо́вїю  є҆сте́ственный сы́нъ, ны́нѣ є҆мꙋ̀ наслѣ́дїю дае́мꙋ  ꙗ҆́вѣ, ꙗ҆́кѡ бл҃гоꙋтро́бенъ, снаслѣ́дники показа̀, и҆  црⷭ҇твїѧ соприча́стники. 
Бг҃оро́диченъ: 
Мꙋ́дрости премꙋ́дростныѧ ски́нїѧ была̀ є҆сѝ,  всенепоро́чнаѧ: сво́й бо хра́мъ ѿ твои́хъ пречⷭ҇тыхъ  крове́й, чⷭ҇таѧ, созда́ти благоволѝ на спасе́нїе дꙋ́шъ  на́шихъ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ, зовꙋ́щи:  ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Тѣ́ло мꙋ́камъ во́лею и҆ лю̑тымъ ра́намъ преда́ша  хрⷭ҇тѡ́вы и҆сповѣ̑дницы и҆ оу҆гѡ́дницы. 
И҆зба́витисѧ ѿ лю́тыхъ грѣхо́вныхъ пѡ́мыслъ, ст҃і́и,  ва́шꙋ па́мѧть вѣ́рою соверша́ющымъ оу҆моли́те. 
На дре́вѣ терпѣли́внѡ воздви́жени честні́и  свидѣ́телїе, всеблагоче́стнѡ невре́днѡ и҆сповѣ́данїе  соблюдо́ша. 
Бг҃оро́диченъ: 
Цѣле́нїй тѧ̀ и҆сто́чникъ въ твою̀ оу҆тро́бꙋ вше́дый  показа̀, мт҃и бж҃їѧ пречⷭ҇таѧ: мою̀ оу҆́бѡ дꙋ́шꙋ и҆сцѣлѝ. 
Сѣда́ленъ, гла́съ и҃. Подо́бенъ: Премꙋ́дрости: 
Крⷭ҇то́мъ воѡрꙋжи́вшесѧ хрⷭ҇то́вымъ, въ не́мъ мꙋчи́телей  всю̀ крѣ́пость мꙋ́жески низложи́сте, ꙗ҆́кѡ вѣ́ры  побѡ́рницы: безбо́жїе всѐ і҆́дѡльское ѡ҆бличи́сте, и҆  трⷪ҇цꙋ, ст҃і́и, оу҆се́рднѡ проповѣ́давше. тѣ́мъ досто́йнѡ  ѿ неѧ̀ вѣнцы̀ побѣ́ды прїѧ́сте, ꙗ҆́кѡ зако́ннѡ  пострада́вше, страстоте́рпцы всесла́внїи, моли́те хрⷭ҇та̀  бг҃а, грѣхѡ́въ ѡ҆ставле́нїе пода́ти пра́зднꙋющымъ любо́вїю  свѧтꙋ́ю па́мѧть ва́шꙋ. 
Сла́ва, и҆́нъ, гла́съ и҃. Подо́бенъ то́йже: 
Хрⷭ҇тꙋ̀ порабо́тавше мꙋ́ченически, порабо́тисте ле́сть  мꙋчи́тельскꙋю, непорабоще́ннꙋ и҆мꙋ́ще дꙋ́шꙋ и҆ мꙋ́дрость.  и҆́бо трⷪ҇чною вѣ́рою оу҆ѧзви́вшесѧ, прехва́льнїи,  многобо́жїѧ (с. 264) сла́вꙋ несла́внꙋю ѡ҆бличи́сте. тѣ́мъ,  ꙗ҆́кѡ ѕвѣ́зды, свѣ́тлѡ въ мі́рѣ блиста́нїемъ сїѧ́ете  чꙋде́съ, бл҃же́ннїи, страстоте́рпцы всехва́льнїи: моли́те  хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ  любо́вїю свѧтꙋ́ю па́мѧть ва́шꙋ. 
И҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ сѣ́мене  ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница зрѧ́щи на  крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе, вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Трⷪ҇цы равночи́сленнїи вѣнє́чницы, трисїѧ́нною  свѣще́ю, ны́нѣ соверша́ющыѧ па́мѧть, всесщ҃е́ннꙋю тѣ́хъ  ѡ҆зарѧ́ютъ, всѣ̑мъ и҆сцѣлє́нїѧ подаю́ще. 
Съ благоговѣ́нїемъ претеце́мъ къ свѣтоно́снѣй и҆  свѣтоза́рнѣй, бг҃омꙋ́дрїи, ра́цѣ мч҃никъ. то́читъ бо  врачева̑нїѧ вѣ́рою зовꙋ́щымъ: сла́ва си́лѣ твое́й, гдⷭ҇и. 
И҆сповѣ́дающе бжⷭ҇твенное строе́нїе и҆ па́че оу҆ма̀  (с. 265) та́инство, бг҃осло́вными, ѧ҆зы̑ки всѐ безбо́жїе  мꙋчи́телей бж҃е́ственнїи и҆ всемꙋ́дрїи и҆сповѣ̑дницы  попра́ша. 
Бг҃оро́диченъ: 
Па́че оу҆ма̀ родила̀ є҆сѝ, ѽ дв҃о! и҆ по ржⷭ҇твѣ̀  ꙗ҆ви́ласѧ є҆сѝ двⷭ҇твꙋющи па́ки. тѣ́мъ немо́лчными  гла̑сы, ра́дꙋйсѧ, тебѣ̀, влⷣчце, вѣ́рою несомнѣ́нною  вопїе́мъ. 
Пѣ́снь є҃. І҆рмо́съ: 
Ты̀, гдⷭ҇и, мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Свѣ́тлостїю ꙗ҆́вѣ подвигѡ́въ сїѧ́юще, посрами́ша  мꙋчи́телей свирѣ́пый нра́въ, вѣ́ры побѡ́рницы. 
Во всѧ̑ ꙗ҆́вственнѡ вселе́нныѧ концы̀ чꙋдеса̀ мч҃никъ  проповѣ́дашасѧ, и҆ всѧ̑ вѣ́рою оу҆тверди́ша. 
Ꙗ҆́коже землѧ̀ блага́ѧ, благода́ти сѣ́мена прїе́мши,  житїе́мъ трꙋдолю́бнѡ бога́тство, блаже́ннїи, содѣ́ѧша. 
Бг҃оро́диченъ: 
Є҆ди́нъ благі́й, пꙋчи́ною благосты́ни всѧ́чєскаѧ,  бг҃омт҃и, содержа́й, твои́ми ѻ҆б̾ѧ̑тїи держа́тисѧ  сподо́би. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь вопїе́тъ  тѝ, ѿ бѣсо́вскїѧ кро́ве ѡ҆чи́щшисѧ, ра́ди ми́лости ѿ  ре́бръ твои́хъ и҆сте́кшею кро́вїю. 
Зако́ннѡ, ꙗ҆́кѡ до́брїи во́ини, бг҃омꙋ́дрїи,  оу҆держа́вше всѧ̑, и҆ ꙗ҆́снѡ вѣ́рꙋ соблю́дше, бжⷭ҇твенныѧ  пра́вды прїѧ́сте вѣнцы̀. 
Пре́жде оу҆́бѡ а҆ввакꙋ́мъ высо́цѣ возвыша́етсѧ  влⷣчнимъ повелѣ́нїемъ: чре́зъ ва́съ же ѻ҆трокови́ца  мꙋ́чима, бг҃оглаго́ливїи, къ воспита́вшей возврати́сѧ. 
Сїѧ́етъ ра́ка мч҃никъ чꙋдєсы̀, и҆ рѣ́ки и҆сточа́етъ  и҆сцѣле́нїй всѣ̑мъ, приходѧ́щымъ вѣ́рою, и҆ тѣ́хъ  терпѣ́нїю дивѧ́щымсѧ. (с. 266) 
Бг҃оро́диченъ: 
Тѧ̀ є҆ди́нꙋ посредѣ̀ те́рнїѧ ѡ҆брѣ́тъ, ꙗ҆́кѡ  чистѣ́йшїй крі́нъ, и҆ во оу҆до́лїихъ цвѣ́тъ, ѽ  бг҃ома́ти, жени́хъ оу҆́мный въ тѧ̀ всели́сѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Съ высоты̀, мꙋ́дрїи, бл҃года́ть прїе́мше, сꙋ́щымъ во  и҆скꙋше́нїихъ предстоитѐ, всехва́льнїи: тѣ́мже  ѻ҆трокови́цꙋ, ст҃і́и, ѿ сме́рти го́рькїѧ и҆зба́висте: вы́  бо вои́стиннꙋ є҆стѐ є҆де́сꙋ сла́ва и҆ мі́рꙋ ра́дость. 
І҆́косъ: 
Вра́жїѧ мѧ̀ рабо́ты и҆зба́ви, і҆и҃се жизнода́вче,  твои́хъ страда́лєцъ мольба́ми оу҆молѧ́емь, ꙗ҆́кѡ да  непорабоще́ннꙋ стѧжа́въ ѿ страсте́й дꙋ́шꙋ мою̀ и҆ тѣ́ло,  восхвалю̀ тѣ́хъ скорѣ́йшꙋю по́мощь, ꙗ҆́коже во гро́бѣ  затворе́ннаѧ мꙋ́жа лꙋка́вствїемъ, и҆ сїю̀ ско́рѡ  предвари́вше ѿ сме́рти и҆зба́виша, зовꙋ́щꙋ: є҆де́сꙋ  сла́ва, и҆ мі́рꙋ ра́дость. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй, любо́вїю  благоче́стїѧ па́че, не́жели пла́менемъ ѡ҆палѧ́еми, взыва́хꙋ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
А҆враа̑мскїѧ въ пещѝ дѣ́ти и҆зба́вивый, сы́й и҆  стра́ннꙋю ѻ҆трокови́цꙋ лю́тагѡ ѡ҆бстоѧ́нїѧ спасѐ,  хода́тайствомъ ны́нѣ ст҃ы́хъ оу҆гѡ́дникъ, ꙗ҆́кѡ  бл҃гоꙋтро́бенъ. 
Сꙋро́вѣйшагѡ безчеловѣ́чїѧ мꙋ́кꙋ да́вый, всѣ́хъ ѕѡ́лъ  а҆́бїе и҆стѧ́занъ оу҆бі́йца ѕлоимени́тый сꙋдо́мъ  пра́веднымъ твои́мъ, сло́ве бж҃їй, мꙋ́дросте и҆ си́ла. 
Оу҆крѣплѧ́ема къ ва́мъ наде́ждею, сла́внїи,  ѻ҆трокови́ца, заключе́ннаѧ во гро́бѣ съ ме́ртвыми, ча́ѧнїѧ  не погрѣшѝ, зовꙋ́щи: бл҃гослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
Бг҃оро́диченъ: 
Ꙗ҆́кѡ новосмѣше́ное и҆ свѣтоза́рное пꙋща́ѧ зерца́ло,  (с. 267) зарю̀ бжⷭ҇твеннагѡ, дв҃о, сїѧ́нїѧ, приложи́вшꙋюсѧ  тебѣ̀ вмѣсти́ла є҆сѝ. бл҃гослове́нна ты̀ въ жена́хъ,  всенепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ ро́вѣ  затчѐ, ѻ҆́гненнꙋю же си́лꙋ оу҆гаси́ша, добродѣ́телїю  препоѧ́савшесѧ, благоче́стїѧ рачи́тели ѻ҆́троцы, взыва́юще:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Всемі́рный дне́сь на́мъ наста̀ пра́здникъ мч҃никъ  хрⷭ҇то́выхъ, ѡ҆зарѧ́ющъ благода́тїю чꙋде́съ преходѧ́щыѧ  вѣ́рою и҆ ра́достїю дꙋхо́вною, и҆ любо́вїю зовꙋ́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Оу҆до́бнѡ и҆сповѣ̑дницы твоегѡ̀ бжⷭ҇тва̀ всѐ  оу҆праздни́ше безбо́жїе, влⷣко, мꙋчи́телей не  оу҆боѧ́вшесѧ преще́нїй ѕлоꙋ́мныхъ, вѣ́рою оу҆крѣплѧ́еми,  взыва́юще: благослови́те, всѧ̑ дѣла̀ гдⷭ҇нѧ, гдⷭ҇а. 
Всемꙋ́дрїи и҆сповѣ̑дницы, предстоѧ́ще бжⷭ҇твенномꙋ  повелѣ́нїю, врагѡ́въ полкѝ побѣжда́ющїи, мече́мъ  закала́еми, побѣ́дꙋ пресла́внѡ ꙗ҆́вѣ и҆ пресїѧ́ющꙋ  показа́ша: па́дающе бо проти̑вныѧ побѣди́ша. 
Бг҃оро́диченъ: 
Є҆стествы̀ ви́димаго двѣма̀ хрⷭ҇та̀ родила̀ є҆сѝ,  є҆ди́нꙋ носѧ́ща ꙗ҆́вѣ ѵ҆поста́сь сло́жнꙋ бжⷭ҇тва̀ и҆  человѣ́чества, сте́кшꙋсѧ є҆сте́ственномꙋ и҆́стиннѡ по  соедине́нїю: тѣ́мъ тѧ̀ благослови́мъ, марі́е  бг҃оневѣ́стнаѧ. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Словесє́мъ послѣ́дꙋюще бжⷭ҇твєннымъ и҆  бг҃одохновє́ннымъ хрⷭ҇тѡ́вымъ, и҆сповѣ̑дницы  бг҃освѣ́тлїи, крⷭ҇тъ на ра́мена, ра́дꙋющесѧ, взѧ́сте,  жизнонѡ́снымъ стопа́мъ послѣ́дꙋюще, достосла́внїи. (с. 268) 
Всемꙋ̀ свѣ́тꙋ трⷪ҇цы съ весе́лїемъ до́блїи  и҆сповѣ̑дницы вмѣ́щшесѧ, подвигѡ́въ чє́сти воспрїима́ютъ,  безпло́тныхъ чинѡ́въ сподо́бльшесѧ соводворе́нїѧ. 
Ны́нѣ не въ зерца́лѣ зритѐ бл҃же́нныхъ надє́жды,  и҆сповѣ̑дницы сп҃сѡвы: и҆́стины же па́че, всемꙋ́дрїи,  добро́тꙋ зритѐ, вѣнцено́сцы всечестні́и. 
Ꙗ҆́кѡ пребжⷭ҇твенныѧ трⷪ҇цы ꙗ҆́вѣ равночи́сленнїи  ꙗ҆́вльшесѧ, и҆сповѣ̑дницы бг҃оглаго́лїи, тоѧ̀ зарѧ́ми  просвѣща́етесѧ, ꙗ҆́кѡ тоѧ̀ ра́ди пострада́вше, жи́зни  нетлѣ̑нныѧ ны́нѣ оу҆лꙋчи́ша. 
Бг҃оро́диченъ: 
Пло́тїю прїитѝ восхотѣ́въ оу҆краси́вый всѧ̑ сло́во,  въ тѧ̀ всели́сѧ, є҆ди́нꙋ ст҃ѣ́йшꙋ всѣ́хъ ѡ҆брѣ́тъ, и҆  бцⷣꙋ вои́стиннꙋ ꙗ҆вѝ, мт҃и дв҃о. 
Свѣти́ленъ. Подо́бенъ: Нб҃о ѕвѣзда́ми: 
И҆́же ѿ гро́ба ѻ҆трокови́цꙋ и҆зба́вльше дре́вле,  гꙋ́рїе, и҆ самѡ́не, и҆ а҆ві́ве: мч҃ницы хрⷭ҇то́вы,  предвари́те, ꙗ҆́кѡ ѿ гро́ба прегрѣше́нїй ны̀  и҆збавлѧ́юще. 
Бг҃оро́диченъ: 
Крѣ́пкимъ твои́мъ покро́вомъ ѿ навѣ̑тъ вра́жїихъ  ны̀, чⷭ҇таѧ, твоѧ̑ рабы̑ сохранѝ невреди̑мы, тѧ́ бо  стѧжа́хомъ є҆ди́нꙋ прибѣ́жище въ бѣда́хъ. 
На лїтꙋргі́и, прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀: Сті́хъ: Предзрѣ́хъ гдⷭ҇а предо  мно́ю вы́нꙋ: А҆пⷭ҇лъ ко є҆фесе́ѡмъ, зача́ло сл҃г.  А҆ллилꙋ́їа, гла́съ д҃. Воззва́ша пра́веднїи, и҆ гдⷭ҇ь  оу҆слы́ша и҆̀хъ. Сті́хъ: Мнѡ́ги скѡ́рби пра́вєднымъ:  Є҆ѵⷢ҇лїе лꙋкѝ, зача́ло ѯ҃д. Прича́стенъ: Ра́дꙋйтесѧ,  пра́веднїи, ѡ҆ гдⷭ҇ѣ: 


(с. 269) 
Мѣ́сѧца тогѡ́же въ ѕ҃і-й де́нь. 
Ст҃а́гѡ а҆пⷭ҇ла и҆ є҆ѵⷢ҇лі́ста матѳе́а. 
На вече́рни, Блаже́нъ мꙋ́жъ: а҃ а҆нтїфѡ́нъ. 
На Гдⷭ҇и, воззва́хъ, стїхи̑ры на п҃, гла́съ д҃.  Поⷣ: Зва́нный свы́ше: 
И҆спытꙋ́ѧй сердца̀ человѣ́кѡвъ, ꙳ є҆гда̀ тво́й  бжⷭ҇твенный ра́зꙋмъ, а҆пⷭ҇ле, ꙳ бжⷭ҇твеннымъ провѣ́дѣнїемъ  оу҆зрѣ̀, ꙳ ѿ непра́вды и҆ ѿ мі́ра тѧ̀ и҆зба́ви: ꙳  тогда́ тѧ всемі́рный свѣ́тъ содѣ́ѧ, ꙳ вселе́нныѧ концы̀  просвѣща́ти ꙳ и҆ ѡ҆блиста́ти повелѣ́въ, ꙳ є҆гѡ́же и҆  бжⷭ҇твенное є҆ѵⷢ҇лїе ꙳ сподо́билсѧ є҆сѝ ꙗ҆́вѣ  написа́ти. ꙳ того̀ молѝ, ꙳ спастѝ и҆ просвѣти́ти дꙋ́шы  на́шѧ. 
Два́жды. 
И҆́же ѿ мыта́рства ꙳ при́званъ на оу҆ч҃ни́чество,  ꙳ є҆гда́ тѧ безнача́льное сло́во возгласѝ, ꙳ послѣ́довати  повелѣ́въ, ꙳ и҆ ѻ҆бще́нїе црⷭ҇твїѧ ѡ҆бѣща́въ, ꙳ тогда̀,  всеблаже́нне, всѧ̑ ѡ҆ста́вивъ, ꙳ и҆ смꙋще́нїѧ мѧте́жнагѡ  ѿше́дъ, ꙳ томꙋ̀ крѣ́пкѡ послѣ́довалъ є҆сѝ, ꙳ и҆  ны́нѣ, бг҃ови́дче, насыща́емь, ꙳ неизрече́ннагѡ є҆гѡ̀  видѣ́нїѧ ꙗ҆́снѡ. ꙳ є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Два́жды. 
Прⷪ҇ро́ческое нѣ́кое ꙗ҆́вѣ ѻ҆строзрѣ́нїе, ꙳  дре́вле тѧ̀ ст҃а́го ка́менѧ оу҆зрѣ̀, ꙳ на землѝ  валѧ́ющасѧ, ꙳ и҆ прелє́стнаѧ сокрꙋша́юща оу҆хищрє́нїѧ: ꙳  сла́во же, всемꙋ́дре, ѵ҆поста́сное, ꙳ свѣ́тъ тѧ̀ мі́ра ꙳ и҆  проповѣ́дника пра́вды и҆ и҆́стины совершѝ, ꙳ оу҆ѧсне́на  лꙋча́ми ꙳ трисо́лнечнагѡ свѣ́та, всече́стне. ꙳ є҆го́же  молѝ, ꙳ спастѝ и҆ просвѣти́ти дꙋ́шы на́шѧ. 
Два́жды. 
Пребжⷭ҇твенныѧ мꙋ́дрости слꙋго̀, ꙳ є҆гда̀  непристꙋ́пный (с. 270) свѣ́тъ прїи́де пло́тїю, ꙳ ꙗ҆́коже  и҆зво́ли, невѣ́дѣнїѧ разорѧ́ѧ ѡ҆мрачє́нїѧ: тогда̀  призыва́емь послѣ́довалъ є҆сѝ ꙳ жизнонѡ́снымъ  повелѣ́нїємъ, ꙳ и҆ храни́тель бжⷭ҇твенный бы́въ па́че  смы́сла, ꙳ цр҃ко́вный бы́въ свѣти́льникъ, ꙳ матѳе́е,  хрⷭ҇то́во ѻ҆би́телище. ꙳ є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Ѧ҆зы́комъ ѻ҆́гненнымъ ꙳ пре́лесть попалѧ́ѧ, ꙳  ꙗ҆ви́лсѧ є҆сѝ, всехва́льне, ꙳ матѳе́е премꙋ́дре, ꙳  оу҆тѣ́шителево прїе́мъ прише́ствїе, ꙳ сꙋщество́мъ тебѐ  ѡ҆свѣща́юща, ꙳ ѿсю́дꙋ оу҆диви́лъ є҆сѝ всѧ́ко  помышле́нїе, ꙳ слы́шащихъ слове́съ твои́хъ, ꙳ къ лю́демъ  глаго́лавъ вели́чєствїѧ вседержи́телѧ: ꙳ и҆ ны́нѣ во всю̀  зе́млю и҆зы́де твоѐ вѣща́нїе, ꙳ бг҃одохнове́нне. ꙳  є҆го́же молѝ, ꙳ всѧ̑ оу҆ще́дрити, пою́щыѧ тѧ̀. 
Сла́ва, гла́съ д҃. Самогла́сенъ: 
Зовꙋ́щꙋ хрⷭ҇тꙋ̀ ко оу҆ч҃ни́чествꙋ нбⷭ҇номꙋ,  оу҆се́рднѡ послѣ́довалъ є҆сѝ, бг҃опрїѧ́тне, всѐ  оу҆пражне́нїе попече́нїѧ земна́гѡ є҆ди́нощи ѿри́нꙋвъ:  досто́йный бо го́рнѧгѡ ца́рствїѧ ра́зꙋмъ благопоко́рнѣ  воспрїи́мъ, долѣре́вностнагѡ жи́тельства и҆ сла́вы тщі́ѧ  ѿстꙋпи́лъ є҆сѝ: благовѣ́стникъ ѿ мытарѧ̀ бы́въ,  свѣ́тъ же во тмѣ̀ сꙋ́щымъ ꙗ҆ви́лсѧ є҆сѝ, и҆  заблꙋ́ждшымъ пꙋтево́ждь ко спасе́нїю: ны́нѣ же  моли́твенникъ всегѡ̀ мі́ра теплѣ́йшїй, и҆ тебѐ чтꙋ́щихъ,  матѳе́е, храни́тель спаси́тельный. 
И҆ ны́нѣ, бг҃оро́диченъ: И҆́же тебє̀ ра́ди: 
Вхо́дъ. Прокі́менъ днѐ, и҆ чтє́нїѧ г҃. Пи̑саны сегѡ̀  мцⷭ҇а въ л҃ де́нь. 
А҆́ще и҆зво́литъ настоѧ́тель пѣ́ти лїті́ю, зрѝ сегѡ̀  мцⷭ҇а въ д҃і де́нь. 
На стїхо́внѣ стїхи̑ры, гла́съ д҃ Подо́бенъ: Да́лъ  є҆сѝ зна́менїе. 
Слове́съ твои́хъ трꙋбо́ю ꙳ человѣ́ки собра́лъ  є҆сѝ ꙳ въ бж҃їе позна́нїе, приснопѣва́еме: ꙳ и҆  прелє́стнаѧ собра̑нїѧ ѿ землѝ ѿгна́въ, ꙳ во є҆ди́но  вѣ̑рныѧ є҆диномы́слїе оу҆пра́вилъ є҆сѝ: ꙳ и҆ мо́лишисѧ  ны́нѣ, ꙳ ѿ тлѝ и҆ бѣ́дъ (с. 270) и҆зба́витисѧ ꙳ вѣ́рою  соверша́ющымъ при́снѡ ꙳ честнꙋ́ю па́мѧть твою̀. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
И҆́же ѧ҆зы́комъ тѧ̀ воѡрꙋжи́въ ꙳ ѻ҆́гненнымъ дх҃а  ст҃а́гѡ, ꙳ крѣ́пка показа́ тѧ борца̀ ꙳ на пре́лесть,  а҆пⷭ҇ле, хрⷭ҇то́съ бг҃ъ на́шъ: ꙳ и҆́мже прїѧ́лъ є҆сѝ  свѣ̑тлыѧ по́чєсти благода́ти. ꙳ є҆го́же молѝ ѿ тлѝ и҆  бѣ́дъ и҆зба́витисѧ ꙳ вѣ́рою соверша́ющымъ при́снѡ ꙳  честнꙋ́ю па́мѧть твою̀. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Во глꙋбины̑ дх҃а прини́къ, а҆пⷭ҇ле, ꙳ неистощи́мое  бога́тство поразꙋмѣ́лъ є҆сѝ, ꙳ и҆ и҆зъ негѡ̀ поче́рпъ ꙳  бл҃года́ть ѻ҆би́льнꙋю, ꙳ на́мъ є҆ѵⷢ҇льски всѣ̑мъ сїю̀  разда́лъ є҆сѝ: ꙳ и҆ мо́лишисѧ ны́нѣ, ꙳ ѿ тлѝ и҆ бѣ́дъ  и҆зба́витисѧ ꙳ вѣ́рою соверша́ющымъ при́снѡ ꙳ честнꙋ́ю  па́мѧть твою̀. 
Сла́ва, гла́съ ѕ҃: 
И҆зъ глꙋбины̀ ѕло́бы послѣ́днїѧ къ ѕѣлѡ̀  кра́йнѣйшей высотѣ̀ добродѣ́тели, ꙗ҆́кѡ ѻ҆ре́лъ  высокопа́рный, пресла́внѡ восте́клъ є҆сѝ, матѳе́е  всехва́льне: покры́вшагѡ бо нб҃са̀ добродѣ́телїю, и҆  ра́зꙋма своегѡ̀ всю̀ зе́млю и҆спо́лнившагѡ хрⷭ҇та̀  послѣ́довалъ є҆сѝ стопа́мъ: подража́тель разжже́нъ во  все́мъ томꙋ̀ ꙗ҆ви́лсѧ є҆сѝ, благовѣствꙋ́ѧ ми́ръ, жи́знь  и҆ спасе́нїе повинꙋ́ющымсѧ благоче́стнѣ бжⷭ҇твєннымъ  повелѣ́нїємъ: въ нѧ́же и҆ на́съ наста́ви бл҃гоꙋгожда́ющыѧ  зижди́телю, и҆ тебѐ оу҆блажа́ющыѧ. 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й: 
Тропа́рь, гла́съ г҃: 
А҆пⷭ҇ле ст҃ы́й и҆ є҆ѵⷢ҇лі́сте матѳе́е, молѝ  ми́лостиваго бг҃а, да прегрѣше́нїй ѡ҆ставле́нїе пода́стъ  дꙋша́мъ на́шымъ. 
И҆лѝ се́й, гла́съ то́йже: 
Оу҆се́рднѡ ѿ мы́тницы, къ зва́вшемꙋ влⷣцѣ  хрⷭ҇тꙋ̀, (с. 272) ꙗ҆́вльшꙋсѧ на землѝ человѣ́кѡмъ на  бл҃гость, томꙋ̀ послѣ́довавъ, а҆пⷭ҇лъ и҆збра́нный ꙗ҆ви́лсѧ  є҆сѝ, и҆ благовѣ́стникъ є҆ѵⷢ҇лїа вселе́ннѣй  велегла́сенъ. сегѡ̀ ра́ди чти́мъ честнꙋ́ю па́мѧть твою̀,  матѳе́е бг҃оглаго́ливе: молѝ ми́лостиваго бг҃а, да  грѣхѡ́въ ѡ҆ставле́нїе пода́стъ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Тѧ̀  хода́тайствовавшꙋю: 
На оу҆́трени, на Бг҃ъ гдⷭ҇ь, тропа́рь два́жды. 
Сла́ва, и҆ ны́нѣ, бг҃оро́диченъ: 
По а҃-й каѳі́смѣ сѣда́ленъ, гла́съ а҃. Подо́бенъ:  Гро́бъ тво́й, сп҃се: 
Пе́рвый хрⷭ҇то́во є҆ѵⷢ҇лїе написа́въ, и҆ всю̀  просвѣти́въ подсо́лнечнꙋю тва́рь, матѳе́й ѕѣлѡ̀  премꙋ́дрѣйшїй, и҆ хрⷭ҇то́въ таи́нникъ и҆зѧ́щный, ны́нѣ  почита́емь свѧще́нными пѣ́сньми, всѣ̑мъ ѿпꙋще́нїѧ  грѣхѡ́въ про́ситъ, любо́вїю чтꙋ́щымъ того̀. 
Два́жды. 
Сла́ва, и҆ ны́нѣ, бг҃оро́диченъ: 
Мт҃рь тѧ̀ бж҃їю вѣ́мы всѝ дв҃ꙋ вои́стиннꙋ, и҆ по  рождествѣ̀ ꙗ҆́вльшꙋюсѧ, любо́вїю прибѣга́ющїи къ твое́й  бла́гости: тѧ́ бо и҆́мамы грѣ́шнїи предста́тельницꙋ, тѧ̀  стѧжа́хомъ въ напа́стехъ спасе́нїе, є҆ди́нꙋ всенепоро́чнꙋю. 
По в҃-й каѳі́смѣ сѣда́ленъ, гла́съ г҃. Подо́бенъ:  Бжⷭ҇твенныѧ вѣ́ры: 
Дѣ́лы просїѧ́въ правовѣ́рїѧ, всѐ оу҆гаси́лъ  є҆сѝ ѕлосла́вїе, побѣди́тель бы́въ непребо́ренъ,  є҆ѵⷢ҇лїе всѣ̑мъ проповѣ́далъ є҆сѝ, цр҃кви всѧ̑ бога́тнѡ  оу҆краси́лъ є҆сѝ, матѳе́е а҆пⷭ҇ле: хрⷭ҇тꙋ̀ бг҃ꙋ моли́сѧ,  дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀,  сохрани́въ (с. 273) всенепоро́чнꙋ, є҆ди́нъ гдⷭ҇ь: того̀  прилѣ́жнѡ молѝ, дарова́ти на́мъ ве́лїю ми́лость. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости и҆ сло́ва: 
Во всѧ̑ концы̀ протечѐ мꙋ́дрыхъ твои́хъ глагѡ́лъ,  ꙗ҆́кѡ вои́стиннꙋ вѣща́нїе, всехва́льне гдⷭ҇ень а҆пⷭ҇ле,  бг҃овидѣ́нїе. всѣ̑мъ ꙗ҆́снѡ проповѣ́да, и҆ ꙗ҆зы̑къ  неразꙋ́мїе въ ра́зꙋмъ приведѐ. тѣ́мъ і҆́дѡльское  ѡ҆мраче́нїе ѿгна́въ, свѣ́тъ ра́зꙋма во тмѣ̀ сꙋ́щымъ  возсїѧ̀, матѳе́е всехва́льне, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю: Сті́хъ: Нб҃са̀ повѣ́даютъ:  Всѧ́кое дыха́нїе: Є҆ѵⷢ҇лїе і҆ѡа́нна, зача́ло ѯ҃з. 
По н҃-мъ ѱалмѣ̀ стїхи́ра, гла́съ ѕ҃: 
Воспле́щемъ въ пѣ́снехъ дне́сь, вѣ́рнїи, въ  па́мѧти честна́гѡ а҆пⷭ҇ла и҆ є҆ѵⷢ҇лі́ста матѳе́а: то́й бо  пове́ргъ и҆́го, и҆ зла́то мыта́рства, послѣ́дова хрⷭ҇тꙋ̀,  и҆ проповѣ́дникъ є҆ѵⷢ҇лїа бжⷭ҇твеннагѡ бы́сть: ѿню́дꙋже  и҆зы́де прⷪ҇ро́чески вѣща́нїе є҆гѡ̀ во вселе́ннꙋю, и҆  мо́литъ спасти́сѧ дꙋша́мъ на́шымъ. 
Канѡ́нъ бцⷣы, со і҆рмосо́мъ на ѕ҃: И҆ а҆пⷭ҇ла на и҃.  Ѳеофа́ново. 
Гла́съ д҃. 
Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. (с. 274) 
Бога́тнѡ пода́ждь мѝ все́льшꙋюсѧ въ тѧ̀ бл҃года́ть,  матѳе́е всесла́вне, и҆ слꙋго̀ хрⷭ҇то́въ: да вопїю̀ свѣ́тлѡ  проповѣ́даѧ, и҆ воспою̀ ра́дꙋѧсѧ твоѧ̑ чꙋдеса̀. 
Весьма̀ ѡ҆ста́вилъ є҆сѝ земны́хъ смꙋще́нїе: сло́ва  бо, ꙗ҆́кѡ оу҆слы́шавъ вопло́щшагѡсѧ гла́съ, и҆ бл҃года́ти  ꙗ҆ви́лсѧ є҆сѝ строи́тель, и҆ проповѣ́датель  бг҃опрїѧ́тенъ, бг҃облаже́нне. 
Самови́децъ бы́въ и҆ слꙋга̀ возсїѧ́вшагѡ сло́ва,  а҆пⷭ҇ле, превѣ́чнагѡ ѻ҆ц҃а̀, и҆ проте́клъ є҆сѝ, тогѡ̀  прише́ствїе бл҃говѣствꙋ́ѧ всѣ̑мъ ꙗ҆зы́кѡмъ. 
Бг҃оро́диченъ: 
Сме́рти потребле́нїе и҆ тлѝ разрꙋше́нїе, жи́зни же  ꙗ҆вле́нїе, благовѣсти́лъ є҆сѝ, мꙋ́дре: дв҃а бо во  оу҆тро́бѣ заче́нши непости́жнаго, и҆ мі́ръ ѡ҆бновѝ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бж҃е́ственнѣй твое́й сла́вѣ вѣнцє́въ,  сла́вы сподо́би. 
Твоѧ̑ а҆пⷭ҇лы, сло́ве бж҃їй, свѣти́льники показа́лъ  є҆сѝ жи́зни, мра́къ ѿгонѧ́щыѧ безбо́жїѧ, влⷣко, и҆  бжⷭ҇твенною твое́ю сла́вою мі́ръ ве́сь просвѣща́ющыѧ. 
Твои́мъ воѡрꙋжи́въ всеѻрꙋ́жїемъ матѳе́а  хра́брѣйшаго, сп҃се, мꙋчи́телей крѣпча́йша сего̀ содѣ́ѧлъ  є҆сѝ, влⷣко, и҆ потреби́телѧ показа́лъ є҆сѝ і҆́дѡльскїѧ  ле́сти, чл҃вѣколю́бче. 
Ѧ҆зы́ка твоегѡ̀ ѻ҆́гненнагѡ вѣща́нїе де́мѡнскаѧ  пожжѐ ка̑пища, матѳе́е бг҃одохнове́нне, паракли́товъ  ѻ҆рга́не, чрезъ є҆гѡ́же хрⷭ҇то́съ проповѣ́даетсѧ, всѣ́хъ  жи́знь ѵ҆поста́снаѧ. 
Бг҃оро́диченъ: 
Трꙋба̀ бг҃осло́внаѧ, вѣща́ющаѧ крѣ́пкѡ, просвѣтѝ  лю́ди, матѳе́а бг҃омꙋ́драгѡ, трⷪ҇цы сїѧ́нїе, па́че оу҆ма́  же воплоще́нїе сло́ва, и҆зъ тебє̀, пречⷭ҇таѧ. (с. 275) 
Сѣда́ленъ, гла́съ и҃. Подо́бенъ: Премꙋ́дрости: 
Во всѧ̑ концы̀ протечѐ мꙋ́дрыхъ твои́хъ глагѡ́лъ  ꙗ҆́кѡ вои́стиннꙋ вѣща́нїе, всехва́льне гдⷭ҇ень а҆пⷭ҇ле,  бг҃овидѣ́нїе всѣ̑мъ ꙗ҆́снѡ проповѣ́далъ є҆сѝ, и҆  ꙗ҆зы́кѡвъ неразꙋ́мїе, въ ра́зꙋмъ приве́лъ є҆сѝ. тѣ́мже  і҆́дѡльское ѡ҆мраче́нїе ѿгна́въ, свѣ́тъ зна́нїѧ во тмѣ̀  сꙋ́щымъ возсїѧ́лъ є҆сѝ, матѳе́е всехва́льне, молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть твою̀. 
Сла́ва, подо́бенъ то́йже: 
Ꙗ҆́кѡ свѣти́льника свѣ́та и҆ оу҆ч҃ника̀, ꙗ҆́кѡ  самови́дца сло́ва бжⷭ҇твеннагѡ, всѝ хва́лимъ тѧ̀, гдⷭ҇ень  а҆пⷭ҇ле: и҆́бо благода̑тныѧ твоѧ̑ мрє́жи простира́ѧ,  словє́сныѧ ры̑бы оу҆ловлѧ́еши повелѣ́нїемъ. тѣ́мже и҆  ꙗ҆зы́цы оу҆ловлѧ́хꙋсѧ си́лою дх҃а, наставлѧ́еми вѣ́рою,  неботаи́нниче всехва́льне: молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
И҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное  ѻ҆би́телище, и҆ де́мѡнѡмъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити: и҆  свѣ́тлое жили́ще добродѣ́телей совершѝ, свѣтоно́снаѧ,  нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Ѵ҆поста́сномꙋ твоемꙋ̀ сло́вꙋ, бж҃е, наꙋче́нъ,  мїрскꙋ́ю мꙋ́дрость разрꙋшѝ бг҃ови́децъ оу҆ч҃ни́къ,  велегла́снѡ зовѧ̀ тебѣ̀: сла́ва си́лѣ твое́й, гдⷭ҇и. (с.  276) 
Оу҆блаже́нномꙋ ѿ хрⷭ҇та̀, ко́е благохвале́нїе  принесе́мъ тебѣ̀, бг҃оглаго́ливе; не мо́жетъ бо человѣ́къ  цвѣтѧ́щїѧ на тебѣ̀ благода́ти сло́вомъ и҆зрещѝ,  досточꙋ́дне. 
Нескве́рный тво́й и҆ чи́стый оу҆́мъ ви́дѣвъ  высоча́йшїй, ꙗ҆́коже свѣщꙋ̀ на свѣ́щникъ высо́кїй,  сꙋ́щымъ во тмѣ̀ свѣтѧ́щꙋю, всѣ̑мъ, бг҃оѧвле́нне,  предложѝ. 
Бг҃оро́диченъ: 
Оу҆мерщвле́нное є҆стество̀ человѣ́ческое,  бл҃гослове́ннаѧ, возвы́сила є҆сѝ, ꙗ҆́кѡ высоча́йшагѡ  ро́ждшаѧ крѣ́пость, па́че є҆стества̀, всепѣ́таѧ  ѻ҆трокови́це, ꙗ҆́коже матѳе́й наꙋчѝ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Благода́ть прїе́мъ всест҃а́гѡ дх҃а, бжⷭ҇твенное  ѻ҆би́телище показа́лсѧ є҆сѝ: бжⷭ҇твеннѡ наꙋчи́въ  бг҃озна́нїѧ свѣ́тꙋ, ввѣ́ренъ бы́въ догма́ты хрⷭ҇тѡ́вы  письмє́ны и҆зложи́ти, ꙗ҆́кѡ самови́децъ бг҃оизбра́нный. 
Ѧ҆зы́къ тво́й тро́сть паракли́та бы́сть, ско́рое  и҆збавле́нїе даю́щагѡ позна́вшымъ влⷣчество є҆гѡ̀, и҆  мꙋ́дрыхъ вды́шꙋщагѡ дꙋша́мъ ра́зꙋмъ нбⷭ҇ный, ѽ матѳе́е  всече́стне. 
Сїѧ́юща чꙋдєсы̀ и҆ и҆сцѣле́нїй благода́тьми, тѧ̀  хрⷭ҇то́съ посла̀ мі́рꙋ, де́мѡнскꙋю попира́юща крѣ́пость, и҆  дꙋ́шы просвѣща́юща вѣ́рныхъ, всѣ́хъ пою́щихъ тѧ̀, ми́ра  проповѣ́дника. 
Бг҃оро́диченъ: 
Дв҃а родила̀ є҆сѝ сн҃а превѣ́чнаго, въ  є҆стество̀ ѡ҆бле́кшасѧ человѣ́ческое, ꙗ҆́коже наꙋча́ѧ  бг҃оглаго́ливый речѐ, и҆ спа́сшаго сїѐ ѿ тлѝ коне́чною  благосты́нею, и҆ дв҃а пребыла̀ є҆сѝ. 
Пѣ́снь ѕ҃. І҆рмо́съ: 
Прїидо́хъ во глꙋбины̀ морскі̑ѧ, и҆ потопи́ла мѧ̀  є҆́сть бꙋ́рѧ (с. 277) мно́гихъ грѣхѡ́въ: но, ꙗ҆́кѡ бг҃ъ,  и҆зъ глꙋбины̀ возведѝ живо́тъ мо́й, многоми́лостиве. 
Є҆ѵⷢ҇лі́стъ ѿ мы́тарства, ꙗ҆́кѡ послѣ́дова  тебѣ̀, претвори́сѧ бг҃оглаго́ливый, всеси́льною твое́ю,  вседѣ́телю, крѣ́постїю, матѳе́й всеизрѧ́днѣйшїй. 
Оу҆правлѧ́етсѧ твоегѡ̀ благовѣ́стїѧ  дꙋшепита́тельными словєсы̀ ꙗ҆зы́кѡвъ мно́жество,  возвыша́емо къ добродѣ́телей высо́комꙋ верхꙋ̀, ѽ матѳе́е  всеблаже́нне. 
Матѳе́а оу҆ловлѧ́ютсѧ бг҃оплете́нными оу҆ч҃ника̀  мре́жами собо́ры вѣ́рꙋющихъ всегда̀, къ твоемꙋ̀ позна́нїю,  бл҃годѣ́телю, наставлѧ́еми. 
Бг҃оро́диченъ: 
Дв҃ꙋ ро́ждшꙋю восписꙋ́ѧ, благовѣствꙋ́етъ тѧ̀  всѧ́чєскаѧ сотво́ршаго, безъ сѣ́мене и҆ тлѝ,  всенепоро́чнаѧ, матѳе́й всеизѧ́щнѣйшїй. 
Конда́къ, гла́съ д҃. Подо́бенъ: Вознесы́йсѧ: 
Мыта́рства и҆́го ѿве́ргъ, пра́вды и҆́гꙋ  припрѧ́глсѧ є҆сѝ, и҆ ꙗ҆ви́лсѧ є҆сѝ кꙋпе́цъ  всеизрѧ́днѣйшїй, бога́тство прине́съ, ю҆́же съ высоты̀  премꙋ́дрость. ѿѻнꙋ́дꙋже проповѣ́далъ є҆сѝ и҆́стины  сло́во, и҆ оу҆ны́лыхъ воздви́глъ є҆сѝ дꙋ́шы, написа́въ  ча́съ сꙋ́дный. 
І҆́косъ: 
Вра́жїе мꙋчи́тельство нꙋ́дитъ мѧ̀ несы́тнѡ, и҆ дꙋшѝ  моеѧ̀ всѐ сѣ́мѧ восхища́етъ, матѳе́е, дрꙋ́же хрⷭ҇то́въ, но  са́мъ сѣ́мѧ моли́твъ твои́хъ да́въ, оу҆плодѝ къ твоемꙋ̀  слꙋже́нїю и҆ покажи́ мѧ пѣснопѣ́вца твоего̀ малѣ́йшаго,  и҆ сказа́телѧ мно́гихъ твои́хъ и҆ вели́кихъ и҆справле́нїй:  и҆ ко хрⷭ҇то́вѣ любвѝ, ка́кѡ, всѧ̑ а҆́бїе ѡ҆ста́вивъ,  послѣ́довалъ є҆сѝ те́плѣ зва́вшемꙋ, пе́рвый бы́въ  благовѣ́стникъ въ мі́рѣ, написа́въ ча́съ сꙋ́дный. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но (с. 278) ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  благослове́нъ є҆сѝ. 
Бы́лъ є҆сѝ пе́рвагѡ ѡ҆сїѧ́нїѧ бжⷭ҇твенное  и҆з̾ѡбраже́нїе, ꙗ҆́кѡ оу҆чени́къ тогѡ̀ свѣтлостьмѝ  распалѧ́емь, є҆мꙋ́же поѧ̀ глаго́лалъ є҆сѝ: препѣ́тый  ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ. 
Ꙗ҆́кѡ слꙋга̀ сло́ва, всеблаже́нне, въ бжⷭ҇твєнныѧ  ѻ҆би́тєли, и҆дѣ́же хрⷭ҇то́съ ѡ҆бита́етъ, ты̀ всели́лсѧ  є҆сѝ, ꙗ҆́коже тебѣ̀ ѻ҆бѣща̀ пребжⷭ҇твенный ѻ҆тцє́въ  гдⷭ҇ь и҆ бг҃ъ є҆ди́нъ всѣ́хъ. 
Недꙋ́зи, матѳе́е, ѿго́нѧтсѧ и҆ ѿбѣга́етъ  мно́жество де́мѡнѡвъ, сꙋ́щими въ тебѣ̀ дарова́ньми  бжⷭ҇твеннагѡ дх҃а, въ ни́хже пѣ́лъ є҆сѝ: препѣ́тый  ѻ҆тцє́въ, гдⷭ҇ь и҆ бг҃ъ, бл҃гослове́нъ є҆сѝ. 
Бг҃оро́диченъ: 
Всепѣ́тꙋю дв҃ꙋ написа́лъ є҆сѝ бжⷭ҇твенными  твои́ми словєсы̀, творца̀ всѣ́хъ ро́ждшꙋю, а҆пⷭ҇ле,  є҆мꙋ́же всѝ пое́мъ: препѣ́тый ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Манове́ньми, ꙗ҆̀же въ тебѣ̀, неѡсла́бными, матѳе́й  свѧще́ннѣйшїй ѡ҆божа́емь, положе́нїемъ же бы́въ,  є҆стество́мъ є҆́же бы́лъ є҆сѝ, вселе́ннꙋю, влⷣко,  привлечѐ, пѣ́ти тебѣ̀: гдⷭ҇а по́йте дѣла̀ и҆  превозноси́те во всѧ̑ вѣ́ки. 
Ꙗ҆́коже мо́лнїю вселе́ннѣй, сло́во бг҃осло́ва  посла̀, мра́къ оу҆́бѡ ѿгонѧ́ща, ꙗ҆зы́ки же просвѣща́юща  бг҃осло́вїѧ догма̑ты. тѣ́мже и҆ поѧ́ше: гдⷭ҇а по́йте  дѣла̀, и҆ превозноси́те є҆го̀ во всѧ̑ вѣ́ки. 
Сло́вомъ чи́стымъ и҆ оу҆мо́мъ бг҃ъ съ тобо́ю (с.  279) бесѣ́довалъ є҆́сть: ти́нꙋ бо ꙗ҆́кѡ и҆зсѣ́клъ  є҆сѝ, томꙋ̀ прибли́жилсѧ є҆сѝ и҆ премѣси́лсѧ є҆сѝ,  сла́вне. тѣ́мже и҆ пое́ши: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Бг҃оро́диченъ: 
На благодѣѧ́нїе человѣ́кѡвъ сло́во воплоти́тисѧ  и҆зво́ли: две́рь бо дѣ́вства про́йде гдⷭ҇ь, и҆ бцⷣꙋ  показа̀. тѣ́мже зове́мъ: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ. ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Добро́ты оу҆́мныѧ прїѧ́лъ є҆сѝ дїади́мꙋ  бжⷭ҇твеннꙋю а҆пⷭ҇ле, и҆ црⷭ҇твїѧ же благолѣ́пнѣйшимъ  вѣнце́мъ оу҆краси́лсѧ є҆сѝ, десни́цею вседержи́телевою,  и҆ свѣ́тишисѧ, мꙋ́дре, со а҆́гг҃лы престо́лꙋ предстоѧ̀  влⷣки хрⷭ҇та̀, всеблаже́нне. 
Дре́ва жи́зни досто́йнѡ полꙋчи́лъ є҆сѝ,  проповѣ́дникъ жива́гѡ бг҃а, благовѣствова́въ жи́знь мі́рꙋ  бжⷭ҇твенное посѣще́нїе: са́домъ бо зна́нїѧ не растли́лъ  є҆сѝ оу҆́мъ, пребы́въ незы́бленъ и҆ неколе́бленъ цр҃кве  степе́нь, всебл҃же́нне. 
Невѣ́стꙋ хрⷭ҇то́вꙋ бжⷭ҇твеннѡ оу҆краси́лъ є҆сѝ  є҆ѵⷢ҇лїемъ твои́мъ, ꙗ҆́кѡ дїади́мою, цр҃ковь,  бг҃облаже́нне, и҆ ны́нѣ бжⷭ҇твеннꙋю твою̀ па́мѧть  торжествꙋ́етъ свѣ́тлѡ, ю҆́же и҆зба́вити всѧ́кагѡ  ѡ҆бстоѧ́нїѧ и҆ бѣ́дъ лю́тыхъ, молѝ матѳе́е а҆пⷭ҇ле. 
Бг҃оро́диченъ: 
Нѣ́дръ не ѿстꙋпи́въ безнача́льнагѡ роди́телѧ  сло́во безнача́льное, ꙗ҆́коже благовѣствꙋ́етъ матѳе́й,  пишѧ̀, бг҃ъ воплоти́сѧ и҆зъ тебє̀, чⷭ҇таѧ всепѣ́таѧ, въ  человѣ́чь ѻ҆́бразъ всеѻбра́знѡ ве́сь ѡ҆дѣ́ѧвсѧ, и҆ тогѡ̀  прїе́мъ свѡ́йства. 
Свѣти́ленъ. Подо́бенъ: Посѣти́лъ ны̀ є҆́сть. 
Сказа̀ на́мъ бжⷭ҇твєннаѧ чꙋдодѣѧ̑нїѧ, сла́вный  хрⷭ҇то́ва (с. 280) є҆ѵⷢ҇лїа списа́тель, матѳе́й  бг҃опрїѧ́тный: є҆го́же, любо́вїю чтꙋ́ще, благосочета́ннѡ  воспои́мъ. 
Сла́ва, и҆́нъ: 
Мыта́рства и҆́го ѿве́ргъ разꙋ́мнѡ, хрⷭ҇тꙋ̀  послѣ́довалъ є҆сѝ, ѽ матѳе́е бг҃омꙋ́дре! слѣдѡ́мъ же  тогѡ̀ чꙋ́днѡ послѣ́дꙋѧ, въ прича́стїи бы́лъ є҆сѝ тогѡ̀  црⷭ҇твїѧ, и҆ сла́вы ѻ҆́бщникъ, и҆ таи́нникъ неизрече́нныхъ. 
И҆ ны́нѣ, бг҃оро́диченъ: 
Всест҃ы́ѧ рꙋ́ки твоѧ̑, бцⷣе дв҃о, и҆́миже  зижди́телѧ носи́ла є҆сѝ, поднесѝ въ моли́твꙋ ѡ҆ на́съ къ  немꙋ̀, ꙗ҆́кѡ да и҆зба́витъ ны̀ всѧ́кихъ и҆скꙋше́нїй  дїа́вольскихъ, и҆ полꙋчи́ти бꙋ́дꙋщихъ ѻ҆́ныхъ бла̑гъ  сподо́битъ, всепѣ́таѧ. 
На хвали́техъ стїхи̑ры, на д҃, гла́съ а҃. Поⷣ:  Да́лъ є҆сѝ зна́менїе: 
Просїѧ́лъ є҆сѝ, а҆пⷭ҇ле, ꙳ свѣтови́денъ, ꙗ҆́коже  со́лнце, лꙋча́ми дх҃а: ꙳ и҆ всю̀ ѡ҆зари́лъ є҆сѝ  вселе́ннꙋю, ꙳ блаже́нне, бг҃озна́нїемъ: ꙳ и҆ ѿгна́лъ  є҆сѝ мглꙋ̀ многобо́жїѧ, ꙳ матѳе́е всемꙋ́дре. ꙳ тѣ́мже  твоѐ пресвѣ́тлое и҆ досточꙋ́дное ꙳ дне́сь соверша́емъ  торжество̀, ꙳ ꙗ҆́кѡ и҆сто́чникъ свѧще́нїѧ. 
Два́жды. 
На высотѣ̀ сѣдѧ̀ бг҃озна́нїѧ, а҆пⷭ҇ле, ꙳ прїѧ́лъ  є҆сѝ дх҃а зарю̀, ꙗ҆ви́вшꙋюсѧ тебѣ̀ ꙳ въ ви́дѣ и҆  ѧ҆зы́цѣ ѻ҆́гненнѣмъ: всю̀ попали́лъ є҆сѝ ꙗ҆́вѣ ꙳  нече́стїѧ ве́щь многобо́жнꙋю. ꙳ тѣ́мъ тѧ̀, ꙗ҆́кѡ а҆пⷭ҇ла,  ꙳ и҆ бг҃оглаго́льника почита́емъ, ꙳ свѧто́е твоѐ дне́сь  соверша́юще торжество̀. 
Возгремѣ́лъ є҆сѝ, всемꙋ́дре ꙳ вселе́ннѣй  оу҆чє́нїѧ ꙳ свѧщє́ннаѧ и҆ спаси́тєльнаѧ: ꙳ и҆ всю̀  тва́рь ѿ і҆дѡлонеи́стовства ѡ҆чи́стилъ є҆сѝ, матѳе́е: ꙳  и҆ просвѣти́лъ є҆сѝ лю́ди ꙳ є҆ѵⷢ҇лїа свѣтлостьмѝ: ꙳  і҆́дѡльскаѧ же ка̑пища ꙳ разрꙋши́въ бл҃года́тїю, ꙳ цр҃кви же  въ сла́вꙋ бж҃їю созда́лъ є҆сѝ. 
Сла́ва, гла́съ в҃. Вѷзанті́ево: 
И҆́го ѡ҆ста́вивъ непра́вды, и҆ зла́то ѿве́ргъ  лихои́мства, и҆́гꙋ пра́вды прите́клъ є҆сѝ, и҆ неистощи́мое  бога́тство (с. 281) хища́еши, ꙗ҆́кѡ оу҆моимꙋ́щїй кꙋпе́цъ,  воз̾измѣни́въ привре́мєннаѧ на вѣ̑чнаѧ, и҆ погиба̑ющаѧ  на пребыва̑ющаѧ, бг҃осїѧ́нный бо и҆ многоцѣ́нный би́серъ  стѧжа́въ, ке́сарєва ке́сарю, до́лꙋ влекꙋ̑щаѧ разꙋ́мнѡ  ѡ҆ста́вилъ є҆сѝ: и҆ всецр҃ю̀ оу҆добопоко́рнѣ  послѣ́довавъ хрⷭ҇тꙋ̀, всю̀ тва́рь ѡ҆богати́лъ є҆сѝ  є҆ѵⷢ҇льскими бг҃оглаго́ланьми, мꙋ́дре: но и҆спросѝ и҆  ны́нѣ, матѳе́е преизрѧ́днѣйше, тѧ̀ чтꙋ́щымъ спасе́нїе и҆  ве́лїю ми́лость. 
И҆ ны́нѣ, бг҃оро́диченъ: 
Спасѝ ѿ бѣ́дъ рабы̑ твоѧ̑, бцⷣе дв҃о, ꙗ҆́кѡ  всѝ по бз҃ѣ къ тебѣ̀ прибѣга́емъ, ꙗ҆́кѡ къ нерꙋши́мѣй  стѣнѣ̀ и҆ предста́тельствꙋ. 
Та́же славосло́вїе вели́кое, и҆ ѿпꙋ́стъ. 
На лїтꙋргі́и: Бл҃жє́нна а҆пⷭ҇ла, ѿ канѡ́на, пѣ́снь  г҃-ѧ и҆ ѕ҃-ѧ. Прокі́менъ, гла́съ и҃: Во всю̀ зе́млю  и҆зы́де вѣща́нїе и҆́хъ, и҆ въ концы̀ вселе́нныѧ глаго́лы  и҆́хъ. Сті́хъ: Нб҃са̀ повѣ́даютъ сла́вꙋ бж҃їю.  А҆пⷭ҇лъ, къ корі́нѳѧнѡмъ, зача́ло, рл҃а. А҆ллилꙋ́їа,  гла́съ а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и:  Є҆ѵⷢ҇лїе, матѳе́а, зача́ло л҃. Прича́стенъ: Во всю̀  зе́млю и҆зы́де вѣща́нїе и҆́хъ, и҆ въ концы̀ вселе́нныѧ  глаго́лы и҆́хъ. 


(с. 282) 
Мѣ́сѧца тогѡ́же въ з҃і-й де́нь. 
И҆́же во ст҃ы́хъ ѻ҆ц҃а̀ на́шегѡ григо́рїа  є҆пі́скопа, неокесарі́йскагѡ чꙋдотво́рца: 
И҆ прпⷣбнагѡ ѻ҆ц҃а̀ на́шегѡ ні́кѡна, и҆гꙋ́мена  честны́ѧ ѻ҆би́тели живонача́льныѧ трⷪ҇цы, оу҆ч҃ника̀  се́ргїѧ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры, на ѕ҃, гла́съ и҃. 
Подо́бенъ: Что̀ ва́съ нарече́мъ: 
Что́ тѧ нарекꙋ̀, григо́рїе; ꙳ влады́кꙋ, ꙗ҆́кѡ  стра̑сти покори́лъ є҆сѝ оу҆мꙋ̀: ꙳ дѣ́лателѧ, ꙗ҆́кѡ  пожа́лъ є҆сѝ мꙋ́дрости пло́дъ, ꙳ и҆ бжⷭ҇твеннагѡ видѣ́нїѧ  сподоблѧ́ема, ꙳ и҆ бг҃осло́вїемъ нбⷭ҇нымъ ѡ҆глаша́ема: ꙳  свѧщеннодѣ́телѧ свѧще́ннѣйша, ꙳ и҆ чꙋдодѣ́лателѧ  пречꙋ́днаго. ꙳ молѝ спасти́сѧ дꙋша́мъ на́шымъ. 
Что́ тѧ ны́нѣ нарекꙋ̀, григо́рїе; ꙳ потреби́телѧ  крѣ́пка безбо́жнагѡ ѕлоче́стїѧ, ꙳ оу҆ставополо́жника  благоче́стїѧ, и҆ оу҆чи́телѧ мꙋ́драго: ꙳ ми́ра же пода́телѧ  непобѣ́дна, ꙳ ра́тей разори́телѧ непобори́ма, ꙳ въ гора́хъ  пребыва́юща, ꙳ и҆ зрѧ́ща, ꙗ҆̀же во гра́дѣхъ. ꙳ молѝ  спасти́сѧ дꙋша́мъ на́шымъ. 
Что́ тѧ ны́нѣ провозвѣща́ю, прпⷣбне; ꙳  подража́телѧ а҆пⷭ҇лѡвъ, ꙳ ꙗ҆́кѡ чꙋде́съ самотво́рца: ꙳  рѣка́мъ запреща́юща призыва́нїемъ хрⷭ҇то́вымъ, и҆ є҆́зеро  братоꙋбі́йственное и҆зсꙋша́юща, ꙳ собо́ръ бг҃обо́рный  разорѧ́юща, ꙳ хрⷭ҇тїа̑нскаѧ составлє́нїѧ оу҆множа́юща и҆  просвѣща́юща. ꙳ молѝ спасти́сѧ дꙋша́мъ на́шымъ. (с. 283) 
Что́ тѧ ны́нѣ провозглашꙋ̀, прпⷣбне, ꙳ пꙋтевожда̀  заблꙋ́ждшихъ, ꙳ и҆ недꙋ́гꙋющихъ врача̀, ꙳ пода́телѧ тре́бъ  просѧ́щымъ ѻ҆би́льна, ꙳ гони́телѧ де́мѡнѡвъ крѣпча́йша, ꙳  поꙋсти́телѧ мч҃ническагѡ по́двига, ꙳ прⷪ҇ро́чески  свѣтѧ́щасѧ благода́тьми, достосла́вне. ꙳ молѝ спасти́сѧ  дꙋша́мъ на́шымъ. 
Сла́ва, гла́съ ѕ҃: 
Во глꙋбинꙋ̀ видѣ́нїѧ вше́дъ всемꙋ́дреннѣ,  і҆ера́рше хрⷭ҇то́въ, бжⷭ҇твенное навы́клъ є҆сѝ трⷪ҇цы  ꙗ҆вле́нїе, дꙋ́хомъ прови́дѧ неꙋкло́ннѡ хрⷭ҇та̀, бг҃а  на́шего, чꙋде́съ бе́зднꙋ то́чиши на́мъ, мо́крое во́дъ  є҆стество̀ въ каменови́дное претвори́въ, и҆ тре́бищника  льстѝ премѣни́въ мра́чныѧ, гони́тели оу҆вѣща́лъ є҆сѝ  вѣ́ровати и҆́стинѣ, и҆ сто́лпъ благоче́стїѧ добродѣ́телей  ꙗ҆ви́лсѧ є҆сѝ и҆̀мъ, чꙋдєсы̀ прⷪ҇ро́къ наре́клсѧ є҆сѝ.  тѣ́мъ мо́лимъ тѧ̀, не преста́й ѡ҆ на́съ сп҃са моли́ти,  є҆́же спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное, є҆́же ви́жꙋ, та́инство, сн҃е  мо́й; ка́кѡ на дре́вѣ оу҆мира́еши, пло́тїю повѣ́шенъ,  жи́зни пода́телю; 
На стїхо́внѣ ѻ҆ктѡ́иха. Сла́ва, гла́съ ѕ҃: 
Бо́дрость бж҃їѧ даде́сѧ тебѣ̀, мꙋ́дре, по данїи́лꙋ:  ꙗ҆́коже бо ѻ҆́номꙋ со́нїе, та́кѡ вѣ́ры та́инство  ѿкры́сѧ тебѣ̀. тѣ́мже молѝ, прпⷣбне ѻ҆́ч҃е, спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Всечⷭ҇таѧ, ꙗ҆́кѡ ви́дѣ тебѐ на крⷭ҇тѣ̀  повѣ́шена, пла́чꙋщи, вопїѧ́ше мт҃рски: сн҃е мо́й и҆ бж҃е  мо́й, сладча́йшее моѐ ча́до, ка́кѡ терпи́ши стрⷭ҇ть  поно́снꙋю; 
Тропа́рь, гла́съ и҃: 
Въ моли́твахъ бо́дрствꙋѧ, чꙋде́съ дѣ́ланьми  претерпѣва́ѧ, тезоиме́нїе стѧжа́лъ є҆сѝ и҆справле́нїѧ: но  моли́сѧ (с. 284) хрⷭ҇тꙋ̀ бг҃ꙋ, ѻ҆́ч҃е григо́рїе,  просвѣти́ти дꙋ́шы на́шѧ, да не когда̀ оу҆́снемъ въ  сме́рть. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени ѻ҆́ба канѡ́на ѻ҆ктѡ́иха, и҆ ст҃а́гѡ на  ѕ҃, є҆гѡ́же краегране́сїе: 
Чꙋдодѣ́лателю григо́рїю похвалꙋ̀ ткꙋ̀. Творе́нїе  ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Твои́хъ чꙋде́съ во мнѣ̀, григо́рїе, бжⷭ҇твенное  дѣ́йство свѣ́тлѡ, ѻ҆́ч҃е, и҆ ны́нѣ покажѝ, и҆зъ  глꙋбины̀ и҆збавлѧ́ѧ мѧ̀ прегрѣше́нїй, блаже́нне, и҆ твое́ю  просвѣща́ѧ свѣ́тлостїю, да досто́йнѡ воспою́ тѧ. 
Ꙗ҆́кѡ ѻ҆па́сный и҆ оу҆моимѣ́теленъ и҆ мꙋ́дръ,  дꙋшѝ благоро́дное, плотски́хъ сласте́й, бл҃же́нне,  предсꙋди́лъ є҆сѝ, мꙋ́дрости догма́ты трꙋдолю́бнѡ собира́ѧ:  и҆́миже ѻ҆на̀ пита́етсѧ, григо́рїе, бг҃ꙋ приближа́ющисѧ. 
Цѣломꙋ́дрїе сестрꙋ̀ стѧжа́въ, ꙗ҆́кѡ споспѣ́шницꙋ  благꙋ́ю, тѧ̀ ви́дѣвъ лю́тый ѕмі́й, григо́рїе, на тѧ̀  за́висть воздви́же, є҆го́же посрами́лъ є҆сѝ, ѻ҆́ч҃е,  долготерпѣ́нїемъ, женꙋ̀ стра́стїю ѡ҆б̾ѧ́тꙋ и҆сцѣли́въ. 
На чꙋжде́й странѣ̀ жи́тельствꙋѧ, прпⷣбне, всѣ̑мъ  че́стенъ ра́ди добродѣ́тели ꙗ҆ви́лсѧ є҆сѝ, благочести́въ  и҆ бг҃олюби́въ, чꙋдодѣ́йства да́ръ ѿ бг҃а прїе́мъ, и҆́мже  позна́нъ бы́лъ є҆сѝ, бг҃оглаго́ливе, просїѧ̀ въ мі́рѣ,  ꙗ҆́кѡ со́лнце. 
Бг҃оро́диченъ: 
И҆зъ ко́рене, чⷭ҇таѧ, ца́рскагѡ прозѧбла̀ є҆сѝ, и҆  цр҃ѧ̀ хрⷭ҇та̀, бж҃їе сло́во, па́че оу҆ма̀ и҆ мы́сли  воплоще́нно (с. 285) родила̀ є҆сѝ и҆зъ чⷭ҇тыхъ твои́хъ  крове́й, сꙋгꙋ́ба є҆стество́мъ сꙋ́ща, и҆ є҆ди́нственна  ѵ҆поста́сїю. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Ѡ҆чи́стивъ тво́й оу҆́мъ стра́стнагѡ треволне́нїѧ,  и҆ любомꙋ́драгѡ видѣ́нїѧ и҆спо́лненъ, ꙗ҆ви́лсѧ є҆сѝ  благолѣ́пенъ, мꙋ́дрости ѻ҆би́телище, и҆ прⷪ҇ро́чества  да́ромъ ѡ҆богати́лсѧ є҆сѝ, григо́рїе. 
Бг҃одохнове́нномꙋ списа́нїю прибесѣ́довавъ,  всебл҃же́нне, и҆ разли́чнагѡ житїѧ̀ ви́ды и҆збра́въ ꙗ҆́вѣ,  є҆ди́нъ добродѣ́тели ѻ҆́бразъ въ себѣ̀, бг҃омꙋ́дре,  оу҆тверди́лъ є҆сѝ, григо́рїе. 
Бг҃оѧвле́нне, навы́къ бж҃е́ственнымъ  тайново́дствомъ, та́инство бг҃осло́вїѧ, просвѣтѝ на́съ,  трⷪ҇цꙋ є҆диносꙋ́щнꙋю, є҆диноесте́ственнꙋ же почита́ти  несозда́ннꙋ и҆ соприсносꙋ́щнꙋ. 
Бг҃омъ наста́вленъ, ꙗ҆́кѡ любо́вїю того̀ взыска́въ,  чи́стꙋю и҆ бцⷣꙋ марі́ю, и҆ сы́на гро́мова тайноꙋчи́тели  и҆мѣ́лъ є҆сѝ, трⷪ҇цы свѣ́тꙋ тѧ̀, бг҃оглаго́ливе,  наꙋча́ющыѧ. 
Бг҃оро́диченъ: 
Же́злъ прозѧ́бшїй хрⷭ҇та̀, цвѣ́тъ нетлѣ́нїѧ, и҆  златꙋ́ю кади́льницꙋ, вси́ тѧ вѣ́мы, чⷭ҇таѧ, бжⷭ҇твеннагѡ  сꙋщества̀ носѧ́щꙋ на ѡ҆б̾ѧ́тїихъ, ѻ҆трокови́це, оу҆́гль,  бг҃облаже́ннаѧ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Но́въ бы́лъ є҆сѝ мѡѷсе́й дѣ́лы, скрижа̑ли вѣ́ры  на горѣ̀ та́инственнагѡ бг҃оѧвле́нїѧ прїи́мъ,  законоположи́въ лю́демъ благоче́стїе трⷪ҇чныѧ та́йны,  григо́рїе. тѣ́мже всѝ вѣ́рнїи чти́мъ па́мѧть твою̀,  просѧ́ще тобо́ю ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ (с. 286) мт҃и дв҃о, чистото́ю а҆́гг҃лы  превозше́дшаѧ: па́че всѣ́хъ менѐ, пе́рсть бы́вша,  ѡ҆скверне́нна плотски́ми прегрѣше́ньми, ѡ҆чи́сти моли́твъ  твои́хъ бжⷭ҇твенными вода́ми, подаю́щи, чⷭ҇таѧ, ве́лїю  ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃ома́ти,  на крⷭ҇тѣ̀ зрѧ́щи повѣ́шена, и҆зъ неѧ̀ безболѣ́зненнѡ  прозѧ́бшаго, матеролѣ́пнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Зе́млю до́брꙋю, ѻ҆́ч҃е бг҃омꙋ́дре, взора́въ, сло́ва  сѣ́мѧ прїе́мъ, во сто̀ є҆ѵⷢ҇льски многосꙋгꙋ́биши, є҆щѐ  и҆ ны́нѣ, григо́рїе, приводѧ̀ оу҆чє́нїи твои́ми бг҃ꙋ  пѣснопою́щыѧ: си́лѣ твое́й сла́ва, чл҃вѣколю́бче. 
Ꙗ҆́кѡ мо́лнїѧ, ѻ҆́ч҃е, возсїѧ́въ житїѐ твоѐ,  де́мѡнскꙋю ле́сть ѿгна̀. свѣ́тꙋ бо твоеѧ̀ добродѣ́тели  ѻ҆́ныхъ тма̀ прикоснꙋ́тисѧ не возмо́же. тѣ́мже неѡко́росъ дꙋшетлѣ́нныѧ льстѝ, валѧ́всѧ ꙗ҆́коже ка́мень свѣ́титсѧ. 
Мра́къ свѣ́та бжⷭ҇твеннѣйшагѡ ви́дѣти сподо́билсѧ  є҆сѝ, зако́нъ же бг҃опи́санный, ꙗ҆́кѡ мѡѷсе́й, ѻ҆́ч҃е,  прїе́мъ, бг҃осло́вїѧ и҆звѣ́стное навы́клъ є҆сѝ: ѿсю́дꙋ  законополо́жникъ хрⷭ҇то́вы цр҃кве показа́лсѧ є҆сѝ,  бг҃омꙋ́дре григо́рїе. 
Ри́торскагѡ бꙋесло́вїѧ оу҆клони́всѧ, и҆ сло́вомъ,  ѻ҆́ч҃е, благода́ти ѡ҆зари́всѧ, а҆пⷭ҇льскꙋю и҆́стиннѡ  вла́сть на де́мѡны прїѧ́тъ: твоеѧ́ бо ѿбѣга́етъ  свѣтѧ́щїѧсѧ зарѝ тмы̀ предста́тель, григо́рїе. 
Бг҃оро́диченъ: 
Кївѡ́тъ тѧ̀ и҆здале́ча проѡбразѝ, прїе́мши зако́нъ  бг҃опи́санный во чре́вѣ живонача́льное сло́во заче́ншꙋю (с.  287) несказа́ннѡ, всенепоро́чнаѧ, пита́ющаго бога́тнѡ дꙋ́шы  вопїю́щихъ: си́лѣ твое́й сла́ва, чл҃вѣколю́бче. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ, пꙋти̑ моѧ̑ напра́ви, молю́сѧ. 
Дѣ́ланїемъ твои́мъ слове́съ ѡ҆лѧденѣ̑вшаѧ сердца̀  оу҆гла́дивъ, и҆ бжⷭ҇твенное сѣ́мѧ въ нѧ̀, і҆ера́рше,  вве́рглъ є҆сѝ, и҆ пло́дъ многокла́сный и҆зба́вителю,  спасе́нїе вѣ́рныхъ, бг҃оглаго́ливе, прине́слъ є҆сѝ. 
Бж҃їй предста́тель ре́вностїю распалѧ́емь, пома́за  тѧ̀ фе́димъ не прише́дша, ѻ҆́ч҃е, бг҃ꙋ всѧ́чєскаѧ  вѣ́дѧщемꙋ благоче́стнѡ оу҆пова́въ, и҆ честно́мꙋ твоемꙋ̀  житїю̀ надѣ́ѧвсѧ, бг҃оглаго́ливе григо́рїе. 
Стрꙋѧ́ми твои́хъ повелѣ́нїй і҆́дѡльскаѧ разжжє́нїѧ  оу҆гаси́лъ є҆сѝ, и҆ оу҆че́ньми твои́ми вѣ̑рныѧ  оу҆тверди́лъ є҆сѝ, всемꙋ́дре, возше́дъ на го́рꙋ, ꙗ҆́кѡ  самꙋи́лъ видѣ̑нїи, и҆ ꙗ҆́кѡ дꙋ́бъ, бы́въ тве́рдостїю. 
Ст҃и́телю бг҃омꙋ́дре, твои́ми моли́твами лю́тыхъ мѧ̀  и҆збавлѧ́й, мои́хъ прегрѣше́нїй рꙋкописа́нїе, ѻ҆́ч҃е,  расто́ргни, ꙗ҆́кѡ свѧще́нникъ сы́й, ѿ бг҃а вла́сть  прїи́мъ ѡ҆ставлѧ́ти прегрѣшє́нїѧ. 
Бг҃оро́диченъ: 
Оу҆краси́ласѧ є҆сѝ, дв҃о, дѣ́вственными твои́ми  пречⷭ҇тыми добро́тами, и҆ пе́рвыѧ є҆́ѵы покры́ла є҆сѝ  стꙋ́дъ ѕлоѻбра́зный, хрⷭ҇та̀ ро́ждши, ѡ҆дѣѧ́нїе  безсме́ртїѧ да́рꙋющаго тебѐ чтꙋ́щымъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Є҆́зеро чꙋдодѣ́йствꙋѧ братоꙋбі́йственное  и҆зсꙋши́лъ є҆сѝ, и҆ рѣкѝ стремлє́нїѧ оу҆ста́вилъ  є҆сѝ, всемꙋ́дре, же́злъ (с. 288) водрꙋзи́въ, и҆́же  вскорени́сѧ а҆́бїе и҆ возрастѐ бжⷭ҇твеннымъ манове́нїемъ,  григо́рїе. 
Ре́вность бж҃їѧ поѧда́ше тѧ̀, всебога́те: не терпѧ́  бо зрѣ́ти бг҃а досажда́ема, лю́ди сꙋемꙋ́дрєнныѧ твои́ми  моли́твами, бг҃оглаго́ливе, погꙋби́лъ є҆сѝ. 
Оу҆мертви́сѧ восхотѣ́вый оу҆ничижи́ти тѧ̀,  ѻ҆каѧ́нный є҆вре́инъ ѕлочести́вый, бг҃ꙋ тѧ̀  прославлѧ́ющемꙋ, бг҃омꙋ́дре григо́рїе, тогѡ̀ догма́тѡвъ  и҆спо́лнителѧ показꙋ́ѧ. 
Бг҃оро́диченъ: 
На́йде вседѣ́тельный на тѧ̀ дх҃ъ, всенепоро́чнаѧ,  и҆ сло́во бж҃їе въ тѧ̀ всели́сѧ, и҆ пло́ть бы́сть  неизрече́ннѡ, пребы́въ неизмѣ́ненъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Чꙋде́съ мно́гихъ прїе́мъ дѣ́йство, зна́меньми  оу҆жа́сными де́мѡны оу҆страши́лъ є҆сѝ, и҆ недꙋ́ги  ѿгна́лъ є҆сѝ человѣ́чєскїѧ, всемꙋ́дре григо́рїе:  чꙋдотво́рецъ же и҆менꙋ́ешисѧ, зва́нїе ѿ дѣ́лъ прїе́мъ. 
І҆́косъ: 
Ѿкꙋ́дꙋ начнꙋ̀ похвалы̑ тка́ти ѻ҆каѧ́нный, зрѧ̀  мнѡ́гїѧ и҆ пречꙋ̑дныѧ вє́щи; а҆́ще ѿ житїѧ̀ прпⷣбнагѡ  начнꙋ̀, ѿню́дъ не возмогꙋ̀: всѧ́кагѡ бо оу҆ма̀  превосхо́дитъ житїѐ є҆гѡ̀ бжⷭ҇твенное. а҆́ще ѿ чꙋде́съ,  и҆ въ се́мъ про́чее постыждꙋ́сѧ: па́че песка́ бо сꙋ́ще:  сегѡ̀ ра́ди нарече́сѧ чꙋдотво́рецъ, зва́нїе ѿ дѣ́лъ  прїе́мъ. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ѻ҆тцє́въ похвала̀, и҆ оу҆чи́телей честносло́вїе,  свѣти́льникъ цр҃кве, бл҃гоче́стїѧ сто́лпъ неколе́бленный  ты̀ ꙗ҆ви́лсѧ є҆сѝ, григо́рїе, зовы́й: бл҃гослове́нъ бг҃ъ  ѻ҆тє́цъ на́шихъ. (с. 289) 
Возсїѧ́въ чꙋдєсы̀, вселе́ннꙋю просвѣти́лъ є҆сѝ,  сегѡ̀ ра́ди, бг҃омꙋ́дре, совокꙋ́пльшесѧ, тебѐ бл҃жи́мъ,  твои́ми словєсы̀ пита́ющесѧ, григо́рїе, и҆ пою́ще:  бл҃гослове́нъ бг҃ъ ѻ҆тє́цъ на́шихъ. 
Врачева̑нїѧ, всемꙋ́дре, немѡщны́мъ всѣ̑мъ  и҆сточи́лъ є҆сѝ: и҆злїѧ́сѧ бо бл҃года́ть ѻ҆би́льнѣйшаѧ  во оу҆стна́хъ твои́хъ чꙋдодѣ́йственнаѧ, є҆́юже взыва́лъ  є҆сѝ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Ны́нѣ всѧ̑ и҆спо́лнишасѧ свѣ́та бжⷭ҇твеннагѡ  тобо́ю, пречⷭ҇таѧ: ты́ бо две́рь ꙗ҆ви́ласѧ є҆сѝ, є҆́юже  мі́рꙋ бг҃ъ приѡбщи́сѧ, просвѣща́ѧ вѣ́рою зовꙋ́щыѧ:  бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Тобо́ю ѡ҆богати́вшесѧ трⷪ҇цы сїѧ́нїемъ,  є҆диносꙋ́щныѧ и҆ честны́ѧ, григо́рїе, твоѐ ны́нѣ  торжество̀ соверша́юще, бл҃года́тїю чꙋдодѣ́йственною  ѡ҆зари́тисѧ про́симъ, вопїю́ще влⷣцѣ: дѣ́ти,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Ꙗ҆́кѡ новоѧвле́нно зерца́ло, прїе́мъ, всебога́те,  сїѧ́нїѧ нача́льнагѡ бжⷭ҇тва̀, мі́ръ просвѣти́лъ є҆сѝ  лꙋчы̀ посыла́ѧ свѣ́та, пѣснопѣ́сненнѡ правосла́вїе  пою́щымъ: дѣ́ти, благослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Бг҃омъ покрыва́емь, благоче́стїѧ вина̀,  бг҃очести̑вымъ соблю́лсѧ є҆сѝ, всемꙋ́дре, въ горѣ̀  сокрыва́емь, ꙗ҆́кѡ законополо́жникъ и҆ны́й мѡѷсе́й,  содѣ́телѧ и҆ и҆зба́вителѧ пѣ́ти наꙋча́ѧ: ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. (с. 290) 
Бг҃оро́диченъ: 
Свѣ́та незаходи́магѡ была̀ є҆сѝ ѻ҆би́тель,  пречⷭ҇таѧ, дѣ́вства добро́тами свѣтѧ́щи, и҆ всѧ̑  ѡ҆зарѧ́ющи, бцⷣꙋ тѧ̀ и҆́стиннꙋю и҆сповѣ́дающыѧ ѿ дꙋшѝ  и҆ вопїю́щыѧ: дѣ́ти, благослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
И҆зѧ́щнѣйшагѡ жи́тельства сїѧ́ѧ свѣ́томъ, ны́нѣ  свѣ́тꙋ вели́комꙋ предстои́ши бг҃одѣ́ѧтельными  чꙋдодѣ́йствы, ꙗ҆́кѡ побѣди́тель вѣнча́емь, прпⷣбне,  ѻ҆́ч҃е і҆ера́рше, чꙋдотво́рче григо́рїе бг҃омꙋ́дре,  свѣти́ло цр҃кве, правосла́вныхъ оу҆добре́нїе. 
Напра́вити молѝ твои́ми моли́твами цр҃ко́вное  ны́нѣ свѧще́нство, и҆збра́нное и҆ ѡ҆свѧще́нное,  чꙋдодѣ́лателю, и҆ вѣ́рнѡ ны́нѣ па́мѧть твою̀  соверша́ющымъ полꙋчи́ти го́рнѧгѡ црⷭ҇тва, и҆ бжⷭ҇твеннагѡ  весе́лїѧ сподо́битисѧ оу҆молѝ. 
Побѣди́въ де́мѡнскїѧ прило́ги и҆ плотско́е  покори́въ мꙋдрова́нїе, и҆ а҆рхїере́й неѕло́бивъ и҆ прпⷣбенъ  бы́въ, пра́вды ѡ҆дѣѧ́нїемъ ѡ҆блече́нъ, чꙋдотво́рче,  предстои́ши прⷭ҇то́лꙋ всѣ́хъ цр҃ѧ̀ со дерзнове́нїемъ,  всебл҃же́нне. 
Бг҃оро́диченъ: 
Ꙗ҆ви́ласѧ є҆сѝ, ѽ дв҃о мт҃и бж҃їѧ, па́че  є҆стества̀ ро́ждши пло́тїю благо́е сло́во, є҆го́же ѻ҆ц҃ъ  ѿ се́рдца своегѡ̀ ѿры́гнꙋ, пре́жде всѣ́хъ вѣ̑къ,  ꙗ҆́кѡ бла́гъ: є҆го́же ны́нѣ и҆ тѣле́съ вы́шша  разꙋмѣва́емъ, а҆́ще и҆ въ тѣ́ло ѡ҆блече́сѧ. 
Свѣти́ленъ. Подо́бенъ: Жєны̀ оу҆слы́шите: 
Чꙋдєсы̀ возсїѧ́лъ є҆сѝ, чꙋдотво́рче григо́рїе,  слꙋжи́телѧ і҆́дѡльскаго и҆зба́вилъ є҆сѝ ѿ тлѝ и҆  пре́лести де́мѡнскїѧ, ка́мень подви́гнꙋвъ повелѣ́нїемъ:  є҆́зеро же и҆зсꙋши́въ, и҆ (с. 291) рѣкꙋ̀ оу҆ста́вилъ  є҆сѝ. тѣ́мже тѧ̀ всѝ согла́снѡ похвалѧ́емъ,  треблаже́нне. 
Бг҃оро́диченъ. Подо́бенъ: то́йже: 
Ра́дꙋйсѧ, вѣ́рныхъ похвало̀: ра́дꙋйсѧ, прпⷣбныхъ  оу҆твержде́нїе: ра́дꙋйсѧ, пра́ведныхъ сла́во: ра́дꙋйсѧ,  свѣ́те сꙋ́щихъ во тмѣ̀: ра́дꙋйсѧ, хра́ме прест҃ы́й:  ра́дꙋйсѧ, бж҃їй раю̀: ра́дꙋйсѧ, клѧ́твы разрѣше́нїе,  бл҃гослове́ннаѧ марі́е. 
На стїхо́внѣ ѻ҆ктѡ́иха: и҆ ст҃а́гѡ стїхи́ра, гла́съ  д҃: 
Сті́хъ: Свѧще́нницы твоѝ ѡ҆блекꙋ́тсѧ пра́вдою, и҆  прпⷣбнїи твоѝ возра́дꙋютсѧ. 
Свѧще́нства и҆збра́нїе ѿ бг҃а прїе́мъ, и҆ въ  бжⷭ҇твеннꙋю ри́зꙋ свы́ше ѡ҆дѣ́ѧвсѧ, пре́жде невѣ́рствїѧ  сы́ны, ча̑да свѣ́та и҆ наслѣ́дники показа́лъ є҆сѝ, бж҃їѧ  бо мꙋ́дрости, бл҃года́ти и҆злїѧ́вшейсѧ во оу҆стна́хъ  твои́хъ пресла́вныхъ веще́й самодѣ́лателю гдⷭ҇ень,  григо́рїе. тѣ́мъ и҆ ны́нѣ въ па́мѧти твое́й моли́сѧ  хрⷭ҇тꙋ̀ бг҃ꙋ ѡ҆ дꙋша́хъ на́шихъ. 
Сла́ва, гла́съ и҃. 
Пресловꙋ́щагѡ въ чꙋдесѣ́хъ і҆ера́рха, и҆ бездꙋ̑шнаѧ  стыдѧ́щесѧ, пресла́внѡ прелага́хꙋсѧ: є҆́зеро бо и҆́зсше  бра́тїю воꙋмлѧ́ющее, же́злъ же возраста́ше, рѣкꙋ̀  ѡ҆бꙋзда́ющи, ка́мень сло́вомъ преложи́сѧ, приводѧ̀  невѣ̑рныѧ къ бж҃їю позна́нїю, є҆гѡ́же ра́ди пода́ждь,  бж҃е, дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ми ѻ҆чесы̀ ꙳  ви́дитсѧ, ѽ влⷣко! ꙳ содержа́й всю̀ тва́рь, на дре́во  воздви́женъ бы́въ, ꙳ и҆ оу҆мира́еши, всѣ̑мъ даѧ́й жи́знь,  ꙳ бцⷣа пла́чꙋщи глаго́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
На лїтꙋргі́и, Бл҃жє́нна ѻ҆ктѡ́иха, и҆ ст҃а́гѡ,  пѣ́снь г҃-ѧ. (с. 292) Прокі́менъ, гла́съ з҃: Честна̀  предъ гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ  къ корі́нѳѧнѡмъ, зача́ло рн҃а. А҆ллилꙋ́їа, гла́съ в҃:  Свѧще́нницы твоѝ ѡ҆блекꙋ́тсѧ пра́вдою, и҆ прпⷣбнїи твоѝ  возра́дꙋютсѧ. Є҆ѵⷢ҇лїе матѳе́а, зача́ло л҃д, ѿ полꙋ̀.  Прича́стенъ: Въ па́мѧть вѣ́чнꙋю: 
Слꙋ́жба прпⷣбнагѡ ні́кѡна чꙋдотво́рца. 
На ма́лѣй вече́рни, на Гдⷭ҇и, воззва́хъ,  стїхи̑ры, на д҃, гла́съ а҃. 
Подо́бенъ: Всехва́льнїи мч҃ницы: 
Ѻ҆́ч҃е прпⷣбне ні́кѡне, ꙳ ѿ ю҆́ности твоемꙋ̀  влⷣцѣ подо́бѧсѧ, ꙳ ди́вно житїѐ проше́лъ є҆сѝ, ꙳  ѻ҆́бразъ всѣ̑мъ добродѣ́тели собо́ю показꙋ́ѧ, ꙳  чл҃вѣколю́бїѧ бж҃їѧ бл҃года́ти ꙳ пꙋчи́нꙋ въ себѣ̀ и҆мѣ́ѧ.  ꙳ тѣ́мже моли́сѧ, ꙳ дарова́ти дꙋша́мъ на́шымъ ꙳ ми́ръ и҆  ве́лїю ми́лость. 
Ѻ҆́ч҃е преблаже́нне ні́кѡне, ꙳ кто̀ по́двиги и҆  страда̑нїѧ твоѧ̑ повѣ́сть, ꙳ ꙗ҆̀же под̾ѧ́лъ є҆сѝ,  хрⷭ҇тꙋ̀ послѣ́дꙋѧ; ꙳ не да́лъ бо є҆сѝ сна̀ твои̑мъ  ѻ҆чесє́мъ, ни вѣ́ждѡмъ дрема́нїѧ, ꙳ и҆́миже дꙋ́шꙋ твою̀  ѿ страсте́й свободи́лъ є҆сѝ, ꙳ слеза́ми непреста́нными  ѡ҆чища́ѧ: ꙳ и҆ ны́нѣ моли́сѧ, дарова́ти дꙋша́мъ на́шымъ ꙳  ми́ръ и҆ ве́лїю ми́лость. 
Ѻ҆́ч҃е прпⷣбне ні́кѡне, ꙳ чистотꙋ̀ тѣле́снꙋю, ꙳  и҆ дꙋше́вное оу҆миле́нїе ꙳ ѿ ю҆́ности твоеѧ̀ сохрани́лъ  є҆сѝ, ꙳ и҆ ѻ҆чи́ма бг҃а зрѣ́ти сподо́билсѧ є҆сѝ, ꙳  томꙋ̀ є҆ди́номꙋ слꙋжѧ̀ стра́хомъ и҆ тре́петомъ, ꙳  наста́вникъ бы́лъ є҆сѝ твоемꙋ̀ ста́дꙋ. ꙳ тѣ́мже моли́сѧ,  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сла́ва, гла́съ ѕ҃: 
Прїиди́те, мона́хѡвъ мно́жество дне́сь, дꙋхо́внѡ (с.  293) возвесели́мсѧ въ наро́читомъ пра́здницѣ: и҆́бо  пресвѣ́тлаѧ па́мѧть ѻ҆тца̀ на́шегѡ наста̀, въ ню́же  соше́дшесѧ согла́снѡ воспое́мъ, глаго́люще: ра́дꙋйсѧ,  ні́кѡне пресла́вне, нбⷭ҇ный человѣ́че и҆ земны́й а҆́гг҃ле,  и҆ дх҃а ст҃а́гѡ ѻ҆би́телище: ра́дꙋйсѧ, вѣ̑рнымъ похвала̀  и҆ оу҆твержде́нїе, и҆ всеѧ̀ рѡссі́йскїѧ землѝ пресвѣ́тлый  свѣти́льниче: ра́дꙋйсѧ, ꙗ҆́кѡ трⷪ҇цѣ предстоѧ̀ со  а҆́гг҃лы, ю҆́же непреста́ннѡ молѝ, дарова́ти дꙋша́мъ  на́шымъ ми́ръ и҆ ве́лїю ми́лость. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ дх҃а ст҃а́гѡ ꙳ бы́лъ є҆сѝ, прпⷣбне, ꙳  ѕѣ́льнымъ поще́нїемъ, ꙳ ꙗ҆́кѡ благово́нными а҆рѡма̑ты, ꙳  напаѧ́ѧ дꙋ́шꙋ твою̀. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Дрема́нїѧ не да́лъ є҆сѝ ꙳ ѻ҆чесє́мъ твои̑мъ,  прпⷣбне, ꙳ до́ндеже дꙋ́шꙋ ѿ страсте́й свободи́лъ є҆сѝ,  ꙳ и҆ возме́здїе ѡ҆брѣ́лъ є҆сѝ ꙳ со а҆́гг҃лы водворе́нїе. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Бжⷭ҇твеннымъ жела́нїемъ ꙳ оу҆ѧзви́всѧ, прпⷣбне, ꙳  житїѐ непоро́чно проходѧ̀, ꙳ до́ндеже дости́глъ є҆сѝ ꙳  ца́рскагѡ престо́ла. 
Сла́ва, гла́съ и҃: 
И҆мѧ́ше бжⷭ҇твеннаѧ твоѧ̀ дꙋша̀ и҆ непоро́чнаѧ дх҃а  прест҃а́гѡ и҆сполне́нїе, ѻ҆́ч҃е прпⷣбне ні́кѡне, ѿ  ю҆́ности носѧ̀ соверше́нъ смы́слъ, любо́вїю хрⷭ҇то́вою  разгара́ѧсѧ, томꙋ̀ послѣ́довалъ є҆сѝ. держа́внѡ надъ  страстьмѝ воцари́лсѧ є҆сѝ, кѡ́зни де́мѡнскїѧ низло́жъ  пове́рглъ є҆сѝ, по́двигъ тече́нїѧ твоегѡ̀ соверши́лъ  є҆сѝ. и҆ ны́нѣ во свѣ́тѣ невече́рнѣмъ водворѧ́сѧ, и҆  трⷪ҇цѣ со а҆́гг҃лы предстоѧ̀, молѝ и҆зба́витисѧ ста́дꙋ  твоемꙋ̀ ѿ ви́димыхъ и҆ неви́димыхъ вра̑гъ, и҆ спастѝ  дꙋ́шы на́шѧ. (с. 294) 
И҆ ны́нѣ, бг҃оро́диченъ. Тропа́рь, гла́съ а҃: 
Послꙋша́нїѧ до́брый рачи́тель бы́въ, прпⷣбне  ні́кѡне приснопа́мѧтне, цр҃ковь бо прекра́снꙋ ст҃ы́ѧ трⷪ҇цы,  въ похвалꙋ̀ ѻ҆тцꙋ̀ твоемꙋ̀ воздви́глъ є҆сѝ. тѣ́мже и҆  мы̀, ча̑да твоѧ̑, любо́вїю вопїе́мъ тѝ: сла́ва да́вшемꙋ тѝ  крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ  тобо́ю всѣ̑мъ и҆сцѣлє́нїѧ. 
Сла́ва, и҆ ны́нѣ, бг҃оро́диченъ воскрⷭ҇нъ. 
На вели́цѣй вече́рни:  
На Гдⷭ҇и, воззва́хъ, стїхи̑ры на и҃, гла́съ ѕ҃.  Поⷣ: Всѐ ѿло́жше: 
Ве́сь ѿ ю҆́ности гдⷭ҇ꙋ возложи́лсѧ є҆сѝ, ꙳  ні́кѡне прпⷣбне, ꙳ земнꙋ́ю красотꙋ̀ и҆ сла́вꙋ въ ничто́же  вмѣни́въ, ꙳ хрⷭ҇та̀ є҆ди́наго возлюби́лъ є҆сѝ, ꙳ и҆  тогѡ̀ кре́стъ на ра́мена взе́мъ, ꙳ бжⷭ҇твеннѣ воѡрꙋжи́всѧ,  ꙳ ла́ѵры вели́кагѡ се́ргїа дости́глъ є҆сѝ, ꙳ и҆ ѿ негѡ̀  посыла́емь быва́еши ꙳ къ дꙋхо́вномꙋ настоѧ́телю а҆ѳана́сїю,  ꙳ и҆ та́мѡ жела́емыхъ тобо́ю ѿ негѡ̀ сподоблѧ́ешисѧ. ꙳ и҆  ны́нѣ на нб҃сѣ́хъ со а҆́гг҃лы ꙳ трⷪ҇цѣ предстоѧ̀, ні́кѡне  ѻ҆́ч҃е на́шъ, ꙳ молѝ спасти́сѧ дꙋша́мъ на́шымъ. 
Стра́шное хрⷭ҇то́во прише́ствїе ꙳ въ се́рдцы твое́мъ  прїи́мъ, ні́кѡне прпⷣбне, ꙳ разꙋ́мнѡ мимотекꙋ́щихъ житїѧ̀  оу҆стꙋпи́лъ є҆сѝ: ꙳ и҆ сла́вꙋ маловре́меннꙋю презрѣ́въ,  ꙳ молча́нїе воспрїѧ́лъ є҆сѝ: ꙳ на земли́ бо мꙋ́жески  подвиза́лсѧ є҆сѝ, и҆ пло́ть потща́лсѧ є҆сѝ покори́ти  дꙋ́хꙋ: ꙳ дꙋ́шꙋ же и҆ оу҆́мъ ꙳ ѿ страсте́й ѡ҆чи́стивъ, ꙳  ревнова́въ житїю̀ вели́кагѡ се́ргїа. ꙳ съ ни́мже ны́нѣ на  нб҃сѣ́хъ прⷭ҇то́лꙋ влⷣки всѣ́хъ предстои́ши, ꙳ со  дерзнове́нїемъ молѧ́сѧ ꙳ ѡ҆ дꙋша́хъ на́шихъ. 
Прпⷣбне ѻ҆́ч҃е ні́кѡне, ꙳ и҆змла́да возлюби́въ  добро́тꙋ влⷣчню, ꙳ и҆ къ томꙋ̀ жела́нїе невозвра́тнѡ  и҆мѣ́ѧ, ꙳ ѻ҆те́чество и҆ ро́дъ ѡ҆ста́вилъ є҆сѝ: ꙳  бога́тство и҆ сла́вꙋ (с. 295) возненави́дѣвъ, ꙳ хрⷭ҇тꙋ̀  є҆ди́номꙋ послѣ́довалъ є҆сѝ: ꙳ равноа́гг҃льнѡ во  ѻ҆би́тели прест҃ы́ѧ трⷪ҇цы пожи́въ, ꙳ ѡ҆гра́дꙋ  мона́шествꙋющымъ созда́лъ є҆сѝ. ꙳ и҆ ны́нѣ на нб҃сѣ́хъ ꙳  со а҆́гг҃лы трⷪ҇цѣ предстои́ши, ꙳ ні́кѡне прпⷣбне, ꙳ со  дерзнове́нїемъ молѧ́сѧ ꙳ ѡ҆ дꙋша́хъ на́шихъ. 
И҆́ны стїхи̑ры, гла́съ д҃. Подо́бенъ: Зва́нный  свы́ше: 
Є҆гда̀ бжⷭ҇твенное раче́нїе ꙳ на́йде на тѧ̀,  бл҃же́нне ні́кѡне, ꙳ тогда̀, мїрска̑ѧ мꙋдрова̑нїѧ дале́че  ѿри́нꙋвъ, ꙳ къ бж҃е́ственномꙋ се́ргїю прите́клъ є҆сѝ, ꙳  и҆ ѿ негѡ̀ наставлѧ́емь, ꙳ посыла́ешисѧ въ монасты́рь,  высо́кое нарица́емо, ꙳ къ тогѡ̀ оу҆ч҃никꙋ̀ а҆ѳана́сїю: ꙳ и҆  та́мѡ ѻ҆́браза мона́шескагѡ, ꙳ и҆ свѧще́нства  сподоблѧ́ешисѧ, ꙳ мнѡ́гимъ добродѣ́тели ѻ҆́бразъ бы́въ. ꙳  тѣ́мже мо́лимъ тѧ̀: ꙳ молѝ, прпⷣбне, ꙳ спастѝ и҆  просвѣти́ти дꙋ́шы на́шѧ. 
Сꙋдо́мъ бж҃їимъ ꙳ и҆ повелѣ́нїемъ вели́кагѡ, ꙳  па́ки ко ѻ҆тцꙋ̀ и҆ па́стырю, ꙳ въ монасты́рь прихо́диши, ꙳  и҆ ѿ негѡ̀ съ вели́кою любо́вїю, ѻ҆́ч҃е, прїе́млешисѧ. ꙳  ѿѻнꙋ́дꙋже, и҆ по преставле́нїи дꙋхо́внагѡ твоегѡ̀  ѻ҆тца̀, ꙳ па́стырь ѿ негѡ̀ поставлѧ́ешисѧ ꙳ тоѧ́же  ѻ҆би́тели, ꙳ и҆дѣ́же це́рковь прекра́снꙋ, ꙳ въ сла́вꙋ  ст҃ы́ѧ трⷪ҇цы, ꙳ прпⷣбне ні́кѡне, воздви́глъ є҆сѝ: ꙳  ю҆́же непреста́ннѡ ѡ҆ всѣ́хъ чтꙋ́щихъ тѧ̀ молѝ, ꙳ спастѝ  и҆ просвѣти́ти дꙋ́шы на́шѧ. 
Є҆гда̀ бжⷭ҇твенное наи́тїе ꙳ на́йде на тѧ̀,  прпⷣбне, ꙳ тогда̀ мїрска̑ѧ возненави́дѣлъ є҆сѝ, ꙳ и҆  хрⷭ҇тꙋ̀ прихо́диши, ꙳ и҆ тогѡ̀ ꙗ҆ре́мъ взе́мъ, ꙳ по  стопа́мъ блаже́ннагѡ се́ргїа и҆зво́лилъ є҆сѝ ходи́ти, ꙳  и҆дѣ́же ѻ҆́бразъ мнѡ́гимъ добродѣ́тели бы́въ, ꙳ и҆  мно́гимъ воздержа́нїемъ и҆ моли́твами ꙳ подо́бникъ твоемꙋ̀  ѻ҆тцꙋ̀ во все́мъ. ꙳ тѣ́мже мо́лимъ тѧ̀, ꙳ моли́сѧ,  прпⷣбне, ꙳ спастѝ и҆ просвѣти́ти дꙋ́шы на́шѧ. 
Сла́ва, гла́съ в҃: 
Жела́нїемъ бꙋ́дꙋщихъ, прпⷣбне, добродѣ́тельнѡ  пожи́лъ (с. 296) є҆сѝ, чистото́ю дꙋше́вною спаси́тєльныѧ  пꙋти̑ проше́лъ є҆сѝ, и҆ го́рдаго ѕмі́ѧ воздержа́нїемъ  оу҆би́лъ є҆сѝ: нбⷭ҇наѧ же вѡ́инства оу҆диви́лъ є҆сѝ  терпѣ́нїемъ твои́мъ, чи́стое прїѧ́телище дх҃а прест҃а́гѡ,  ѻ҆́ч҃е, бы́лъ є҆сѝ. и҆ сегѡ̀ ра́ди ѿ вседѣ́тельныѧ  десни́цы вѣнча́лсѧ є҆сѝ, и҆ чꙋде́съ дарова́нїй ѿ негѡ̀  сподо́билсѧ є҆сѝ: молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ воскрⷭ҇нъ. 
Вхо́дъ. Прокі́менъ днѐ. Чтє́нїѧ г҃: пи́саны сегѡ̀  мѣ́сѧца въ ѕ҃ де́нь, Варлаа́мꙋ хꙋ́тынскомꙋ. 
На лїті́и стїхи̑ры, гла́съ а҃: 
Дне́сь ликовствꙋ́етъ ра́достнѡ бжⷭ҇твеннаѧ и҆  вели́каѧ ла́ѵра, и҆ хва́литсѧ твои́ми бг҃оꙋго́дными  дѣѧ̑нїи, и҆мѣ́ющи твоѧ̑ ст҃ы̑ѧ мо́щи, бл҃же́нне ні́кѡне,  ѿ ни́хже ст҃ы́ню почерпа́емъ ѻ҆би́льнѡ: подаю́тъ бо  здра́вїе съ вѣ́рою притека́ющымъ къ честнѣ́й твое́й  ра́цѣ. тѣ́мже, просвѣ́щшесѧ тобо́ю, глаго́лемъ: сподо́би  и҆ на́съ сла́вы нбⷭ҇ныѧ хрⷭ҇то́вы, бл҃же́нне, и҆ твоѐ  ста́до сохранѧ́й, и҆ спасѝ дꙋ́шы на́шѧ. 
Гла́съ в҃: 
Па́мѧть твоѧ̀ во вѣ́къ пребыва́етъ, прпⷣбне  ѻ҆́ч҃е ні́кѡне, и҆ кро́тость се́рдца твоегѡ̀, оу҆го́дниче  хрⷭ҇то́въ бл҃же́нне, просїѧ̀ па́че со́лнечнагѡ сїѧ́нїѧ,  ѡ҆зарѧ́ющи вѣ́рныхъ сердца̀: и҆́бо вои́стиннꙋ честна́ѧ  ра́ка бжⷭ҇твенныхъ моще́й твои́хъ, ꙗ҆́кѡ трꙋба̀ велегла́снѡ  свидѣ́тельствꙋетъ, благоꙋха́ющи бл҃года́тїю прест҃а́гѡ  дх҃а, и҆ прогонѧ́ющи мра́къ грѣхо́вный, и҆ на́съ наꙋча́ющи  бл҃годари́ти и҆ сла́вити бг҃а, тебѐ просла́вльшаго. 
Гла́съ г҃: 
Ве́лїѧ сла́ва житїѧ̀ твоегѡ̀, ѻ҆́ч҃е на́шъ ні́кѡне,  всѧ̑, ꙗ҆̀же земна̑ѧ, ѡ҆ста́вивъ, є҆ди́наго хрⷭ҇та̀  возлюби́лъ є҆сѝ, и҆ томꙋ̀ слꙋжа̀ чи́стою со́вѣстїю, на  землѝ а҆́гг҃льски пожи́лъ є҆сѝ, де́мѡнскаѧ вышє́нїѧ  разори́лъ є҆сѝ, возше́дъ на высотꙋ̀ нбⷭ҇нꙋю: бл҃же́нъ  є҆сѝ, ꙗ҆́кѡ та́кѡ хрⷭ҇тꙋ̀ (с. 297) рабо́тавъ. тѣ́мже и҆  мы̀, тобо́ю пꙋ́ть жи́зни позна́вше, тѧ̀ непреста́ннѡ  оу҆блажа́емъ. 
Сла́ва, гла́съ в҃: 
Прпⷣбне и҆ бг҃облаже́нне ѻ҆́ч҃е на́шъ ні́кѡне,  гра́дъ живꙋ́щїй бж҃їй, вы́ше ра́зꙋма бл҃ги́хъ воспрїѧ́лъ  є҆сѝ жела̑нїѧ: а҆́гг҃льское житїѐ соверши́въ, и҆ ны́нѣ  на нб҃сѣ́хъ водворѧ́ешисѧ, и҆спе́рва подо́бнꙋ добро́тꙋ  ѻ҆́браза сохрани́въ, и҆ на подо́бствїе, ꙗ҆́коже мо́щно,  восхо́дъ безпа́костнѡ ѡ҆брѣ́тъ, и҆ бг҃ꙋ со дерзнове́нїемъ  предстоѧ̀, зерца́ломъ разꙋ́мнымъ чи́стѡ зри́ши ст҃ꙋ́ю  трⷪ҇цꙋ, за чтꙋ́щыѧ тѧ̀ вѣ́рою и҆ любо́вїю помоли́сѧ,  ѻ҆́ч҃е на́шъ ні́кѡне. 
И҆ ны́нѣ, бг҃оро́диченъ воскрⷭ҇нъ: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѿ ю҆́ности ѻ҆те́ческомꙋ житїю̀ ꙳ поревнова́въ во  все́мъ, прпⷣбне: ꙳ тѣ́мже ѡ҆ста́вилъ є҆сѝ всѧ̑, ꙳ ꙗ҆̀же  въ мі́рѣ, житє́йскаѧ мꙋдрова̑нїѧ, ꙳ молѧ̀ ѡ҆ на́съ  чл҃вѣколю́бца. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Послꙋша́нїѧ ѿ се́рдца жела́ѧ, мꙋ́дре, ꙳ мі́ра и҆  сꙋ́щихъ въ не́мъ жите́йскихъ ѿре́клсѧ є҆сѝ. ꙳ и҆ сегѡ̀  ра́ди въ вы́шнихъ ꙳ со а҆́гг҃лы хрⷭ҇тꙋ̀ предстои́ши, ꙳ ѡ҆  всѣ́хъ молѧ́сѧ. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми. 
А҆́ще и҆ ю҆́нъ тѣ́ломъ, ꙳ прпⷣбне ні́кѡне, ꙳ но  многолѣ́тныхъ житїе́мъ превозше́лъ є҆сѝ, ꙳ всѐ плотско́е  мꙋдрова́нїе ѿсѣ́къ, ꙳ прпⷣбномꙋ послꙋша́нїю повинꙋ́лсѧ  є҆сѝ. 
Сла́ва, гла́съ и҃. Самогла́сенъ: 
Помышлѧ́ѧ ѻ҆́но житїѐ, и҆ вѣ́къ пребыва́ющїй,  вѣ́къ се́й, ꙗ҆́кѡ маловре́мененъ, ѡ҆ста́вилъ є҆сѝ, и҆  потща́лсѧ є҆сѝ тлѣ́ющими нетлѣ̑ннаѧ стѧжа́ти:  ѿѻнꙋ́дꙋже и҆ тѣ́ло порабо́тилъ є҆сѝ дꙋ́хꙋ, да хрⷭ҇та̀  є҆ди́наго приѡбрѧ́щеши. є҆го́же молѝ спасти́сѧ всѣ̑мъ,  любо́вїю свѧще́ннꙋю па́мѧть твою̀ въ пѣ́снехъ при́снѡ  почита́ющымъ. 
И҆ ны́нѣ, бг҃оро́диченъ. (с. 298) 
Тропа́рь, гла́съ: Послꙋша́нїѧ до́брый рачи́тель  бы́въ: 
Пи́санъ на ма́лѣй вече́рни. 
Сла́ва, и҆ ны́нѣ, бг҃оро́диченъ воскрⷭ҇нъ, по  гла́сꙋ. 
На оу҆́трени, на Бг҃ъ гдⷭ҇ь, тропа́рь ст҃а́гѡ,  два́жды. 
Сла́ва, и҆ ны́нѣ, бг҃оро́диченъ: 
По а҃ стїхосло́вїи сѣда́ленъ, гла́съ д҃. Поⷣ:  Ꙗ҆ви́лсѧ є҆сѝ дне́сь: 
Вѣ́къ, и҆́же на землѝ, ꙗ҆́кѡ преходѧ́щїй  возненави́дѣвъ, бл҃же́нне, и҆ вѣ́къ ѻ҆́нъ, ꙗ҆́кѡ не  преходѧ́щїй, ѿ се́рдца возлюби́въ, є҆мꙋ́же и҆  наслѣ́дникъ ꙗ҆ви́лсѧ є҆сѝ, ѡ҆ всѣ́хъ на́съ хрⷭ҇та̀  молѝ, при́снѡ въ пѣ́снехъ, прпⷣбне, твою̀ па́мѧть  почита́ющихъ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее во страсте́хъ земноро́дныхъ ме́ртвенное  сꙋщество̀, и҆ воздви́гла є҆сѝ всѧ̑ ѿ сме́рти къ жи́зни  нетлѣ́нїѧ. тѣ́мже тѧ̀ по до́лгꙋ блажи́мъ всѝ, дв҃о  препросла́вленнаѧ, ꙗ҆́коже прорекла̀ є҆сѝ. 
По в҃ стїхосло́вїи, сѣда́ленъ, гла́съ в҃. Поⷣ:  Милосе́рдїѧ сꙋ́щи: 
Мона́шеское житїѐ ѿ се́рдца, прпⷣбне,  возлюби́въ, и҆ сегѡ̀ ра́ди мі́ръ, и҆ ꙗ҆̀же въ мі́рѣ  возненави́дѣвъ, блаже́нне ні́кѡне, дꙋхо́вномꙋ твоемꙋ̀  ѻ҆тцꙋ̀ послꙋша́нїемъ и҆́скреннимъ вда́лсѧ є҆сѝ. съ ни́мже  гдⷭ҇ꙋ моли́сѧ спасти́сѧ всѣ̑мъ на́мъ. 
Два́жды. 
Сла́ва, и҆ ны́нѣ, бг҃оро́диченъ: 
Милосе́рдїѧ сꙋ́щи и҆сто́чникъ, ми́лости сподо́би  на́съ, бцⷣе, при́зри на лю́ди согрѣши́вшыѧ, ꙗ҆вѝ, ꙗ҆́кѡ  при́снѡ, си́лꙋ твою̀: на тѧ́ бо оу҆пова́ющи, ра́дꙋйсѧ,  вопїе́мъ тѝ, ꙗ҆́коже и҆ногда̀ гаврїи́лъ, безпло́тныхъ  а҆рхїстрати́гъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Мꙋ́дрости и҆змла́да подо́бїю навы́къ, и҆ сегѡ̀ ра́ди  (с. 299) всѧ̑, ꙗ҆̀же въ мі́рѣ, возненави́дѣвъ, прпⷣбне,  хрⷭ҇та̀ є҆ди́наго возлюби́лъ є҆сѝ. ѿѻнꙋ́дꙋже  дꙋхо́вномꙋ твоемꙋ̀ ѻ҆тцꙋ̀, всеконе́чнѡ послꙋша́нїю вда́лсѧ  є҆сѝ, ѿ негѡ́же тоѧ́же ѻ҆би́тели па́стырь пресла́внѡ  оу҆строѧ́ешисѧ, и҆ мнѡ́гимъ въ добродѣ́тели ѻ҆́бразъ  бы́въ: съ ни́мже моли́сѧ гдⷭ҇ꙋ, ні́кѡне прпⷣбне, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе матѳе́а,  зача́ло м҃г. 
По н҃-мъ ѱалмѣ̀, стїхи́ра, гла́съ ѕ҃: 
Ѿ ю҆́ности, прпⷣбне, и҆зво́лилъ є҆сѝ бг҃ꙋ  рабо́тати, тогда̀ дꙋхо́вное раче́нїе распалѝ дꙋ́шꙋ твою̀,  и҆ вско́рѣ, роди́тели ѡ҆ста́вивъ, вели́кагѡ ѻ҆тца̀  дости́глъ є҆сѝ. ѻ҆́нъ же, ви́дѣвъ твоѐ дꙋше́вное  жела́нїе, вма́лѣ и҆скꙋше́нїе налага́етъ, да тѧ̀ сотвори́тъ  теплѣ́йша рачи́телѧ: ты́ же смире́нїе показꙋ́еши,  рече́ннагѡ ѻ҆тце́мъ достиза́еши, и҆ ѿ негѡ̀ навы́клъ  є҆сѝ добродѣ́телемъ, ко ѻ҆тцꙋ̀ па́ки возвраща́ешисѧ, и҆  па́стырь поставлѧ́ешисѧ. и҆ ны́нѣ, преблаже́нне ні́кѡне,  предстоѧ̀ прⷭ҇то́лꙋ всѣ́хъ цр҃ѧ̀, и҆спросѝ ми́ръ мі́рꙋ, и҆  цр҃кви рѡссі́йстѣй оу҆твержде́нїе, и҆ спасе́нїе дꙋша́мъ  на́шымъ. (с. 300) 
Канѡ́нъ бцⷣы со і҆рмосо́мъ на ѕ҃, и҆ прпⷣбнагѡ  канѡ́нъ на и҃. 
Творе́нїе пахѡ́мїа і҆еромона́ха, и҆́же ѿ ст҃ы́ѧ  горы̀, є҆гѡ́же краегране́сїе: Похвалꙋ̀ блаже́нномꙋ  ні́кѡнꙋ ткꙋ̀. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Премꙋ́дростїю ра́зꙋма оу҆краша́емь, прпⷣбне  ні́кѡне, ве́сь хрⷭ҇тꙋ̀ порабо́тилсѧ є҆сѝ, къ немꙋ̀  жела́нїе твоѐ и҆мѣ́ѧ: є҆го́же молѝ, спастѝ ѿ бѣ́дъ  пою́щыѧ тѧ̀. 
Ѡ҆ всѣ́хъ хрⷭ҇та̀ молѝ, прпⷣбне ні́кѡне, па́мѧть  твою̀ любо́вїю пою́щихъ, и҆зба́витисѧ вѣ́чнагѡ мꙋче́нїѧ, да  тебѐ всѝ, ꙗ҆́кѡ те́пла предста́телѧ, пѣ́сньми  велича́емъ. 
Хрⷭ҇тꙋ̀ ве́сь порабо́тивсѧ, прпⷣбне ні́кѡне, и҆ къ  немꙋ̀ всѐ жела́нїе и҆мѣ́ѧ, и҆ тогѡ̀ ра́ди любвѐ мі́ра съ  жела́ньми є҆гѡ̀ ѿре́ксѧ. сегѡ̀ ра́ди тѧ̀ всѝ пѣ́сньми  оу҆блажа́емъ, ні́кѡне всебл҃же́нне. 
Всѐ твоѐ жела́нїе къ бг҃ꙋ мꙋ́жески впери́въ, въ  вы́шнихъ селе́нїе сотвори́лъ є҆сѝ пресла́внѡ. тѣ́мже тѧ̀  пѣ́сньми, блаже́нне ні́кѡне, почита́емъ. 
А҆́ще и҆ дале́че житїе́мъ, но бли́зъ вѣ́рою и҆  любо́вїю дꙋхо́внагѡ твоегѡ̀ настоѧ́телѧ, и҆ съ ни́мъ вкꙋ́пѣ  пресла́внѡ чꙋдеса̀ твори́ши, вкꙋ́пѣ же и҆ бг҃ꙋ предстоитѐ,  ѡ҆ всѣ́хъ на́съ молѧ́щесѧ. 
Бг҃оро́диченъ: 
Мꙋ́дрости премꙋ́дростныѧ прїѧ́телище была̀ є҆сѝ,  пренепоро́чнаѧ: сво́й бо хра́мъ ѿ твои́хъ пречⷭ҇тыхъ  крове́й, чⷭ҇таѧ, созда́ти благоизво́ли на спасе́нїе на́ше. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, (с. 301) ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Лю́ди всѧ̑, тебѐ вѣ́дꙋщыѧ и҆ застꙋпле́нїѧ твоегѡ̀  ча́ющыѧ не пре́зри, ѻ҆́ч҃е: но, є҆ли́кѡ мо́щно,  предста́тельствꙋй, всѣ̑мъ полє́знаѧ просѧ̀ моли́твами  твои́ми. 
Оу҆пова́нїе и҆мѣ́лъ є҆сѝ, блаже́нне ні́кѡне, и҆  прибѣ́жище, всѣ́хъ бг҃а: того̀ молѝ, мо́лимъ тѧ̀, ѡ҆  на́съ любо́вїю воспѣва́ющихъ тѧ̀, приснопа́мѧтне. 
Бжⷭ҇твеннымъ жела́нїемъ, прпⷣбне ні́кѡне,  разжига́емь, мїрскꙋ́ю красотꙋ̀ преѡби́дѣлъ є҆сѝ,  мона́шеское житїѐ возлюби́въ. тѣ́мже бы́лъ є҆сѝ  прпⷣбнымъ є҆диножи́тель и҆ пра́вєднымъ. 
Бг҃оро́диченъ: 
И҆сцѣле́нїй тѧ̀ и҆сто́чникъ, въ твою̀ оу҆тро́бꙋ  вше́дъ, показа̀, мт҃и бж҃їѧ пречⷭ҇таѧ, мою̀ оу҆̀бо дꙋ́шꙋ  и҆сцѣлѝ. 
Сѣда́ленъ, гла́съ г҃: 
Оу҆крѣплѧ́емь бжⷭ҇твенною си́лою, прпⷣбне  ні́кѡне, возмо́глъ є҆сѝ ѡ҆скꙋдѣ́нїе, ѿ безбо́жныхъ  а҆га́рѧнъ бы́вшее, напо́лнити: це́рковь бо но́вꙋ и҆  ѻ҆би́тель краснѣ́йшꙋ па́че воздви́глъ є҆сѝ. тѣ́мже тѧ̀  всѝ оу҆блажа́емъ. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Невозвра́тнѡ ше́ствовавъ вводѧ́щїй пꙋ́ть къ нбⷭ҇номꙋ  гра́дꙋ, ні́кѡне прпⷣбне, и҆дѣ́же наста́ви тѧ̀ ст҃ы́й дх҃ъ,  ѻ҆би́тель и҆мѣ́ѧ се́рдце твоѐ. (с. 302) 
Смире́нїе возносѧ́щее, ні́кѡне бл҃же́нне, въ се́рдцы  и҆мѣ́лъ є҆сѝ: ѿѻнꙋ́дꙋже тѧ̀ и҆ мы̀ мо́лимъ  оу҆ще́дрити смире́нїе на́ше. 
Страстьмѝ разли́чными коле́блємыѧ, и҆ вѣ́рою  притека́ющыѧ къ твоемꙋ̀ гро́бꙋ, бл҃же́нне ні́кѡне, ст҃ы́мъ  твои́мъ хода́тайствомъ всѧ̑ посѣтѝ ми́лостивнѡ къ  человѣколю́бцꙋ. 
Мра́къ страсте́й ѿ се́рдца твоегѡ̀ ты̀, прпⷣбне  ні́кѡне, ѡ҆чи́стивъ, хрⷭ҇то́ва повелѣ́нїѧ вои́стиннꙋ  свѣ́тъ прїе́мъ, въ постѣ̀ просїѧ́лъ є҆сѝ, оу҆мертви́въ  тѣ́ло, дꙋ́хомъ же, ні́кѡне, ѡ҆жи́лъ є҆сѝ. 
Бг҃оро́диченъ: 
Ѡ҆чище́нїе всѣ́хъ земны́хъ, вѣ́рою молю̀ и҆  припа́даю, бл҃гослове́ннаѧ: моли́твами твои́ми сꙋдїю̀ и҆  сн҃а твоего̀ ми́лостива сотворѝ, ꙗ҆́кѡ да по до́лгꙋ  сла́влю тѧ̀. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Оу҆́зкїй и҆ приско́рбный пꙋ́ть ше́ствовалъ є҆сѝ,  прпⷣбне ні́кѡне, восхожде́ньми бжⷭ҇твенными се́рдца  твоегѡ̀, а҆́може ѻ҆ц҃а̀ твоегѡ̀ наста́виша тѧ̀ моли̑твы. 
Ѿ грѣхо́вныхъ болѣ́зней мѧ̀ ѡ҆блегчѝ  ско́рбныхъ, и҆ се́рдца моегѡ̀ лю́тость оу҆толѝ, и҆  согрѣше́нїй ѡ҆ставле́нїе и҆спросѝ: и҆́маши бо послꙋ́шающа  хрⷭ҇та̀ чи́стыѧ твоеѧ̀ моли́твы. 
Стра̑сти тѣлє́сныѧ воздержа́нїемъ, ѻ҆́ч҃е,  оу҆вѧди́въ, ꙗ҆́кѡ дре́во многопло́дное, пло́дъ чꙋ́денъ  прино́сиши бг҃ꙋ, своѧ̑ чꙋ̑днаѧ и҆справлє́нїѧ, ні́кѡне  прпⷣбне. 
Всесвѣ́тлый свѣти́льникъ ꙗ҆ви́лсѧ є҆сѝ,  ѡ҆зарѧ́ѧ пою́щыѧ тѧ̀, ні́кѡне прпⷣбне. и҆ сегѡ̀ ра́ди  мо́лимъ тѧ̀: вѣ́чнагѡ мꙋче́нїѧ и҆зба́ви ны̀, пою́щыѧ тѧ̀.  (с. 303) 
Бг҃оро́диченъ: 
Оу҆ма̀ моегѡ̀ оу҆врачꙋ́й и҆зстꙋпле́нїе,  всенепоро́чнаѧ, и҆ и҆сцѣлѝ стра̑сти дꙋшє́вныѧ, и҆  оу҆ны́нїѧ тмꙋ̀ ѿженѝ, ꙗ҆́кѡ да восхвалю́ тѧ по  достоѧ́нїю, бцⷣе всепѣ́таѧ. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Своѐ се́рдце, прпⷣбне ні́кѡне, ст҃ы́ѧ трⷪ҇цы  жили́ще и҆ до́мъ созда́лъ є҆сѝ. всѝ, вѣ́рою притека́ющїи  къ честнѣ́й твое́й ра́цѣ, просвѣще́нїе, и҆ ѡ҆свѧще́нїе,  и҆ ѡ҆чище́нїе, всебл҃же́нне ні́кѡне, прїе́млемъ. 
Твоѧ̑ всебл҃же́нне ні́кѡне, свѧщє́нныѧ и҆ всест҃ы̑ѧ  мѡ́щи, во гро́бѣ лежа́ще, недꙋ́ги врачꙋ́ютъ, де́мѡнскїѧ же  полкѝ прогонѧ́ютъ всегда̀, вѣ̑рнымъ же и҆сточа́ютъ  и҆сцѣлє́нїѧ ѻ҆би̑льнаѧ, тебѐ по достоѧ́нїю при́снѡ  блажа́щымъ. 
Ꙗ҆́кѡ ве́сь хрⷭ҇тꙋ̀ приближа́ѧсѧ ꙗ҆снѣ́йши,  помѧнѝ всѣ́хъ, вѣ́рою помина́ющихъ тѧ̀, ні́кѡне  всече́стне, грѣхѡ́въ проще́нїѧ оу҆ хрⷭ҇та̀ просѧ̀, и҆  нбⷭ҇нагѡ црⷭ҇твїѧ воспрїѧ́тїѧ. 
Бг҃оро́диченъ: 
Є҆ди́на всѣ̑мъ поможе́нїе, помозѝ на́мъ  бѣ́дствꙋющымъ, и҆ рꙋ́кꙋ пода́ждь, и҆ къ приста́нищꙋ введѝ  спасе́нїѧ, ѻ҆трокови́це бг҃облагода́тнаѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Дꙋхо́вномꙋ твоемꙋ̀ настоѧ́телю, ѻ҆́ч҃е ні́кѡне,  всѧ́чески прилѣпи́всѧ, и҆ ѿ негѡ̀ наставлѧ́емь, во все́мъ  хрⷭ҇то́ви порабо́тивсѧ, мона́хѡвъ бы́лъ є҆сѝ  чинонача́льникъ, и҆ прпⷣбныхъ сожи́тель: съ ни́миже хрⷭ҇та̀  бг҃а молѝ непреста́ннѡ ѡ҆ всѣ́хъ на́съ. 
І҆́косъ: 
Ка́кѡ возмогꙋ̀ воспѣ́ти твоѧ̑ и҆справлє́нїѧ; и҆лѝ  и҆зрещѝ трꙋды̀ твоѧ̑, и҆́миже трꙋди́лсѧ є҆сѝ по ѻ҆тцѣ̀  твое́мъ, (с. 304) а҆́ще не ты̀ пода́си мѝ сло́во,  недосто́йномꙋ рабꙋ̀ твоемꙋ̀; ты́ бо бы́лъ є҆сѝ по ѻ҆тцѣ̀  мона́хѡвъ нача́льникъ: съ ни́миже хрⷭ҇та̀ бг҃а молѝ  непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Всѧ̑ мимотекꙋ̑щаѧ привре́мєннаѧ пристра̑стїѧ,  прпⷣбне ні́кѡне, ѿрази́въ, всю̀ наде́ждꙋ къ бг҃ꙋ стѧжа́лъ  є҆сѝ, и҆́мже дѣ́йствꙋеши пресла̑внаѧ чꙋдеса̀. 
Твоеѧ̀ дꙋшѝ тве́рдое, и҆ благостоѧ́нное ра́зꙋма,  прпⷣбне ні́кѡне, ника́коже лꙋка́вый возмо́же соврати́ти,  бг҃ꙋ помога́ющꙋ тѝ, досточꙋ́дне. 
Мі́рꙋ оу҆мертви́всѧ, бꙋ́дꙋщꙋю жи́знь наслѣ́дилъ  є҆сѝ, ѻ҆́ч҃е, и҆сцѣле́нїй бжⷭ҇твеннꙋю бл҃года́ть  и҆сточа́еши пою́щымъ: бл҃гослове́нъ бг҃ъ ѻ҆тє́цъ на́шихъ. 
Нельсти́внѡ навы́къ, пре́жде тебє̀ бы́вшихъ  ѻ҆тє́цъ по́стническомꙋ житїю̀, прпⷣбне: но тѣ́хъ  житїе́мъ пожи́въ, бг҃облаже́нне, воспѣва́ѧ: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Глаго́лѡмъ прⷪ҇ро́чєскимъ послѣ́дꙋюще, дв҃о, бцⷣꙋ  тѧ̀ и҆сповѣ́дꙋемъ: родила́ бо є҆сѝ ѻ҆троча̀, всѣ́хъ  дре́внѣйшее, є҆мманꙋ́илъ нарица́емое. є҆мꙋ́же зове́мъ:  бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Мꙋ́жествовавъ, побѣди́лъ є҆сѝ стра̑стнаѧ  взыгра̑нїѧ всѧ̑, оу҆́мъ просвѣще́нъ и҆мѣ́ѧ, возмо́глъ  є҆сѝ, ꙗ҆̀же ви́дѣ ѻ҆тца̀ (с. 305) творѧ́ща, сїѧ̑  дѣ́тели и҆спо́лнити: тѣ́мже тѧ̀ всѝ оу҆блажа́емъ,  ні́кѡне всеблаже́нне. 
Мы́слїю ѡ҆чище́нною, премꙋ́дре ні́кѡне, бг҃ꙋ  приближа́ѧсѧ, всѣ̑мъ всѧ́къ бы́въ, да хрⷭ҇та̀ приѡбрѧ́щеши.  тѣ́мже въ небє́сныѧ ѻ҆би́тєли всели́всѧ, прпⷣбне,  дерзнове́ннѡ зри́ши ст҃ꙋ́ю трⷪ҇цꙋ, ю҆́же непреста́ннѡ молѝ,  спастѝ всѧ̑ правосла́внѡ тѧ̀ почита́ющыѧ. 
Серпо́мъ моли́твъ, ѻ҆́ч҃е ні́кѡне, стра̑стнаѧ  тє́рнїѧ и҆зсѣ́къ, и҆ воздѣ́лавъ воздержа́нїѧ ра́ломъ  дꙋше́внꙋю зе́млю, вве́рглъ є҆сѝ сѣ́мена благоче́стїѧ въ  не́й: тѣ́мже и҆сцѣле́нїѧ плоды̀ пожина́еши. 
Добродѣ́телей тѧ̀ прїѧ́телище нарица́емъ,  преблаже́нне, ꙗ҆́кѡ молча́нїѧ дрꙋ́га, и҆ бдѣ́нїѧ  дѣ́лателѧ, и҆ ѻ҆́бразъ цѣломꙋ́дрїѧ, и҆ моли́твы жили́ще  некра́домое, и҆ чꙋде́съ сокро́вище, и҆ моли́твенника ѡ҆  почита́ющихъ па́мѧть твою̀, ні́кѡне блаже́нне. 
Бг҃оро́диченъ: 
Мт҃и бж҃їѧ всенепоро́чнаѧ, дꙋшѝ моеѧ̀ ꙗ҆́звы  и҆сцѣлѝ: сла̑сти оу҆толѝ пло́ти моеѧ̀, ѡ҆мраче́нное  се́рдце моѐ просвѣтѝ, и҆ оу҆мирѝ оу҆́мъ мо́й ѿ  всѧ́кагѡ вре́да, и҆ вра́жїихъ мѧ̀ и҆зба́ви напа́стей. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емъ, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Сле́зъ твои́хъ пролїѧ́нїемъ грѣхо́вный ѻ҆́гнь  погаси́лъ є҆сѝ, безстра́стїѧ же во́дꙋ и҆сцѣле́нїй  чи́стагѡ пи́ва пою́щымъ и҆сточа́еши, блаже́нне ні́кѡне  досточꙋ́дне. 
Ра́ка, и҆дѣ́же лежи́тъ ст҃о́е тѣ́ло твоѐ,  прпⷣбне ні́кѡне, чꙋде́съ благода́ть и҆сточа́етъ,  просвѣща́ющи на́шѧ дꙋ́шы и҆ тѣлеса̀, и҆ ѡ҆богаща́ющи,  предста́телѧ тѧ̀ те́пла, и҆ застꙋ́пника и҆мꙋ́щыѧ. (с. 306) 
Дне́сь съ на́ми собо́ри а҆́гг҃лъ и҆ прпⷣбныхъ  веселѧ́тсѧ, въ па́мѧть твою̀, бл҃же́нне ні́кѡне: съ ни́миже  помина́й ны̀, чтꙋ́щыѧ тѧ̀ вѣ́рнѡ, досточꙋ́дне. 
Оу҆ста́ви свѧще́нными твои́ми моли́твами  воздвиза́емое на ны̀ смꙋще́нїе, и҆ человѣ̑къ всѣ́хъ  ѡ҆ѕлобле́нїе, ꙗ҆́кѡ и҆мѣ́ѧ дерзнове́нїе ко влⷣцѣ и҆ бг҃ꙋ  на́шемꙋ, ні́кѡне досточꙋ́дне. 
Бг҃оро́диченъ: 
Ѽ па́че оу҆ма̀ чꙋде́съ твои́хъ! бж҃їѧ бо сло́ва  воплоти́вшагосѧ є҆ди́наго родила̀ є҆сѝ, па́че  є҆стества̀, мт҃и дв҃о, всѧ́чєскаѧ бжⷭ҇твеннымъ свои́мъ  хотѣ́нїемъ мꙋ́дрѣ держа́ща и҆ ѡ҆кормлѧ́юща. 
Свѣти́ленъ. 
Свѧты́ни хра́мъ бы́лъ є҆сѝ, прпⷣбне, по  бжⷭ҇твенномꙋ прича́стїю, ра́йскїй граждани́нъ, въ не́мже  наслажда́ешисѧ невозбра́ннѡ дре́ва зна́нїѧ, и҆ нетлѣ́нныѧ  сла́вы, па́мѧть творѧ̀, ні́кѡне прпⷣбне, ѡ҆ и҆̀же вѣ́рою  хва́лѧщихъ тѧ̀, ѻ҆́ч҃е, бг҃омꙋ́дре. 
Два́жды. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, вѣ́рныхъ похвало̀: ра́дꙋйсѧ, прпⷣбныхъ  оу҆твержде́нїе: ра́дꙋйсѧ, правосла́вныхъ сла́во: ра́дꙋйсѧ,  свѣ́те сꙋ́щихъ во тмѣ̀: ра́дꙋйсѧ, хра́ме прест҃ы́й:  ра́дꙋйсѧ, бж҃їй раю̀: ра́дꙋйсѧ, клѧ́твы разрѣше́нїе,  бл҃гослове́ннаѧ марі́е. 
На хвали́техъ стїхи̑ры, на д҃, гла́съ ѕ҃. Подо́бенъ:  Всѐ ѿло́жше: 
Вели̑каѧ и҆справлє́нїѧ ꙳ по́стническихъ пѡ́двигъ, ꙳  вели́кагѡ ѻ҆тца̀ вои́стиннꙋ чꙋ́днагѡ се́ргїа, ꙳ ні́кѡне  бл҃же́нне, привлеко́ша тѧ̀ жела́ннѣ ꙳ по́стническомꙋ  сосло́вїю, ꙳ и҆ ди́внѡ добродѣ́телемъ є҆гѡ̀ воѡбра́жсѧ ꙳  томꙋ̀ сожи́тїемъ, ꙳ и҆ сострада́лецъ подвигѡ́мъ  до́блественъ, ꙳ ꙗ҆́кѡ оу҆чени́къ тогѡ̀ и҆́стиненъ, ꙳  оу҆чи́тель же хꙋдо́женъ тогѡ̀ ча́дѡмъ. ꙳ и҆ ны́нѣ моли́сѧ,  прпⷣбне, ꙳ поми́ловатисѧ дꙋша́мъ на́шымъ. 
Два́жды. (с. 307) 
Мно́жество пѡ́двигъ ꙳ и҆ по́тѡвъ твои́хъ  по́стническихъ, ꙳ раздражи́ша сопоста́та пра́ведныхъ: ꙳  наведе́ бо ꙗ҆зы́ки раскопа́ти жили́ще честно́е, ꙳ но по́ты  прпⷣбнагѡ вели́кагѡ се́ргїа во вѣ́ки сїѧ́ютъ предъ бг҃омъ.  ꙳ тѣ́мже тобо́ю па́че оу҆твердѝ, ꙳ и҆ бо́льше сїѐ  распространѝ: ꙳ но мо́лимъ тѧ̀. прпⷣбне, ꙳ подви́гнꙋвъ  вели́каго на моли́твꙋ, ꙳ возбранѧ́й при́снѡ ва̑рваръ  стремле́нїе, ꙳ и҆ никогда́же попꙋстѝ ѡ҆бори́ти, ꙳ ні́кѡне  бл҃же́нне. 
Дре́во добровѣ́твенно, ꙳ сѣ́нно и҆ благопло́дно, ꙳  на вода́хъ прекра́снѡ жи́зненныхъ ꙳ вои́стиннꙋ насажде́нное,  пита́ющее приходѧ́щыѧ, и҆ ѡ҆сѣнѧ́ющее ѡ҆палѧ́ємыѧ, ꙳ ты̀  є҆сѝ, ѻ҆́ч҃е прпⷣбне, ꙳ напаѧ́емь оу҆чє́нїи се́ргїа, ꙳  и҆́миже пита́лъ є҆сѝ твоѧ̑ оу҆ченикѝ. ꙳ тѣ́мже мо́лимъ  тѧ̀: ѡ҆сѣнѝ лю́ди, застꙋпа́ѧ ѿ ꙗ҆зы́ческихъ наше́ствїй,  ꙳ низлага́ѧ и҆̀хъ пре́жде воста́нїѧ: ꙳ на́съ же въ ми́рѣ  соблюдѝ, ꙳ ні́кѡне, твои́ми моли́твами. 
Сла́ва, гла́съ в҃. Самогла́сенъ: 
Па́мѧть пра́ведника, ра́дость боѧ́щихсѧ гдⷭ҇а,  хвала́ бо є҆го̀ сла́дость вѣ́рныхъ є҆́сть: бл҃же́нъ бо  вои́стиннꙋ, є҆го́же и҆збра̀ и҆ прїѧ́тъ гдⷭ҇ь. тѣ́мже мы̀,  веселѧ́щесѧ, почита́емъ па́мѧть прпⷣбнагѡ: є҆мꙋ́же ны́нѣ  въ па́мѧть є҆гѡ̀ молѧ́щесѧ, ꙗ҆́кѡ и҆мꙋ́щꙋ дерзнове́нїе, ѡ҆  побѣ́дѣ на́мъ на ꙗ҆зы́ки проти̑вныѧ, є҆́же низложи́ти  востаю́щыѧ непра́веднѡ, пода́ти же ми́ръ мі́рꙋ, и҆ цр҃квамъ  є҆диномы́слїе, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: 
На лїтꙋргі́и, Бл҃жє́нна ѿ канѡ́на ст҃а́гѡ, пѣ́снь  г҃ и҆ ѕ҃ Прокі́менъ, гла́съ з҃: Честна̀ предъ гдⷭ҇емъ  сме́рть прпⷣбныхъ є҆гѡ̀: Сті́хъ: Что̀ возда́мъ  гдⷭ҇еви: А҆пⷭ҇лъ къ гала́тѡмъ, зача́ло сг҃і. А҆ллилꙋ́їа  гла́съ ѕ҃: Блаже́нъ мꙋ́жъ, боѧ́йсѧ гдⷭ҇а: Є҆ѵⷢ҇лїе  матѳе́а, зача́ло і҃. Прича́стенъ: Въ па́мѧть  вѣ́чнꙋю: 


(с. 308) 
Мѣ́сѧца тогѡ́же въ и҃і-й де́нь. 
Ст҃ы́хъ мч҃никъ, платѡ́на и҆ рѡма́на. 
На Гдⷭ҇и, воззва́хъ, стїхи̑ры ст҃а́гѡ платѡ́на,  гла́съ и҃. 
Подо́бенъ: Ѽ пресла́внагѡ чꙋдесѐ! 
По́лнъ до́блїѧ мꙋ́дрости, ꙳ оу҆де́съ ѿрѣ́занїе,  и҆ сѣче́нїе тѣлесѐ, ꙳ и҆ ѻ҆́гнь несте́рпимый, ꙳ гла́дъ  и҆ сме́рть, ꙳ мꙋ́жественнѣйшимъ нра́вомъ претерпѣ́лъ  є҆сѝ, ꙳ вѣ́чнѡ предлежа́щꙋю тебѣ̀ сла́вꙋ ꙳ ѡ҆жида́ѧ  непрестаю́щꙋю, ꙳ и҆ предзрѧ̀ вѣ́чнꙋющее блаже́нство. 
Всѧ́кое преше́дъ чꙋ́вство, ꙳ и҆ къ вы́шнѣй жи́зни ꙳  преложи́въ мы́сль, ꙳ по́мысломъ бг҃омꙋ́дрымъ, ꙳ и҆ дꙋше́ю  великомꙋ́дренною, ꙳ хꙋ́дость и҆ смире́нїе, ꙳ ви́димыхъ  небре́глъ є҆сѝ. ꙳ тѣ́мже стрꙋ́жемь, и҆ ѻ҆гне́мъ пали́мь  за хрⷭ҇та̀, мч҃ниче, ꙳ до́блественнѣйше претерпѣ́лъ  є҆сѝ. 
Всѧ́кое вра́жїе наше́ствїе, ꙳ и҆ гони́телей  стремлє́нїѧ, ꙳ разрꙋши́лъ є҆сѝ бл҃года́тїю, побѣ́ды  вѣнце́мъ ꙳ вѣнча́лсѧ є҆сѝ, всебога́те, ꙳ нетлѣ́ннагѡ  весе́лїѧ, ꙳ и҆ неизглаго́ланнагѡ сподоблѧ́емь бжⷭ҇твеннагѡ  сїѧ́нїѧ: ꙳ и҆дѣ́же ны́нѣ сы́й, ꙳ грѣхѡ́въ и҆спросѝ  ѡ҆ставле́нїе благохва́лѧщымъ тѧ̀. 
И҆́ны стїхи̑ры ст҃а́гѡ рѡма́на, гла́съ д҃. Подо́бенъ:  Ꙗ҆́кѡ до́блѧ: 
Посто́мъ разжиза́емь, ꙳ страда́нїемъ тѣсни́мь, ꙳ и҆  мно́гими мꙋ́ками оу҆мꙋча́емь, ꙳ ме́чь бы́въ  ѻ҆боюдꙋѻ́стръ, ꙳ ссѣка́ѧ полкѝ де́мѡнскїѧ, рѡма́не, ꙳  страда́льцєвъ оу҆добре́нїе, ꙳ бжⷭ҇твеннаѧ похвало̀, ꙳  честно́е цр҃кве оу҆краше́нїе, ꙳ свое́ю кро́вїю  сконча́вшихсѧ, всехва́льне. 
Растѧза́емь и҆ стрꙋ́жемь, ꙳ и҆ въ темни́цѣ (с. 309)  заключа́емь, ꙳ и҆ ѧ҆зы́къ, сла́вне, ѿе́млемь, ꙳ и҆  чє́люсти сокрꙋша́ємы, ꙳ и҆ коне́цъ бл҃же́нный нꙋ́жднымъ  оу҆давле́нїемъ, страстоте́рпче, прїе́млѧ, ꙳ непоколеби́мь  и҆ непрекло́ненъ ꙗ҆ви́лсѧ є҆сѝ, ꙳ содѣ́йствомъ, рѡма́не,  бжⷭ҇твеннагѡ дх҃а: ꙳ тѣ́мже вѣ́рнѡ восхвалѧ́емъ тѧ̀. 
Виті́йствꙋетъ младе́нецъ, ꙳ и҆ оу҆дивлѧ́етъ  безꙋ̑мныѧ, ꙳ и҆ чⷭ҇тны́ми противлє́нїи оу҆краша́етсѧ, ꙳ и҆  сконча́нїемъ просвѣща́етсѧ, ꙳ ѡ҆богаща́етсѧ благосла́вїемъ  ст҃ы́хъ страда́лєцъ, ꙳ и҆́хже ре́вность стѧжа̀,  достобл҃же́нне, ꙳ рѡма́не доблемꙋ́дре. ꙳ съ ни́миже  рѣше́нїе долгѡ́въ всѣ̑мъ на́мъ ꙳ низпосла́ти моли́сѧ. 
Сла́ва, гла́съ ѕ҃. Самогла́сенъ: 
Стра̑шныѧ и҆ пресла̑вныѧ побѣ̑ды, гдⷭ҇и, мч҃ника  твоегѡ̀: ры́барей бо поревнова́въ дерзнове́нїю, и҆  мрежеплете́ннымъ бг҃осло́вїемъ платѡ́ново басносло́вїе, и҆  і҆стори́ческое кощꙋ́нство, словесы̀ и҆ дѣ́лы растерза̀:  ко́жи ѡ҆дира́емѣ, и҆ главѣ̀ ѿсѣца́емѣ, лїѧ́нїемъ  крове́й є҆гѡ̀ врага̀ оу҆давѝ. но, ѽ мч҃никѡвъ  оу҆добре́нїе! со дерзнове́нїемъ проповѣ́давый и҆́мѧ  хрⷭ҇то́во вели́кое, и҆спросѝ, чꙋдотво́рче платѡ́не  всеблаже́нне, пода́ти дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное, є҆́же ви́жꙋ, та́инство, сн҃е  мо́й: ка́кѡ на дре́вѣ оу҆мира́еши, пло́тїю повѣ́шенъ,  жи́зни пода́телю; 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти. тѣ́хъ моли́твами спасѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. (с. 310) 
На оу҆́трени канѡ́нъ ѻ҆ктѡ́иха є҆ди́нъ, и҆ ст҃ы́хъ  два̀. 
Канѡ́нъ ст҃а́гѡ платѡ́на, є҆гѡ́же краегране́сїе: 
Твои́хъ похва́лъ, ѽ платѡ́не! пою̀ широтꙋ̀.  Ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре: і҆и҃лѧ же бѣглеца̀ пѣшехо́дца спасѐ,  пѣ́снь бг҃ови воспѣва́юща. 
Вѣ́чнагѡ црⷭ҇твїѧ, сла́вне, чистѣ́йшꙋю проходѧ̀  широтꙋ̀, ѿ всѧ́кїѧ ско́рби и҆ напа́стей тѣсноты̀, пою́щыѧ  тѧ̀ спасѝ, невозвра́тнѡ ше́ствꙋющыѧ къ нбⷭ҇нѣй стезѝ  вводѧ̀. 
Ѡ҆гражде́нъ благоче́стїѧ ѻ҆рꙋ́жїемъ, сто́лпъ  незы́бленъ ꙗ҆ви́всѧ, платѡ́не, всѐ свирѣ́пство ра́нъ  претерпѣ́лъ є҆сѝ, и҆ болѣ́зней тѣснѡты̀ под̾ѧ́лъ  є҆сѝ, бжⷭ҇твенною благода́тїю простира́ѧсѧ. 
Ю҆́ношеское показа́въ противле́нїе, ме́ртвеннꙋю и҆  тлѣ́ннꙋю дебе́лость страда́нїемъ ѿве́рглъ є҆сѝ,  всемꙋ́дре, и҆ въ нетлѣ́ннꙋю ри́зꙋ ѡ҆дѣ́ѧвсѧ, ра́дꙋѧсѧ,  влⷣцѣ предстои́ши. 
Бг҃оро́диченъ: 
Воплоще́нна, ѻ҆ц҃ꙋ̀ собезнача́льна и҆  соприсносꙋ́щна, є҆диноро́дна сло́ва, па́че оу҆ма̀ родила̀  є҆сѝ, благослове́ннаѧ пречⷭ҇таѧ бцⷣе. сегѡ̀ ра́ди, пра́вѡ  мꙋ́дрствꙋюще, проповѣ́даемъ тѧ̀, и҆ всече́стнѡ сла́вимъ. 
И҆́нъ канѡ́нъ ст҃а́гѡ рѡма́на, є҆гѡ́же  краегране́сїе: 
Страда́льческими тѧ̀ вѣнцы̀ похвалѧ́ю, рѡма́не. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Незаходи́мыми лꙋча́ми сїѧ́ѧ трⷪ҇чными ꙗ҆́снѡ, и҆ со  страстоте́рпческими ли̑ки просвѣща́емь, просвѣще́нїе мѝ  послѝ, (с. 311) тмꙋ̀ стра́стнꙋю ѿгонѧ́ѧ бг҃опрїѧ́тными  твои́ми, рѡма́не, моли́твами. 
Мо́рѧ і҆́дѡльскагѡ волне́нїемъ не ѡ҆бꙋрева́емь,  ꙗ҆́кѡ на хрⷭ҇то́вѣ ка́мени оу҆тверди́всѧ, треволнє́нїѧ  разрѣши́лъ є҆сѝ, тишино́ю бжⷭ҇твеннагѡ дх҃а,  многомѧте́жнагѡ безбо́жїѧ. 
Цвѣтни́къ ꙗ҆́кѡ благосла́вный и҆ благопло́дный,  цр҃ковь хрⷭ҇то́вꙋ, гобзꙋ́ющꙋ всѣ́ми благи́ми, рѡма́не,  соблю́лъ є҆сѝ ѿ волкѡ́въ непристꙋ́пнꙋ, твои́мъ  оу҆че́нїемъ оу҆твержда́ѧ сїю̀. 
Бг҃оро́диченъ: 
Поми́ловасѧ тобо́ю, всенепоро́чнаѧ, є҆стество̀  человѣ́ческое и҆́стиннѡ: творе́цъ бо, и҆зъ тебє̀  воплоти́всѧ па́че сло́ва и҆ смы́сла, за ны̀ на сме́рть  приведе́сѧ, и҆збавлѧ́ѧ ѿ а҆́да на́съ. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ и҆ зе́млю  на вода́хъ ѡ҆снова́вый, на ка́мени мѧ̀, хрⷭ҇тѐ, за́повѣдей  твои́хъ оу҆твердѝ: ꙗ҆́кѡ нѣ́сть свѧ́тъ па́че тебє̀,  є҆ди́не чл҃вѣколю́бче. 
Ꙗ҆́коже нетлѣ́ннаѧ и҆́скра, въ пла́мень лю́тый  терпѣли́вѡ, всебл҃же́нне, вше́лъ є҆сѝ, благоче́стїѧ  ꙗ҆́вственнѡ ре́вностїю распала́емь, и҆ ѻ҆гне́мъ  бжⷭ҇твеннымъ ѡ҆зарѧ́емь вѣ́ры. 
Побѣди́въ па́че є҆стества̀ де́мѡнскїѧ слꙋги̑,  терпѣ́нїемъ же крѣ́пкихъ мꙋ́къ болѣ̑зни под̾е́мъ,  а҆́гг҃лѡвъ все́льникъ, и҆ вѣнцено́сецъ ꙗ҆ви́лсѧ є҆сѝ,  платѡ́не бг҃омꙋ́дре блаже́нне. 
На землѝ за хрⷭ҇та̀, всеблаже́нне, подвиза́всѧ,  нбⷭ҇ныѧ да́ры прїе́мъ, и҆ вѣнцы̀ ѿ негѡ̀  приснопребыва́ющыѧ, въ чи́стѣ мѣ́стѣ раѧ̀ вселѧ́ешисѧ. 
Бг҃оро́диченъ: 
Две́ре свѣ́та, свѣ́тлыми дх҃а зарѧ́ми  оу҆кра́шена, бг҃ома́ти сꙋ́щи: тобо́ю бо къ на́мъ сло́во  сни́де, просвѣща́ющее всѧ̑ бжⷭ҇твеннымъ свѣ́томъ, пою́щыѧ  тѧ̀. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. (с. 312) 
Ѕвѣ́рѧ разꙋ́мнаго пра́щею оу҆би́въ, рѡма́не,  словесы̀ твои́ми, па́ствꙋ хрⷭ҇то́вꙋ спа́слъ є҆сѝ ѿ  і҆́дѡльскагѡ вре́да нетлѣ́ннꙋ. 
Возмога́ѧ ѻ҆рꙋ́жїемъ крⷭ҇тнымъ, прило́ги вра̑жїѧ  возврати́лъ є҆сѝ, и҆ не́мощь и҆́хъ ѡ҆бличи́лъ є҆сѝ,  рѡма́не мꙋ́дре, достоблаже́нне. 
Низложи́лъ є҆сѝ вра̑жїѧ, сокрꙋши́въ чє́люсти,  рѡма́не сла́вне, за хрⷭ҇та̀, бл҃же́нне, лани̑тѣ стрꙋ́жемѣ,  приснопа́мѧтне. 
Бг҃оро́диченъ: 
Є҆стество́мъ є҆ди́нъ бг҃ъ сло́во ѻ҆́ч҃ее, и҆  соесте́ственное дх҃ꙋ, пло́тїю и҆зъ тебє̀ ѡ҆дѣ́ѧвсѧ,  земны̑ѧ ѡ҆божѝ, бг҃омт҃и. 
Сѣда́ленъ ст҃а́гѡ платѡ́на, гла́съ и҃. Подо́бенъ:  Премꙋ́дрости: 
Подвигѡ́въ широто́ю, мч҃ниче, мꙋ́дре, простира́ѧсѧ  вѣ́рою, всесла́вне, вра̑жїѧ оу҆тѣсни́въ кѡ́зни погꙋби́лъ  є҆сѝ, и҆ до́брѣ соверши́въ тече́нїе бжⷭ҇твенное, ра́йскꙋю  широтꙋ̀ ра́дꙋѧсѧ дости́глъ є҆сѝ. тѣ́мже цр҃ковь,  простра́нствомъ благоче́стїѧ сїѧ́ющи дне́сь, пра́зднꙋетъ  па́мѧть твою̀, и҆ вопїе́тъ тѝ, бл҃же́нне: молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть твою̀. 
Сла́ва, ст҃а́гѡ рѡма́на, гла́съ д҃. Подо́бенъ:  Вознесы́йсѧ: 
По́стнически лꙋка́ваго попра́въ, и҆ страда́льчески,  мꙋ́чениче хрⷭ҇то́въ, просла́вилсѧ є҆сѝ, претерпѣ́въ  мꙋ́жески соверше́ннымъ оу҆мо́мъ. тѣ́мже причта́лсѧ є҆сѝ  ликѡ́мъ мч҃ничєскимъ, и҆ вѣ́чнꙋющее црⷭ҇тво стѧжа́лъ  є҆сѝ: въ не́мже ликꙋ́ѧ, помѧнѝ на́съ, соверша́ющыѧ  вѣ́рою па́мѧть твою̀. 
И҆ ны́нѣ, бг҃оро́диченъ: 
По бз҃ѣ въ тво́й, бцⷣе, прибѣга́ю смире́нный  покро́въ бж҃е́ственный, припа́даѧ, молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ: моле́нїе сотворѝ,  чи́стаѧ, къ сн҃ꙋ твоемꙋ̀, ѿ си́хъ и҆зба́вити мѧ̀. (с. 313) 
Крⷭ҇тобг҃оро́диченъ: 
И҆зъ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый, ꙗ҆́кѡ бг҃ъ, ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Раствори́всѧ ве́сь любо́вїю созда́телѧ твоегѡ̀, не  чꙋ́вствовалъ є҆сѝ болѣ́зней тѣле́сныхъ, стра́стныѧ  пло́ти ме́ртвенныѧ и҆ ко́жныѧ ри́зы совле́ксѧ, и҆  цѣломꙋ́дрїѧ и҆ спасе́нїѧ ѡ҆дѣ́ѧвсѧ, платѡ́не, ри́зою. 
Свѧщеннодѣ́латель бжⷭ҇твенный ꙗ҆ви́лсѧ є҆сѝ,  ꙗ҆́кѡ непоро́чно ѻ҆вча̀ мꙋ́жескїй по́лъ, и҆ соверше́нное  всесожже́нїе, мꙋ́чениче, тебѐ сама́го за всѣ́хъ  закала́емомꙋ хрⷭ҇тꙋ̀ прине́съ и҆зба́вителю: дꙋ́шꙋ бо  разже́гъ влⷣчнею любо́вїю, ѡ҆ сожига́емѣй пло́ти небре́глъ  є҆сѝ. 
Ю҆́ношы трѝ, сꙋ́щыѧ въ вавѷлѡ́нѣ, подража́ѧ,  всеѧ́дца ѻ҆гнѧ̀ не оу҆боѧ́лсѧ є҆сѝ, но крѣ́пкѡ и҆  ю҆́ношески тогѡ̀ претерпѣ́въ пла́мень несте́рпный. тѣ́мже  тѧ̀ росода́вецъ со ѻ҆́нѣми досто́йнѡ прїѧ́тъ въ черто́гъ  сла́вы. 
Бг҃оро́диченъ: 
Ꙗ҆́кѡ и҆зъ ко́рене ца́рскагѡ сꙋ́щи, всѣ́ми  влⷣчествꙋющаго сло́во бж҃їе родила̀ є҆сѝ на́мъ, пло́ть  бы́вша, и҆ пребы́вша непремѣ́нна. тѣ́мже тѧ̀ бцⷣꙋ  и҆́стиннѡ и҆ гдⷭ҇ьственнѡ, всест҃а́ѧ дв҃о, сла́вимъ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. (с. 314) 
Направлѧ́емь ꙗ҆́кѡ лѣ́ствицею, на дре́во  возне́слсѧ є҆сѝ, блаже́нне, неизглаго́ланною добро́тою, и҆  пребыва́ющїи ли́къ пости́глъ є҆сѝ, мч҃ниче рѡма́не  достосла́вне. 
Совле́ксѧ ме́ртвенныѧ ѻ҆де́жды въ мꙋ́кахъ,  блаже́нне, и҆ спасе́нїѧ въ свѣ́тлꙋю ри́зꙋ свѣ́тлѡ,  всесла́вне мч҃ниче рѡма́не, ѡ҆бле́клсѧ є҆сѝ. 
Оу҆мꙋдри́всѧ вдохнове́нїемъ оу҆тѣ́шителѧ  ѻ҆́трочища ѧ҆зы́къ, тѧ̀ гдⷭ҇а сла́вы, творца̀ проповѣ́да  всѣ́хъ, чл҃вѣколю́бче, и҆ бг҃а спастѝ могꙋ́щаго. 
Бг҃оро́диченъ: 
Бл҃гослове́нъ, дв҃о, пло́дъ твоегѡ̀ чре́ва, и҆́мже  и҆зба́вихомсѧ клѧ́твы сме́ртныѧ всѧ̑ ѻ҆те́чєствїѧ  ꙗ҆зы́кѡвъ, и҆ тобо́ю бл҃гослове́ннїи, ꙗ҆́кѡ жи́зни пое́мъ  тѧ̀ хода́таицꙋ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Дрема́нїѧ твои̑мъ вѣ́ждѡмъ, и҆ сн҃а твои̑мъ  ѻ҆чесє́мъ не да́лъ є҆сѝ, мч҃ниче, до́ндеже сно́мъ  блаже́ннымъ, и҆ подо́бнымъ бг҃а лю́бѧщымъ любе́знымъ  оу҆снꙋ́лъ є҆сѝ, блаже́нне, мече́мъ во главꙋ̀  оу҆сѣка́емь. 
Ꙗ҆́коже въ чꙋжде́мъ тѣлесѝ, всеблаже́нне,  стражда̀ подвиза́лсѧ є҆сѝ: ꙗ҆́кѡ стра́ждꙋщымъ и҆ны̑мъ  ви́децъ бы́въ, ты̀ пострада́лъ є҆сѝ: бжⷭ҇твеннымъ бо  раче́нїемъ разже́гсѧ, предлежа́щихъ мꙋ́къ не оу҆боѧ́лсѧ  є҆сѝ, сла́вне. 
Бога́тство ѡ҆брѣ́лъ є҆сѝ неѿе́млемо, и҆ сла́вꙋ  неꙋвѧ́днꙋю, въ нбⷭ҇ныхъ ѻ҆би́телехъ со а҆́гг҃лы  ликовствꙋ́ѧ, и҆ нетлѣ́ннагѡ безсме́ртїѧ въ причаще́нїи  бы́въ, всеизѧ́щнѣйше. 
Бг҃оро́диченъ: 
Разрѣше́нїе грѣхѡ́въ твои́ми моли́твами пода́ждь  рабѡ́мъ твои̑мъ, и҆збавлѧ́ющи ты́ѧ и҆скꙋше́нїй и҆ бѣ́дъ и҆  (с. 315) скорбе́й, и҆ хꙋ́льныхъ є҆ретїкѡ́въ ѡ҆держа́нїѧ,  дв҃о бцⷣе всепѣ́таѧ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Стрꙋѧ́ми страда́льческими крове́й твои́хъ потопи́лъ  є҆сѝ мо́ре безбо́жїѧ, рѣ́ки же и҆сцѣле́нїѧ, рѡма́не,  и҆сточи́лъ є҆сѝ. 
Ꙗ҆́кѡ да́ръ и҆збра́нный, же́ртвꙋ ꙗ҆́кѡ непоро́чнꙋ  прине́слъ є҆сѝ влⷣцѣ, рѡма́не, бг҃осло́вствꙋющаго  млⷣнца закала́ема. 
Ю҆ро́дство вра́жїе мꙋ́дростїю ст҃а́гѡ дх҃а  оу҆ѧзви́лъ є҆сѝ, оу҆ѧзви́въ твоѐ тѣ́ло ра́нами,  рѡма́не всесла́вне. 
Бг҃оро́диченъ: 
Потреби́ла є҆сѝ клѧ́твꙋ, ꙗ҆́кѡ ра́дость ро́ждши,  и҆ ѡ҆бнови́ла є҆сѝ человѣ́ки твои́мъ ржⷭ҇тво́мъ, дв҃о  мр҃і́е неискꙋсобра́чнаѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Вы́шши страсте́й и҆ мꙋ́къ бы́въ, пло́ти  ѿсѣчє́нїѧ претерпѣ́лъ є҆сѝ, сла́вне: хрⷭ҇та́ бо  помо́щника и҆ содѣ́телѧ и҆мѣ́лъ є҆сѝ и҆ споспѣ́шника. 
Дꙋше́внымъ ра́зꙋмомъ благолѣ́пїе созда́телѧ взира́ѧ  всегда̀, и҆ созерца́ѧ добро́тꙋ неизрече́ннꙋю, ви́димыхъ  хꙋ́дость небре́глъ є҆сѝ. 
Бг҃оро́диченъ: 
Ꙗ҆́кѡ ѡ҆дꙋшевле́нный кївѡ́тъ, законода́вца  вмѣсти́ла є҆сѝ, ꙗ҆́коже хра́мъ ст҃ы́й, прїѧ́ла є҆сѝ  ст҃а́го, бы́ша человѣ́ка, на благодѣѧ̑нїѧ человѣ́кѡвъ,  всебл҃же́ннаѧ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. (с. 316) 
Ме́ртвость и҆ тлю̀ строга́нїемъ ѿложи́въ, жи́зни  нетлѣ́нныѧ въ добро́тꙋ ѡ҆дѣ́ѧвсѧ, мч҃ниче, оу҆кра́шенъ  свѣтлостьмѝ, рѡма́не, дꙋхо́вными незаходѧ́щими. 
И҆сточи́въ, ꙗ҆́кѡ крѡ́вныѧ то́ки оу҆чє́нїѧ  ѿрѣ́занный тво́й ѧ҆зы́къ, и҆́миже непогиба́ющее  наслѣ́довалъ є҆сѝ, страстоте́рпче, блаже́нство, при́снѡ  пребыва́юще. 
Премꙋ́дрости пото́къ жажда́въ, и҆спи́лъ є҆сѝ  свѣ́томъ ро́ждшїѧ, оу҆ста̀ бг҃осло́вна младе́нца, мече́мъ  къ жи́зни прише́дша неконча́емѣй. 
Бг҃оро́диченъ: 
Ско́рое прибѣ́жище бꙋ́ди мнѣ̀, пречⷭ҇таѧ, наси́лїѧ  и҆збавлѧ́ющи мѧ̀. и҆ стра́стнагѡ стꙋда̀ и҆зима́ющи, и҆ къ  бжⷭ҇твеннѣй стезѝ направлѧ́ющи, бг҃ома́ти. 
Конда́къ, гла́съ г҃. Подо́бенъ: Дв҃а дне́сь: 
Ст҃а́ѧ твоѧ̀ па́мѧть вселе́ннꙋю весели́тъ,  созыва́ющи вѣ̑рныѧ всѧ̑ въ пречестны́й хра́мъ тво́й,  и҆дѣ́же ны́нѣ ра́достїю совокꙋ́пльшесѧ, пое́мъ въ  пѣ́снехъ и҆ свѣ́тлостехъ. сегѡ̀ ра́ди, платѡ́не, вопїе́мъ  тѝ: ꙗ҆зы́ческагѡ наше́ствїѧ и҆зба́ви гра́дъ тво́й, ст҃е. 
І҆́косъ: 
Є҆́ллинское ѡ҆ста́вивъ всѐ сꙋ́етство, хрⷭ҇то́выхъ  оу҆ченикѡ́въ дꙋшеполє́знаѧ оу҆чє́нїѧ возлюбѝ ѕѣлѡ̀  платѡ́нъ бг҃омꙋ́дрый. тѣ́мъ и҆ ꙗ҆ви́сѧ всѣ̑мъ че́стенъ,  ꙗ҆́кѡ а҆гкѵ́ра вѣ́ры во ѻ҆те́чествѣ, є҆гѡ́же и҆ зва́нїе  ꙗ҆́вѣ а҆гкѵ́ра и҆менꙋ́етсѧ. до́брѣ бо того̀ воспита́вшее  и҆звѣ́стенъ покро́въ на врагѝ, и҆ застꙋ́пника те́пла въ  ра́тѣхъ ѡ҆брѣта́етъ всегда̀, вопїю́щи: ꙗ҆зы́ческагѡ  наше́ствїѧ и҆зба́ви гра́дъ тво́й, свѧ́те. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Зако́ннѡ пострада́вше, и҆ врагѝ твоѧ̑ попра́вша,  (с. 317) побѣ́ды вѣнце́мъ законополо́жникъ тебѐ вѣнча̀,  велегла́снѡ вопїю́ща и҆ глаго́люща: бл҃гослове́нъ є҆сѝ,  бж҃е ѻ҆тє́цъ на́шихъ. 
Преста́вилсѧ є҆сѝ ра́дꙋѧсѧ къ присножела́нномꙋ  тебѣ̀ дре́вле, є҆гѡ́же пречⷭ҇тѣй стрⷭ҇ти, спасе́нїѧ  человѣ́кѡмъ винѣ̀ бы́вшей, подража́ѧ, пѣ́лъ є҆сѝ:  бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆диви́шасѧ всѧ̑ нбⷭ҇ныѧ си̑лы терпѣ́нїю твоегѡ̀  страда́нїѧ, и҆ человѣ́цы тогда̀ зрѧ́щїи. преесте́ственнѡ бо  вопїѧ́лъ є҆сѝ сѣко́мый, бл҃гослове́нъ є҆сѝ, бж҃е  ѻ҆тє́цъ на́шихъ. 
Бг҃оро́диченъ: 
И҆збавлѧ́емїи, пречⷭ҇таѧ, бжⷭ҇твеннымъ ржⷭ҇тво́мъ  дѣ́вства твоегѡ̀ оу҆́зъ сме́ртныхъ и҆ клѧ́твы  первозда́ннагѡ а҆да́ма, тѧ̀ бцⷣꙋ мꙋ́дрствꙋюще, зове́мъ:  бл҃гослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Оу҆давле́нїемъ твои́мъ, страстоте́рпче, оу҆дави́въ  ѕмі́ѧ, ѡ҆брѣ́лъ є҆сѝ жи́знь и҆́стиннѡ, пресла́вне  рѡма́не, зовы́й всегда̀: бл҃гослове́нъ є҆сѝ въ хра́мѣ  сла́вѣ твоеѧ̀, гдⷭ҇и. 
Свѣ́та незаходи́магѡ лꙋча́ми ѡ҆зарѧ́емь, пла́мень  высо́кїй оу҆гаси́лъ є҆сѝ, рѡма́не, прⷪ҇ро́ческимъ  дарова́нїемъ оу҆краша́емь, и҆ съ мꙋ́чєническими ли̑ки  сочета́емь, зовы́й: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Ꙗ҆́кѡ ѿ са́да многоцвѣ́тнагѡ, ма́терними  оу҆чє́нїи, ши́покъ благово́нный младе́нческїй во́зрастъ,  мч҃ническою кро́вїю напаѧ́емь, хрⷭ҇тꙋ̀ нетлѣ́ннѡ  прино́ситсѧ. 
Бг҃оро́диченъ: 
Впа́дшыѧ во глꙋбинꙋ̀ грѣхо́внꙋю, всепѣ́таѧ,  є҆ди́на бг҃а ро́ждшаѧ безъ сѣ́мене, и҆зведи́ ны, пою́щыѧ  тѧ̀: бл҃гослове́нна ты̀ въ жена́хъ, всенепоро́чнаѧ влⷣчце.  (с. 318) 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Свѣ́тлыми пѡ́двиги оу҆́бѡ подвиза́лсѧ є҆сѝ,  всехва́льне, свѣтлѣ́йше же мно́го благосла́вїе хрⷭ҇то́съ  тебѣ̀ дарова̀, и҆ вѣ́чнѡ пребыва́ющее, въ нбⷭ҇ныѧ тѧ̀  ѻ҆би́тєли всели́въ, оу҆се́рднѡ пѣснопою́ща: свѧще́нницы,  воспо́йте, лю́дїе, превозноси́те хрⷭ҇та̀ во вѣ́ки. 
Ꙗ҆́кѡ моле́бника вѣ́рнѣйша, ꙗ҆́кѡ предста́телѧ  теплѣ́йша, всецр҃ю̀ и҆ творцꙋ̀ тва́ри тѧ̀ ны́нѣ  предлага́емъ: за ны̀ моли́сѧ, мч҃ническимъ твои́мъ  дерзнове́нїемъ хода́тайствꙋѧ ѡ҆ хва́лѧщихъ тѧ̀ и҆ вѣ́рнѡ  пѣснопою́щихъ: лю́дїе, превозноси́те хрⷭ҇та̀ во вѣ́ки. 
Прїѧ́ти сподо́билсѧ є҆сѝ црⷭ҇тво недви́жимое  твое́ю дѣ́тельною вѣ́рою, ꙗ҆́кѡ тебѣ̀ да́ти ѡ҆бѣща̀  нелжи́вый бг҃ъ, за него́же тѣ́ло и҆ ѻ҆гню̀ и҆ мꙋ́камъ  пре́далъ є҆сѝ, зовы́й: свѧще́нницы, воспо́йте, лю́дїе,  превозноси́те хрⷭ҇та̀ во вѣ́ки. 
Бг҃оро́диченъ: 
Сло́ва бж҃їѧ безнача́льнаго и҆ ѻ҆ц҃ꙋ̀  сразꙋмѣва́емаго и҆зъ не сꙋ́щагѡ ѻ҆́ч҃имъ совѣ́томъ всѐ  соста́вившаго, бг҃олѣ́пнѡ родила̀ є҆сѝ, пло́ть бы́вша  ра́ди на́съ человѣ́кѡвъ. тѣ́мъ, тѧ̀ бцⷣꙋ правосла́внѡ  мꙋ́дрствꙋюще, хрⷭ҇та̀ превозно́симъ во вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Глаго́лѡвъ послꙋ́шникъ хрⷭ҇то́выхъ бы́лъ є҆сѝ,  сла́вне, дꙋ́шꙋ твою̀ положи́въ за па́ствꙋ твою̀, оу҆се́рднѡ  за (с. 319) него̀ оу҆давлѧ́емь, мꙋ́чимь, и҆ стрꙋ́жемь, и҆  оу҆ранѧ́емь, вопїѧ́лъ є҆сѝ: благослови́те, всѧ̑ дѣла̀  гдⷭ҇нѧ, гдⷭ҇а. 
Вои́стиннꙋ оу҆ста̀ твоѧ̑ и҆ ѧ҆зы́къ ра́дости и҆  весе́лїѧ и҆спо́лнисѧ, благословѧ̀ бг҃а непреста́ннѡ:  ѿрѣ́занъ бо, и҆ кро́вїю ка́плѧ, зако́нъ вѣ́ры на́мъ,  рѡма́не, полага́етъ, вопїѧ̀: благослови́те, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
Сло́во ро́ждши ѻ҆́ч҃ее бжⷭ҇твеннымъ дх҃омъ, дв҃а  пребыла̀ є҆сѝ, бг҃ороди́тельнице безмꙋ́жнаѧ, превозше́дши  є҆сте́ствєнныѧ зако́ны ржⷭ҇тво́мъ твои́мъ. тѣ́мже,  ра́дꙋющесѧ, пое́мъ: благослови́те, всѧ̑ дѣла̀ гдⷭ҇нѧ,  гдⷭ҇а. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Прїиди́те оу҆́бѡ, бг҃овѣнча́ннаго, мꙋчениколю́бцы,  воспои́мъ мч҃ника, просте́ршаго благоче́стїе своегѡ̀  ро́ждїѧ: и҆́бо, лозы̀ жи́зни са́дъ бы́въ, пло́дъ и҆зно́ситъ,  оу҆миле́нїѧ на́мъ вїно̀ точа́щїй. 
Честна̀ предъ бг҃омъ мч҃ническаѧ ꙗ҆ви́сѧ сме́рть,  присносꙋ́щныѧ бо и҆ неги́блемыѧ быва́етъ хода́тай и҆́стинныѧ  жи́зни, и҆ жре́бїй нетлѣ́нный, и҆ сла́вꙋ безсме́ртнꙋю, и҆  бога́тное подае́тъ воздаѧ́нїе. 
Всю̀ твою̀ жи́знь, мч҃ниче, вседержи́телю бг҃ꙋ  ѡ҆свѧти́лъ є҆сѝ, и҆ ꙗ҆́кѡ благоꙋго́днꙋ, жи́вꙋ же́ртвꙋ  тебѐ сама́го ра́дꙋѧсѧ прине́слъ є҆сѝ. тѣ́мъ сла́дости  сꙋ́щїѧ па́че оу҆ма̀ ꙗ҆́вѣ сподо́билсѧ є҆сѝ: но молѝ  и҆зба́витисѧ и҆скꙋше́нїй пою́щымъ тѧ̀. 
Бг҃оро́диченъ: 
Спаси́ мѧ, мт҃и бж҃їѧ, ро́ждшаѧ хрⷭ҇та̀ сп҃са моего̀  бг҃а и҆ чл҃вѣ́ка, сꙋгꙋ́ба є҆стество́мъ, но не ѵ҆поста́сїю:  (с. 320) є҆диноро́дна оу҆́бѡ и҆зъ ѻ҆ц҃а̀, и҆зъ тебє́ же  перворожде́на всеѧ̀ тва́ри, тѣ́мже тѧ̀ всѝ при́снѡ  велича́емъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Всѐ твоѐ жела́нїе, мч҃ниче, ко влⷣцѣ просте́рлъ  є҆сѝ, и҆ многови̑дныѧ ра̑ны претерпѣ́въ, рѡма́не сла́вне,  сла́вы неизглаго́ланныѧ полꙋчи́лъ є҆сѝ, и҆ бл҃же́ннагѡ  наслажде́нїѧ. 
Сѐ, вмѣ́стѡ болѣ́зни сла́дость тебѣ̀ пото́ка  даде́сѧ, мч҃ниче: вѣне́цъ носѧ́щꙋ тѝ, рѡма́не, и҆ ѿ  кро́ве багрѧни́цꙋ и҆мꙋ́щꙋ: ꙗ҆́кѡ ши́покъ благоꙋха́ющъ и҆  неꙋвѧда́ющъ, младе́нецъ закла́нъ бы́лъ є҆сѝ хрⷭ҇та̀ ра́ди. 
Бг҃оро́диченъ: 
Ты̀ началороди́тельныѧ клѧ́твы, земны̑ѧ, дв҃о,  и҆зба́вила є҆сѝ, и҆ ѿве́рзла є҆сѝ на́мъ жи́знь  є҆де́ма, ржⷭ҇тво́мъ твои́мъ па́че є҆стества̀. тѣ́мже,  веселѧ́щесѧ, тѧ̀, бцⷣе, велича́емъ. 
Свѣти́ленъ. Подо́бенъ: Дх҃омъ во ст҃и́лищи: 
Жесто́кꙋю ше́ствовалъ є҆сѝ въ пꙋте́хъ бжⷭ҇твеннꙋю  стезю̀, къ широтѣ̀ возше́лъ є҆сѝ нбⷭ҇нагѡ црⷭ҇твїѧ,  платѡ́не, мч҃никѡвъ сла́во, свѣ́томъ сїѧ́ѧ нетлѣ́нныѧ  трⷪ҇цы. тѣ́мже, сла́вѣ непрестаю́щей прича́щсѧ, чтꙋ́щыѧ  тѧ̀ помѧнѝ. 
Бг҃оро́диченъ: 
Ꙗ҆́кѡ застꙋ́пницꙋ нера́тнꙋ и҆ предгра́дїе  вои́стиннꙋ, предлага́ю покро́въ тво́й, бцⷣе дв҃о:  хода́таицꙋ же къ бг҃ꙋ, и҆зба́витисѧ, влⷣчце, мꙋ́ки  вѣ́чныѧ, и҆ въ жи́зни нетлѣ́ннѣй тобо́ю причасти́тисѧ  нбⷭ҇нагѡ црⷭ҇твїѧ. 


(с. 321) 
Мѣ́сѧца тогѡ́же въ ѳ҃і-й де́нь. 
Ст҃а́гѡ прⷪ҇ро́ка а҆вді́а: 
И҆ ст҃а́гѡ мч҃ника варлаа́ма: 
И҆ ст҃ы́хъ прпⷣбныхъ ѻ҆тє́цъ на́шихъ, пꙋсты́нныхъ  жи́телей, въ постѣ̀ просїѧ́вшихъ, варлаа́ма, и҆ і҆ѡаса́фа  царе́вича, въ вели́цѣй землѝ, глаго́лемѣй і҆нді́и. 
Слꙋ́жба и҆́хъ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры прⷪ҇ро́ка, гла́съ  а҃. 
Подо́бенъ: Всехва́льнїи мч҃ницы: 
Прїѧ́телище дх҃а ꙳ свѣ́тлое, а҆вді́е, бы́въ, ꙳ и҆  ѿ негѡ̀ просвѣща́емь бг҃ови́днѣйше, ꙳ прⷪ҇ро́чествїѧ  ѻ҆́бразомъ, ꙳ и҆ бꙋ́дꙋщихъ прозна́нїемъ, ꙳ и҆ зна́нїемъ  и҆́стины ѡ҆богати́лсѧ є҆сѝ. ꙳ и҆ ны́нѣ моли́сѧ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
И҆́миже воѡбража́етсѧ бг҃ъ ꙳ пе́рвыми сво́йствы ꙳,  и҆ сꙋ́щественными оу҆каза̑нїи, ꙳ си́хъ сла́внїи ꙳ и҆  честні́и прⷪ҇ро́цы, ꙳ причаще́нїемъ и҆ благода́тїю, ꙳  второ́е по да́рꙋ причаща́ютсѧ, ꙳ просвѣща́ющꙋ гдⷭ҇ꙋ  оу҆го́дники своѧ̑ ꙳ свое́ю свѣ́тлостїю. 
Незаходи́магѡ и҆сполнѧ́емь свѣ́та, ꙳ и҆ сла́вꙋ  ви́дѧ, ꙳ па́че оу҆ма̀ и҆ смы́сла, ꙳ и҆ предстоѧ̀ влⷣцѣ  всѣ́хъ, ꙳ ꙗ҆́кѡ прⷪ҇ро́къ сла́вный, ꙳ и҆ бжⷭ҇твенный  бг҃овѣща́тель бы́въ. ꙳ того̀ молѝ, ꙳ дарова́ти дꙋша́мъ  на́шымъ ꙳ ми́ръ и҆ ве́лїю ми́лость. 
И҆́ны стїхи̑ры, ст҃а́гѡ варлаа́ма, гла́съ д҃.  Подо́бенъ: Ꙗ҆́кѡ до́блѧ: 
Столпа̀ твердѣ́йшїй, ꙳ и҆ мѣ́ди крѣпча́йшїй, ꙳ и҆  желѣ́за бы́лъ є҆сѝ мощнѣ́йшїй: ꙳ ѿстꙋпа́етъ бо жго́мо,  ꙳ и҆ а҆́бїе (с. 322) разрꙋша́емо си́хъ ко́еждо ѻ҆гне́мъ, ꙳  тогѡ̀ нꙋ́ждею побѣжда́емо, ꙳ твоѧ́ же непрекло́нна десни́ца  просте́рта ꙳ оу҆́глїємъ жгꙋ́щымъ ꙳ пресла́внѡ преѡдолѣ̀,  всемꙋ́дре. 
Свѧще́нникъ ꙗ҆́коже бы́въ, ꙳ и҆ бг҃ꙋ предстоѧ̀, ꙳  и҆ къ томꙋ̀, блаже́нне, приходѧ̀, ꙳ не чꙋжде́ю кро́вїю,  свое́ю же наипа́че, ꙳ и҆ рꙋко́ю мч҃ническою ꙳ благово́нїѧ  кади́ло прине́слъ є҆сѝ, ꙳ не де́мѡнскимъ пре́лестемъ, ꙳  хрⷭ҇тꙋ́ же сп҃сꙋ и҆ влⷣцѣ и҆ при́снѡ црⷭ҇твꙋющемꙋ. 
Свѧще́нника приносѧ́ща, и҆ а҆́гнца приноси́маго, ꙳  того́жде ѻ҆бою́дꙋ тѧ̀, всехва́льне, ꙳ ра́достнѡ и҆менꙋ́емъ,  ꙳ ꙗ҆́кѡ сꙋ́ща ѻ҆боѐ тебѐ сама́го бг҃ꙋ, ꙳ ꙗ҆́кѡ  всенепоро́чное заколе́нїе, всесоже́гъ ѻ҆́гненнымъ  мꙋче́нїемъ. ꙳ є҆го́же молѝ спастѝ чтꙋ́щыѧ при́снѡ ꙳  всесла́внꙋю па́мѧть твою̀. 
Сла́ва, и҆ ны́нѣ, бг҃оро́диченъ: 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀, неизче́тнѡ, ꙳  безмѣ̑рнаѧ беззакѡ́нїѧ человѣ́кѡвъ ꙳ щедро́тами  и҆змы́вшꙋю: и҆зсꙋшѝ и҆сто́чникъ страсте́й мои́хъ, ꙳ и҆  пото́ка мѧ̀ сподо́би ꙳ сла́дости жи́зни при́снѡ ꙳ моли́твами  твои́ми. 
Крⷭ҇тобг҃оро́диченъ: 
А҆́гнца и҆ па́стырѧ тѧ̀, ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ ма́терски тебѣ̀ вѣща́ше:  ꙳ сн҃е возжелѣ́нне, ꙳ ка́кѡ на дре́вѣ крⷭ҇тнѣмъ  повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆  но́зѣ твоѝ, сло́ве, ꙳ пригвозди́шасѧ ѿ беззако́нныхъ ꙳  и҆ кро́вь твою̀ и҆злїѧ́лъ є҆сѝ, влⷣко; 
Тропа́рь мч҃ника, гла́съ д҃: 
Мч҃никъ тво́й, гдⷭ҇и, варлаа́мъ, во страда́нїи  свое́мъ вѣне́цъ прїѧ́тъ нетлѣ́нный, ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. (с. 323) 
На оу҆́трени канѡ́нъ ѻ҆ктѡ́иха є҆ди́нъ: и҆ ст҃ы́хъ  два̀. 
Канѡ́нъ прⷪ҇ро́ка, є҆гѡ́же краегране́сїе: 
Прозорли́вагѡ а҆вді́а пою̀ сла́вꙋ. Ѳеофа́ново. 
Гла́съ є҃. Пѣ́снь а҃. І҆рмо́съ: 
Сп҃си́телю бг҃ꙋ, въ мо́ри лю́ди немо́крыми нога́ми  наста́вльшемꙋ, и҆ фараѡ́на со всево́инствомъ пото́пльшемꙋ,  томꙋ̀ є҆ди́номꙋ пои́мъ, ꙗ҆́кѡ просла́висѧ. 
Сп҃си́телю бг҃ꙋ прⷪ҇ро́чески предстоѧ̀ ны́нѣ, со  дерзнове́нїемъ моли́сѧ, свѣща́тельными лꙋча́ми  просвѣща́ти, вѣ́рою, бг҃одохнове́нне, тѧ̀ блажа́щыѧ. 
И҆́же всѧ̑ ꙗ҆́вѣ прозна́тельнѡ зрѧ́й, твоегѡ̀  се́рдца немꙋ́тное и҆ чи́стое и҆ свѣтоза́рное, блаже́нне,  ви́дѧ, проро́ка бг҃опрїѧ́тна тѧ̀ поставлѧ́етъ. 
Видѣ̑нїѧ ви́дѣвъ и҆́стиннѡ, ѿ бг҃а тебѣ̀  и҆з̾ѧвлѧ́ємаѧ, проповѣ́далъ є҆сѝ ѕлоче́стїе бра́тїй и҆  па́гꙋбꙋ лю́тꙋю, и҆ тѣ́хъ пра́ведное, бл҃же́нне,  и҆зкорене́нїе. 
Бг҃оро́диченъ: 
Спа́сшїисѧ твои́мъ, бг҃ороди́тельнице чⷭ҇таѧ,  безсѣ́меннымъ рождество́мъ, мо́лимъ тѧ̀: мїрскі́ѧ напа́сти  и҆зба́ви ны̀, согла́снѡ зовꙋ́щыѧ пѣ́снь побѣ́днꙋю. 
И҆́нъ канѡ́нъ мꙋ́ченика, є҆гѡ́же краегране́сїе: 
Терпѣли̑выѧ твоѧ̑, варлаа́ме, пою̀ болѣ̑зни.  Ѳеофа́ново. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́новы и҆ си́лꙋ. 
Твоегѡ̀ страда́нїѧ свѣтлостьмѝ ѡ҆зарѧ́емь, на́съ,  вѣ́рою чтꙋ́щихъ па́мѧть твою̀, соблюдѝ, варлаа́ме,  моли́твами твои́ми. 
Ѻ҆́гнь оу҆гаси́вый нече́стїѧ, бг҃оче́стїѧ  и҆звѣ́стнѡ ѻ҆гне́мъ бг҃одохнове́ннымъ, да почти́тсѧ  пѣснопѣ́сньми варлаа́мъ чꙋ́дный. (с. 324) 
Ѡ҆ благоче́стїи подвиза́всѧ, вѣнчено́сче варлаа́ме,  вѣнце́мъ сла́вы ны́нѣ досто́йнѡ почествова́лсѧ є҆сѝ,  десни́цею вседержи́телевою. 
Крѣ́пость тебѣ̀ дарова̀ влⷣка, на разли̑чныѧ  ра̑ны, всебл҃же́нне мꙋ́чениче: сегѡ̀ ра́ди побѣди́лъ є҆сѝ  безбо́жныхъ свирѣ́пство. 
Бг҃оро́диченъ: 
Лѣ́ствица ꙗ҆ви́ласѧ є҆сѝ нбⷭ҇наѧ, є҆́юже сни́де  къ на́мъ сло́во, дв҃о, ю҆́же дре́вле прови́дѣ і҆а́кѡвъ,  пра́ѻтецъ тво́й. 
Пѣ́снь г҃. І҆рмо́съ: 
Си́лою крⷭ҇та̀ твоегѡ̀, хрⷭ҇тѐ, оу҆твердѝ моѐ  помышле́нїе, во є҆́же пѣ́ти и҆ сла́вити спаси́тельное  твоѐ вознесе́нїе. 
Во́дъ та́инственныхъ рѣка̀, и҆зъ пꙋчи́ны происходѧ̀  дарѡ́въ дх҃а, бг҃овѣща́телю, бы́лъ є҆сѝ. 
Хотѣ́нїемъ и҆ про́мысломъ бж҃їимъ, провозвѣща́ти  бꙋ̑дꙋщаѧ предложи́лсѧ є҆сѝ, достосла́вне. 
Просвѣща́емь бжⷭ҇твеннымъ свѣ́томъ и҆ нбⷭ҇нымъ,  провозвѣсти́лъ є҆сѝ бꙋ́дꙋщее ꙗ҆зы́кѡмъ спасе́нїе,  всебл҃же́нне. 
Бг҃оро́диченъ: 
Всели́сѧ сло́во въ тѧ̀, дв҃о мт҃и, спаса́етъ же  бцⷣꙋ мꙋ́дрствꙋющыѧ тѧ̀, хода́тайствомъ твои́мъ,  всенепоро́чнаѧ. 
И҆́нъ. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Ве́сь пло́тскїй сою́зъ и҆ сочета́нїе твои́хъ  оу҆дѡ́въ разрѣша́шесѧ: но крѣ́пость соблюде́сѧ твоеѧ̀  дꙋшѝ нерасте́рзана. 
Стремле́нїе благомо́щнѡ претерпѣ́лъ є҆сѝ  стрꙋ́жꙋщихъ твоѧ̑ ре́бра, всебл҃же́нне, терпѣ́нїе  ю҆́ношеское крѣ́пкѡ показа́въ. 
Кто̀ твоѐ крѣ́пкое и҆ си́льное, и҆ по́мысла  неꙋжа́сное мꙋдрова́нїе похвала́ми похва́литъ по  досто́инствꙋ, всебл҃же́нне; (с. 325) 
Бг҃оро́диченъ: 
Оу҆ста́висѧ тлѧ̀ сме́рти во ѵ҆поста́сной пло́тїю  жи́зни, пречⷭ҇таѧ, человѣ́кѡмъ ꙗ҆́вльшейсѧ и҆зъ чре́ва  твоегѡ̀, бг҃оневѣ́стнаѧ. 
Сѣда́ленъ прⷪ҇ро́ка, гла́съ а҃. Подо́бенъ: Гро́бъ  тво́й, сп҃се: 
Вели́кїй а҆вді́й, бжⷭ҇твенными сїѧ̑нїи оу҆́мъ  свѣтови́дный стѧжа́въ, сказꙋ́етъ бꙋ̑дꙋщаѧ, дх҃омъ ст҃ы́мъ  вѣща́ѧ. сего̀ дне́сь, благочестивомꙋ́дреннѡ чтꙋ́ще,  соверша́емъ свѧще́ннꙋю є҆гѡ̀ па́мѧть, сердца̀  просвѣща́ющꙋю. 
Сла́ва, мч҃ника, гла́съ д҃. Подо́бенъ: Вознесы́йсѧ: 
Пла́мень нече́стїѧ оу҆гаси́въ, и҆ росо́ю  бг҃озна́нїѧ вже́глъ вѣ́рныхъ сердца̀, ны́нѣ да почти́тсѧ  вѣ́рнѡ варлаа́мъ сла́вный пѣ́сньми бжⷭ҇твенными: се́й бо  посрамѝ і҆́дѡльскꙋю ле́сть, и҆ побѣ́дный вѣне́цъ взе́мъ,  всѣ̑мъ про́ситъ грѣхѡ́въ ѡ҆ставле́нїѧ. 
И҆ ны́нѣ, бг҃оро́диченъ: 
И҆́же на прⷭ҇то́лѣ херꙋві́мстѣмъ сѣдѧ́й, и҆ въ  нѣ́дрѣхъ ѻ҆́ч҃ихъ пребыва́ѧй, ꙗ҆́кѡ на прⷭ҇то́лѣ  ст҃ѣ́мъ сѣди́тъ свое́мъ, влⷣчце, въ нѣ́дрѣхъ твои́хъ:  вопло́щсѧ бо бг҃ъ вои́стиннꙋ, воцр҃и́сѧ надъ всѣ́ми  ꙗ҆зы́ки, и҆ разꙋ́мнѡ ны́нѣ пои́мъ є҆мꙋ̀. є҆го́же  оу҆молѝ спасти́сѧ рабѡ́мъ твои̑мъ. 
Крⷭ҇тобг҃оро́диченъ: 
И҆зъ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ, сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Оу҆слы́шахъ слꙋ́хъ си́лы крⷭ҇та̀, ꙗ҆́кѡ ра́й  ѿве́рзесѧ и҆́мъ, и҆ возопи́хъ: сла́ва си́лѣ твое́й,  гдⷭ҇и. 
Прⷪ҇ро́чества бл҃года́ть, ѿ страсте́й ꙗ҆́кѡ  пред̾ѡчи́стивъ (с. 326) твою̀ дꙋ́шꙋ, дх҃омъ ст҃ы́мъ  прїе́мъ, возопи́лъ є҆сѝ: сла́ва си́лѣ твое́й, гдⷭ҇и. 
Прⷪ҇ро́къ а҆вді́й, заре́ю свѣтода́тельныѧ мо́лнїи  ѡ҆зарѧ́емь, просвѣтѝ на́съ зва́ти тебѣ̀: сла́ва си́лѣ  твое́й, гдⷭ҇и. 
Невѣстокраси́тель ꙗ҆ви́лсѧ є҆сѝ, всебл҃же́нне,  цр҃ко́вный, ѿ сїѡ́на проповѣ́давъ сп҃са и҆зы́ти, є҆мꙋ́же  зове́мъ: сла́ва си́лѣ твое́й, гдⷭ҇и. 
Бг҃оро́диченъ: 
Собезнача́льное и҆ соприсносꙋ́щное сло́во ѻ҆́ч҃ее  родила̀ є҆сѝ, чⷭ҇таѧ, бг҃олѣ́пнѡ, є҆мꙋ́же зове́мъ:  сла́ва си́лѣ твое́й, гдⷭ҇и. 
И҆́нъ. І҆рмо́съ: 
Твоегѡ̀ на землѝ ꙗ҆вле́нїѧ, хрⷭ҇тѐ бж҃е,  проповѣ́даѧ проро́къ прише́ствїе, съ весе́лїемъ вопїѧ́ше:  сла́ва си́лѣ твое́й, гдⷭ҇и. 
Виті́йское скверносло́вїе ѿри́нꙋвъ, оу҆че́нїе же  а҆пⷭ҇льское прїе́мъ и҆́стинное, сла́вне, свидѣ́тель  и҆́стинный бы́лъ є҆сѝ. 
И҆́же ѻ҆гнѧ̀ си́льнѣйшее произволе́нїе стѧжа́въ,  мꙋчи́телей безꙋ́мїе низложи́въ, зове́ши: сла́ва си́лѣ  твое́й, гдⷭ҇и. 
Ѡ҆ хрⷭ҇тѣ̀ да́же до сме́рти, терпѣливодꙋ́шне,  ѻ҆гню̀ и҆ мꙋ́камъ проти́вилсѧ є҆сѝ, велегла́снѡ поѧ̀:  сла́ва си́лѣ твое́й, гдⷭ҇и. 
Си́льнѣйшимъ преꙋсе́рдїемъ, всебл҃же́нне,  ѡ҆бдержи́мь, пре́лесть попра́лъ є҆сѝ бг҃омꙋ́дреннѡ, поѧ̀:  сла́ва си́лѣ твое́й, гдⷭ҇и. 
Бг҃оро́диченъ: 
Вопло́щсѧ ѿ дв҃ы безпло́тный, на зе́млю къ  человѣ́кѡмъ прїи́де. тѣ́мже вѣ́рою зове́мъ: сла́ва си́лѣ  твое́й, гдⷭ҇и. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ бо тебє̀ и҆но́гѡ незна́емъ. 
Оу҆́треневавъ ко гдⷭ҇ꙋ, прїѧ́лъ є҆сѝ съ нб҃сѐ  да́ръ дх҃а прест҃а́гѡ, всехва́льне. 
Спомо́щника житїѐ бжⷭ҇твенное стѧжа́въ, ви́дѣти  сподо́билсѧ є҆сѝ неви́димѡ разꙋмѣва́емаго. (с. 327) 
Возсїѧ̀ тебѣ̀ свѣ́тъ, всеблаже́нне, ꙗ҆́кѡ  прⷪ҇ро́кꙋ, и҆ тогѡ̀ сꙋпрꙋ́жница тебѣ̀ весе́лїе дарова́сѧ. 
Бг҃оро́диченъ: 
Хотѣ́нїемъ всѧ́ческаѧ, пречⷭ҇таѧ, сотвори́вый, и҆зъ  тебє̀ созда́сѧ, є҆́же по на́мъ, пребжⷭ҇твенный. 
И҆́нъ. І҆рмо́съ: 
Возсїѧ́вый свѣ́тъ, и҆ просвѣти́вый оу҆́тро, и҆  показа́вый де́нь, сла́ва тебѣ̀, сла́ва тебѣ̀, і҆и҃се, сн҃е  бж҃їй. 
Показа́вый на́мъ свои́хъ стрⷭ҇те́й свидѣ́телѧ,  вопїю́ща: сла́ва тебѣ̀, сла́ва тебѣ̀, і҆и҃се, сн҃е бж҃їй. 
Терпѣ́нїю твоемꙋ̀ мно́гомꙋ, мзда̀ и҆ побѣ́ды  вѣне́цъ и҆сплете́сѧ, сла́ва тебѣ̀, сла́ва тебѣ̀, зовꙋ́щꙋ,  і҆и҃се, сн҃е бж҃їй. 
Стрѣ́лы глагѡ́лъ твои́хъ въ сердца̀ вра̑жїѧ  вонзи́лъ є҆сѝ, зовы́й: сла́ва тебѣ̀, сла́ва тебѣ̀,  і҆и҃се, сн҃е бж҃їй. 
Бг҃оро́диченъ: 
Ст҃ꙋ́ю го́рꙋ, чⷭ҇таѧ, и҆ ꙗ҆́кѡ ски́нїю высоча́йшагѡ  мꙋ́дрствꙋюще тѧ̀, дв҃о, сла́ва тебѣ̀, зове́мъ, бцⷣе, на́ше  оу҆пова́нїе. 
Пѣ́снь ѕ҃. І҆рмо́съ: 
Ѡ҆бы́де мѧ̀ бе́здна, гро́бъ мнѣ̀ ки́тъ бы́сть,  а҆́зъ же возопи́хъ къ тебѣ̀ чл҃вѣколю́бцꙋ, и҆ спасе́ мѧ  десни́ца твоѧ̀, гдⷭ҇и. 
Си́лою дх҃а бжⷭ҇твеннагѡ зрѣ́лъ є҆сѝ, прⷪ҇ро́че,  бꙋ̑дꙋщаѧ, ѻ҆́бразы прїе́млѧ бжⷭ҇твенныхъ ꙗ҆вле́нїй, ꙗ҆́кѡ  въ зерца́лѣ дꙋшѝ свѣ́тлостїю. 
Оу҆молѝ гдⷭ҇а, прⷪ҇ро́че всебл҃же́нне, моли́твами  твои́ми, вѣ́рою соверша́ющымъ па́мѧть твою̀, просѧ̀  прегрѣше́нїй дарова́ти проще́нїе. 
Оу҆ми́лостивисѧ рабѡ́мъ твои̑мъ, и҆ си̑мъ  прегрѣше́нїй проще́нїе пода́ждь, чл҃вѣколю́бче, и҆мѣ́ѧй  молѧ́щаго тѧ̀ твоего̀ прⷪ҇ро́ка, мі́рꙋ тебѐ  провозвѣсти́вшаго. 
Бг҃оро́диченъ: 
Всѧ́чєскаѧ носѧ́й сло́вомъ, бжⷭ҇твенною си́лою,  ѡ҆б̾ѧ̑тїи (с. 328) твои́ми но́ситсѧ, неискꙋсобра́чнаѧ:  є҆го́же ны́нѣ молѝ спасти́сѧ дꙋша́мъ на́шымъ. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Да бїю́тсѧ десни́цею разжже́нною ли́ца де́мѡнскаѧ,  сердца́ же вѣ́рныхъ да взыгра́ютсѧ, и҆ безпло́тныхъ ли́цы  свѣ́тлѡ да веселѧ́тсѧ. 
Оу҆краша́ютсѧ до́брыхъ твои́хъ пѡ́двигъ побѣ̑ды и҆  ѡ҆долѣ́нїѧ, и҆ страда́льчєскаѧ зрѧ́щихъ натрижнє́нїѧ,  перворожде́нныхъ и҆збра́нное и҆ свѣтоно́сное торжество̀. 
Воста́ните, до́брїи ны́нѣ живопи́сцы, мч҃ника  ѻ҆́бразъ ва́шими благохи́тростьми оу҆краси́те,  подвигополо́жника ꙗ҆́вственнѡ въ не́мъ начерта́юще. 
Бг҃оро́диченъ: 
Весели́тсѧ ѡ҆ тебѣ̀, бг҃ома́ти всепѣ́таѧ, прамт҃и,  дре́внїѧ клѧ́твы ржⷭ҇тво́мъ твои́мъ и҆зба́вльшисѧ, и҆  сме́ртнагѡ го́рькагѡ ѡ҆сꙋжде́нїѧ. 
Конда́къ мч҃ника, гла́съ д҃. Подо́бенъ: Ꙗ҆ви́лсѧ  є҆сѝ: 
Ꙗ҆ви́лсѧ є҆сѝ преꙋдивле́нъ крѣ́постїю  всесожже́нїѧ, лїва́нъ благово́ненъ себѐ прине́слъ є҆сѝ  же́ртвꙋ хрⷭ҇тꙋ̀, и҆ вѣне́цъ по́чести прїи́мъ, варлаа́ме,  при́снѡ молѝ за ны̀, страда́льче. 
Пѣ́снь з҃. І҆рмо́съ: 
Въ пещѝ ѻ҆́гненнѣй пѣсносло́вцы спасы́й  ѻ҆́троки, благослове́нъ бг҃ъ ѻ҆ц҃ъ на́шихъ. 
Преесте́ственна и҆́стиннѡ прⷪ҇рѡ́къ твои́хъ сла́ва,  бл҃гослове́нный бж҃е ѻ҆тє́цъ на́шихъ. 
Съ бг҃омъ ѡ҆бита́ти сподо́бивсѧ, воспѣва́еши:  бл҃гослове́нъ бг҃ъ ѻ҆тє́цъ на́шихъ. 
Во прⷪ҇ро́цѣхъ твои́хъ бжⷭ҇твеннꙋю бл҃года́ть твою̀  ꙗ҆влѧ́еши, бл҃гослове́нный бж҃е ѻ҆тє́цъ на́шихъ. (с. 329) 
Бг҃оро́диченъ: 
И҆зба́вленнїи твои́мъ ржⷭ҇тво́мъ, пречⷭ҇таѧ дв҃о,  пѣснопое́мъ: бл҃гослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Ѻ҆ц҃ъ на́шихъ бж҃е, не посрамѝ на́съ, но да́рꙋй  на́мъ со дерзнове́нїемъ вопи́ти тебѣ̀: бл҃гослове́нъ  є҆сѝ, бж҃е ѻ҆ц҃ъ на́шихъ. 
Съ мꙋ́ченическими ли̑ки, ꙗ҆́кѡ непобѣди́мь  мꙋ́ченикъ, сподо́билсѧ є҆сѝ хрⷭ҇тꙋ̀ велегла́снѡ зва́ти:  бл҃гослове́нъ бг҃ъ ѻ҆тє́цъ на́шихъ. 
Со свѣща́ми свѣ́тлыми въ бжⷭ҇твенный черто́гъ  вше́лъ є҆сѝ, хрⷭ҇тꙋ̀, великомч҃ниче, зовѧ̀, бл҃гослове́нъ  бг҃ъ ѻ҆тє́цъ на́шихъ. 
Крѣпча́йшꙋ ѻ҆гнѧ̀ десни́цꙋ стѧжа́въ, предста́тель  десны́й твоемꙋ̀ влⷣцѣ, зове́ши: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: 
И҆зба́вленнїи твои́мъ пречⷭ҇тымъ ржⷭ҇тво́мъ, пое́мъ  тѧ̀ вѣ́рнїи, непреста́ннѡ зовꙋ́ще: бл҃гослове́нъ,  пречⷭ҇таѧ, пло́дъ чре́ва твоегѡ̀. 
Пѣ́снь и҃. І҆рмо́съ: 
И҆зъ ѻ҆ц҃а̀ пре́жде вѣ̑къ рожде́ннаго сн҃а и҆  бг҃а, и҆ въ послѣ̑днѧѧ лѣ̑та воплоще́ннаго ѿ дв҃ы мт҃ре,  свѧще́нницы, по́йте, лю́дїе, превозноси́те во всѧ̑ вѣ́ки. 
Ѿ бг҃а просвѣ́щшесѧ, прⷪ҇ро́цы провозвѣща́ютъ  бꙋ́дꙋщихъ зна́нїе, бг҃омꙋ́дреннѡ взыва́юще: свѧще́нницы,  по́йте, лю́дїе, превозноси́те во всѧ̑ вѣ́ки. 
Ꙗ҆́коже зарѧ̀ въ пꙋчи́нѣ, во тмѣ̀ сꙋ́щыѧ  просвѣти́лъ є҆сѝ, бжⷭ҇твенными лꙋча́ми, бг҃овѣща́телю,  ѡ҆зарѧ́емь, зовы́й: свѧще́нницы, по́йте, лю́дїе,  превозноси́те во всѧ̑ вѣ́ки. 
Бг҃оро́диченъ: 
По бжⷭ҇твенномꙋ сꙋществꙋ̀ ѻ҆ц҃ꙋ̀ твоемꙋ̀  є҆диносꙋ́щне, и҆ на́мъ є҆диноесте́ственъ ꙗ҆ви́лсѧ є҆сѝ,  воплоти́всѧ ѿ неискꙋсомꙋ́жныѧ мт҃ре. тѣ́мъ тѧ̀ пое́мъ,  хрⷭ҇тѐ, и҆ благослови́мъ во всѧ̑ вѣ́ки. (с. 330) 
И҆́нъ. І҆рмо́съ: 
Всѧ̑ дѣла̀ бж҃їѧ, и҆ всѧ̀ тва́рь благослови́те  гдⷭ҇а прпⷣбнїи и҆ смире́ннїи се́рдцемъ по́йте є҆го̀ и҆  превозноси́те во всѧ̑ вѣ́ки. 
Всѐ низложи́лъ є҆сѝ вра́жїе всеѻрꙋ́жїе,  варлаа́ме достосла́вне, попали́лъ є҆сѝ і҆́дѡльскꙋю ле́сть,  зовы́й: тѧ̀ превозно́симъ, хрⷭ҇тѐ, во вѣ́ки. 
Оу҆кра́шенъ благолѣ́пнѡ, хрⷭ҇тꙋ̀ предста́лъ  є҆сѝ, страда́льче приснопа́мѧтне, кро́вїю мч҃ническою  ѡ҆червле́нꙋ носѧ̀ багрѧни́цꙋ, и҆ влⷣкꙋ поѧ̀ во вѣ́ки. 
Благоче́стїѧ ѻ҆гне́мъ разжже́нъ, ꙗ҆́кѡ те́рнїе  попали́лъ є҆сѝ всѧ̑ де́мѡнскаѧ мечта̑нїѧ, зовы́й: тѧ̀  превозно́симъ, хрⷭ҇тѐ, во вѣ́ки. 
Бг҃оро́диченъ: 
Благословѧ́щїи тѧ̀ вѣ́рнѡ ѿ гдⷭ҇а  благословлѧ́ютсѧ, всенепоро́чнаѧ: ражда́еши бо  благословѧ́щаго тва́рь влⷣкꙋ, є҆го́же превозно́симъ,  чⷭ҇таѧ, во всѧ̑ вѣ́ки. 
Пѣ́снь ѳ҃. І҆рмо́съ: 
Тѧ̀ па́че оу҆ма̀ и҆ словесѐ мт҃рь бж҃їю, въ лѣ́то  безлѣ́тнаго неизрече́ннѡ ро́ждшꙋю, вѣ́рнїи  є҆диномꙋ́дреннѡ велича́емъ. 
Сло́вомъ бжⷭ҇твеннымъ и҆ дѣѧ́нїемъ оу҆краша́емь,  впери́всѧ дх҃омъ, прⷪ҇ро́че чꙋ́дный, бꙋ̑дꙋщаѧ зрѣ́ти  сподо́билсѧ є҆сѝ. 
И҆дѣ́же прⷪ҇ро́честїи ли́цы вселѧ́емь, и҆ ст҃ы́хъ  свѣ́тлѡсти, молѝ гдⷭ҇а, спастѝ вѣ́рою благохва́лѧщыѧ  тѧ̀, сла́вне. 
Ве́сь бг҃ꙋ те́плѣ прилѣжа̀, чи́стѡ бесѣ́довалъ  є҆сѝ бж҃е́ственными ꙗ҆влє́нїи, и҆́хже и҆ ны́нѣ  наслажда́ешисѧ, всебл҃же́нне. 
Бг҃оро́диченъ: 
Тѧ̀ свѣ́та свѣти́льникъ пое́мъ, чⷭ҇таѧ, тѧ̀ и҆  скрижа́ль бл҃года́ти, сло́во воплоще́нное прїе́мшꙋ вѣ́дѧще,  велича́емъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. (с. 331) 
Зако́нъ похвале́нїй побѣжда́етсѧ подвигѡ́въ твои́хъ  вели́чествомъ, є҆ди́нъ влⷣка хрⷭ҇то́съ тѧ̀ сла́вити  вѣ́сть бжⷭ҇твенною свѣ́тлостїю, є҆го́же прилѣ́жнѡ молѝ,  ѡ҆ вѣ́рою воспѣва́ющихъ тѧ̀. 
Всего̀ тебѐ сама́го гдⷭ҇ꙋ же́ртвꙋ жи́вꙋ прине́слъ,  ве́сь тогѡ̀ црⷭ҇твїѧ снаслѣ́дникъ ꙗ҆ви́лсѧ є҆сѝ и҆  прича́стникъ, и҆ съ ни́мъ ра́дꙋѧсѧ ны́нѣ црⷭ҇твꙋеши,  приснопа́мѧтне. 
За твою̀, сп҃се, любо́вь, кро́вїю да́же и҆ до  сме́рти, мечꙋ̀ и҆ ѻ҆гню̀ и҆ мꙋ́камъ бжⷭ҇твенный мч҃никъ  противоѡполчи́всѧ, є҆́же оу҆ тебє̀, чл҃вѣколю́бче,  безсме́ртїе прїе́мъ, наслажда́етсѧ. 
Бг҃оро́диченъ: 
Тѧ̀ застꙋ́пницꙋ мі́ра и҆ бг҃ома́терь дв҃ꙋ, всеѧ̀  жи́зни моеѧ̀ предста́тельницꙋ и҆ спасе́нїе, ра́дꙋѧсѧ,  предлага́ю: ты́ бо бг҃а ро́ждшаѧ, спаса́ти мо́жеши пою́щыѧ  тѧ̀. 
Свѣти́ленъ. Подо́бенъ: Оу҆ченикѡ́мъ зрѧ́щымъ: 
А҆вді́е прⷪ҇ро́че, ликꙋ́й и҆ весели́сѧ, твои́хъ  глагѡ́лъ зрѧ̀ сбытїѐ. тѣ́мже, трⷪ҇цѣ предстоѧ̀,  соверша́ющыѧ свѣтоно́снꙋю твою̀ па́мѧть, помѧнѝ и҆ тебѐ  чтꙋ́щыѧ, всебл҃же́нне. 
Бг҃оро́диченъ: 
И҆зъ пречⷭ҇тыхъ чре́слъ твои́хъ проше́дшаго бг҃а  сло́ва неизрече́ннѡ, дв҃о мт҃и, ви́дѧщи распина́ема,  взыва́ла є҆сѝ: сла́ва неизрече́нномꙋ твоемꙋ̀ строе́нїю,  сп҃се мо́й, и҆́мже мі́ръ тво́й спаса́еши. (с. 332) 
Слꙋ́жба ст҃ы́хъ прпⷣбныхъ ѻ҆тє́цъ на́шихъ,  пꙋсты́нныхъ жи́телей, въ постѣ̀ просїѧ́вшихъ, варлаа́ма и҆  і҆ѡаса́фа, въ вели́цѣй землѝ, глаго́лемѣй і҆нді́и. 
Ве́черъ, на Гдⷭ҇и, воззва́хъ, стїхи̑ры на ѕ҃,  гла́съ ѕ҃. 
Подо́бенъ: Всѐ ѿло́жше: 
Ѿ ко́рене ца́рска, ꙳ прекра́сна вѣ́твь и҆зрастѐ,  бл҃гоꙋха́нный крі́нъ, ꙳ блаже́нный ца́рь і҆ѡаса́фъ, ꙳ и҆́же  наказа́нїемъ ꙳ дꙋхо́внагѡ наста́вника, ꙳ возжелѣ̀ ви́дѣти  безцѣ́нный би́серъ, ꙳ позна̀ въ трⷪ҇цѣ сла́вимаго бг҃а, ꙳  и҆ тогѡ̀ за́повѣдей ꙳ дѣ́латель и҆зрѧ́денъ показа́сѧ: ꙳ и҆  ны́нѣ въ вы́шнихъ ликовствꙋ́ѧ, ꙳ мо́литсѧ ѡ҆ дꙋша́хъ  на́шихъ. 
Просвѣще́нный дꙋше́ю варлаа́мъ ꙳ царю̀ і҆ѡаса́фꙋ  глаго́лаше: ꙳ позна́лъ є҆сѝ бг҃а, творца̀ всѣ́хъ, ꙳ то́й  да просвѣти́тъ твоѧ̑ ѻ҆́чи сердє́чныѧ, ꙳ и҆ да́стъ тѝ  дꙋ́хъ мꙋ́дрости и҆ ра́зꙋма, ꙳ да оу҆вѣ́дати и҆́маши, что̀  є҆́сть наде́жда зва́нїѧ є҆гѡ̀, ꙳ ꙗ҆́кѡ напослѣ́докъ, ꙳  и҆ роди́телю твоемꙋ̀ ко спасе́нїю наста́вникъ бꙋ́деши. ꙳  а҆́зъ же не и҆́мамъ ѡ҆ста́ти здѣ̀, ꙳ но ѿхождꙋ̀ въ пꙋ́ть  мо́й, ꙳ бг҃а наста́вника и҆мѣ́ѧ, ꙳ возводѧ́щаго мѧ̀ ко  спасе́нїю. 
Оу҆слы́шавъ до́блественный ца́рь і҆ѡаса́фъ ꙳ ѡ҆  разлꙋче́нїи словеса̀, ꙳ распали́всѧ дꙋше́ю, ꙳ лицѐ своѐ  слеза́ми ѡ҆блива́ѧ, глаго́лаше: ꙳ ты̀, оу҆чи́телю  дꙋхо́вный, ꙳ всѣ́хъ благи́хъ мои́хъ хода́таю, ꙳ па́ки ли  ѡ҆ста́вити мѧ̀ въ мі́рѣ се́мъ хо́щеши; ꙳ кто́ ми соверши́тъ  тво́й чи́нъ оу҆чи́тельства; ꙳ кто́ ми бꙋ́детъ наста́вникъ  ко спасе́нїю; ꙳ ты̀ менѐ къ бг҃ꙋ приве́лъ є҆сѝ, ꙳ и҆ въ  чинꙋ̀ сыно́внѣ (с. 333) наста́вника наста́вилъ є҆сѝ, ꙳ и҆  тобо́ю надѣ́юсѧ ѿ хрⷭ҇та̀ прїѧ́ти ве́лїю ми́лость. 
Сла́ва, гла́съ ѕ҃: 
Зарда́нꙋ и҆звѣ́стнѡ оу҆вѣ́дѣвшꙋ ко ѻ҆́трокꙋ  оу҆чи́телево прилѣжа́нїе и҆ ко хрⷭ҇тꙋ̀ ѡ҆браще́нїе, мно́ги  ско́рби и҆спо́лнисѧ дꙋша̀ є҆гѡ̀, ѕѣ́льнꙋю болѣ́знь себѣ̀  притворѝ: ни си́мъ возмо́же оу҆таи́тисѧ, подро́бнꙋ царю̀  всѧ̑ и҆сповѣ́даѧ, и҆́мѧ варлаа́мово нари́четъ: то́й, речѐ,  прельстѝ сы́на твоего̀. ца́рь же, ꙗ҆́кѡ ле́въ, ѿ  ꙗ҆́рости возревѣ̀, вма́лѣ сме́рти не вкꙋсѝ, і҆ѡаса́фꙋ  безпреста́ни молѧ́щꙋсѧ, призыва́ѧ сп҃са дꙋ́шъ на́шихъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. Чте́нїѧ г҃, пи́саны сегѡ̀  мцⷭ҇а въ ѕ҃ де́нь, Варлаа́мꙋ хꙋ́тынскомꙋ: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Царю̀ а҆вені́рꙋ къ сы́нꙋ глаго́лющꙋ: ꙳ возлю́бленное  моѐ ча́до, ꙳ че́сть богѡ́въ на́шихъ ѡ҆ста́вилъ є҆сѝ, ꙳  чꙋжде́мꙋ же бг҃ꙋ слꙋжи́ти и҆зво́лилъ є҆сѝ. ꙳ вскꙋ́ю, ча́до  моѐ, та́кѡ сотвори́лъ є҆сѝ; ꙳ а҆́зъ, любо́вїю воспитава́ѧ  тѧ̀, ꙳ надѣ́ѧхсѧ прее́мника бы́ти ца́рствїѧ моегѡ̀: ꙳ ты́  же, ча́до моѐ, та́кѡ сотвори́лъ є҆сѝ, ꙳ галїле́анинꙋ  послѣ́довавъ. 
Сті́хъ: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. 
А҆́зъ ѿверго́хсѧ де́мѡнскїѧ тмы̀, ꙳ и҆ къ свѣ́тꙋ  притеко́хъ бг҃оразꙋ́мїѧ, ꙳ і҆́дѡльскꙋю пре́лесть ѡ҆ста́вивъ,  ꙳ и҆ ко и҆́стинѣ прибли́жихсѧ, ꙳ и҆ хрⷭ҇тꙋ̀ рабо́тати  и҆зво́лихъ: ꙳ то́й бо на́ше ѡ҆сꙋжде́нїе дре́внее разрꙋшѝ, ꙳  и҆ є҆стество̀ на́ше на нб҃са̀ вознесѐ, ꙳ и҆ црⷭ҇тво  нбⷭ҇ное ѡ҆бѣща̀ всѣ̑мъ, ꙳ лю́бѧщымъ є҆го̀ вои́стиннꙋ. 
Сті́хъ: Мнѡ́ги скѡ́рби пра́вєднымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. 
Царю̀ ꙗ҆́ростїю и҆ преще́нїемъ ст҃а́го ѻ҆́трока ꙳  (с. 334) оу҆страши́ти хотѧ́щꙋ, приречѐ: ꙳ мнѡ́гимъ мꙋ́камъ  преда́мъ тебѐ, ꙳ и҆ ѕло́ю сме́ртїю оу҆морю́ тѧ, ꙳ и҆  ктомꙋ̀ сы́на тебѐ не нарекꙋ̀, ꙳ но ꙗ҆́кѡ врага̀ и҆  ѿстꙋ́пника, ꙳ и҆ та́кѡ прети́въ, со гнѣ́вомъ ѿи́де: ꙳  і҆ѡаса́фъ же, въ пала́тꙋ вше́дъ, ꙳ безпреста́ни бг҃ꙋ  молѧ́шесѧ. 
Сла́ва, гла́съ и҃. Самогла́сенъ: 
Въ моли́твѣ свое́й і҆ѡаса́фъ ца́рь глаго́лаше:  гдⷭ҇и бж҃е мо́й, сла́дкаѧ наде́ждо, нело́жное ѡ҆бѣща́нїе,  тве́рдое прибѣ́жище на тѧ̀ надѣ́ющымсѧ, оу҆крѣпи́ мѧ во  твое́мъ благо́мъ и҆сповѣ́данїи, до коне́чнагѡ мѝ бы́ти  и҆здыха́нїѧ: воспали́сѧ бо дꙋша̀ моѧ̀ вели́кою къ тебѣ̀  любо́вїю. тѣ́мже да́ждь мѝ во все́й мое́й жи́зни, за и҆́мѧ  твоѐ, и҆ за твоѐ и҆сповѣ́данїе всѧ̑ страда́ти, и҆ всего̀  менѐ тебѣ̀ пожре́ти: ꙗ҆́кѡ є҆ди́нъ є҆сѝ побо́рникъ  непобѣди́мый, и҆ бг҃ъ ми́лостивый. 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь, гла́съ д҃: 
Ѿ дꙋхо́внагѡ наста́вника наꙋчи́всѧ, царю̀  і҆ѡаса́фе, бг҃а позна́ти, креще́нїемъ же просвѣти́всѧ,  лю́ди къ вѣ́рѣ ѡ҆брати́лъ є҆сѝ: и҆ ѻ҆тцꙋ̀ твоемꙋ̀ ѿ  кꙋпѣ́ли прїи́мникъ бы́въ, ца́рство ѡ҆ста́вивъ, пꙋсты́ню  дости́глъ є҆сѝ, и҆ въ не́й трꙋдолю́бнѣ подвиза́лсѧ  є҆сѝ. молѝ хрⷭ҇та̀ бг҃а со оу҆чи́телемъ твои́мъ  варлаа́момъ, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ воскрⷭ҇нъ. 
На оу҆́трени. 
По а҃-мъ, стїхосло́вїи сѣда́ленъ, гла́съ и҃. Поⷣ:  Премꙋ́дрости: 
Ца́рь а҆вені́ръ, прїе́мъ совѣ́тъ ѿ а҆рахі́а,  дрꙋ́га своегѡ̀, нача́тъ і҆ѡаса́фа ласка́тельными и҆ ти́хими  словєсы̀, ѡ҆б̾има́ѧ є҆го̀ и҆ цѣлꙋ́ѧ, прельща́ти,  глаго́лѧ: ѽ ча́до моѐ вожделѣ́нное! почествѝ ѻ҆тца̀  твоегѡ̀ сѣди̑ны, и҆ моеѧ̀ (с. 335) послꙋ́шавъ мольбы̑,  принесѝ же́ртвꙋ богѡ́мъ: та́кѡ бо ѻ҆́нѣхъ ми́лость  полꙋчи́ши, и҆ долготꙋ̀ дні́й, и҆ сла́вꙋ всѧ́кꙋю, и҆ ца́рство  безвре́дно, и҆ всѧ́ческихъ бла̑гъ прича́стїе ѿ ни́хъ  прїи́меши. 
Два́жды. 
Сла́ва, и҆ ны́нѣ, бг҃оро́диченъ: 
Пречⷭ҇таѧ дв҃о, мт҃и бж҃їѧ, дꙋшѝ моеѧ̀ стра̑сти  лю̑тыѧ и҆сцѣлѝ, молю́сѧ, и҆ проще́нїе да́рꙋй мои́хъ  прегрѣше́нїй, ꙗ҆̀же безꙋ́мнѣ содѣ́ѧхъ, дꙋ́шꙋ и҆ тѣ́ло  ѡ҆скверни́въ ѻ҆каѧ́нный. оу҆вы̀ мнѣ̀, что̀ сотворю̀ въ  ча́съ ѻ҆́нъ, внегда̀ а҆́гг҃ли дꙋ́шꙋ мою̀ разлꙋча́тъ ѿ  стра́стнагѡ моегѡ̀ тѣлесѐ; тогда̀ помо́щница мнѣ̀ бꙋ́ди,  и҆ предста́тельница теплѣ́йшаѧ: тебе́ бо и҆́мамъ наде́ждꙋ  ра́бъ тво́й. 
По в҃-мъ стїхосло́вїи сѣда́ленъ, гла́съ є҃. Поⷣ:  Собезнача́льное сло́во: 
І҆ѡаса́фъ ко ѻ҆тцꙋ̀ глаго́лаше: нѣ́сть пра́ведно,  ѻ҆тца̀ своегѡ̀ сѣди̑ны чествова́ти, и҆́стиннаго же бг҃а  безче́ствовати: нижѐ досто́йно, ѡ҆ста́вѧ творца̀ всеѧ̀  тва́ри, і҆́дѡлѡмъ жє́ртвы приноси́ти: но подоба́етъ  и҆́стиннаго бг҃а чествова́ти, и҆ томꙋ̀ є҆ди́номꙋ же́ртвꙋ  приноси́ти. 
Два́жды. 
Сла́ва, и҆ ны́нѣ, бг҃оро́диченъ: 
Сѐ пре́жде сꙋда̀ ны́нѣ пла́чꙋ, помышлѧ́ѧ моѧ̑  дѣла̀ лꙋка̑ваѧ и҆ лю̑таѧ, и҆ прегрѣше́нїй глꙋбинꙋ̀  ѡ҆держа́щꙋю мѧ̀ ѿ ю҆́ности, и҆ подавлѧ́ющꙋ оу҆́мъ: но  твои́мъ, чⷭ҇таѧ, предста́тельствомъ ѡ҆ставле́нїе мѝ  пода́ждь, и҆ спасе́нїе оу҆лꙋчи́ти сподо́би. 
По Хвали́те и҆́мѧ гдⷭ҇не, припѣ́въ: 
Оу҆блажа́емъ тѧ̀, прпⷣбне ѻ҆́ч҃е і҆ѡаса́фе, и҆  чте́мъ болѣ̑зни и҆ трꙋды̀ твоѧ̑, и҆́миже трꙋди́лсѧ є҆сѝ  во и҆сповѣ́данїи хрⷭ҇то́вѣ. 
Ѱало́мъ и҆збра́нный: Бл҃же́нъ мꙋ́жъ, боѧ́йсѧ  гдⷭ҇а: 
По полѷеле́и сѣда́ленъ, гла́съ г҃: 
Не престаѧ́ше оу҆́бѡ а҆вені́ръ ѡ҆ прельще́нїи сы́на  своегѡ̀ (с. 336) промышлѧ́ти, собра́въ виті̑и на  состѧза́нїе, речѐ и҆̀мъ: а҆́ще вѣ́рꙋ на́шꙋ оу҆твердитѐ,  хрⷭ҇тїа́нскꙋю же вѣ́рꙋ низложитѐ, просла́витесѧ: а҆́ще же  побѣдите́сѧ, то̀ оу҆мертвите́сѧ. подо́бнѣ речѐ и҆  і҆ѡаса́фъ къ нахѡ́рꙋ, нарица́ющꙋсѧ варлаа́мꙋ: а҆́ще  лє́стныѧ виті̑и побѣди́ши, просла́вишисѧ: а҆́ще же  побѣжде́нъ бꙋ́деши, се́рдце и҆ ѧ҆зы́къ тво́й рꙋка́ми  и҆з̾е́мъ, псѡ́мъ въ снѣ́дь съ про́чими оу҆́ды преда́мъ  сїѧ̑: да, тѧ̀ ви́дѧще, оу҆страша́тсѧ всѝ не прельща́ти  сынѡ́въ царе́выхъ. 
Два́жды. 
Сла́ва, и҆ ны́нѣ, бг҃оро́диченъ: 
Те́плаѧ застꙋ́пнице, наде́жда тве́рдаѧ, стѣно̀ и҆  покро́ве, и҆ приста́нище прибѣга́ющихъ къ тебѣ̀,  приснодв҃о чⷭ҇таѧ, неѡбꙋрева́емое, сн҃а твоего̀ и҆ бг҃а  молѝ, ми́ръ пода́ти мі́рꙋ, и҆ спасе́нїе, и҆ ве́лїю и҆  бога́тꙋю ми́лость. 
Та́же степє́нна, а҃-й а҆нтїфѡ́нъ д҃-гѡ гла́са:  Прокі́менъ, гла́съ д҃: Првⷣникъ, ꙗ҆́кѡ фі́нїѯъ,  процвѣте́тъ, и҆ ꙗ҆́кѡ ке́дръ, и҆́же въ лїва́нѣ,  оу҆мно́житсѧ. Сті́хъ: Насажде́ни въ домꙋ̀ гдⷭ҇ни, во  дво́рѣхъ до́мꙋ бг҃а на́шегѡ процвѣтꙋ́тъ. Всѧ́кое  дыха́нїе: Сті́хъ: Хвали́те бг҃а во ст҃ы́хъ є҆гѡ̀:  Є҆ѵⷢ҇лїе матѳе́а, зача́ло а҃і. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀ безъ  поро́ка поревнова́лъ є҆сѝ. дерзнове́нїе и҆мѣ́ѧ ко хрⷭ҇тꙋ̀  бг҃ꙋ, ми́ръ и҆спросѝ дꙋша́мъ на́шымъ. 
Канѡ́нъ бцⷣѣ, со і҆рмосо́мъ на ѕ҃: и҆ і҆ѡаса́фꙋ на  и҃. 
Гла́съ и҃. Пѣ́снь а҃. І҆рмо́съ: 
Сокрꙋши́вшемꙋ бра̑ни мы́шцею свое́ю, и҆ прове́дшемꙋ  і҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ  и҆зба́вителю на́шемꙋ бг҃ꙋ: ꙗ҆́кѡ просла́висѧ. (с. 337) 
Царє́вы глаго́лы слы́шавъ нахѡ́ръ, ѕѣлѡ̀  вострепета̀: вмѣ́стѡ бо развраще́нїѧ, и҆зречѐ  благослове́нїе, ѻ҆блича́ѧ і҆ꙋдє́и и҆ є҆́ллины,  проповѣ́даѧ же на землѝ хрⷭ҇то́во прише́ствїе, ꙗ҆́кѡ  просла́висѧ. 
Речє́нїѧ нахѡ́ръ ѡ҆ зако́нѣ и҆зложѝ: виті̑и же и҆  жрецы̀ посрами́шасѧ, и҆ ꙗ҆́кѡ безгла́сни ѡ҆брѣто́шасѧ:  царю́ же і҆ѡаса́фꙋ дꙋше́ю веселѧ́щꙋсѧ и҆ сла́вѧщꙋ бг҃а  нбⷭ҇наго, ꙗ҆́кѡ просла́висѧ. 
І҆ѡаса́фъ ца́рь къ нахѡ́рꙋ речѐ: благода́ть тѝ  и҆сповѣ́дꙋю, ꙗ҆́кѡ по и҆́стинѣ побо́рникъ бы́лъ є҆сѝ:  и҆ а҆́ще хрⷭ҇та̀ возлю́биши, жи́знь наслѣ́диши:  ѡ҆браща́ющымсѧ бо къ немꙋ̀ ѿверза́етъ врата̀ нбⷭ҇наѧ. 
А҆́ще и҆ недосто́йнѣ принесо́хъ тѝ таково́е  слове́съ и҆зви́тїе, бг҃омꙋ́дрый царю̀ і҆ѡаса́фе, прїимѝ  сїѧ̑ съ любо́вїю, и҆ принесѝ къ бг҃ома́тери моле́нїе за  мѧ̀, да ми́лость ѡ҆брѧ́щꙋ въ де́нь стра́шнагѡ и҆спыта́нїѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Словесы̀ любе́зными ца́рь нахѡ́ра наказа́въ, ѻ҆́нъ  же съ пла́чемъ и҆ ра́достїю пꙋсты́ню дости́же, на вѣ́рꙋ  ѡ҆брати́сѧ и҆ креще́нїемъ просвѣти́сѧ: и҆ вмѣ́стѡ во́лка  ѻ҆вча̀ хрⷭ҇то́во ѡ҆брѣ́тесѧ. 
Ѳе́ѵда къ царю̀ а҆вені́рꙋ глаго́лаше: не оу҆бо́йсѧ,  царю̀, галїле́йскихъ мꙋдрє́цъ: сі́и бо ско́рѡ и҆спадꙋ́тъ,  не и҆́мꙋтъ предъ лице́мъ мои́мъ ста́ти. ни слове́съ  проти́вныхъ глаго́лати. 
Предста́виша ѻ҆трокѡви́цы оу҆кра́шены царе́вꙋ  сы́нꙋ на послꙋже́нїе, да прельстѧ́тъ пра́веднаго ѻ҆́трока:  ѻ҆́нъ же (с. 338) а҆́ще и҆ разжже́нїе въ се́рдце плотско́е  прїи́мъ, моли́твою же и҆ поще́нїемъ ѿ сѣ́ти ѻ҆́ныѧ  и҆зба́вленъ бы́сть. 
Бг҃оро́диченъ: 
Напа́стьми мно́гими ѡ҆держи́мь, и҆зъ глꙋбины̀  се́рдца вопїю́ ти: влⷣчце, и҆зба́ви мѧ̀ непотре́бнаго раба̀  твоего̀ лю́тыхъ ѡ҆бстоѧ́нїй, и҆ тишинꙋ̀ пода́ждь се́рдцꙋ  моемꙋ̀. 
Сѣда́ленъ, гла́съ г҃: 
Чтⷭ҇аѧ и҆ непоро́чнаѧ дꙋша̀ бжⷭ҇твеннагѡ ѻ҆́трока,  ѡ҆полче́нїѧ вра́жїѧ не оу҆страши́сѧ, на по́двигъ мꙋ́жески  оу҆крѣплѧ́ѧсѧ, свы́ше и҆збавле́нїѧ просѧ̀, да не  ѡ҆скверни́тъ ѻ҆де́жды, ю҆́же ѿ ст҃а́гѡ креще́нїѧ прїѧ́тъ,  да полꙋчи́тъ красотꙋ̀ и҆ сла́вꙋ хрⷭ҇то́вꙋ. 
Два́жды. 
Сла́ва, и҆ ны́нѣ, бг҃оро́диченъ: 
Кі́йждо, и҆дѣ́же спаса́етсѧ, та́мѡ пра́веднѡ и҆  притека́етъ: и҆ ко́е и҆но́е таково́е прибѣ́жище, ꙗ҆́кѡ  ты̀, бцⷣе, покрыва́ющее дꙋ́шы на́шѧ; 
Пѣ́снь д҃. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма прови́дѣ,  гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га  прїи́детъ бг҃ъ, сла́ва си́лѣ твое́й, сла́ва снизхожде́нїю  твоемꙋ̀. 
Є҆гда̀ посто́мъ и҆ моли́твою тѣ́ло своѐ  оу҆дрꙋчѝ, зри́тъ во снѣ̀ па́жить прекра́снꙋ, и҆ гра́да  красотꙋ̀ недомы́сленнꙋ. во є҆ди́номъ оу҆́глѣ жела́етъ  пребыва́нїѧ, и҆ гла́съ слы́шитъ: подвиза́ющымсѧ всѧ̑  оу҆гото́вашасѧ. 
Минꙋ́въ мѣста̀ ѻ҆́на свѣ̑тлаѧ, зри́тъ мѣ́сто,  тмы̀ и҆спо́лненно, и҆ пе́щь, стра́шнымъ пла́менемъ шꙋмѧ́щꙋю,  и҆ гла́сꙋ гласѧ́щꙋ: сїѐ мꙋче́нїе грѣ́шникѡмъ, дѣ́лы  скве́рными себѐ ѡ҆скверни́вшымъ. 
Лежа̀ на ѻ҆дрѣ̀, оу҆бꙋди́всѧ ѿ видѣ́нїѧ,  сле́зы, а҆́ки рѣ́ки, и҆спꙋща́ше: и҆ ве́сь стра́хомъ  ѡ҆б̾ѧ́тъ бы́въ, и҆ въ себѣ̀ разсꙋжда́ѧ, ка́кѡ свѣ́тло  првⷣнымъ воздаѧ́нїе и҆ (с. 339) грѣ̑шнымъ стра́шно  мꙋче́нїе; и҆ вопїѧ̀ хрⷭ҇тꙋ̀: сла́ва си́лѣ твое́й, гдⷭ҇и. 
Бг҃оро́диченъ: 
Бг҃а на рꙋкꙋ̀ носи́вши, всѧ́чєскаѧ рꙋко́ю  содержа́щаго, ѽ дв҃о всебл҃гослове́ннаѧ! того̀ дв҃а  роди́вши, и҆ по ржⷭ҇твѣ̀ па́ки дв҃а пребыла̀ є҆сѝ. 
Пѣ́снь є҃. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и, бж҃е  на́шъ, стѧжи́ ны: гдⷭ҇и, ра́звѣ тебє̀, и҆но́гѡ не вѣ́мы,  и҆́мѧ твоѐ и҆менꙋ́емъ. 
Не здра́вствꙋетъ тво́й сы́нъ, повѣ́даше царю̀,  ѻ҆́нъ же ско́рѡ притечѐ и҆ оу҆ми́льнѡ вопроша́ше: что́ ти  бы́сть, сы́не мо́й люби́мый, оу҆тѣ́хо ста́рости моеѧ̀,  что̀ та́кѡ лежи́ши на ѻ҆дрѣ̀ твое́мъ, ни ма́лѡ къ комꙋ̀  бесѣ́дꙋѧ; 
Препѧ́лъ є҆сѝ сѣ́ть нога́мъ мои̑мъ, вма́лѣ  всели́ласѧ бы во а҆́дъ дꙋша̀ моѧ̀, а҆́ще не гдⷭ҇ь помо́глъ  бы мѝ, и҆ показа̀ мнѣ̀ пꙋ́ть ко спасе́нїю: и҆ ктомꙋ̀ не  возмо́глъ бы є҆сѝ менѐ ви́дѣти жи́ва, и҆ сы́на себѣ̀  и҆менова́ти. 
Рыда́нїе и҆ печа́ль съ го́рькимъ пла́чемъ сплета́ше  ца́рь, неꙋтоли́мь мѧте́жъ и҆мѣ́ѧше, речѐ въ себѣ̀: ча́до,  не то́кмѡ богѡ́въ ѿстꙋпле́нїѧ, но и҆ живота̀ твоегѡ̀  ѿрица́ешисѧ. 
Бг҃оро́диченъ: 
Неизглаго́ланнѡ заче́нши бг҃а, и҆ па́че є҆стества̀  родила̀ є҆сѝ: сего̀ молѝ, всенепоро́чнаѧ, растлѣ́вша  безмѣ́стными дѣѧ̑нїи, поми́ловати мѧ̀ за неизрече́ннꙋю  ми́лость. 
Пѣ́снь ѕ҃. І҆рмо́съ: 
Ꙗ҆́кѡ во́ды морскі̑ѧ, чл҃вѣколю́бче, волна́ми  жите́йскими ѡ҆бꙋрева́юсѧ. тѣ́мже, ꙗ҆́кѡ і҆ѡ́на, та́кѡ  вопїю́ ти: возведѝ ѿ тлѝ живо́тъ мо́й, бл҃гоꙋтро́бне  гдⷭ҇и. 
Шꙋ́їѧгѡ стоѧ́нїѧ и҆зба́витисѧ, и҆ десна́гѡ стоѧ́нїѧ  сподо́битисѧ жела́ти, і҆ѡаса́фꙋ та́кѡ и҆́стинствꙋющꙋ, и҆  ничто́же чествова́ти па́че хрⷭ҇то́вы любвѐ: се́ бо  и҆́стиннаѧ сла́дость и҆ весе́лїе, и҆ вѣ́чное пребыва́нїе.  (с. 340) 
Оу҆̀бо ѳе́ѵда глаго́лаше: почто̀ богѡ́въ  ѿстꙋпи́лъ є҆сѝ, и҆ ѻ҆тца̀ царѧ̀ прогнѣ́валъ є҆сѝ;  сегѡ̀ ра́ди ѿ всѣ́хъ люде́й возненави́дѣнъ є҆сѝ. не  бо́зи ли, ѻ҆тца̀ твоегѡ̀ моли́твы послꙋ́шавше, тебѐ є҆мꙋ̀  дарова́ша; 
Возопѝ ца́рь і҆ѡаса́фъ: ѽ заблꙋжде́нїѧ глꙋбино̀,  вавѷлѡ́нское сѣ́мѧ, столпотворе́нїѧ внꙋ́че, ѻ҆каѧ́нне  чародѣ́ивый ста́рче! почто̀ оу҆карѧ́еши спаси́тельнꙋю  про́повѣдь хрⷭ҇то́ва прише́ствїѧ, є҆гѡ́же сла́вы нб҃о и҆  всѧ̀ землѧ̀ и҆спо́лнишасѧ; 
Бг҃оро́диченъ: 
Помозѝ, влⷣчце, и҆ оу҆слы́ши глаго́лъ мо́й,  всенепоро́чнаѧ, є҆гѡ́же и҆зъ глꙋбины̀ дꙋшѝ приношꙋ́ ти, и҆  разрѣше́нїе долгѡ́въ пода́ждь мѝ. 
Конда́къ, гла́съ и҃: 
Вѣ́дый твоѐ и҆зъ младе́нства благо́е и҆зволе́нїе,  і҆ѡаса́фе, є҆ди́нъ сердцевѣ́децъ бг҃ъ, и҆ ѿ ца́рствїѧ  земна́гѡ въ мона́шеское пребыва́нїе приведы́й тѧ̀, вели́комꙋ  варлаа́мꙋ послѣ́довати сподо́би. съ ни́мже и҆ ны́нѣ  го́рнїй і҆ерⷭ҇ли́мъ всесвѣ́тлый ѻ҆ч҃ество и҆мѣ́ѧ,  жела́емыѧ добро́ты краснѡ̀ наслажда́ѧсѧ ст҃ы́ѧ трⷪ҇цы,  мо́лимъ тѧ̀, ца́рскаѧ красото̀, помина́й на́съ, вѣ́рою  чтꙋ́щыѧ тѧ̀. 
І҆́косъ: 
Дрꙋгі́й, ѻ҆́ч҃е, ꙗ҆ви́лсѧ є҆сѝ вра́чь и҆  предста́тель недꙋ́гомъ ѡ҆держи́мыхъ ско́рбїю, і҆ѡаса́фе  чꙋ́дне, и҆сцѣлѧ́ѧ всѧ̑ вѣ̑рныѧ, притека́ющыѧ подъ  бжⷭ҇твенный покро́въ тво́й. тѣ́мъ и҆ ѿ на́съ слы́шиши:  ра́дꙋйсѧ, ѻ҆тца̀ блага́гѡ ко́реню, ра́дꙋйсѧ, ма́тере  благі́ѧ вѣ́твь: ра́дꙋйсѧ, и҆́же тѣ́хъ любо́вь ѿри́нꙋвый,  ра́дꙋйсѧ, и҆́же є҆ди́наго бг҃а прїе́мый: ра́дꙋйсѧ, ꙗ҆́кѡ  ѡ҆ста́вилъ є҆сѝ на землѝ во́инство, ра́дꙋйсѧ, ꙗ҆́кѡ  низложи́лъ є҆сѝ ва́рварскꙋю горды́ню: ра́дꙋйсѧ, стѣна̀ и҆  храни́тель царе́й бы́вый, ра́дꙋйсѧ, ѻ҆рꙋ́жїе и҆ сто́лпъ  мі́рꙋ ꙗ҆́вльсѧ: ра́дꙋйсѧ, ѻ҆гне́мъ поже́гъ ꙗ҆зы́чєства,  (с. 341) ра́дꙋйсѧ, свѣти́льниче, сїѧ́ѧ чꙋдесы̀: ра́дꙋйсѧ,  наги̑мъ мно́жицею покро́въ: ра́дꙋйсѧ, плѣне́нныхъ  и҆зба́вителю: помина́й на́съ, вѣ́рою чтꙋ́щыѧ тѧ̀. 
Пѣ́снь з҃. І҆рмо́съ: 
Халде́йскаѧ пе́щь, ѻ҆гне́мъ распала́емаѧ,  ѡ҆роша́шесѧ дх҃омъ, бж҃їимъ предстоѧ́нїемъ ѻ҆́троцы поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Сла́вꙋ же и҆ црⷭ҇тво и҆ ѻ҆́бласть всю̀ на́двое  раздѣ́льшемꙋ, ѻ҆́вꙋ себѣ̀ ѡ҆ста́вль, ѻ҆́вꙋ же врꙋча́етъ  сы́нꙋ, царѧ̀ є҆го̀ поста́вивъ: кнѧ́зи же мно́ги и҆  страти́ги преда́въ, любе́знѡ же и҆ че́стнѡ ѿпꙋстѝ є҆го̀  на странꙋ̀ свою̀. 
Не про́стѡ къ ца́рствꙋ и҆дѧ́ше, но честны́й крⷭ҇тъ  предъ ни́мъ ноша́хꙋ: вше́дъ же во гра́дъ, на всѣ́хъ  столпѣ́хъ ѻ҆́бразъ креста̀ водрꙋжа́ше, и҆ ка̑пища  разорѧ́ше. прекра́снꙋ цр҃ковь влⷣки хрⷭ҇та̀ воздви́же, и҆  всѣ̑мъ собра́тисѧ къ не́й повелѣва́ше: са́мъ же прилѣ́жнѡ  молѧ́шесѧ. 
Хрⷭ҇тꙋ̀ вѣ́ровати всѧ̑ подрꙋ̑чныѧ оу҆ча́ше,  и҆згна̑нныѧ же ѻ҆тце́мъ є҆пі́скопы, і҆ере́и и҆ мона́хи  ра́достнѡ срѣта́ше, и҆ свои́ми рꙋка́ми но́ги и҆́хъ  ѡ҆мыва́ше, и҆ всѧ́ко промышле́нїе ѡ҆ ни́хъ творѧ́ше, и҆  оу҆се́рднѡ взыва́ше: препросла́вленный бж҃е, бл҃гослове́нъ  є҆сѝ. 
Бг҃оро́диченъ: 
Дре́вле оу҆́бѡ і҆а́кѡвъ тѧ̀ преднаписа̀: и҆са́їа  же, оу҆́глемъ дх҃а ѡ҆чи́щсѧ, бг҃а є҆мманꙋ́ила ѿ  оу҆тро́бы твоеѧ̀ роди́тисѧ прозна́менова. къ немꙋ́же  велегла́снѡ вопїѧ́ше: ѻ҆тє́цъ на́шихъ бж҃е, бл҃гослове́нъ  є҆сѝ. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю предѣ́лъ песо́къ, и҆ содержа́й всѧ̑, тѧ̀ пое́тъ  со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀  тва́рь, ꙗ҆́кѡ содѣ́телю всѣ́хъ во вѣ́ки. 
Оу҆̀бо і҆ѡаса́фовъ до́мъ растѧ́ше, а҆вені́ровъ же  оу҆малѧ́шесѧ: а҆́бїе ца́рь писа́нїемъ сы́на призыва́етъ.  ѻ҆́нъ же, ско́рѡ прише́дъ, на вѣ́рꙋ ѻ҆тца̀ ѡ҆братѝ, и҆  ѿ кꙋпѣ́ли (с. 342) семꙋ̀ прїе́мникъ бы́въ, и҆ возопѝ  ра́достнѡ: сла́влю тѧ̀, хрⷭ҇тѐ, во вѣ́ки всѧ̑. 
Бы́сть чꙋ́до преди́вно, сы́нъ роди́телю своемꙋ̀  ѻ҆тє́цъ ꙗ҆ви́сѧ, ѻ҆крє́стныѧ страны̑ просвѣща́хꙋсѧ,  цє́ркви созида́хꙋсѧ, є҆пі́скопи и҆ і҆ере́є же́ртвꙋ бг҃ꙋ  приноша́хꙋ, пѣ́снь воспѣва́юще, и҆ сла́вѧще хрⷭ҇та̀ во  вѣ́ки всѧ̑. 
Гдⷭ҇нею бл҃года́тїю ца́рь а҆вені́ръ веселѧ́шесѧ,  всю̀ ца́рскꙋю вла́сть сы́нꙋ предадѐ, са́мъ же въ молча́нїи  пребыва́ше: въ толи́кꙋ глꙋбинꙋ̀ смире́нїѧ вложѝ себѐ,  ꙗ҆́кѡ и҆ дре́внихъ превзы́ти благовѣ́рїемъ, и҆ сла́вѧще  хрⷭ҇та̀ во вѣ́ки всѧ̑. 
Бг҃оро́диченъ: 
И҆ны́ѧ по́мощи не и҆́мамы, ра́звѣ тебє̀, влⷣчце:  ты̀ крѣ́пость и҆ оу҆твержде́нїе, ты̀ похвала̀ и҆  ра́дованїе и҆ храни́тельница мі́ра: къ тебѣ̀ прибѣга́юще,  спаса́емсѧ всѝ. 
Пѣ́снь ѳ҃. І҆рмо́съ: 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че  оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Минꙋ́вшымъ днє́мъ нѣ́кїимъ по креще́нїи, ца́рь  а҆вені́ръ а҆́бїе въ недꙋ́гъ тѣле́сный впадѐ, и҆ є҆гда̀  нача́тъ приближа́тисѧ коне́цъ житїѧ̀ є҆гѡ̀, въ до́брѣмъ  и҆сповѣ́данїи, съ те́плыми слеза́ми дꙋ́шꙋ свою̀ предадѐ. 
Ра́достными слеза́ми сы́нъ почита́ше ѻ҆тца̀, не  оу҆красѝ є҆гѡ̀ ца́рскими ѻ҆де́ждами, но просты́мъ  ѡ҆дѣѧ́нїемъ тѣ́ло є҆гѡ̀ покры̀: надъ гро́бомъ ста́въ,  рꙋ́цѣ воздѣ́въ, бг҃ꙋ благодаре́нїе возсыла́ше, въ  покаѧ́нїи тогѡ̀ прїи́мшꙋ. 
Къ лю́демъ глаго́лаше, сѣдѧ̀ на престо́лѣ  ца́рстѣмъ, ѻ҆те́цъ мо́й ца́рь а҆вені́ръ оу҆́мре, ꙗ҆́кѡ  є҆ди́нъ ѿ ни́щихъ, ничто́же є҆мꙋ̀ послѣ́дова, ни  бога́тство, ни ца́рскаѧ сла́ва: вы́ же и҆збери́те себѣ̀,  є҆го́же хо́щете, да ца́рствꙋетъ надъ ва́ми. (с. 343) 
Бг҃оро́диченъ: 
Лѣ́ствица і҆а́кѡвлѧ, є҆́юже дре́вле а҆́гг҃лы  ви́дѣ сходѧ́щѧ: гора̀ приѡсѣне́ннаѧ, ѿ неѧ́же ка́мень  безъ рꙋ́къ ѿсѣче́сѧ: и҆ две́рь нбⷭ҇наѧ, є҆́юже гдⷭ҇ь  є҆ди́нъ про́йде: є҆ди́на въ жена́хъ ты̀ є҆сѝ, пречⷭ҇таѧ. 
Свѣти́ленъ: 
Ца́рство ѡ҆ста́вивъ, къ пꙋсты́ни оу҆стреми́сѧ, и҆  въ хра́минѣ оу҆бо́гагѡ ѡ҆бита̀, ца́рскꙋю ѻ҆де́ждꙋ  совле́къ, оу҆бо́гомꙋ дадѐ, коне́чнꙋю ми́лостыню показа́въ,  хрⷭ҇тꙋ̀ послѣ́дова. 
Бг҃оро́диченъ: 
Въ це́рковь твою̀ прибѣга́юще вопїе́мъ тѝ,  пречⷭ҇таѧ: пода́ждь на́мъ по́мощь и҆ лю́тыхъ и҆збавле́нїе,  да при́снѡ велича́емъ ржⷭ҇тво̀ твоѐ. 
На хвали́техъ стїхи̑ры, на д҃, гла́съ ѕ҃. Подо́бенъ:  Всѐ ѿло́жше: пи́саны на вече́рни. 
Сла́ва, гла́съ ѕ҃: 
Прпⷣбнїи ѻ҆тцы̀, во всю̀ зе́млю и҆зы́де вѣща́нїе  и҆справле́нїй ва́шихъ: тѣ́мъ на нб҃сѣ́хъ ѡ҆брѣто́сте  мздꙋ̀ трꙋдѡ́въ свои́хъ, де́мѡнскїѧ погꙋби́ли є҆стѐ полкѝ,  и҆ а҆́гг҃льскїѧ дости́гли є҆стѐ чи́ны, и҆́хже житїю̀  непоро́чнѡ поревнова́ли є҆стѐ. дерзнове́нїе и҆мꙋ́ще ко  хрⷭ҇тꙋ̀ бг҃ꙋ, ми́ръ и҆спроси́те дꙋша́мъ на́шымъ. 
И҆ ны́нѣ: Бцⷣе, ты̀ є҆сѝ лоза̀ и҆́стиннаѧ: 
Славосло́вїе вели́кое, и҆ ѿпꙋ́стъ. 
На лїтꙋргі́и: бл҃же́нна, пѣ́снь г҃ и҆ ѕ҃-ѧ.  Прокі́менъ, гла́съ з҃: Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши,  бж҃е, гла́съ мо́й, внегда̀ моли́тимисѧ къ тебѣ̀. А҆пⷭ҇лъ,  къ колосса́ємъ, зача́ло с҃и. А҆ллилꙋ́їа, гла́съ є҃:  Воззва́ша првⷣнїи, и҆ гдⷭ҇ь оу҆слы́ша и҆́хъ. Сті́хъ:  Мнѡ́ги скѡ́рби пра́вєднымъ, и҆ ѿ всѣ́хъ и҆́хъ  и҆зба́витъ ѧ҆̀ гдⷭ҇ь. Є҆ѵⷢ҇лїе матѳе́а, зача́ло н҃є, ѿ  полꙋ̀. Прича́стенъ: Въ па́мѧть вѣ́чнꙋю: 


(с. 344) 
Мѣ́сѧца тогѡ́же въ к҃-й де́нь. 
Предпра́зднство въ хра́мъ вхо́да прест҃ы́ѧ бцⷣы: 
И҆ прпⷣбнагѡ ѻ҆тца̀ на́шегѡ григо́рїа декаполі́та: 
И҆, и҆́же во ст҃ы́хъ, ѻ҆тца̀ на́шегѡ про́кла,  а҆рхїепі́скопа кѡнстанті́нѧ гра́да. 
На Гдⷭ҇и, воззва́хъ, стїхи̑ры предпра́знства,  гла́съ а҃. 
Подо́бенъ: Нбⷭ҇ныхъ чинѡ́въ: 
Свѣщенѡ́сицы дѣ̑вы, ꙳ приснодв҃ꙋ свѣ́тлѡ  провожда́юще, ꙳ прⷪ҇ро́чествꙋютъ и҆́стиннѡ дх҃омъ бꙋ́дꙋщее:  ꙳ хра́мъ бо бж҃їй, бцⷣе, сꙋ́щи, ꙳ въ хра́мъ со сла́вою  дѣ́вственною, ꙳ младе́нствꙋющи вво́дитсѧ. 
Ѡ҆бѣща́нїѧ ст҃а́гѡ и҆ пло́дъ бл҃госла́вный, ꙳ бцⷣа  вои́стиннꙋ ꙗ҆ви́сѧ мі́рꙋ, ꙳ ꙗ҆́кѡ всѣ́хъ превы́шшаѧ, ꙳  ꙗ҆́же благоче́стнѡ приводи́ма въ хра́мъ бж҃їй, ꙳ моли́твꙋ  ро́ждшихъ и҆сполнѧ́етъ, ꙳ соблюда́ема бжⷭ҇твеннымъ дх҃омъ. 
Нбⷭ҇нымъ воспи́тана, дв҃о, хлѣ́бомъ ꙳ вѣ́рнѡ въ  хра́мѣ гдⷭ҇ни, ꙳ родила̀ є҆сѝ мі́рꙋ жи́зни хлѣ́бъ,  сло́во: ꙳ є҆мꙋ́же, ꙗ҆́кѡ хра́мъ и҆збра́нный и҆  всенепоро́чный, ꙳ пред̾ѡбрꙋчи́ласѧ є҆сѝ дх҃омъ  та́инственнѡ, ꙳ ѡ҆брꙋче́нна бг҃ꙋ и҆ ѻ҆ц҃ꙋ̀. 
Стїхи̑ры прпⷣбнагѡ, гла́съ и҆ подо́бенъ то́йже: 
Въ нбⷭ҇ныѧ ѡ҆би́тєли съ весе́лїемъ вселѧ́ѧсѧ, ꙳ и҆  со а҆́гг҃лы, ѻ҆́ч҃е, предстоѧ̀ ꙳ дерзнове́ннѡ прⷭ҇то́лꙋ  гдⷭ҇ню, ꙳ на землѝ соверша́ющымъ па́мѧть твою̀, ꙳ грѣхѡ́въ  ѡ҆ставле́нїе и҆ страсте́й ꙳ дарова́ти моли́сѧ. 
Моли́твеннымъ серпо́мъ, ѻ҆́ч҃е григо́рїе, ꙳  страсте́й тє́рнїѧ и҆зсѣ́къ, ꙳ и҆ воздѣ́лавъ ра́ломъ  воздержа́нїѧ зе́млю (с. 345) дꙋше́внꙋю, ꙳ вве́ргъ сѣ́мена  благоче́стїѧ въ ню̀: ꙳ и҆́миже на́мъ возраща́еши ꙳  и҆сцѣле́нїѧ плоды̀. 
Добродѣ́телей тѧ̀ прїѧ́телище нарица́емъ, прпⷣбне,  ꙳ ꙗ҆́кѡ молча́нїѧ дрꙋ́га, бдѣ́нїѧ дѣ́лателѧ, ꙳ и҆  ѻ҆́бразъ цѣломꙋ́дрїѧ, ꙳ и҆ моли́твы жили́ще некра́домое, ꙳  и҆ чꙋде́съ сокро́вище, ꙳ и҆ моли́твенника чтꙋ́щихъ, тѧ̀,  григо́рїе. 
Сла́ва, и҆ ны́нѣ, гла́съ д҃: 
Дне́сь бг҃овмѣсти́мый хра́мъ бцⷣа въ хра́мъ  гдⷭ҇ень приво́дитсѧ, и҆ заха́рїа сїю̀ прїе́млетъ, дне́сь  ст҃ы́хъ свѧта̑ѧ ра́дꙋютсѧ, и҆ ли́къ а҆́гг҃льскїй  та́инственнѡ торжествꙋ́етъ: съ ни́миже и҆ мы̀ пра́зднꙋюще  дне́сь, съ гаврїи́ломъ возопїи́мъ: ра́дꙋйсѧ, благода́тнаѧ,  гдⷭ҇ь съ тобо́ю, и҆мѣ́ѧй ве́лїю ми́лость. 
А҆́ще въ пѧто́къ ве́чера: Сла́ва, предпра́зднства: И҆  ны́нѣ, догма́тїкъ гла́са. 
На стїхо́внѣ стїхи̑ры ст҃а́гѡ про́кла, гла́съ д҃.  Поⷣ: Да́лъ є҆сѝ зна́менїе: 
Догма́тѡвъ свѣ́тлостїю ꙳ и҆ житїѧ̀ красото́ю,  благоче́стнѡ оу҆добри́лъ є҆сѝ, ꙳ про́кле приснопа́мѧтне,  свѧщеннонача́лїе, ꙳ и҆ цр҃кве сто́лпъ ꙗ҆ви́лсѧ є҆сѝ  и҆́стиннѡ, ꙳ просвѣща́ѧ всѧ̑ словесы̀ твои́ми. ꙳ тѣ́мъ тѧ̀  оу҆блажа́емъ, ꙳ и҆ во ѱалмѣ́хъ же и҆ пѣ́снехъ ꙳ свѧтꙋ́ю  и҆ всечестнꙋ́ю пра́зднꙋемъ па́мѧть твою̀. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Свѣ́тлѡ наꙋчи́лъ є҆сѝ, ꙳ и҆ бг҃омꙋ́дреннѡ  проповѣ́далъ є҆сѝ бцⷣꙋ, пречⷭ҇тꙋю ѻ҆трокови́цꙋ, ꙳  ро́ждшꙋю сꙋ́щаго пре́жде вѣ̑къ, ꙳ созда́телѧ и҆ влⷣкꙋ, ꙳  сн҃а и҆ сло́во ѻ҆́ч҃ее, ꙳ и҆ въ послѣ̑днѧѧ за ны̀  человѣ́ка бы́вша хотѣ́нїемъ, ꙳ и҆ невра́щна є҆стество́мъ,  ꙳ и҆ несто́рїа посрами́въ, ꙳ ꙗ҆́кѡ нечести́ва и҆  пребезꙋ́мна. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Во́ды поче́рплъ є҆сѝ ꙳ златоза̑рныѧ,  приснопа́мѧтне, ꙳ (с. 346) мꙋ́драгѡ бг҃опроповѣ́дника, ꙳  є҆гѡ́же и҆ прее́мникъ ꙳ и҆ благоче́стїѧ ꙗ҆ви́лсѧ є҆сѝ и҆  сѣда́лища, ꙳ оу҆твержда́ѧ оу҆че́ньми и҆́стины хрⷭ҇то́вꙋ  па́ствꙋ, ꙳ и҆ тогѡ̀ честнѣ́йшыѧ и҆ всечестны̑ѧ мо́щи, ꙳  ꙗ҆́коже оу҆́тварь ца́рскꙋю, ꙳ цр҃кви ѿда́лъ є҆сѝ. 
Сла́ва, и҆ ны́нѣ, гла́съ д҃. Самогла́сенъ: 
Прїиди́те, всѝ вѣ́рнїи, є҆ди́нꙋ непоро́чнꙋю  восхва́лимъ, ѿ прⷪ҇рѡ́къ проповѣ́даннꙋю, и҆ въ хра́мъ  приведе́ннꙋю, пре́жде вѣ̑къ пронарече́ннꙋю мт҃рь, и҆ въ  послѣ̑днѧѧ лѣ̑та ꙗ҆́вльшꙋюсѧ бцⷣꙋ. гдⷭ҇и, моли́твами  є҆ѧ̀, ми́ръ тво́й пода́ждь на́мъ и҆ ве́лїю ми́лость. 
Тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ, предпра́зднства, гла́съ то́йже. 
Ра́дость пред̾ѡбрꙋча́етъ всѣ̑мъ а҆́нна ны́нѣ,  печа́ли сопроти́вный пло́дъ прозѧ́бши є҆ди́нꙋ приснодв҃ꙋ,  ю҆́же и҆ приво́дитъ, моли̑твы и҆сполнѧ́ющи, дне́сь  веселѧ́щисѧ въ хра́мъ гдⷭ҇ень, ꙗ҆́кѡ сꙋ́щїй хра́мъ бг҃а  сло́ва, и҆ мт҃рь чⷭ҇тꙋю. 
🕅 Подоба́етъ вѣ́дати, ꙗ҆́кѡ а҆́ще слꙋчи́тсѧ  предпра́зднство вхо́да прест҃ы́ѧ бцⷣы въ недѣ́лю: 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны,  и҆ бцⷣы, по ѻ҆бы́чаю.  
На вели́цѣй вече́рни. По ѻ҆бы́чной каѳі́смѣ, на  Гдⷭ҇и, воззва́хъ, стїхи̑ры воскрⷭ҇ны г҃: и҆  ꙾восто́ченъ꙾꙾А҆нато́лїевъ꙾ а҃: и҆ предпра́зднства г҃: и҆  прпⷣбнагѡ григо́рїа г҃. Сла́ва, предпра́зднства: И҆ ны́нѣ,  бг҃оро́диченъ л҃и гла́са. На лїті́и ѻ҆бы̑чны. На стїхо́внѣ  стїхи̑ры воскрⷭ҇ны. Сла́ва, и҆ ны́нѣ, предпра́зднства. На  благослове́нїи хлѣ́бѡвъ, тропа́рь: Бцⷣе дв҃о, ра́дꙋйсѧ:  три́жды. 
[Зрѝ] А҆́ще ли нѣ́сть бдѣ́нїѧ, глаго́лемъ  тропа́рь воскрⷭ҇нъ. 
Сла́ва, григо́рїа, гла́съ г҃: 
Ѻ҆́бразъ бы́лъ є҆сѝ воздержа́нїѧ, бжⷭ҇твеннымъ  дх҃омъ (с. 347) всѧ̑ просвѣти́въ, правовѣ́рїѧ тече́нїе  соверши́лъ є҆сѝ, оу҆че́нїемъ мі́ръ просвѣти́лъ є҆сѝ,  и҆ ѕловѣ́рныхъ ѡ҆бличи́лъ є҆сѝ смы́слы, ѻ҆́ч҃е прпⷣбне  григо́рїе, хрⷭ҇та̀ бг҃а молѝ, дарова́ти на́мъ ве́лїю  ми́лость. 
И҆ ны́нѣ, предпра́зднства. 
На Бг҃ъ гдⷭ҇ь, тропа́рь воскрⷭ҇нъ два́жды:  Сла́ва, григо́рїа: И҆ ны́нѣ, предпра́зднства. По каѳі́смахъ  сѣда́льны воскрⷭ҇ны, и҆ бг҃оро́дичны и҆́хъ. Та́же  полѷеле́й, и҆ тропарѝ: А҆́гг҃льскїй собо́ръ:  є҆ктенїа̀, ѵ҆пакоѝ гла́са, степє́нна, прокі́менъ, и҆  є҆ѵⷢ҇лїе воскрⷭ҇но, и҆ про́чее до канѡ́на. Канѡ́нъ  воскрⷭ҇нъ со і҆рмосо́мъ на д҃: и҆ Бцⷣы на в҃: и҆  предпра́зднства на д҃: и҆ прпⷣбнагѡ григо́рїа на д҃.  Катава́сїа: Ѿве́рзꙋ оу҆ста̀ моѧ̑: По г҃-й пѣ́сни  конда́къ предпра́зднства, и҆ і҆́косъ: и҆ конда́къ григо́рїа:  Сла́ва, сѣда́ленъ є҆гѡ̀: И҆ ны́нѣ, предпра́зднства. По  ѕ҃-й пѣ́сни конда́къ воскрⷭ҇нъ, и҆ і҆́косъ. На ѳ҃-й пѣ́сни  пое́мъ: Честнѣ́йшꙋю: Свѣти́ленъ воскрⷭ҇нъ: Сла́ва,  григо́рїа: И҆ ны́нѣ, предпра́зднства. На хвали́техъ  стїхи̑ры воскрⷭ҇ны д҃. и҆ предпра́зднства подо́бны г҃,  пи́саны на стїхо́внѣ: и҆ самогла́сенъ и҆́хъ, съ припѣ́вы.  Сла́ва, стїхи́ра є҆ѵⷢ҇льскаѧ: И҆ ны́нѣ,  Пребл҃гослове́нна є҆сѝ: Славосло́вїе вели́кое. По  трист҃о́мъ тропа́рь воскрⷭ҇нъ то́чїю, є҆ктєнїѝ, и҆  ѿпꙋ́стъ, и҆ ча́съ а҃. На а҃-мъ часѣ̀ тропа́рь воскрⷭ҇нъ:  Сла́ва, предпра́зднства: И҆ ны́нѣ, бг҃оро́диченъ часѡ́въ,  По Ѻ҆́ч҃е на́шъ, конда́къ предпра́зднства. На г҃-мъ  часѣ̀ тропа́рь воскрⷭ҇нъ. Сла́ва, григо́рїа: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ  воскрⷭ҇нъ. Та́кожде и҆ на про́чихъ часѣ́хъ глаго́лемъ  конда́къ воскрⷭ҇нъ, и҆ предпра́зднства, премѣнѧ́юще. 
На лїтꙋргі́и: Бл҃жє́нна гла́са на ѕ҃: и҆  предпра́зднства, пѣ́снь г҃, на д҃. По вхо́дѣ тропа́рь  воскрⷭ҇нъ, и҆ предпра́зднства: и҆ хра́ма ст҃а́гѡ. Та́же  тропа́рь григо́рїа. Конда́къ воскрⷭ҇нъ, и҆ хра́ма. Сла́ва,  григо́рїа: И҆ ны́нѣ, предпра́зднства. Прокі́менъ, а҆пⷭ҇лъ,  а҆ллилꙋ́їа, и҆ є҆ѵⷢ҇лїе, и҆ прича́стенъ, пре́жде воскрⷭ҇нъ,  и҆ пото́мъ ст҃а́гѡ. Слꙋ́жба прпⷣбническаѧ.  
Ст҃а́гѡ же про́кла слꙋ́жба пое́тсѧ, є҆гда̀ разсꙋ́дитъ  є҆кклисїа́рхъ. (с. 348) 
Тропа́рь про́кла, гла́съ д҃: 
И҆́же бжⷭ҇твеннымъ нача́ломъ премꙋ́дрости, стра́хомъ  гдⷭ҇нимъ оу҆тве́рждсѧ, ѿтꙋ́дꙋ свѧще́нными восхождє́нїи  возше́лъ є҆сѝ во оу҆чени́чество златоꙋ́ста, и҆  а҆рхїере́йскагѡ тогѡ̀ престо́ла досто́инъ бы́въ чистоты̀  добро́тами, а҆пⷭ҇льскимъ пра́виломъ себѐ воѡбрази́въ, не  себѣ̀ живы́й, но хрⷭ҇тꙋ̀ и҆ ста́дꙋ твоемꙋ̀. тѣ́мъ въ  нетлѣ́нный живо́тъ а҆пⷭ҇льски всели́лсѧ є҆сѝ, і҆ера́рше  про́кле, молѝ хрⷭ҇та̀ бг҃а спасти́сѧ дꙋша́мъ на́шымъ. 
На оу҆́трени, на Бг҃ъ гдⷭ҇ь, тропа́рь  предпра́знства, два́жды. 
Сла́ва, ст҃ы́хъ: И҆ ны́нѣ, предпра́зднства. 
По а҃-й каѳі́смѣ, сѣда́ленъ, гла́съ, д҃. Поⷣ:  Оу҆диви́сѧ і҆ѡ́сифъ: 
Пре́жде зача́тїѧ, чⷭ҇таѧ, ѡ҆свѧти́ласѧ є҆сѝ бг҃ꙋ,  и҆ ро́ждшисѧ на землѝ, да́ръ принесла́сѧ є҆сѝ ны́нѣ  є҆мꙋ̀, и҆сполнѧ́ющи ѻ҆те́ческое ѡ҆бѣща́нїе, въ  бжⷭ҇твеннѣмъ же хра́мѣ, ꙗ҆́кѡ сꙋ́щѡ бжⷭ҇твенный хра́мъ,  ѿ младе́нства чи́стѣ, со свѣща́ми свѣ́тлыми ѿдана̀  бы́вши, ꙗ҆ви́ласѧ є҆сѝ прїѧ́телище непристꙋ́пнагѡ и҆  бжⷭ҇твеннагѡ свѣ́та, вели́ко вои́стиннꙋ предше́ствїе твоѐ,  є҆ди́на бг҃оневѣ́сто и҆ приснодв҃о. 
Сла́ва, и҆ ны́нѣ, то́йже. 
По в҃-й каѳі́смѣ, сѣда́ленъ, гла́съ и҆ подо́бенъ  то́йже: 
Хра́мъ бж҃їй, многоче́стный черто́гъ, въ хра́мъ  бж҃їй со свѣща́ми свѣ́тлыми, съ весе́лїемъ всели́тисѧ  происхо́дитъ: и҆ ра́дꙋетсѧ ѡ҆ не́й заха́рїа, зрѧ̀ ꙗ҆вле́нїе  ꙗ҆́снѡ свѧще́нныхъ прⷪ҇рѡ́къ и҆сполнѧ́емо, и҆ весели́тсѧ,  и҆ предпра́зднственный пое́тъ гла́съ: ра́дость  провозвѣща́етъ происхожде́нїе твоѐ, ѻ҆трокови́це  дв҃ома́ти. 
Сла́ва, и҆ ны́нѣ, то́йже: 
Канѡ́нъ предпра́зднства со і҆рмосо́мъ на ѕ҃: и҆  ст҃ы́хъ ѻ҆́ба канѡ́на, на и҃. Канѡ́нъ предпра́зднства,  є҆гѡ́же краегране́сїе, по (с. 349) а҆лфави́тꙋ, до  седмы́ѧ пѣ́сни. Подо́бно же и҆ ѻ҆сма́ѧ своѧ̑ стїхѝ.  Девѧ́таѧ же і҆ѡ́сифово. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Ст҃ы́хъ во ст҃а̑ѧ, всест҃а́ѧ, и҆ непоро́чнаѧ  всели́тисѧ происхо́дитъ, прест҃а́гѡ бг҃а ꙗ҆́кѡ да бꙋ́детъ  хра́мъ ѡ҆свѧще́нъ: и҆ то́й предтекꙋ́тъ дѣ̑вы ѻ҆трокови̑цы. 
Совѣ́тъ превѣ́чный превѣ́чнагѡ бг҃а на́шегѡ во  и҆сполне́нїе грѧде́тъ, предгрѧдꙋ́щей тѝ воспита́тисѧ во  ст҃а̑ѧ ст҃ы́хъ, сло́ва въ жили́ще, ѻ҆трокови́це  всенепоро́чнаѧ. 
Роди́телїе бжⷭ҇твеннїи, тѧ̀ бж҃їю роди́тельницꙋ  хотѧ́щꙋ бы́ти, вво́дѧтъ воспита́тисѧ во ст҃а̑ѧ ст҃ы́хъ:  моли́твꙋ, є҆́юже молѧ́хꙋсѧ, ѡ҆бѣща́нїе и҆сполнѧ́ютъ,  пречⷭ҇таѧ. 
Оу҆крѣпѝ, влⷣчце, не́мощь се́рдца моегѡ̀, и҆  оу҆твердѝ страстьмѝ коле́блемое: ꙗ҆́кѡ да вѣ́рою тѧ̀ и҆  любо́вїю оу҆блажа́ю, приснобл҃же́ннꙋю и҆ всенепоро́чнꙋю. 
И҆́нъ канѡ́нъ прпⷣбнагѡ григо́рїа, гла́съ и҃.  Творе́нїе і҆ѡ́сифа. 
Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Оу҆мерщвле́ннꙋю сластьмѝ тѣлесѐ, смире́ннꙋю мою̀  дꙋ́шꙋ твои́ми моли́твами ѡ҆живѝ, блаже́нне григо́рїе:  жи́знь бо ны́нѣ прїѧ́лъ є҆сѝ нестарѣ́ющꙋюсѧ,  оу҆мертви́въ, ꙗ҆̀же на землѝ, оу҆́ды, прпⷣбне,  по́стническими пѡ́двиги. 
Оу҆держа́въ сла̑сти тѣлє́сныѧ оу҆ма̀ чистото́ю,  и҆зъ млада́гѡ, ѻ҆́ч҃е, во́зраста ѻ҆рга́нъ дх҃а бы́лъ  є҆сѝ, тогѡ̀ дѣ̑йства свѣ́тлѡ прїе́млѧ, и҆ бг҃ови́денъ  познава́ѧсѧ. 
Жела́нїемъ бжⷭ҇твеннымъ пло́ти жела̑нїѧ оу҆вѧди́лъ  є҆сѝ, (с. 350) и҆ тебѣ̀ самомꙋ̀, блаже́нне, ѡ҆брꙋчи́лъ  є҆сѝ сꙋпрꙋ́жницꙋ чистотꙋ̀, и҆зъ неѧ́же ча̑да тебѣ̀  роди́шасѧ, всѧ̑ добродѣ́тєли, присносла́вне, ча́до тѧ̀  бж҃їе содѣ́ловающыѧ. 
Бг҃оро́диченъ: 
Ѿ землѝ до нб҃съ досѧ́жꙋщи лѣ́ствица нбⷭ҇наѧ,  є҆́юже бг҃ъ сло́во земны̑мъ сни́де, благослове́ннаѧ  пречи́стаѧ, несказа́нное чꙋ́до, недомы́сленное видѣ́нїе,  спасѝ къ тебѣ̀ прибѣга́ющыѧ. 
И҆́нъ канѡ́нъ ст҃а́гѡ про́кла, гла́съ а҃. Творе́нїе  ѳеофа́ново. 
Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Дѣѧ́нїемъ же и҆ сло́вомъ и҆́стиннымъ, разꙋ́мныхъ  а҆рха́гг҃лѡвъ бы́въ соѻбра́зенъ, бг҃опрїѧ́тне, и҆ съ ни́ми  престо́лꙋ предстоѧ̀ чⷭ҇тны́ѧ трⷪ҇цы, ю҆́же, про́кле, молѝ  спастѝ на́съ. 
Стопа́мъ послѣ́дꙋѧ ꙗ҆́вѣ златоꙋ́стагѡ,  всебл҃же́нне и҆ приснопа́мѧтне, тогѡ́же бжⷭ҇твенное  свѧще́нства, ѻ҆́ч҃е, ѡ҆дѣѧ́нїе, ꙗ҆́кѡ наслѣ́дїе взѧ́лъ  є҆сѝ ѻ҆те́ческое, достосла́вне. 
Дре́вле бг҃а на зе́млю, и҆са́їи вопїю́щꙋ дх҃омъ,  прїитѝ, несто́рїй оу҆мовре́днѡ ѡ҆болгꙋ́ѧй воплоще́нїе, ѿ  тебє̀, треблаже́нне, собо́рнѣ низверга́етсѧ. 
Бг҃оро́диченъ: 
Словесы̀ бг҃одохнове́нными стра́шное ѿ дв҃ы  оу҆ѧсни́лъ є҆сѝ воплоще́нїе сло́ва бг҃а на́шегѡ, и҆ бцⷣꙋ  сїю̀ проповѣ́давъ, догма́тѡмъ всемꙋ́дрымъ а҆пⷭ҇лѡвъ  послѣ́дꙋѧ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. (с. 351) 
Начина́ющыѧ ѻ҆трокови̑цы дѣ̑вы, свѣщы̀ носѧ́щыѧ  свѣ́тлѡ, бꙋ́дꙋщее подписꙋ́ютъ: и҆зъ неѧ́ бо роди́тсѧ  просвѣще́нїе зна́нїѧ, рѣша́щее пре́лести ѡ҆мраче́нїе. 
Ревнꙋ́ющи дре́вле бг҃омꙋ́дреннѡ, а҆́нна моли́твꙋ  и҆сполнѧ́етъ, и҆ тебѐ привозлага́етъ ст҃и́лищꙋ,  всенепоро́чнаѧ, свѧще́ннѣйшее зача́тїе и҆мѣ́ти хотѧ́щꙋ и҆  рождество̀. 
Со́лнце прострѐ лꙋчы̀, зрѧ̀ ѻ҆́блакъ свѣ́тлый  простира́емь, ма́нїемъ бжⷭ҇твеннымъ, внꙋ́трь во ст҃а̑ѧ, и҆зъ  неѧ́же ѡ҆дожди́тъ ѡ҆ставле́нїе ѡ҆лѧденѣ́вшымъ страстьмѝ. 
Ѡ҆божа́етъ мѧ̀ бг҃ъ, всели́всѧ въ тѧ̀ за  милосе́рдїе, всенепоро́чнаѧ чⷭ҇таѧ, оу҆кра́дена снѣ́дїю  пре́жде ле́стїю ѕмїи́ною: и҆ тлѝ, нетлѣ́нїѧ па́ки пи́щꙋ  воздае́тъ. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Добродѣ́телей на го́рꙋ восте́къ, прпⷣбне, во  мра́къ видѣ́нїѧ вше́лъ є҆сѝ, и҆ разꙋмѣ́въ є҆ли́кѡ  вмѣсти́лъ є҆сѝ непости́жнаго є҆стество́мъ, просвѣще́нїѧ  и҆спо́лненъ, ѻ҆́ч҃е, бы́въ. 
Рожде́нный въ верте́пѣ за земны́хъ и҆збавле́нїе,  дре́вле тѧ̀ въ верте́пѣ, всебл҃же́нне, живꙋ́ща, свѣ́томъ  ѡ҆зарѝ небе́снымъ, ꙗ҆́кѡ па́ѵла, свѣтоза́рна показꙋ́ѧ  тѧ̀, ѻ҆́ч҃е григо́рїе. 
Нбⷭ҇наѧ две́рь, хрⷭ҇то́ва пречⷭ҇таѧ мт҃и, прилѡ́ги  тѧ̀ де́мѡнскими ѡ҆крꙋжа́ема, ѻ҆́ч҃е, вперѝ, и҆ мо́щна  крѣ́постїю на ни́хъ содѣ́ла дх҃а бл҃года́тїю. 
Бг҃оро́диченъ: 
Ра́дꙋйсѧ, є҆ди́на ро́ждшаѧ всѧ́ческихъ гдⷭ҇а:  ра́дꙋйсѧ, жи́знь человѣ́кѡмъ и҆схода́таившаѧ: ра́дꙋйсѧ,  ѡ҆сѣне́ннаѧ и҆ несѣко́маѧ горо̀, вѣ́рныхъ  оу҆твержде́нїе: ра́дꙋйсѧ, всенепоро́чнаѧ. 
И҆́нъ. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ (с. 352) въ нѐ воѡбра́жсѧ, препоѧ́ши мѧ̀ съ  высоты̀ си́лою, є҆́же вопи́ти тебѣ̀, ст҃ы́й:  ѡ҆дꙋшевле́нный хра́ме, неизрече́нныѧ сла́вы твоеѧ̀,  чл҃вѣколю́бче. 
Свѣ́тъ и҆зъ свѣ́та бг҃ови́днѡ, всебл҃же́нне,  прїе́мъ, цр҃кве свѣ́тъ бы́лъ є҆сѝ. тѣ́мже и҆ свѣ́тъ  тебѣ̀ бжⷭ҇твенный возсїѧ̀ разꙋ́мнѡ, ꙗ҆́коже є҆́сть  пи́сано, и҆́мже просвѣща́емь, пою́щыѧ ѡ҆зарѧ́еши па́мѧть  твою̀. 
Вострꙋби́въ догма́тѡвъ гро́момъ, ꙗ҆́кѡ стѣ́ны  низложи́лъ є҆сѝ і҆ерїхѡ́нскїѧ є҆ресе́й де́рзѡсти всѧ̑, и҆  вѡ́инства, и҆ ѡ҆долѣ́нїѧ побѣ́дꙋ возста́вилъ є҆сѝ,  воплоще́нїе бж҃їе, є҆́же ѿ дв҃ы, проповѣ́давъ ꙗ҆́снѡ. 
И҆сто́чникꙋ мꙋ́дрости приложи́въ оу҆ста̀ твоѧ̑,  бг҃опрїѧ́тне, и҆ дх҃о́вныѧ поче́рплъ є҆сѝ мꙋ́дрости,  про́кле, бж҃е́ствєнныѧ во́ды, мꙋ̑тныѧ потопи́въ рѣ́ки,  всебл҃же́нне, несто́рїєва безбѡ́жнаѧ мнѣ̑нїѧ. 
Бг҃оро́диченъ: 
И҆́же горѣ̀ ѻ҆ц҃ꙋ̀ є҆диноро́дный сн҃ъ  неизрече́ннѡ сразꙋмѣва́емь, є҆диноро́дный и҆зъ тебє̀  до́лѣ, пречⷭ҇таѧ, па́че вины̀ и҆ ра́зꙋма роди́сѧ, и҆  ѡ҆божа́етъ человѣ́ка, пречⷭ҇таѧ влⷣчце бцⷣе: тѣ́мже тѧ̀  сла́вимъ. 
Конда́къ григо́рїа, гла́съ г҃: 
Свѣ́тлое тѧ̀ со́лнце цр҃ковь познава́етъ,  добродѣ́телей красота́ми, и҆ и҆сцѣле́нїй лꙋча́ми, всѣ́хъ  просвѣща́ѧ, хрⷭ҇то́въ оу҆го́дниче. тѣ́мже пра́зднꙋемъ  честнꙋ́ю па́мѧть твою̀, и҆ почита́емъ по́двиги твоѧ̑,  всебл҃же́нне ѻ҆́ч҃е, премꙋ́дре григо́рїе. 
Конда́къ про́кла, гла́съ д҃. Подо́бенъ: Ꙗ҆ви́лсѧ  є҆сѝ: 
Досто́йнѡ дне́сь торжествꙋ́етъ, всѣ́хъ градѡ́въ  честнѣ́йшїй вои́стиннꙋ въ честно́мъ преставле́нїи твое́мъ,  ѻ҆́ч҃е ѻ҆тцє́въ про́кле мꙋ́дре. 
Сѣда́ленъ григо́рїа, гла́съ д҃. Подо́бенъ: Ско́рѡ  предварѝ: 
Бжⷭ҇твенною свѣ́тлостїю ѡ҆зарѧ́емь, мра́къ  и҆згна́лъ є҆сѝ дꙋшетлѣ́нныхъ страсте́й, григо́рїе  премꙋ́дре, взѧ́тсѧ къ (с. 353) безстра́стїѧ чистѣ́йшей  высотѣ̀, возсїѧ́лъ є҆сѝ пресла́внѡ врачева́нїй зари̑,  всели́всѧ въ незаходи́мый свѣ́тъ црⷭ҇твїѧ хрⷭ҇то́ва. 
Сла́ва, про́кла, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенный бы́въ свѧщеннопроповѣ́дникъ,  бжⷭ҇твеннымъ оу҆че́нїемъ цр҃ковь ѡ҆богаща́ѧ, тайноꙋчи́телю  всехва́льне, и҆ бцⷣꙋ дв҃ꙋ пречⷭ҇тꙋю проповѣ́далъ є҆сѝ,  и҆ несто́рїа посрами́лъ є҆сѝ. тѣ́мже всѝ чти́мъ вѣ́рнѡ  па́мѧть твою̀, просѧ́ще прїѧ́ти ве́лїю ми́лость. 
И҆ ны́нѣ, предпра́зднства, гла́съ а҃. Поⷣ: Ка́мени  запеча́танꙋ: 
Восхвали́те дѣ̑вы, ма́тєри предпра́зднꙋйте, лю́дїе  славосло́вите, свѧще́нницы благослови́те пречⷭ҇тꙋю мт҃рь  бж҃їю: пло́тїю бо младе́нствꙋющи пре́жде во хра́мъ  принесе́сѧ, ꙗ҆́кѡ хра́мъ бж҃їй ст҃ѣ́йшїй. тѣ́мже,  пра́здникъ соверша́юще дꙋхо́вный, воспое́мъ ю҆̀, ꙗ҆́кѡ  предста́тельницꙋ ро́да человѣ́ческагѡ. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Свѧще́ннїи провозвѣсти́ша ѧ҆зы́цы, тебѐ, чⷭ҇таѧ,  бы́ти село̀ невмѣсти́магѡ є҆стества̀. сегѡ̀ ра́ди тѧ̀  ли́цы дѣ́вственнїи провожда́ютъ, свѣщы̀ носѧ́ще во ст҃а̑ѧ. 
Сла́вꙋ взѧ́тъ і҆ѡакі́мъ со а҆́нною, ходѧ́ще и҆  носѧ́ще тѧ̀ съ весе́лїемъ, во ст҃ы́й хра́мъ, хра́ме бж҃їй  прест҃ы́й, чⷭ҇таѧ и҆ всенепоро́чнаѧ влⷣчце. 
Разрѣша́етсѧ и҆зрече́нїе прароди́тельное: се́ бо  процвѣтѐ лоза̀, ꙗ҆́же гро́здъ нетлѣ́нный на́мъ  плодоно́ситъ, вїно̀ носѧ́щїй весе́лїѧ концє́мъ. 
Є҆ди́нꙋ тѧ̀ всенепоро́чнꙋю содѣ́тель сло́во  ѡ҆брѣ́тъ, всели́сѧ во твоѐ чре́во, содѣва́ѧ на́ше  спасе́нїе бл҃года́тїю пречⷭ҇таѧ, за неизглаго́ланнꙋю  ми́лость. (с. 354) 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
На́съ ра́ди стра́ннымъ соше́ствїемъ бы́въ,  григо́рїе, стра́ненъ благосты́нею, тебѐ є҆гѡ̀ ра́ди  стра́нна ви́дѣвъ, ѿ ѻ҆те́чества бы́вша прїѧ́тъ, и҆  бжⷭ҇твенна наслѣ́дника своегѡ̀ ца́рства добродѣ́тельми  оу҆кра́шена содѣ́ла. 
За хрⷭ҇та̀ на́съ ра́ди младе́нствовавшаго, и҆  ѻ҆́трока, прпⷣбне, бы́вша, ѻ҆трокѡ́въ оу҆чи́лищꙋ вда́лъ  є҆сѝ тебѐ сама́го, младе́нецъ ѕло́бою, бг҃омꙋ́дре  ѻ҆́ч҃е, бы́въ: и҆ бжⷭ҇твеннымъ смире́нїемъ вра́жїю ѕло́бꙋ  смири́лъ є҆сѝ, бл҃же́нне григо́рїе. 
Тꙋ́чами твои́хъ сле́зъ, ѻ҆́ч҃е григо́рїе, ꙗ҆́коже  росо́ю бж҃е́ственною напаѧ́емь, всѧ́кꙋ возрасти́лъ є҆сѝ  добродѣ́тель, всѧ́кое благопло́дїе пра́вды процвѣ́лъ  є҆сѝ, ꙗ҆́кѡ дре́во плодоно́сное при и҆схо́дищахъ во́дъ  насажде́нъ соверше́ннагѡ по́стничества. 
Бг҃оро́диченъ: 
Мт҃и бж҃їѧ бл҃гослове́ннаѧ всенепоро́чнаѧ, дꙋшѝ  моеѧ̀ ꙗ҆́звы и҆сцѣлѝ, сла̑сти оу҆толѝ плотскі̑ѧ,  ѡ҆мраче́нное срⷣце моѐ просвѣтѝ, оу҆мирѝ оу҆́мъ мо́й,  и҆ всѧ́кагѡ вре́да и҆ вра́жїихъ мѧ̀ напа́стей и҆зба́ви. 
И҆́нъ. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Глагѡ́лъ вѣща̑нїѧ, и҆ догма́тѡвъ благогла́сный  оу҆че́нїй твои́хъ гро́мъ, цр҃ковь бж҃їю мꙋ́дрѡ веселѧ́тъ,  є҆реті́ческое ѿго́нѧтъ свирѣ́пство, свѧщенноѧвле́нне  про́кле всесла́вне. 
Ꙗ҆́коже зла́то ѻ҆гне́мъ, свѧще́ннѣйше,  воздержа́нїемъ (с. 355) честно́е тѣ́ло твоѐ ѡ҆чи́стивъ,  мꙋ́дре, красно̀ показа́лъ є҆сѝ творцꙋ̀. сегѡ̀ ра́ди тебѣ̀  ѡ҆дѣѧ́нїѧ сщ҃е́нства вѣ́чнѡ дарова̀. 
Зна́нїе бжⷭ҇твенное навы́къ, бы́въ ꙗ҆́кѡ і҆ера́рхъ  свѧще́нный, благопода́тнѡ про́чее всѣ̑мъ препо́далъ є҆сѝ  просвѣще́нїе, и҆ бжⷭ҇твєнныѧ свѣ́тлѡсти, во спасе́нїе  дꙋ́шъ, достосла́вне. 
Бг҃оро́диченъ: 
Оу҆́гль бжⷭ҇твенный во оу҆тро́бѣ, всенепоро́чнаѧ,  прїе́мши па́че оу҆ма̀, не ѡ҆пали́ласѧ є҆сѝ и҆́стиннѡ:  кꙋпина́ бо и҆здале́че ѻ҆бра́знѡ твоѐ ржⷭ҇тво̀  проѡбразова̀, во спасе́нїе на́ше и҆ ѡ҆бновле́нїе. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Ѻ҆́блацы да воска́плютъ пра́вдꙋ дне́сь, ꙗ҆́кѡ на  нб҃си́ бо простира́етсѧ бжⷭ҇твенный ѻ҆́блакъ во хра́мѣ  бж҃їи, и҆́же ка́плетъ сла́дость, всю̀ го́ресть дꙋ́шъ на́шихъ  и҆з̾е́млющꙋ. 
Стра́нно твоѐ зача́тїе, стра́нно твоѐ ржⷭ҇тво̀,  стра́нно твоѐ происхожде́нїе, дв҃о, є҆́же внꙋ́трь,  свѧти́лища введе́нїе, стра̑нна и҆ пресла̑вна твоѧ̑, сло́во  превосходѧ́щѧ и҆ помышле́нїе, пречⷭ҇таѧ. 
Всю̀ тебѐ ѡ҆свѧтѝ дх҃ъ всест҃ы́й, внꙋ́трь хра́ма  пребыва́ющꙋ, и҆ пита́емꙋ пи́щею нбⷭ҇ною, невѣ́сто ѻ҆́ч҃а  прекра́снаѧ: сегѡ̀ ра́ди была̀ є҆сѝ и҆ сло́ва  роди́тельница. 
Къ тебѣ̀ мою̀ всю̀ наде́ждꙋ, ѻ҆трокови́це,  полага́ѧ, къ щедро́тамъ твои̑мъ прибѣга́ю: вре́да  де́мѡнскагѡ ꙗ҆вѝ неприча́стнꙋ па́дшꙋю дꙋ́шꙋ мою̀, и҆  и҆знемо́гшꙋю сласте́й потопле́ньми. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. (с. 356) 
Дѣ́ланїемъ словесѐ лоза̀ показа́лсѧ є҆сѝ  плодоно́сна, прпⷣбне, добродѣ́телей зрѣ̑лыѧ и҆  велича́йшыѧ приносѧ́щаѧ гро́зды, спасе́нїѧ вїно̀ дꙋхо́вное  точа́щыѧ, ѻ҆́ч҃е, и҆ вѣ́рныхъ сердца̀ веселѧ́щее. 
Сла́вный ри́мъ, ѻ҆́ч҃е, ѿ восто́ка тѧ̀  свѣти́льника незаходи́ма прїе́мъ вѣ́рою, просвѣти́сѧ  честны́ми твои́ми дарова̑нїи: хрⷭ҇та́ бо и҆мѣ́лъ є҆сѝ въ  дꙋшѝ, ꙗ҆́кѡ свѣ́тъ, ви́дѧщыѧ тѧ̀, ѻ҆́ч҃е, ѡ҆зарѧ́юща. 
Ползѧ́щаго ѕмі́ѧ и҆ наблюда́ющаго твою̀ пѧ́тꙋ,  григо́рїе, бо́дростїю бжⷭ҇твенною въ пꙋте́хъ жи́зни ходѧ̀,  ꙗ҆́кѡ бж҃їй оу҆го́дникъ, ꙗ҆́кѡ за́повѣдей хрⷭ҇то́выхъ  дѣ́латель, оу҆мертви́лъ є҆сѝ си́лою дх҃а. 
Бг҃оро́диченъ: 
Предста́тельнице мі́ра, мт҃и приснодв҃о, ты́ мѧ  ѡ҆кормѝ, и҆ пꙋтево́дстви мѧ̀ на пра́вый пꙋ́ть, и҆ напра́ви  къ пра́вды стезѧ́мъ пра̑вымъ помышле́нїе моѐ, дꙋшѝ  шє́ствїѧ и҆справлѧ́ющи. 
И҆́нъ. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Свѣтоно́сенъ, ꙗ҆́кѡ свѣти́льникъ, всеблаже́нне,  бы́въ, бжⷭ҇твенныѧ цр҃кве ꙗ҆ви́лсѧ є҆сѝ побо́рникъ: и҆  бж҃їѧ оу҆ѧсни́лъ є҆сѝ, є҆́же и҆зъ дв҃ы всест҃ы́ѧ,  ржⷭ҇тво̀ невра́щное, сла́вне. 
Воплоще́нїе бж҃їе и҆зъ дв҃ы сла́вное, догма́тѡвъ въ  пра́щꙋ вложи́въ, ꙗ҆́кѡ и҆ноплеме́нника голїа́ѳа, низложи́лъ  є҆сѝ несто́рїевъ свирѣ́пый нра́въ, ꙗ҆́кѡ дре́вле  бжⷭ҇твенный дв҃дъ. 
Па́ѵловыми оу҆чє́нїи сы́й и҆спо́лненъ, и҆ тогѡ̀  видѣ̑нїѧ оу҆зрѣ́въ, всеизбра́нне, є҆лїссе́й вторы́й  показа́всѧ, ма́стїю бжⷭ҇твенною, свѧще́нствомъ пома́занъ  та́инственнѡ. 
Бг҃оро́диченъ: 
Ни смꙋще́нїѧ, ни смѣше́нїѧ во оу҆тро́бѣ прїѧ́тъ  дв҃ы, (с. 357) бг҃ъ пло́тїю происходѧ̀: но є҆́же бѣ̀,  пребы́сть, бг҃ъ и҆ чл҃вѣ́къ, невра́щнѡ дѣ̑йствы  ꙗ҆влѧ́емь. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Оу҆крѣ́пльшесѧ бжⷭ҇твенною благода́тїю,  бжⷭ҇твенныѧ дв҃ы роди́телїе, сїю̀ ꙗ҆́кѡ непоро́чнꙋю  голꙋби́цꙋ, во ст҃а̑ѧ воспита́тисѧ любо́вїю возлага́ютъ. 
Тебѣ̀, хотѧ́щей прїима́ти свѣ́тъ, и҆зъ свѣ́та  происходѧ́щїй, свѣщы̀ вжига́юще ѻ҆трокови̑цы, чⷭ҇таѧ,  предхо́дѧтъ свѣтови́днѡ къ бжⷭ҇твенномꙋ хра́мꙋ,  ликовствꙋ́юще. 
Полна̀ сла́вы пала́та, вели́кое прⷪ҇ро́кѡвъ  ѡ҆глаше́нїе, прⷭ҇то́лъ ст҃ы́й внꙋ́трь ст҃а̑ѧ вво́дитсѧ,  цр҃ю̀ всѣ́хъ гото́вѧщисѧ. 
Пою̀ твоѐ, ѻ҆трокови́це, зача́тїе, пою̀ твоѐ и҆  неизрече́нное ржⷭ҇тво̀, пою̀ и҆ покро́въ тво́й, и҆́мже  вре́да всѧ́кагѡ и҆збавлѧ́емсѧ, къ твоемꙋ̀ ѡ҆ти́шїю  прибѣга́ющїи. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ма́нїемъ, є҆́же къ бг҃ꙋ, ѡ҆божа́емь, свѧще́ннѣйше,  видѣ̑нїи та́инственными и҆ бжⷭ҇твенными ѡ҆сїѧ̑нїи, ꙗ҆́кѡ  прⷪ҇ро́къ бжⷭ҇твенный, ꙗ҆́кѡ бж҃їй оу҆го́дникъ,  сподо́билсѧ є҆сѝ бж҃їѧ благода́ти. 
Молчали́вѡ твою̀ жи́знь соверши́лъ є҆сѝ,  бг҃одохнове́нне, мѧте́жей жите́йскихъ ꙗ҆ви́лсѧ є҆сѝ  бо́льшїй, и҆ страсте́й вы́шшїй, и҆ землѝ всеѧ̀ стра́ненъ же  и҆ пришле́цъ. 
Ꙗ҆́кѡ зерца́ло чи́стое, бжⷭ҇твенною заре́ю  ѡ҆богати́лсѧ є҆сѝ, ꙗ҆́кѡ сосꙋ́дъ свѧще́нный, хра́мъ  оу҆краси́лъ є҆сѝ, го́рнюю, григо́рїе, и҆ перворо́дныхъ  цр҃ковь просвѣти́лъ є҆сѝ. (с. 358) 
Бг҃оро́диченъ: 
Марі́е, чⷭ҇таѧ пала́та цр҃е́ва, бы́вша мѧ̀  разбо́йникѡмъ нечи́стый верте́пъ, моли́твами твои́ми  ѡ҆чи́стивши, и҆зъ тебє̀ ро́ждшемꙋсѧ хра́мъ свѧ́тъ покажѝ. 
И҆́нъ. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
Ѡ҆быше́дшыѧ, ꙗ҆́кѡ ѕвѣ́ри, ѿгна́лъ є҆сѝ  є҆ресе́й ѿ ста́да хрⷭ҇то́ва побо́рники жезло́мъ  разꙋ́мнымъ твои́хъ оу҆че́нїй, про́кле бл҃же́нне, къ  па́ствѣ же правосла́вїѧ па́ствꙋ и҆спра́вилъ є҆сѝ. 
Ꙗ҆́кѡ и҆́нъ ковче́гъ, цр҃кви хрⷭ҇то́вѣ тѣ́ло  всебл҃же́ннагѡ златоꙋ́ста вда́лъ є҆сѝ твои́ми, про́кле,  поꙋче́ньми, и҆ возвесели́лъ є҆сѝ правосла́вныхъ ли́ки  присꙋ́тствїемъ є҆гѡ̀. 
На вели́кое возше́дъ сѣда́лище, прпⷣбне,  велича́йшими и҆справлє́нїи оу҆краси́лъ є҆сѝ то́е  бг҃олѣ́пнѡ. тѣ́мже соше́дшесѧ благохва́лимъ тѧ̀,  а҆рхїере́е, великомꙋ́дренне про́кле сла́вне. 
Бг҃оро́диченъ: 
Ꙗ҆ви́ласѧ є҆сѝ херꙋві́мѡвъ, бг҃облагода́тнаѧ  дв҃о, преимꙋ́щи, на ра́мѣхъ бо носи́ма тѣ́ми, чⷭ҇таѧ,  ѡ҆б̾ѧ̑тїи твои́ми носи́ла є҆сѝ. тѣ́мже тѧ̀ при́снѡ,  бцⷣе, всѝ сла́вимъ. 
Конда́къ предпра́зднства, гла́съ д҃. Подо́бенъ:  Ꙗ҆ви́лсѧ є҆сѝ: 
Весе́лїѧ дне́сь вселе́ннаѧ и҆спо́лнисѧ всѧ̀, въ  благознамени́томъ пра́здницѣ бцⷣы, зовꙋ́ще: та̀ є҆́сть  сѣ́нь нбⷭ҇наѧ. 
І҆́косъ: 
И҆́же всѣ́хъ творе́цъ, созда́тель и҆ влⷣка,  неизрече́ннымъ бл҃гоꙋтро́бїемъ приклони́выйсѧ, є҆ди́нѣмъ  чл҃вѣколю́бїемъ свои́мъ, є҆го́же свои́ми оу҆стро́и  рꙋка́ми, ви́дѣвъ па́дша, оу҆ще́дри, и҆ возста́вити сего̀  благоволѝ, зда́нїе бжⷭ҇твеннѣйшее, и҆ и҆стоще́нїемъ  свои́мъ, ꙗ҆́кѡ бла́гъ є҆стество́мъ (с. 359) и҆ ми́лостивъ.  тѣ́мъ марі́ю хода́таицꙋ прїе́млетъ, и҆ ꙗ҆́кѡ дв҃ꙋ и҆  чⷭ҇тꙋю та́инства, и҆зъ неѧ̀ на́ше є҆стество̀ носи́ти  восхотѣ̀: та̀ є҆́сть сѣ́нь нбⷭ҇наѧ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Свѣтоно́сное тѧ̀ ꙗ҆́кѡ со́лнце прїе́млетъ хра́мъ  ст҃ы́й, внꙋ́трь сїѧ́ющꙋ зарю̀ концє́мъ спасе́нїѧ, чⷭ҇таѧ,  хра́мъ бы́ти и҆мꙋ́щꙋю сн҃а бж҃їѧ, дв҃о. 
Рꙋка́ми всѝ воспле́щемъ, и҆збавле́нїѧ носѧ́щꙋю  ѻ҆́бразы неискꙋсобра́чнꙋю ви́дѧще: рꙋко́ю бо а҆́гг҃ловою  пита́етсѧ, нбⷭ҇ный хлѣ́бъ на́мъ ꙗ҆́кѡ хотѧ́щꙋ неизрече́ннѡ  породи́ти. 
Дꙋ́шы всѧ̑ пра́ведныхъ подзє́мныѧ благовѣсти́ша  тѧ̀, голꙋби́це злата́ѧ, поко́й носѧ́щꙋ пото́па разꙋ́мнагѡ  проѧвлѧ́ютъ, и҆ во ст҃ы́хъ ст҃а̑ѧ благоче́стнѡ  ликовствꙋ́ющꙋ. 
Ꙗ҆́кѡ красна̀, кра́снаго родила̀ є҆сѝ, нелѣ́потꙋ  на́шꙋ возвраща́ющаго въ пе́рвый ѻ҆́бразъ, ѻ҆трокови́це  всенепоро́чнаѧ. є҆мꙋ́же и҆ пое́мъ: ѻ҆тцє́въ гдⷭ҇ь и҆ бг҃ъ  бл҃гослове́нъ є҆сѝ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ къ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Сле́зъ пролїѧ́ньми грѣха̀ ѻ҆́гнь погаси́лъ є҆сѝ,  безстра́стїѧ же во́дꙋ, и҆ врачева́нїй чи́стое пи́во  пѣснопою́щымъ то́чиши, григо́рїе: бл҃гослове́нъ бг҃ъ  ѻ҆тє́цъ на́шихъ. 
Пла́менною колесни́цею, честны́ѧ любвѐ  соверше́нїемъ носи́мь, къ высотѣ̀ возше́лъ є҆сѝ, въ  не́йже стѧжа́лъ є҆сѝ твоѐ, бг҃омꙋ́дре, житїѐ, зовы́й:  бл҃гослове́нъ бг҃ъ ѻ҆тє́цъ на́шихъ. 
Страсте́й оу҆спи́лъ є҆сѝ треволнє́нїѧ  бо́дренными стоѧ́ньми: оу҆снꙋ́въ же сно́мъ пра́веднымъ  подо́бнѡ, къ свѣ́тꙋ (с. 360) преше́лъ є҆сѝ невече́рнемꙋ,  зовы́й: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Ме́ртва бы́вша грѣхо́мъ и҆ погиба́юща, жи́знь  ро́ждшаѧ, чи́стаѧ дв҃о, ѡ҆живѝ и҆ спаси́ мѧ, и҆ гее́нны  и҆схитѝ пою́щаго: бл҃гослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ,  вѣ́рнїи, ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Тѣ́ло и҆ оу҆́мъ и҆ дꙋ́шꙋ ѡ҆чи́стивъ ѿѧ́тїемъ  страсте́й, і҆ера́рше про́кле мꙋ́дре, ѿтꙋ́дꙋ  догма́тствовалъ є҆сѝ, тѣ́ло и҆ дꙋ́шꙋ и҆ оу҆́мъ ѿ дв҃ы  ро́ждшагѡсѧ бг҃а, кромѣ̀ премѣне́нїѧ, за є҆́же спасти́  ны, прїе́мшагѡ. 
Ты̀ ко хрⷭ҇тꙋ̀ стѧжа́въ, свѧ́те, дерзнове́нїе, на  землѝ хва́лѧщымъ пѣснопѣ́сненнѡ па́мѧть твою̀ сла́внꙋю,  всѧ́кихъ напа́стей и҆зба́витисѧ молѝ, хва́льнаго пою́щымъ  бг҃а пресла́внаго. 
Ѻ҆́гнь разꙋ́мный въ помышле́нїихъ вже́гъ твои́хъ,  хвра́стнꙋю и҆ гнилꙋ́ю ѕлочести́вагѡ несто́рїа є҆́ресь  попали́лъ є҆сѝ. тѣ́мже тѝ мо́лимсѧ: хвра̑стныѧ на́шѧ  сла̑сти, є҆́же къ бг҃ꙋ, мольба́ми твои́ми поже́гъ,  ѡ҆чи́сти, сла́вне. 
Бг҃оро́диченъ: 
Но́сиши бг҃а, пло́тїю ѡ҆бложе́на, на ѡ҆б̾ѧ́тїихъ  твои́хъ, чⷭ҇таѧ, ꙗ҆́коже прⷭ҇то́лъ херꙋві́мскїй, носѧ́щаго  всѧ̑ глаго́ломъ си́лы своеѧ̀, є҆мꙋ́же пѣснопое́мъ,  веселѧ́щесѧ: препѣ́тый ѻ҆тцє́въ бж҃е и҆  препросла́вленный, бл҃гослове́нъ є҆сѝ. 
Пѣ́снь и҃. І҆рмо́съ: 
Слы́ши, ѻ҆трокови́це, дв҃о чⷭ҇таѧ, да рече́тъ  оу҆́бѡ гаврїи́лъ, совѣ́тъ вы́шнѧгѡ дре́внїй и҆́стинный,  бꙋ́ди къ прїѧ́тїю гото́ва бж҃їю: тобо́ю бо невмѣсти́мый, съ  человѣ́ки поживѐ. тѣ́мъ и҆ ра́дꙋѧсѧ вопїю̀:  благослови́те, всѧ̑ дѣла̀ гдⷭ҇нѧ, гдⷭ҇а. (с. 361) 
Слы́ши и҆ разꙋмѣ́й, ста́рче мꙋ́дрый, заха́рїи  а҆́нна глаго́летъ, совѣ́томъ бжⷭ҇твеннымъ: ю҆́же и҆́мамъ,  ѻ҆трокови́цꙋ чⷭ҇тꙋю, до́блественною дꙋше́ю прїимѝ: тоѧ́ бо  ра́ди бꙋ́детъ и҆збавле́нїе. и҆ въ хра́мъ ст҃ы́й введѝ сїю̀,  вопїѧ̀: благослови́те, всѧ̑ дѣла̀ гдⷭ҇нѧ, гдⷭ҇а. 
Бл҃гослове́нъ є҆ди́нъ гдⷭ҇ь, возопѝ свѧще́нникъ:  жи́зни вхо́ды ны́нѣ оу҆казꙋ́ютъ ꙗ҆́вѣ, на́мъ  ѡ҆б̾ѧви́вше, въ ню́же хо́щетъ всели́тисѧ, бг҃овмѣсти́мꙋю  пала́тꙋ, хрⷭ҇то́съ, цр҃ь всѧ́ческихъ. є҆мꙋ́же вопїе́тъ всѧ̀  землѧ̀: благослови́те, всѧ̑ дѣла̀ гдⷭ҇нѧ, гдⷭ҇а. 
Сѐ, ста́рче мꙋдрѣ́йше, а҆́нна речѐ  бл҃гоговѣ́йнѡ, добрѣ́йшꙋю ѻ҆трокови́цꙋ, ю҆́же дадѐ мнѣ̀  бг҃ъ, свѣ́тлѡ прїимѝ, и҆ прⷪ҇ро́чествꙋй є҆ди́нꙋ хотѧ́щꙋю  въ ве́щи произнестѝ проповѣ́данїѧ. съ ни́миже вопїе́ши  прⷪ҇ро́чески: благослови́те, всѧ̑ дѣла̀ гдⷭ҇нѧ, гдⷭ҇а. 
Ны́нѣ позна́хъ, же́но, ꙗ҆́вственнѣйше, разꙋ́мнѡ  речѐ ста́рецъ, дре́во возраста́етъ посредѣ̀ хра́ма, є҆́же  процвѣте́тъ сꙋ́щнѡ бжⷭ҇твенный пло́дъ, въ ра́й вводѧ́щїй,  снѣ́дїю и҆згна̑нныѧ тлѣ́нїѧ, вопїю́щыѧ ра́достїю:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Глагѡ́лъ неизрече́нныхъ оу҆че́нїй, твоѧ̀ дꙋша̀,  ѻ҆трокови́це чⷭ҇таѧ, ꙗ҆́вѣ бꙋ́детъ, ста́рецъ речѐ  ꙗ҆́снѡ, въ бжⷭ҇твенный се́й, дв҃о, всели́шисѧ хра́мъ:  а҆́гг҃ломъ бо пита́ема, совѣ́та а҆́гг҃ла вели́кагѡ роди́ши,  є҆мꙋ́же пое́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Гла́съ тѝ пое́мъ, ѻ҆трокови́це чⷭ҇таѧ, ра́достнѡ  гаврїи́ловъ: ра́дꙋйсѧ, всѣ́хъ вина̀ є҆ди́на ра́дости:  ра́дꙋйсѧ, дꙋ́шъ ѡ҆чище́нїе, ꙗ҆́кѡ ро́ждшаѧ и҆збавле́нїе  на́ше, и҆ возда́нїе пѣснопою́щихъ томꙋ̀: благослови́те,  всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ (с. 362) разжжѐ, си́лою же  лꙋ́чшею спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Твои́ми къ бг҃ꙋ мольба́ми терпѣли́внѡ дѣ́ѧ,  прїѧ́лъ є҆сѝ, всебл҃же́нне, вѣ́рою проси́мое: но́щїю бо  спѧ́щꙋ, ꙗ҆ви́всѧ тебѣ̀ а҆́гг҃лъ, ме́чь пла́менный вдадѐ,  стра̑сти се́рдца ѿсѣка́ющь, и҆ ѻ҆гне́мъ тѧ̀  невеще́ственнымъ ѡ҆чища́ющь, и҆ сла́вою просвѣща́ющь  неизрече́ннѡ. 
Всесвѣ́тлое ꙗ҆́кѡ со́лнце, разꙋ́мнѡ возсїѧ́лъ  є҆сѝ свѣ́томъ добродѣ́телей свѣтоза́рнѡ, григо́рїе,  чꙋде́съ же сїѧ́ньми ѡ҆зарѧ́ѧ всю̀ зе́млю, и҆ просвѣща́ѧ  бл҃гоче́стнѡ пѣснопою́щыѧ: дѣ́ти, благослови́те,  свѧще́нницы, воспо́йте, лю́дїе, превозноси́те хрⷭ҇та̀ во  вѣ́ки. 
А҆́гг҃льскагѡ пѣснопѣ́нїѧ слы́шавъ, григо́рїе,  є҆щѐ ходѧ̀ въ ме́ртвеннѣмъ твое́мъ тѣлесѝ, ѿ негѡ́же  чꙋ̑вствїѧ твоѧ̑ дꙋшє́внаѧ ꙗ҆́вѣ наслади́въ, и҆  бг҃ови́денъ и҆ свѣтоза́ренъ позна́лсѧ є҆сѝ, зовѧ̀  влⷣцѣ: дѣ́ти, благослови́те, свѧще́нницы, воспо́йте,  лю́дїе, превозноси́те є҆го̀ во вѣ́ки. 
Бг҃оро́диченъ: 
Сꙋдїю̀ и҆ гдⷭ҇а па́че сло́ва ро́ждшаѧ, того̀, ꙗ҆́кѡ  сн҃а твоего̀, всест҃а́ѧ, оу҆молѝ, въ ча́съ сꙋда̀,  ѡ҆сꙋжде́нїѧ и҆ ѻ҆гнѧ̀, и҆ тмы̀ несвѣ́тлыѧ, и҆ скре́жета  зꙋбѡ́въ и҆зба́вити вѣ́рою благоче́стнѡ пѣснопою́щыѧ:  свѧще́нницы, воспо́йте, лю́дїе, превозноси́те є҆го̀ во  вѣ́ки. 
И҆́нъ. І҆рмо́съ: 
Въ пещѝ ѻ҆́троцы і҆и҃левы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  гл҃го́люще: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте  и҆ превозноси́те во всѧ̑ вѣ́ки. 
Ꙗ҆́кѡ въ горни́лѣ свѣтоза́рнѣмъ, всесла́вне,  чистото́ю стра̑сти плотскі̑ѧ ѡ҆чи́стивъ, ꙗ҆́кѡ зла́то,  всѣ̑мъ возсїѧ́лъ є҆сѝ, воспѣва́ѧ: всѧ̑ дѣла̀, гдⷭ҇а  по́йте, и҆ превозноси́те є҆го̀ во вѣ́ки. (с. 363) 
Ѻ҆рга́номъ, блаже́нне, честна́гѡ твоегѡ̀ ѧ҆зы́ка,  оу҆краша́ема вѣща́нїемъ цр҃ковь бж҃їѧ, на землѝ  спаси́тельное низше́ствїе воспѣва́етъ, всѣ̑мъ гласѧ́щи  ꙗ҆́снѡ, и҆ вопїю́щи: тѧ̀ превозно́симъ, хрⷭ҇тѐ, во всѧ̑  вѣ́ки. 
Гꙋ́сль бжⷭ҇твеннаѧ ꙗ҆ви́лсѧ є҆сѝ и҆́стиннѡ,  вѣща́нїе возглаша́ющаѧ вѣ́рою прїе́млющымъ бж҃їе є҆́же къ  на́мъ, спаси́тельное воплоще́нїе, про́кле ѻ҆́ч҃е блаже́нне,  вѣ́рою зовы́й: гдⷭ҇а по́йте, дѣла̀, и҆ превозноси́те  є҆го̀ во вѣ́ки. 
Бг҃оро́диченъ: 
Сохрани́въ зна́мєнїѧ твоегѡ̀, дв҃о, дѣ́вства  невре́дна влⷣка, про́йде бг҃ъ и҆зъ тебє̀ па́че смы́сла, во  є҆́же спастѝ вопїю́щыѧ: гдⷭ҇а по́йте, и҆ превозноси́те  є҆го̀ во вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ  приснодв҃о. 
Сѐ бж҃їѧ гора̀ ст҃а́ѧ со свѣща́ми свѣ́тлыми  внꙋ́трь во ст҃а̑ѧ ше́ствꙋетъ, ѿ неѧ́же ка́мень  ѿсѣче́тсѧ, и҆ трє́бища и҆ кꙋмі́ры де́мѡнскїѧ и҆стни́тъ,  человѣ́ки же са̑мыѧ содѣ́лаетъ хра́мы и҆ честна̑ѧ  ѻ҆би́тєлища. 
Клѧ́тсѧ бг҃ъ, и҆ ны́нѣ и҆спо́лни, ѿ колѣ́на  і҆ꙋ́дова на́мъ да́въ приснодв҃ꙋ, є҆ѧ́же чре́во дре́во  возрасти́тъ жи́зни, смертоно́сныѧ снѣ́ди и҆збавлѧ́ющее,  паде́нїю пи́щею подни́кшыѧ, и҆ оу҆кра́дєнныѧ пре́лестїю  ѕмїи́ною. 
Оу҆сты̑ свѣ́тлыми а҆́нна возопѝ въ хра́мѣ бж҃їи,  тебѣ̀ привозлага́ю, ю҆́же мнѣ̀ да́лъ є҆сѝ ѻ҆трокови́цꙋ,  ѽ влⷣко! и҆зъ неѧ́же за милосе́рдїе неизглаго́ланное,  плотоно́сецъ ꙗ҆ви́всѧ, спасе́ши мі́ръ, є҆го́же созда́лъ  є҆сѝ, возвели́чивъ ю҆̀, ꙗ҆́кѡ мт҃рь твою̀. 
Сѐ ѡ҆зари́сѧ де́нь спасе́нїѧ сꙋ́щымъ въ нощѝ  лю́тыхъ: (с. 364) две́рь нбⷭ҇наѧ, хра́ма двє́ри ѿве́рзши,  со свѣща́ми вхо́дитъ внꙋ́трь во ст҃а̑ѧ, ѿ ст҃ы́ѧ  пита́тисѧ си́лы, ст҃о́е бг҃а вселе́нїе. 
Просвѣтѝ, чⷭ҇таѧ, дꙋшѝ моеѧ̀ ѻ҆́чи, свѣ́тъ  ро́ждшаѧ, да не пости́гнетъ мѧ̀ грѣхо́внаѧ тма̀  глꙋбоча́йшаѧ, нижѐ глꙋбина̀ да покры́етъ мѧ̀ ѿча́ѧнїѧ: но  сама́ мѧ спасѝ, и҆ ѡ҆кормѝ ко приста́нищꙋ бжⷭ҇твеннагѡ  хотѣ́нїѧ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречи́стꙋю бцⷣꙋ, вѣ́рнїи, велича́емъ. 
Пѡ́ты по́стническими грѣха̀ оу҆гаси́лъ є҆сѝ  оу҆́глїе, и҆ съ нб҃сѐ ꙗ҆́вѣ ѻ҆гнѧ̀ въ ви́дѣ благода́ть  прїѧ́лъ є҆сѝ, не попалѧ́ющꙋю, мꙋ́дре, но па́че  ѡ҆роша́ющꙋю, и҆ крѣ́постїю тѧ̀ си́льна на стра̑сти  показꙋ́ющꙋю. 
Ꙗ҆́кѡ ши́покъ, въ по́стническихъ, ѻ҆́ч҃е,  процвѣ́лъ є҆сѝ оу҆до́лїихъ, григо́рїе, и҆ ꙗ҆́кѡ крі́нъ  благово́нный. сегѡ̀ ра́ди то́чиши мѵ́ро благово́нное, твоѧ̑  кѡ́сти ѻ҆би́льнѡ оу҆ха́ютъ жи́знь: по́лны бо лани̑ты  твоѧ̑, ꙗ҆́кѡ ча́ши а҆рѡма́тъ, показа́шасѧ. 
Дне́сь съ на́ми собо́ръ по́стникѡвъ и҆ прпⷣбныхъ  весели́тсѧ, патрїа́рхѡвъ и҆ прⷪ҇ро́кѡвъ, въ па́мѧти твое́й,  блаже́нне, спра́зднꙋютъ на́мъ а҆пⷭ҇ли и҆ мч҃ницы: съ ни́миже  помина́й чтꙋ́щихъ тѧ̀ вѣ́рнѡ, досточꙋ́дне. 
Ра́ка, и҆дѣ́же честно́е и҆ многострада́льное тѣ́ло  твоѐ лежи́тъ, чꙋде́съ благода́ть на́мъ и҆сточа́етъ, ѻ҆́ч҃е  григо́рїе, ѡ҆свѧща́ющи на́шѧ дꙋ́шы и҆ тѣлеса̀,  ѡ҆богати́вшихсѧ тобо́ю, и҆ предста́телѧ и҆ те́пла тѧ̀  застꙋ́пника и҆мꙋ́щихъ. 
Бг҃оро́диченъ: 
Гла́съ тебѣ̀ гаврїи́ловъ вѣ́рнїи ра́достнѡ  провѣщава́емъ: ра́дꙋйсѧ, раю̀, жи́зни дре́во прозѧ́бшїй.  ра́дꙋйсѧ, рѣше́нїе клѧ́твы, мч҃никѡвъ вѣнча́нїе,  прпⷣбныхъ похвало̀, и҆ человѣ́кѡвъ благочести́выхъ  оу҆твержде́нїе. (с. 365) 
И҆́нъ. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Ѻ҆́бразы и҆ сѣ̑ни мимоте́къ, и҆ и҆́стиннѡ хрⷭ҇та̀  разꙋмѣ́въ, породи́всѧ ба́нею креще́нїѧ, свѧще́нникъ же  пома́занъ свѧще́ннѣйшїй, тѣ́мже и҆ бцⷣꙋ того̀ ро́ждшꙋю  проповѣ́далъ є҆сѝ. 
Нра́вы свѧщє́нныѧ и҆ догма́ты златоꙋ́стагѡ,  блаже́нне, впе́рсилъ є҆сѝ, ре́вность же є҆гѡ̀ свѧще́ннꙋю  вѣ́ры, и҆зры́гнꙋлъ є҆сѝ догма́тѡвъ твои́хъ пꙋчи́нꙋ,  є҆ресе́й пото́ки и҆зсꙋша́ющꙋю благода́тїю. 
Оу҆ста́ви свѧще́нными твои́ми моли́твами  воздвиза́емое на ны̀ смꙋще́нїе, и҆ ѿженѝ напа́стей  ѡ҆мраче́нїе, и҆ человѣ̑къ всѣ́хъ ѡ҆ѕлобле́нїе, ꙗ҆́кѡ  и҆мѣ́ѧ дерзнове́нїе ко влⷣцѣ и҆ бг҃ꙋ на́шемꙋ. 
Бг҃оро́диченъ: 
Ѽ па́че оу҆ма̀ чꙋде́съ твои́хъ! бж҃їе бо сло́во,  пло́ть бы́вшее, є҆ди́на родила̀ є҆сѝ преесте́ственнѡ,  мт҃и дв҃о, всѧ́чєскаѧ бжⷭ҇твеннымъ хотѣ́нїемъ мꙋ́дрѣ  содержа́щаго, и҆ ѡ҆кормлѧ́юща, и҆ соблюда́юща. 
Свѣти́ленъ, григо́рїа. Подо́бенъ: Оу҆ченикѡ́мъ  зрѧ́щымъ: 
Ст҃ы́ни хра́мъ бы́лъ є҆сѝ і҆ера́рше, по  бжⷭ҇твенномꙋ же прича́стїю, ны́нѣ бо́гъ быва́еши, и҆ раѧ̀  граждани́нъ, въ не́мже напитава́ешисѧ невозбра́ннѡ дре́ва  зна́нїѧ и҆ нетлѣ́нныѧ сла́вы, па́мѧть творѧ̀, григо́рїе  мꙋ́дре, ѡ҆ и҆̀же ѿ любвѐ вѣ́рою хва́лѧщихъ тѧ̀,  свѧще́нный ѻ҆́ч҃е. 
Сла́ва, и҆ ны́нѣ, предпра́зднства. Подо́бенъ:  Жєны̀ оу҆слы́шите: 
Де́нь предпра́зднственный, хра́мъ приво́дитъ ны́нѣ,  пречи́стымъ введе́нїемъ бцⷣы марі́и, ю҆́же пою́тъ а҆́гг҃ли  и҆ человѣ́цы оу҆блажа́ютъ, дѣ̑вы же провожда́ютъ, свѣщы̀  носѧ́ще и҆ и҆гра́юще, въ хра́мъ гдⷭ҇ень. (с. 366) 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Прїиди́те, вѣ́рнїи, соше́дшесѧ, пѣ́сньми почти́мъ,  ꙳ ѿ мт҃ре непло́дныѧ пресла́внѡ ро́ждшꙋюсѧ, ꙳  бг҃оневѣ́стнꙋю мт҃рь творца̀: ꙳ и҆ съ дѣ́вами же и҆  свѣща́ми пред̾ꙋсрѧ́щемъ ю҆̀, ꙳ въ хра́мъ входѧ́щꙋ во  ст҃а̑ѧ. 
Сті́хъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀:  и҆́скрєннїѧ є҆ѧ̀ приведꙋ́тсѧ тебѣ̀. 
Ꙗ҆́коже цвѣ́ты разли̑чныѧ собра́вше ꙳ ѿ  разꙋ́мныхъ цвѣтникѡ́въ дх҃а слове́съ, ꙳ похва̑льныѧ вѣнцы̀  ра́достнѡ дв҃ѣ и҆сплете́мъ, ꙳ и҆ предпра́зднственный да́ръ  є҆́й ꙳ досто́йнѡ принесе́мъ. 
Сті́хъ: Приведꙋ́тсѧ въ весе́лїи и҆ ра́дованїи.  введꙋ́тсѧ въ хра́мъ цр҃е́въ. 
Да оу҆гото́вѧтсѧ двє́ри хра́ма гдⷭ҇нѧ, ꙳ и҆ да  ѿве́рзꙋтсѧ: и҆ до́мъ сла́вы, ꙳ и҆ є҆ди́нꙋ превы́шшꙋю  нб҃съ, ꙳ па́че оу҆ма̀ бы́вшꙋю, ꙳ да прїе́млютъ ра́дꙋющесѧ,  ꙳ и҆ хрⷭ҇та̀ сп҃са да воспою́тъ. 
Сла́ва, и҆ ны́нѣ, гла́съ то́йже. Геѡ́ргїа  нїкомїді́йскагѡ: 
Да ра́дꙋетсѧ дне́сь нб҃о свы́ше, и҆ ѻ҆́блацы  весе́лїе да кропѧ́тъ, ѡ҆ ѕѣлѡ̀ пресла́вныхъ вели́чїихъ бг҃а  на́шегѡ: се́ бо две́рь, на восто́ки зрѧ́щаѧ, ро́ждшисѧ ѿ  непло́дове безпло́дныѧ, по ѡ҆бѣтова́нїю, и҆ бг҃ꙋ ѡ҆свѧще́на  бы́вши въ жили́ще, дне́сь въ хра́мъ, ꙗ҆́кѡ непоро́чное  приноше́нїе, приво́дитсѧ. да ра́дꙋетсѧ дв҃дъ, брѧца́ѧ въ  гꙋ́сли: приведꙋ́тсѧ (речѐ) цр҃ю̀ дѣ̑вы въ слѣ́дъ є҆ѧ̀,  бли̑жнѧѧ є҆ѧ̀ приведꙋ́тсѧ внꙋ́трь ски́нїи бж҃їѧ, внꙋ́трь  ѡ҆чисти́лища є҆гѡ̀, воспита́тисѧ въ жили́ще, пре́жде вѣ̑къ  ѿ ѻ҆ц҃а̀ нетлѣ́ннѡ ро́ждшагѡсѧ, во спасе́нїе дꙋ́шъ  на́шихъ. 
На лїтꙋргі́и, Бл҃жє́нна предпра́зднства, пѣ́снь г҃  и҆ ѕ҃. Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость: Сті́хъ: Оу҆слы́шите сїѧ̑, всѝ ꙗ҆зы́цы:  А҆пⷭ҇лъ днѐ, и҆ оу҆́трешнїй подъ зача́ло. (с. 367)  Та́же ст҃а́гѡ, ко є҆вре́ємъ, зача́ло ти҃і. А҆ллилꙋ́їа,  гла́съ в҃: Оу҆ста̀ пра́веднагѡ поꙋча́тсѧ премꙋ́дрости:  Сті́хъ: Зако́нъ бг҃а є҆гѡ̀ въ се́рдцѣ є҆гѡ̀.  Є҆ѵⷢ҇лїе днѐ, и҆ оу҆́трешнее подъ зача́ло, и҆ свѧта́гѡ,  і҆ѡа́нна, зача́ло л҃ѕ. Прича́стенъ: Въ па́мѧть  вѣ́чнꙋю: 


(с. 367) 
Мѣ́сѧца тогѡ́же въ к҃а-й де́нь. 
Вхо́дъ во хра́мъ прест҃ы́ѧ влⷣчцы на́шеѧ бцⷣы и҆  приснодѣ́вы марі́и. 
На ма́лѣй вече́рни, 
На Гдⷭ҇и, воззва́хъ, стїхи̑ры, гла́съ а҃. Поⷣ:  Нбⷭ҇ныхъ чинѡ́въ: 
Ѿ гдⷭ҇а прїи́мше ѡ҆бѣща́нїѧ пло́дъ, ꙳ і҆ѡакі́мъ и҆  а҆́нна бж҃їю мт҃рь, ꙳ благопрїѧ́тнꙋ же́ртвꙋ, ꙳ въ хра́мъ  введо́ша дне́сь, ꙳ и҆ заха́рїа, вели́кїй а҆рхїере́й, ꙳  благослови́въ, прїѧ́тъ. 
Два́жды. 
Ст҃ы́хъ ст҃а́ѧ ꙳ во ст҃ы́хъ ѡ҆бита́ти досто́йнѡ  введе́сѧ, ꙳ ꙗ҆́кѡ бг҃опрїѧ́тна же́ртва. ꙳ и҆ сїю̀ дѣ́вы,  добродѣ́тельми благоꙋкраша́емы, ꙳ впредѝ свѣщеносѧ́ще, ꙳  приведо́ша гдⷭ҇ꙋ, ꙗ҆́коже сосꙋ́дъ свѧще́ннѣйшїй. 
Да ѿве́рзетсѧ две́рь бг҃опрїѧ́тнагѡ хра́ма: ꙳ хра́мъ  бо всѣ́хъ цр҃ѧ̀ и҆ престо́лъ ꙳ дне́сь со сла́вою внꙋ́трь  прїе́мъ, ꙳ і҆ѡакі́мъ возлага́етъ, ѡ҆свѧти́въ гдⷭ҇ꙋ, ꙳ ѿ  негѡ̀ и҆збра́ннꙋю въ мт҃рь є҆гѡ̀. 
Сла́ва, и҆ ны́нѣ, гла́съ и҃: 
Дв҃дъ провозглаша́ше тебѣ̀, пречⷭ҇таѧ, прови́дѧ  ѡ҆свѧще́нїе вхо́да твоегѡ̀ въ хра́мъ, въ не́мже концы̀  дне́сь (с. 368) пра́зднꙋюще, славосло́вѧтъ тѧ̀, всепѣ́таѧ:  ꙗ҆́же бо пре́жде ржⷭ҇тва̀ дѣ́ва, и҆ по ржⷭ҇твѣ̀ пребы́вши  нетлѣ́нна, мт҃и сло́ва жи́зни. дне́сь въ хра́мѣ заха́рїа  весели́тсѧ, воспрїе́мъ тѧ̀, влⷣчце: и҆ ст҃а̑ѧ ст҃ы́хъ  ра́дꙋютсѧ, под̾е́мши тѧ̀, и҆сто́чника жи́зни на́шеѧ.  тѣ́мже и҆ мы̀ ѱало́мски вопїе́мъ тѝ: ѡ҆ на́съ молѝ сн҃а  твоего̀ и҆ бг҃а на́шего, дарова́ти на́мъ ве́лїю ми́лость. 
На стїхо́внѣ стїхи́ра, гла́съ в҃. Подо́бенъ: До́ме  є҆ѵфра́ѳовъ: 
Двє́ри нбⷭ҇ныѧ, ꙳ прїими́те дв҃ꙋ ꙳ во ст҃а̑ѧ ст҃ы́хъ, ꙳  нескве́рнꙋю же ски́нїю ꙳ бг҃а вседержи́телѧ. 
Сті́хъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀:  и҆́скрєннїѧ є҆ѧ̀ приведꙋ́тсѧ тебѣ̀. 
Дѣ́вственнїи ли́цы, ꙳ чⷭ҇тꙋю прїе́млите дѣ́вꙋ, ꙳  свѣ́тлѡ свѣщеносѧ́ще ꙳ во ст҃а̑ѧ ст҃ы́хъ, ꙳ ꙗ҆́кѡ  невѣ́стꙋ бг҃а всецр҃ѧ̀. 
Сті́хъ: Приведꙋ́тсѧ въ весе́лїи и҆ ра́дованїи, введꙋ́тсѧ  въ хра́мъ цр҃е́въ. 
Хлѣ́бъ слове́сный, ꙳ черто́гъ бж҃їѧ сло́ва, ꙳ и҆зъ  рꙋкѝ бж҃е́ственнагѡ а҆́гг҃ла ꙳ прїе́млетъ, ꙳ ѡ҆бита́ющи ꙳  во свѧта̑ѧ ст҃ы́хъ. 
Сла́ва, и҆ ны́нѣ: Подо́бенъ: то́йже: 
Свѣ́тъ тѧ̀ трисїѧ́нный ꙳ вже́гши, бцⷣе, ꙳ въ хра́мѣ  сла́вы, ꙳ нбⷭ҇нꙋю тѝ пи́щꙋ ꙳ посыла́етъ, велича́ѧ тѧ̀. 
Тропа́рь, гла́съ д҃: 
Дне́сь благоволе́нїѧ бж҃їѧ пред̾ѡбраже́нїе, и҆  человѣ́кѡвъ спасе́нїѧ проповѣ́данїе, въ хра́мѣ бж҃їи  ꙗ҆́снѡ дв҃а ꙗ҆влѧ́етсѧ и҆ хрⷭ҇та̀ всѣ̑мъ  предвозвѣща́етъ. то́й и҆ мы̀ велегла́снѡ возопїи́мъ:  ра́дꙋйсѧ, смотре́нїѧ зижди́телева и҆сполне́нїе. 
На вели́цѣй вече́рни стїхологисꙋ́емъ, Блаже́нъ мꙋ́жъ,  а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ а҃. Поⷣ: Ѽ  ди́внагѡ чꙋдесѐ! 
Дне́сь, вѣ́рнїи, ликовствꙋ́имъ, во ѱалмѣ́хъ и҆  пѣ́снехъ гдⷭ҇еви пою́ще, и҆ чтꙋ́ще тогѡ̀ свѧще́ннꙋю сѣ́нь,  (с. 369) ѡ҆дꙋшевле́нный кївѡ́тъ, невмѣсти́мое сло́во  вмѣсти́вшꙋю: приво́дитсѧ бо гдⷭ҇еви, па́че є҆стества̀  пло́тїю младе́нствꙋющи, и҆ ст҃и́тель вели́кїй заха́рїа  прїе́млетъ съ весе́лїемъ сїю̀, ꙗ҆́кѡ бж҃їе жили́ще. 
Два́жды. 
Дне́сь хра́мъ ѡ҆дꙋшевле́нный ст҃ы́ѧ сла́вы хрⷭ҇та̀ бг҃а  на́шегѡ, є҆ди́на въ жена́хъ бл҃гослове́ннаѧ, чⷭ҇таѧ  приво́дитсѧ въ хра́мъ зако́нный жи́ти во ст҃ы́хъ: и҆  ра́дꙋютсѧ съ не́ю і҆ѡакі́мъ и҆ а҆́нна дꙋ́хомъ, и҆  дѣ́вственнїи ли́цы гдⷭ҇еви пою́тъ, ѱало́мски воспѣва́юще  и҆ чтꙋ́ще мт҃рь є҆гѡ̀. 
Ты̀ прⷪ҇ро́кѡвъ проповѣ́данїе, а҆пⷭ҇лѡвъ сла́ва, и҆  мꙋ́ченикѡвъ похвала̀, и҆ всѣ́хъ земноро́дныхъ ѡ҆бновле́нїе,  дв҃о, мт҃и бж҃їѧ: тобо́ю бо бг҃ꙋ примири́хомсѧ. тѣ́мже  чти́мъ твоѐ въ хра́мъ гдⷭ҇ень вхожде́нїе, и҆ со а҆́гг҃ломъ  всѝ пѣ́сненнѡ, ра́дꙋйсѧ, тебѣ̀, пречⷭ҇таѧ, вопїе́мъ,  твои́ми моли́твами спаса́емїи. 
И҆́ны стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Во ст҃ы́хъ ст҃а̑ѧ ꙳ ст҃а́ѧ и҆ непоро́чнаѧ ꙳ ст҃ы́мъ  дх҃омъ вво́дитсѧ ꙳ и҆ ст҃ы́мъ а҆́гг҃ломъ пита́етсѧ, сꙋ́щи  ст҃ѣ́йшїй хра́мъ ꙳ ст҃а́гѡ бг҃а на́шегѡ, ꙳ всѧ́чєскаѧ  ѡ҆свѧти́вшагѡ вхо́домъ є҆ѧ̀, ꙳ и҆ ѡ҆божи́вшагѡ є҆стество̀  земны́хъ ꙳ попо́лзшеесѧ. 
Два́жды. 
Ѻ҆трокови̑цы, ра́дꙋющесѧ ꙳ и҆ свѣщы̀ и҆мꙋ́ще, ꙳  свѣщѝ дне́сь предхо́дѧтъ разꙋ́мнѣй: ꙳ и҆ вво́дѧтъ сїю̀ ꙳  во ст҃а̑ѧ ст҃ы́хъ свѧще́ннѡ, ꙳ проѧвлѧ́юще хотѧ́щꙋю зарю̀ ꙳  неизрече́ннѡ и҆зъ неѧ̀ возсїѧ́ти ꙳ и҆ просвѣти́ти во тмѣ̀  сѣдѧ́щыѧ ꙳ невѣ́дѣнїѧ, дх҃омъ. 
Веселѧ́сѧ прїимѝ, заха́рїе, ꙳ возопѝ а҆́нна  всехва́льнаѧ, ꙳ ю҆́же проповѣ́даша бж҃їи прⷪ҇ро́цы дх҃омъ,  ꙳ и҆ сїю̀ введѝ во ст҃ы́й хра́мъ, ꙳ свѧще́ннѡ воспита́тисѧ,  ꙳ ꙗ҆́кѡ да бꙋ́детъ влⷣки всѣ́хъ ꙳ бжⷭ҇твенный престо́лъ,  ꙳ и҆ пала́та, и҆ ѻ҆́дръ, ꙳ и҆ свѣтоза́рное ѻ҆би́телище.  (с. 370) 
Сла́ва, и҆ ны́нѣ, гла́съ и҃: 
По ржⷭ҇твѣ̀ твое́мъ, бг҃оневѣ́сто влⷣчце, пришла̀  є҆сѝ въ хра́мъ гдⷭ҇е́нь воспита́тисѧ во ст҃а̑ѧ ст҃ы́хъ,  ꙗ҆́кѡ ѡ҆свѧще́нна: тогда̀ и҆ гаврїи́лъ по́сланъ бы́сть къ  тебѣ̀ всенепоро́чнѣй, пи́щꙋ тебѣ̀ приносѧ̀. нбⷭ҇наѧ всѧ̑  оу҆диви́шасѧ, зрѧ́ще дх҃а ст҃а́го въ тѧ̀ все́льшасѧ.  тѣ́мже, пречⷭ҇таѧ и҆ нескве́рнаѧ, ꙗ҆́же на нб҃сѝ и҆ на  землѝ сла́вима, мт҃и бж҃їѧ, спасѝ ро́дъ на́шъ. 
Вхо́дъ. Прокі́менъ днѐ. Чтє́нїѧ г҃. 
И҆схо́да чте́нїе. 
[Глава̀ м҃] Гл҃го́ла гдⷭ҇ь къ мѡѷсе́ю, гл҃го́лѧ: въ  де́нь є҆ди́нъ мѣ́сѧца пе́рвагѡ, поста́виши ски́нїю  свидѣ́нїѧ: и҆ вло́жиши кївѡ́тъ, и҆ покры́еши є҆го̀  завѣ́сою. И҆ внесе́ши трапе́зꙋ и҆ свѣти́льникъ є҆ѧ̀, и҆  положи́ши кади́льницꙋ златꙋ́ю, во є҆́же кади́ти предъ  кївѡ́томъ свидѣ́нїѧ. И҆ положи́ши покро́въ завѣ́сы надъ  две́рми ски́нїи свидѣ́нїѧ. И҆ во́змеши є҆ле́й пома́занїѧ,  и҆ пома́жеши ски́нїю, и҆ всѧ̑ ꙗ҆̀же въ не́й, и҆ ѡ҆свѧти́ши  ю҆̀, и҆ всѧ̑ сосꙋ́ды є҆ѧ̀, и҆ бꙋ́детъ свѧта̀. И҆ ѡ҆свѧти́ши  же́ртвенникъ, и҆ бꙋ́детъ же́ртвенникъ ст҃а̑ѧ ст҃ы́хъ. И҆  сотворѝ мѡѷсе́й всѧ̑, є҆ли̑ка заповѣ́да є҆мꙋ̀ гдⷭ҇ь  бг҃ъ, ст҃ы́й і҆и҃левъ. И҆ покры̀ ѻ҆́блакъ ски́нїю  свидѣ́нїѧ, и҆ сла́вы гдⷭ҇ни и҆спо́лнисѧ ски́нїѧ. И҆ не  можа́ше мѡѷсе́й вни́ти въ ски́нїю свидѣ́нїѧ, ꙗ҆́кѡ  ѡ҆сѣнѧ́ше надъ не́ю ѻ҆́блакъ: и҆ сла́вы гдⷭ҇ни и҆спо́лнисѧ  ски́нїѧ. 
Ца́рствъ тре́тїихъ чте́нїе. 
[Глава̀ и҃] Бы́сть, ꙗ҆́кѡ совершѝ соломѡ́нъ є҆́же  созда́ти до́мъ гдⷭ҇ень. И҆ собра̀ всѧ̑ ста́рцы і҆и҃левы въ  сїѡ́нъ, вознестѝ кївѡ́тъ завѣ́та гдⷭ҇нѧ и҆зъ гра́да  дв҃дова, се́й є҆́сть сїѡ́нъ. И҆ взѧ́ша свѧще́нницы кївѡ́тъ  завѣ́та гдⷭ҇нѧ, и҆ ски́нїю свидѣ́нїѧ, и҆ всѧ̑ сосꙋ́ды  ст҃ы̑ѧ, ꙗ҆̀же въ ски́нїи свидѣ́нїѧ. И҆ ца́рь, и҆ ве́сь  і҆и҃ль предъ кївѡ́томъ. И҆ (с. 371) внесо́ша свѧще́нницы  кївѡ́тъ завѣ́та гдⷭ҇нѧ, на мѣ́сто є҆гѡ̀, въ даві́ръ  хра́ма, во ст҃а̑ѧ ст҃ы́хъ, подъ кри̑ла херꙋві́мѡвъ. Ꙗ҆́кѡ  херꙋві́ми бѧ́хꙋ распросте́рты крила́ми, надъ мѣ́стомъ  кївѡ́та: и҆ покрыва́хꙋ херꙋві́ми надъ кївѡ́томъ, и҆ надъ  ст҃а̑ѧ є҆гѡ̀ свы́шше. И҆ не бѣ̀ въ кївѡ́тѣ, кромѣ̀  двꙋ́хъ скрижа́лей завѣ́та, ꙗ҆̀же положѝ та́мѡ мѡѷсе́й въ  хѡри́вѣ, ꙗ҆̀же завѣща̀ гдⷭ҇ь. И҆ бы́сть ꙗ҆́кѡ и҆зыдо́ша  свѧще́нницы ѿ ст҃а́гѡ, и҆ ѻ҆́блакъ и҆спо́лни до́мъ. и҆ не  возмого́ша свѧще́нницы ста́ти слꙋжи́ти ѿ лица̀ ѻ҆́блака:  ꙗ҆́кѡ и҆спо́лнисѧ сла́вы до́мъ гдⷭ҇а бг҃а вседержи́телѧ. 
Прⷪ҇ро́чества і҆езекі́илева чте́нїе. 
[Глава̀ м҃г и҆ м҃д] Та́кѡ глаго́летъ гдⷭ҇ь: бꙋ́детъ ѿ  днѐ ѻ҆сма́гѡ и҆ про́чее, сотворѧ́тъ і҆ерє́и на ѻ҆лтарѝ  всесожже́нїѧ ва́шегѡ, и҆ ꙗ҆̀же спасе́нїѧ ва́шегѡ, и҆  прїимꙋ̀ вы̀, глаго́летъ а҆дѡнаі̀ гдⷭ҇ь. И҆ ѡ҆брати́ мѧ на  пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆  сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сїѧ̑  затворє́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ, ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ заключє́на. Ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ  по пꙋтѝ вра́тъ ст҃ы́хъ, сꙋ́щихъ къ сѣ́верꙋ, прѧ́мѡ до́мꙋ,  и҆ ви́дѣхъ, и҆ сѐ и҆спо́лнь сла́вы до́мъ гдⷭ҇ень. 
На лїті́и стїхи̑ры, гла́съ а҃. Самогла́сны. Геѡ́ргїа  нїкомїді́йскагѡ: 
Да ра́дꙋетсѧ дне́сь нб҃о свы́ше, и҆ ѻ҆́блацы весе́лїе  да кропѧ́тъ, ѡ҆ ѕѣлѡ̀ пресла́вныхъ вели́чїихъ бг҃а на́шегѡ:  се́ бо две́рь на восто́ки зрѧ́щаѧ, ро́ждшисѧ ѿ непло́дове  безпло́дныѧ по ѡ҆бѣтова́нїю, и҆ бг҃ꙋ ѡ҆свѧще́на бы́вши въ  жили́ще, дне́сь въ хра́мъ, ꙗ҆́кѡ непоро́чное приноше́нїе  приво́дитсѧ, да ра́дꙋетсѧ дв҃дъ брѧца́ѧ въ гꙋ́сли:  приведꙋ́тсѧ, речѐ, цр҃ю̀ дѣ̑вы въ слѣ́дъ є҆ѧ̀, бли̑жнѧѧ  є҆ѧ̀ приведꙋ́тсѧ (с. 372) внꙋ́трь ски́нїи бж҃їѧ, внꙋ́трь  ѡ҆чисти́лища є҆гѡ̀, воспита́тисѧ въ жили́ще, пре́жде вѣ̑къ  ѿ ѻ҆ц҃а̀ нетлѣ́ннѡ ро́ждшагѡсѧ, во спасе́нїе дꙋ́шъ  на́шихъ. 
Гла́съ д҃: 
Дне́сь бг҃овмѣсти́мый хра́мъ бцⷣа въ хра́мъ гдⷭ҇ень  приво́дитсѧ, и҆ заха́рїа сїю̀ прїе́млетъ: дне́сь ст҃а̑ѧ  ст҃ы́хъ ра́дꙋютсѧ, и҆ ли́къ а҆́гг҃льскїй та́инственнѡ  торжествꙋ́етъ. съ ни́миже и҆ мы̀ пра́зднꙋюще дне́сь, съ  гаврїи́ломъ возопїи́мъ: ра́дꙋйсѧ, бл҃года́тнаѧ, гдⷭ҇ь съ  тобо́ю, и҆мѣ́ѧй ве́лїю ми́лость. 
Прїиди́те, всѝ вѣ́рнїи, є҆ди́нꙋ непоро́чнꙋю  восхва́лимъ, ѿ прⷪ҇ро́кѡвъ проповѣ́даннꙋю, и҆ въ хра́мъ  приведе́ннꙋю, пре́жде вѣ̑къ пронарече́ннꙋю мт҃рь, и҆ въ  послѣ̑днѧѧ лѣ̑та ꙗ҆́вльшꙋюсѧ бцⷣꙋ. гдⷭ҇и, моли́твами  є҆ѧ̀, ми́ръ тво́й пода́ждь на́мъ и҆ ве́лїю ми́лость. 
Сла́ва, и҆ ны́нѣ, гла́съ є҃. Леѡ́нта маи́стра: 
Возсїѧ̀ де́нь ра́достенъ и҆ пра́здникъ всече́стенъ:  дне́сь бо ꙗ҆́же пре́жде ржⷭ҇тва̀ и҆ по ржⷭ҇твѣ̀ дв҃а  пребы́вши, въ хра́мъ гдⷭ҇ень приво́дитсѧ, и҆ ра́дꙋетсѧ  заха́рїа ста́рецъ, роди́тель прⷣте́чевъ, и҆ вопїе́тъ  ве́селѡ: прибли́жисѧ предста́тельница скорбѧ́щихъ въ хра́мъ  ст҃ы́й, ꙗ҆́кѡ свѧта̀, ѡ҆свѧти́тисѧ во ѻ҆би́телище  всецр҃ѧ̀. да весели́тсѧ і҆ѡакі́мъ пра́ѻтєцъ, и҆ а҆́нна да  ра́дꙋетсѧ, ꙗ҆́кѡ принесо́ша бг҃ꙋ, ꙗ҆́кѡ трилѣ́тствꙋющꙋю  ю҆́ницꙋ, непоро́чнꙋю влⷣчцꙋ. ма́тєри, сра́дꙋйтесѧ, дѣ̑вы,  взыгра́йте, и҆ непло́ды, сликовствꙋ́йте, ꙗ҆́кѡ ѿве́рзе  на́мъ нбⷭ҇ное црⷭ҇тво пронарече́ннаѧ всецр҃и́ца, ра́дꙋйтесѧ,  лю́дїе, и҆ весели́тесѧ. 
На стїхо́внѣ стїхи̑ры, гла́съ є҃. Подо́бенъ: Ра́дꙋйсѧ: 
Ра́дꙋетсѧ, нб҃о и҆ землѧ̀, нб҃о оу҆́мное, грѧдꙋ́щее  зрѧ́ще, въ бжⷭ҇твенный до́мъ воспита́тисѧ че́стнѡ, дв҃ꙋ  є҆ди́нꙋ и҆ непоро́чнꙋю, къ не́йже дивѧ́сѧ заха́рїа  вопїѧ́ше: две́ре (с. 373) гдⷭ҇нѧ, хра́ма ѿверза́ю тебѣ̀  двє́ри, ра́дꙋющисѧ въ не́мъ ликовствꙋ́й: позна́хъ бо и҆  вѣ́ровахъ, ꙗ҆́кѡ оу҆жѐ и҆збавле́нїе прїи́детъ  проѧвле́ннѡ і҆и҃лево, и҆ роди́тсѧ и҆зъ тебє̀ бг҃ъ сло́во,  да́рꙋѧй мі́рови ве́лїю ми́лость. 
Сті́хъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀:  и҆́скрєннїѧ є҆ѧ̀ приведꙋ́тсѧ тебѣ̀. 
А҆́нна бжⷭ҇твеннаѧ благода́ть ꙗ҆́вѣ, ѿ благода́ти  да́ннꙋю чⷭ҇тꙋю приснодв҃ꙋ приво́дитъ съ весе́лїемъ въ хра́мъ  бж҃їй, призва́вши и҆тѝ предъ не́ю ѻ҆трокови́цамъ свѣщы̀  носѧ́щымъ, и҆ глаго́лющи: пойдѝ, ча́до, да́вшемꙋ тѧ̀ бꙋ́ди  возложе́нїе, и҆ благово́нный ѳѷмїа́мъ. вни́ди въ  незаходи̑маѧ, и҆ оу҆вѣ́ждь та̑йны, и҆ оу҆гото́висѧ бы́ти  і҆и҃сово вмѣсти́лище весе́лое и҆ кра́сное, подаю́щагѡ мі́рꙋ  ве́лїю ми́лость. 
Сті́хъ: Приведꙋ́тсѧ въ весе́лїи и҆ ра́дованїи, введꙋ́тсѧ  въ хра́мъ цр҃е́въ. 
Внꙋ́трь въ хра́мъ бж҃їй, бг҃овмѣсти́мый хра́мъ  возлага́етсѧ дв҃а всест҃а́ѧ, и҆ ѻ҆трокови̑цы є҆́й ны́нѣ,  свѣщы̀ носѧ́ще, предхо́дѧтъ. и҆гра́етъ роди́телей  сопрѧже́нїе и҆зрѧ́дное, і҆ѡакі́мъ же и҆ а҆́нна  ликовствꙋ́юще, ꙗ҆́кѡ роди́ша творца̀ ро́ждшꙋю, ꙗ҆́же,  ликовствꙋ́ющи въ бжⷭ҇твенныхъ ски́нїихъ, и҆ пита́ема рꙋко́ю  а҆́гг҃ловою всенепоро́чнаѧ, хрⷭ҇та̀ ꙗ҆ви́сѧ мт҃и,  подаю́щагѡ мі́рꙋ ве́лїю ми́лость. 
Сла́ва, и҆ ны́нѣ, гла́съ ѕ҃. Се́ргїа а҆гїополі́та: 
Дне́сь, собо́ри вѣ́рныхъ, соше́дшесѧ, дꙋхо́внѣ да  торжествꙋ́имъ, и҆ бг҃оѻтрокови́цꙋ, дв҃ꙋ и҆ бцⷣꙋ, въ хра́мъ  гдⷭ҇ень приводи́мꙋ, благоче́стнѡ восхва́лимъ,  пред̾избра́ннꙋ ѿ всѣ́хъ родѡ́въ, во ѡ҆би́телище всѣ́хъ  цр҃ѧ̀ хрⷭ҇та̀ и҆ бг҃а: дѣ̑вы, свѣщы̀ носѧ́ще,  пред̾иди́те, приснодв҃ы, чтꙋ́ще честно́е происхожде́нїе,  ма́тєри, печа́ль всю̀ ѿложи́вше, ра́достнѡ  спослѣ́дствꙋйте мт҃ри бг҃а быва́ющей, и҆ ра́дости мі́ра (с.  374) хода́таицѣ. всѝ оу҆́бѡ ра́достнѡ, є҆́же ра́дꙋйсѧ,  со а҆́гг҃ломъ возопїи́мъ ѡ҆бра́дованнѣй, при́снѡ молѧ́щейсѧ  ѡ҆ дꙋша́хъ на́шихъ. 
На благослове́нїи хлѣ́бѡвъ, тропа́рь, гла́съ д҃: 
Дне́сь благоволе́нїѧ бж҃їѧ пред̾ѡбраже́нїе:  три́жды: 
Пи́санъ на ма́лѣй вече́рни. 
[Зрѝ] А҆ и҆дѣ́же всено́щнагѡ бдѣ́нїѧ нѣ́сть, на  вели́цѣй вече́рни тропа́рь глаго́лемъ є҆ди́ножды. 
🕅 Подоба́етъ вѣ́дати, ꙗ҆́кѡ а҆́ще слꙋчи́тсѧ  пра́здникъ введе́нїѧ бцⷣы въ недѣ́лю: 
Въ сꙋббѡ́тꙋ ве́чера, на ма́лѣй вече́рни, на Гдⷭ҇и,  воззва́хъ, стїхи̑ры воскрⷭ҇ны гла́са, д҃. Сла́ва, и҆ ны́нѣ,  пра́здника, и҆́же на Гдⷭ҇и, воззва́хъ, ма́лыѧ вече́рни.  На стїхо́внѣ стїхи́ра воскрⷭ҇на є҆ди́на. та́же пра́здника  стїхо́вна вели́кїѧ вече́рни, со стїхи̑ пра́здничными:  Сла́ва, и҆ ны́нѣ, пра́здника. Тропа́рь воскрⷭ҇нъ. Сла́ва,  и҆ ны́нѣ, пра́здника. Посе́мъ є҆ктенїа̀ ма́лаѧ, и҆  ѿпꙋ́стъ. 
На вели́цѣй вече́рни. На Гдⷭ҇и, воззва́хъ, стїхи̑ры  воскрⷭ҇ны г҃: и҆ ꙾восто́ченъ꙾꙾А҆нато́лїевъ꙾ є҆ди́нъ: и҆  пра́здника ѕ҃. Сла́ва, и҆ ны́нѣ, пра́здника. Посе́мъ  вхо́дъ. Прокі́менъ днѐ, и҆ чтє́нїѧ пра́здника г҃. На  лїті́и стїхи̑ры, и҆ Сла́ва, и҆ ны́нѣ, пра́здника:  Возсїѧ̀ де́нь ра́достенъ: На стїхо́внѣ стїхи̑ры  воскрⷭ҇ны: Сла́ва, и҆ ны́нѣ, пра́здника. На благослове́нїи  хлѣ́бѡвъ тропа́рь пра́здника три́жды. И҆ чте́нїе въ  посла́нїихъ а҆пⷭ҇льскихъ. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ,  два́жды: Сла́ва, и҆ ны́нѣ, пра́здника. По ѻ҆бы́чныхъ  каѳі́смахъ, сѣда́льны воскрⷭ҇ны, съ бг҃орѡ́дичны и҆́хъ. И҆  чте́нїе во є҆ѵⷢ҇лїи толково́мъ. Та́же многоми́лостиво. И҆  тропарѝ, А҆́гг҃льскїй собо́ръ: Ѵ҆пакоѝ гла́са. и҆  сѣда́льны всѝ пра́здника, по є҆ди́нощи. Сла́ва, и҆  ны́нѣ, пра́здника, и҆́же по полѷеле́и сѣда́ленъ. и҆  чте́нїе пра́здника. Степє́нна гла́са. Прокі́менъ и҆  є҆ѵⷢ҇лїе, пра́здника. Та́же, Воскресе́нїе хрⷭ҇то́во:  ѱало́мъ н҃. И҆ цѣлова́нїе є҆ѵⷢ҇лїа, по ѻ҆бы́чаю. Та́же,  Сла́ва, припѣ́въ (с. 375) пра́здника, И҆ ны́нѣ, то́йже. и҆  стїхи́ра пра́здника. Канѡ́нъ воскрⷭ҇нъ со і҆рмосо́мъ на д҃,  и҆ Бцⷣѣ два̀: и҆ пра́здника ѻ҆́ба канѡ́на на и҃.  Катава́сїа, Хрⷭ҇то́съ ражда́етсѧ: ѻ҆́ба ли́ка вкꙋ́пѣ.  По г҃-й пѣ́сни, конда́къ воскрⷭ҇нъ и҆ і҆́косъ: и҆  сѣда́ленъ пра́здника два́жды. И҆ чте́нїе пра́здника. По ѕ҃- й пѣ́сни конда́къ пра́здника, и҆ і҆́косъ, и҆ чте́нїе въ  про́лозѣ. На ѳ҃-й пѣ́сни припѣ́вѡвъ не пое́мъ, но  Честнѣ́йшꙋю. Свѣти́ленъ воскрⷭ҇нъ: Сла́ва, и҆ ны́нѣ,  пра́здника. На хвали́техъ стїхи̑ры воскрⷭ҇ны д҃, и҆  пра́здника д҃, со стїхи̑ пра́здничными. Сла́ва, пра́здника.  И҆ ны́нѣ, Пребл҃гослове́нна є҆сѝ, бцⷣе дв҃о: Та́же  Славосло́вїе вели́кое. По трⷭ҇то́мъ тропа́рь воскрⷭ҇нъ  то́чїю, и҆ є҆ктєнїѝ и҆ ѿпꙋ́стъ. Та́же, стїхи́ра  є҆ѵⷢ҇льскаѧ, и҆ ѡ҆глаше́нїе, и҆ ѻ҆бы́чное и҆схожде́нїе, и҆  ча́съ а҃ въ притво́рѣ. На часѣ́хъ тропа́рь воскрⷭ҇нъ:  Сла́ва, тропа́рь пра́здника: и҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ: конда́къ воскрⷭ҇нъ. Та́кожде  и҆ на всѣ́хъ часѣ́хъ кондакѝ премѣнѧ́юще глаго́лемъ. 
На лїтꙋргі́и, Бл҃жє́нна воскрⷭ҇на гла́са, на ѕ҃: и҆  пра́здника пѣ́снь г҃, на д҃. По вхо́дѣ тропа́рь воскрⷭ҇нъ,  и҆ пра́здника. Сла́ва, конда́къ воскрⷭ҇нъ: И҆ ны́нѣ,  пра́здника. Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆  прича́стенъ, пре́жде днѐ, и҆ пра́здника. 
На оу҆́трени, на Бг҃ъ гдⷭ҇ь, тропа́рь: Дне́сь  благоволе́нїѧ бж҃їѧ: три́жды. 
По а҃-мъ стїхосло́вїи, сѣда́ленъ, гла́съ а҃. Поⷣ:  Ли́къ а҆́гг҃льскїй: 
Пра́ведныхъ пло́дъ і҆ѡакі́ма и҆ а҆́нны прино́ситсѧ бг҃ꙋ  во свѧти́лище ст҃о́е, пло́тїю младе́нствꙋющи, пита́тельница  жи́зни на́шеѧ, ю҆́же благословѝ свѧще́нный заха́рїа: сїю̀  всѝ, ꙗ҆́кѡ мт҃рь бж҃їю, вѣ́рнѡ да оу҆блажи́мъ. 
Сла́ва, и҆ ны́нѣ, то́йже. 
По в҃-мъ стїхосло́вїи, сѣда́ленъ, гла́съ д҃. Поⷣ:  Оу҆диви́сѧ і҆ѡ́сифъ: 
Пре́жде зача́тїѧ, чⷭ҇таѧ, ѡ҆свѧти́ласѧ є҆сѝ бг҃ꙋ, и҆  ро́ждшисѧ на землѝ, да́ръ принесла́сѧ є҆сѝ ны́нѣ є҆мꙋ̀,  (с. 376) и҆сполнѧ́ющи ѻ҆те́ческое ѡ҆бѣща́нїе, въ  бжⷭ҇твеннѣмъ же хра́мѣ, ꙗ҆́кѡ сꙋ́щѡ бжⷭ҇твенный хра́мъ,  ѿ младе́нства чи́стѣ со свѣща́ми свѣ́тлыми ѿдана̀  бы́вши, ꙗ҆ви́ласѧ є҆сѝ прїѧ́телище непристꙋ́пнагѡ и҆  бжⷭ҇твеннагѡ свѣ́та. вели́ко вои́стиннꙋ предше́ствїе твоѐ,  є҆ди́на бг҃оневѣ́сто и҆ приснодв҃о. 
Сла́ва, и҆ ны́нѣ, то́йже: 
По полѷеле́и сѣда́ленъ, гла́съ и҃. Подо́бенъ:  Повелѣ́нное та́йнѡ: 
Да ра́дꙋетсѧ дв҃дъ пѣснопи́сецъ, и҆ да ликовствꙋ́етъ  і҆ѡакі́мъ со а҆́нною, ꙗ҆́кѡ пло́дъ ст҃ы́й и҆зъ ни́хъ  произы́де, марі́а свѣтоно́снаѧ, бжⷭ҇твеннаѧ свѣща̀, и҆  ра́дꙋетсѧ входѧ́щи въ хра́мъ: ю҆́же и҆ зрѧ̀ благословѝ  варахі́инъ сы́нъ, и҆ ра́дꙋѧсѧ взыва́ше: ра́дꙋйсѧ, чꙋ́до  всемі́рное. 
Сла́ва, и҆ ны́нѣ, то́йже. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Слы́ши дщѝ, и҆ ви́ждь, и҆  приклонѝ оу҆́хо твоѐ. Сті́хъ: Ѿры́гнꙋ срⷣце моѐ  сло́во бл҃го: Всѧ́кое дыха́нїе Є҆ѵⷢ҇лїе лꙋкѝ,  зача́ло д҃. 
По н҃-мъ ѱалмѣ̀, вмѣ́стѡ Моли́твами бцⷣы, Сла́ва,  гла́съ в҃: 
Дне́сь хра́мъ ѡ҆дꙋшевле́нный и҆ вели́кагѡ цр҃ѧ̀ въ  хра́мъ вхо́дитъ, томꙋ̀ оу҆гото́ватисѧ въ бжⷭ҇твенное  жили́ще: лю́дїе весели́тесѧ. 
И҆ ны́нѣ, то́йже. Та́же: Поми́лꙋй мѧ̀, бж҃е: 
Стїхи́ра, самогла́сна, гла́съ д҃: 
Дне́сь бг҃овмѣсти́мый хра́мъ бцⷣа въ хра́мъ гдⷭ҇ень  приво́дитсѧ, и҆ заха́рїа сїю̀ прїе́млетъ: дне́сь ст҃а̑ѧ  ст҃ы́хъ ра́дꙋютсѧ, и҆ ли́къ а҆́гг҃льскїй та́инственнѡ  торжествꙋ́етъ. съ ни́миже и҆ мы̀ пра́зднꙋюще дне́сь, съ  гаврїи́ломъ возопїи́мъ: ра́дꙋйсѧ, бл҃года́тнаѧ, гдⷭ҇ь съ  тобо́ю, и҆мѣ́ѧй ве́лїю ми́лость. (с. 377) 
Канѡ́на пра́здника два̀: пе́рвый со і҆рмосо́мъ на и҃.  І҆рмо́съ по два́жды, тропарѝ на ѕ҃. Творе́нїе геѡ́ргїево,  є҆гѡ́же краегране́сїе: 
Ты̀ благода́ть, влⷣчце, сло́вꙋ да́ждь. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆ сло́во  ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ торжествꙋ́ѧ,  и҆ воспою̀ ра́дꙋѧсѧ тоѧ̀ вхожде́нїе. 
Премꙋ́дрости, пречⷭ҇таѧ, тѧ̀ сокро́вище вѣ́мы, и҆  благода́ти точа́щꙋю, и҆сто́чникъ приснотекꙋ́щїй ра́зꙋма,  про́симъ: твоѧ̑ ка̑пли ѡ҆дождѝ, влⷣчце, є҆́же воспѣва́ти  тѧ̀ при́снѡ. 
Превы́шши, пречⷭ҇таѧ, нб҃съ бы́вши, хра́мъ и҆ пала́та,  въ хра́мъ бж҃їй возложи́ласѧ є҆сѝ, томꙋ̀ оу҆гото́ватисѧ  въ бжⷭ҇твенное жили́ще прише́ствїѧ є҆гѡ̀. 
Свѣ́тъ возсїѧ́вши бцⷣа благода́ти, всѧ̑ просвѣтѝ, и҆  совокꙋпѝ пресвѣ́тлое є҆ѧ̀ оу҆краси́ти торжество̀  пѣ́сньми: прїиди́те, къ не́й стеце́мсѧ. 
Две́рь сла́внаѧ, пѡ́мыслы непроходи́маѧ, двє́ри  ѿве́рзши хра́ма бж҃їѧ, ны́нѣ повелѣва́етъ на́мъ  совше́дшымъ, бжⷭ҇твенныхъ є҆ѧ̀ чꙋде́съ наслади́тисѧ. 
Дрꙋгі́й канѡ́нъ пра́здника, подо́бнѣ со і҆рмосо́мъ на и҃.  І҆рмо́съ по два́жды, тропарѝ на ѕ҃. Творе́нїе васі́лїево. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ  чꙋдеса̀ мы́шцею высо́кою, и҆ спа́сшемꙋ і҆и҃лѧ, ꙗ҆́кѡ  просла́висѧ. 
Стеце́мсѧ дне́сь, бцⷣꙋ почита́юще пѣ́сньми, и҆  торжествꙋ́имъ дꙋхо́вный пра́здникъ: въ хра́мъ бо бг҃ꙋ да́ръ  прино́ситсѧ. 
Пѣ́сньми да воспои́мъ бцⷣы сла́вное предше́ствїе: къ  хра́мꙋ бо дне́сь, ꙗ҆́кѡ хра́мъ бж҃їй, прино́ситсѧ  прⷪ҇ро́чески да́ръ многоцѣ́нный. (с. 378) 
А҆́нна непоро́чнаѧ ра́довашесѧ, ꙗ҆́кѡ да́ръ  многоцѣ́ненъ бг҃ꙋ приносѧ́щи въ хра́мъ ма́терски, і҆ѡакі́мъ  же съ не́ю торжествꙋ́етъ свѣ́тлѡ. 
Дв҃дъ пра́ѻтецъ тво́й воспѣ̀ тѧ̀ дре́вле, дв҃о  бг҃оневѣ́сто, дще́рь глаго́лѧ тѧ̀ цр҃ѧ̀ хрⷭ҇та̀: є҆го́же  и҆ роди́вши, ма́терски млⷣнца дои́ла є҆сѝ. 
Пло́тїю трилѣ́тствꙋющи, бцⷣа гдⷭ҇ꙋ прино́ситсѧ:  заха́рїа же сїю̀ свѧще́нникъ бж҃їй прїе́мъ, ра́дꙋѧсѧ въ  хра́мъ возложѝ. 
Дѣ̑вы ликовствꙋ́йте свѣщенѡ́сицы, начни́те дне́сь и҆  ма́тєри: воспо́йте цр҃и́цѣ мт҃ри, приходѧ́щей въ хра́мъ  цр҃ѧ̀ хрⷭ҇та̀. 
Сла́ва, трⷪ҇ченъ: 
Трⷪ҇це є҆диносꙋ́щнаѧ, ѻ҆́ч҃е, и҆ сло́ве, и҆ дш҃е  ст҃ы́й, тѧ̀ вѣ́рнѡ сла́вимъ, ꙗ҆́кѡ творца̀ всѣ́хъ, и҆  тебѣ̀ вопїе́мъ благоче́стнѡ: спаси́ ны, бж҃е. 
И҆ ны́нѣ, бг҃оро́диченъ: 
Ѿ ба́гра крове́й твои́хъ червлени́цею, пречⷭ҇таѧ,  ѡ҆дѣ́ѧвсѧ, проше́дъ ѡ҆бновѝ цр҃ь и҆ бг҃ъ, ро́дъ ве́сь  человѣ́ческїй бл҃гоꙋтро́бїемъ свои́мъ. 
Катава́сїа ѻ҆́ба ли́ка вкꙋ́пѣ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̀ землѧ̀, и҆ весе́лїемъ воспо́йте, лю́дїе, ꙗ҆́кѡ  просла́висѧ. 
(Ѿ сегѡ̀ днѐ, катава́сїѧ сїѧ̀ пое́тсѧ до а҃-гѡ днѐ  і҆аннꙋа́рїа.) 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ честнѣ́мъ вхожде́нїи твое́мъ вѣнцє́въ,  сла́вы сподо́би. 
Невѣстокраси́тель дне́сь ꙗ҆ви́сѧ, кра́сный дв҃ы хра́мъ  и҆ черто́гъ, прїе́мь ѡ҆дꙋшевле́нный черто́гъ бж҃їй, чⷭ҇тꙋю  и҆ непоро́чнꙋю, и҆ свѣтлѣ́йшꙋю всеѧ̀ тва́ри. (с. 379) 
Дв҃дъ предначина́ѧ ликова́нїе, и҆гра́етъ и҆  ликовствꙋ́етъ съ на́ми, и҆ цр҃и́цꙋ зове́тъ тѧ̀ оу҆кра́шенꙋ,  пречⷭ҇таѧ, предстоѧ́щꙋ, всечⷭ҇таѧ, въ хра́мѣ цр҃ю̀ и҆ бг҃ꙋ. 
И҆зъ неѧ́же престꙋпле́нїе произы́де дре́вле ро́дꙋ  человѣ́ческомꙋ, и҆зъ тоѧ̀ и҆справле́нїе и҆ нетлѣ́нїе  процвѣтѐ, бцⷣа дне́сь приводи́ма въ до́мъ бж҃їй. 
И҆гра́ютъ а҆́гг҃льскаѧ вѡ́инства, и҆ всѣ́хъ человѣ̑къ  мно́жество, и҆ предъ лице́мъ, пречⷭ҇таѧ, предтекꙋ́тъ твои́мъ  дне́сь свѣщенѡ́сицы зовꙋ́ще, вели́чєствїѧ твоѧ̑ въ домꙋ̀  бж҃їи. 
И҆́нъ. І҆рмо́съ: 
Да оу҆тверди́тсѧ се́рдце моѐ въ во́ли твое́й, хрⷭ҇тѐ  бж҃е, и҆́же надъ вода́ми не́бо оу҆твержде́й второ́е, и҆  ѡ҆снова́вый на вода́хъ зе́млю, всеси́льне. 
Торжествꙋ́имъ празнолю́бцы и҆ сра́дꙋимсѧ дꙋ́хомъ, во  ст҃ѣ́мъ пра́здницѣ оу҆чрежда́ющесѧ дне́сь, дще́ре  цр҃е́вы, и҆ мт҃ре бг҃а на́шегѡ. 
І҆ѡакі́ме, ра́дꙋйсѧ дне́сь, и҆ весели́сѧ, а҆́нно,  дх҃омъ, рожде́ннꙋю и҆зъ ва́съ гдⷭ҇ꙋ приводѧ́ще  трилѣ́тствꙋющꙋ, ꙗ҆́кѡ ю҆́ницꙋ чи́стꙋ всенепоро́чнꙋю. 
Бж҃їе селе́нїе во хра́мъ ст҃ы́й приво́дитсѧ, бцⷣа  марїа́мь, пло́тїю трилѣ́тствꙋющаѧ, и҆ то́й свѣщесвѣ́тѧтъ  дѣ̑вы, предтекꙋ́ще. 
Бж҃їѧ а҆́гница небла́зненнаѧ, и҆ голꙋби́ца нескве́рнаѧ,  бг҃овмѣсти́маѧ ски́нїѧ, сла́вы ѡ҆свѧще́нїе, въ ски́нїи  свѧтѣ́й ѡ҆бита́ти и҆збра̀. 
Трилѣ́тствꙋющаѧ тѣ́ломъ, и҆ многолѣ́тствꙋющаѧ  дꙋ́хомъ, ши́ршаѧ нб҃съ, и҆ го́рнихъ си́лъ превы́шшаѧ, да  восхва́литсѧ пѣ́сньми бг҃оневѣ́стнаѧ. 
Бцⷣы пра́зднꙋюще въ невходи́мыхъ предше́ствїе,  свѣщеимꙋ́ще оу҆́мнѡ съ весе́лїемъ дне́сь, и҆ мы̀ съ  дѣ́вами къ хра́мꙋ прибли́жимсѧ. (с. 380) 
Свѧще́нницы бж҃їи, ѡ҆блецы́тесѧ въ пра́вдꙋ бл҃года́тїю,  и҆ срѧ́щите свѣ́тлѡ, вхо́ды подаю́ще дще́ри цр҃ѧ̀ и҆ бг҃а  во ст҃а̑ѧ. 
Сла́ва, трⷪ҇ченъ: 
Свѣ́тъ ѻ҆ц҃ъ, свѣ́тъ сн҃ъ є҆гѡ̀, свѣ́тъ дх҃ъ  оу҆тѣ́шительный: ꙗ҆́кѡ ѿ сл҃нца бо є҆ди́нагѡ трⷪ҇ца  сїѧ́ющи, бж҃е́ственнѡ ѡ҆зарѧ́етъ и҆ соблюда́етъ дꙋ́шы на́шѧ. 
И҆ ны́нѣ: 
Тѧ̀ прⷪ҇ро́цы проповѣ́даша кївѡ́тъ, чⷭ҇таѧ, ст҃ы́ни,  кади́льницꙋ златꙋ́ю, и҆ свѣ́щникъ, и҆ трапе́зꙋ: и҆ мы̀,  ꙗ҆́кѡ бг҃овмѣсти́мꙋю ски́нїю, воспѣва́емъ тѧ̀. 
Катава́сїа: Пре́жде вѣ̑къ ѿ ѻ҆ц҃а̀ рожде́нномꙋ  нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ  безсѣ́меннѡ хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ,  ст҃ъ є҆сѝ, гдⷭ҇и. 
Сѣда́ленъ, гла́съ д҃. Подо́бенъ: Оу҆диви́сѧ і҆ѡ́сифъ: 
Возопі́й, дв҃де, что̀ се́й настоѧ́щїй пра́здникъ, ю҆́же  воспѣ́лъ є҆сѝ и҆ногда̀ въ кни́зѣ ѱало́мстѣй, ꙗ҆́кѡ  дще́рь бг҃оѻтрокови́цꙋ и҆ дв҃ꙋ. приведꙋ́тсѧ, речѐ, цр҃ю̀  та́инственнѡ дѣ̑вы во слѣ́дъ є҆ѧ̀, и҆ бли̑жнїѧ є҆ѧ̀: и҆  ди́венъ содѣ́лай и҆ всемі́ренъ пра́здникъ зовꙋ́щымъ: бцⷣа  на́мъ предста̀, спасе́нїѧ хода́таица. 
Сла́ва, и҆ ны́нѣ, гла́съ и҆ подо́бенъ то́йже: 
Непоро́чнаѧ а҆́гница и҆ нескве́рный черто́гъ, въ до́мъ  бж҃їй бцⷣа марїа́мь съ весе́лїемъ вво́дитсѧ пресла́внѡ,  ю҆́же а҆́гг҃ли бж҃їи дорѷно́сѧтъ вѣ́рнѡ, и҆ всѝ вѣ́рнїи  блажа́тъ при́снѡ, и҆ благода́рственнѡ пою́тъ є҆́й  непреста́ннѡ ве́лїимъ гла́сомъ: на́ша сла́ва и҆ спасе́нїе  ты̀ є҆сѝ, всенепоро́чнаѧ. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. (с. 381) 
Две́рь непрохо́днꙋю, бж҃їй до́мъ прїе́млѧ дне́сь,  преста́ти сотворѝ всѧ́кой слꙋ́жбѣ зако́нной, ꙗ҆́кѡ  и҆́стиннѡ ꙗ҆ви́сѧ, зовы́й, сꙋ́щымъ на землѝ и҆́стина. 
Гора̀ присѣ́ннаѧ, ю҆́же прови́дѣ дре́вле а҆ввакꙋ́мъ,  предпроповѣ́да внꙋ́трь вмѣсти́вшꙋюсѧ въ нехо́дныхъ хра́ма,  добродѣ́тєли процвѣ́тши, и҆ покрыва́етъ концы̀. 
Ви́дѣвши пресла̑внаѧ всѧ̀ землѧ̀ стра̑нныѧ же и҆  ди̑вныѧ вє́щи, ка́кѡ дв҃а, ѿ а҆́гг҃ла пи́щꙋ прїе́млющи,  ѻ҆́бразы строе́нїѧ но́ситъ. 
Хра́мъ и҆ пала́та, и҆ нб҃о ѡ҆дꙋшевле́нное ꙗ҆́вльшисѧ,  бг҃оневѣ́сто цр҃е́ва, во хра́мъ зако́нный приводи́ма  дне́сь, томꙋ̀ соблюда́ема, пречⷭ҇таѧ. 
И҆́нъ. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Прⷪ҇ро́че и҆са́їе, прорцы̀ на́мъ, дѣ́ва кто́ є҆сть,  и҆мꙋ́щаѧ во чре́вѣ, ꙗ҆́же и҆зъ і҆ꙋ́дина ко́рене прозѧ́бши,  и҆ ро́ждшисѧ и҆зъ дв҃да царѧ̀, сѣ́мене ст҃а́гѡ, пло́дъ  благосла́вный; 
Начина́йте дѣ̑вы, и҆ воспо́йте пѣ̑сни, рꙋка́ми  держа́ще свѣщы̀, чⷭ҇тыѧ бцⷣы предше́ствїе хва́лѧще, ны́нѣ  грѧдꙋ́щїѧ во хра́мъ бж҃їй кꙋ́пнѡ съ на́ми пра́зднꙋюще. 
І҆ѡакі́ме и҆ а҆́нно, весели́тесѧ ны́нѣ, во хра́мъ  приводѧ́ще гдⷭ҇ень чⷭ҇тꙋю бг҃а мт҃рь, хрⷭ҇та̀ всецр҃ѧ̀  бꙋ́дꙋщꙋю, ѿ ва́съ же ро́ждшꙋюсѧ, ꙗ҆́кѡ трилѣ́тствꙋющꙋю  ю҆́ницꙋ. 
Ст҃а̑ѧ ст҃ы́хъ сꙋ́щи, чⷭ҇таѧ, во хра́мъ ст҃ы́й  возлюби́ла є҆сѝ всели́тисѧ, и҆ со а҆́гг҃лы, дв҃о,  бесѣ́дꙋющи пребыва́еши, пресла́внѣ съ нб҃сѐ хлѣ́бъ  прїе́млющи, пита́тельнице жи́зни. 
Ро́ждше па́че наде́жди пречⷭ҇тꙋю дв҃ꙋ, благочести́вѡ  ѡ҆бѣща́хꙋсѧ бг҃ꙋ принестѝ: и҆ и҆сполнѧ́ютъ, даю́ще, ꙗ҆́кѡ  (с. 382) же́ртвꙋ рожде́ннꙋю ѿ ни́хъ, і҆ѡакі́мъ дне́сь и҆  а҆́нна въ до́мъ бж҃їй. 
Прозѧбѐ же́злъ и҆ногда̀ а҆арѡ́новъ, проѡбразꙋ́ющїй,  чи́стаѧ, бжⷭ҇твенное ржⷭ҇тво̀, ꙗ҆́кѡ безсѣ́меннѡ зачне́ши,  и҆ нетлѣ́нна пребꙋ́деши, и҆ по ржⷭ҇твѣ̀ дѣ́вствꙋющи  ꙗ҆ви́шисѧ, млⷣнца пита́ющи, всѣ́хъ бг҃а. 
Дѣ̑вы дв҃ꙋ, и҆ ма́тєри мт҃рь, благоче́стнѡ стецы́тесѧ  почти́ти съ на́ми ро́ждшꙋюсѧ, ꙗ҆́кѡ непоро́чнꙋю же́ртвꙋ и҆  рожде́ннꙋю бг҃ꙋ плодоноси́мꙋю, всѝ оу҆́бѡ свѣ́тлѡ  пра́зднꙋемъ. 
Сла́ва, трⷪ҇ченъ: 
Трⷪ҇цꙋ ли́цы, є҆ди́ницꙋ ѻ҆́бразомъ благоче́стнѡ  сла́вимъ бг҃а и҆́стинна, є҆го́же пою́тъ а҆́гг҃льскаѧ и҆  а҆рха́гг҃льскаѧ чинонача̑лїѧ, ꙗ҆́кѡ тва́ри влⷣкꙋ, и҆  человѣ́цы вѣ́рнѡ покланѧ́ющесѧ при́снѡ. 
И҆ ны́нѣ: 
Молѝ непреста́ннѡ, прест҃а́ѧ чⷭ҇таѧ, є҆го́же пло́тїю  родила̀ є҆сѝ сн҃а твоего̀ и҆ бг҃а, ѿ многоѻбра́зныхъ  сѣ́тей дїа́волихъ, и҆ ѿ всѧ́кихъ и҆скꙋше́нїй находѧ́щихъ  всѧ̑ и҆зба́вити рабы̑ твоѧ̑. 
Катава́сїа: 
Же́злъ и҆зъ ко́рене і҆ессе́ова, и҆ цвѣ́тъ ѿ негѡ̀,  хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀ хва́льный  приѡсѣне́нныѧ ча́щи, прише́лъ є҆сѝ вопло́щсѧ, ѿ  неискꙋсомꙋ́жныѧ, невеще́ственный бж҃е: сла́ва си́лѣ твое́й,  гдⷭ҇и. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ въ честнѣ́мъ вхожде́нїи  твое́мъ: ты́ бо, неискꙋсобра́чнаѧ дв҃о, внꙋ́трь вошла̀  є҆сѝ въ хра́мъ бж҃їй, ꙗ҆́коже чⷭ҇тѣ́йшїй хра́мъ, всѣ̑мъ  воспѣва́ющымъ тѧ̀ ми́ръ подава́ющаѧ. 
Свѧще́нїе сла́вное и҆ свѧще́нное возложе́нїе дне́сь  пречⷭ҇таѧ дв҃а, возложи́вшисѧ въ хра́мъ бж҃їй, всецр҃ю̀  на́шемꙋ, бг҃ꙋ є҆ди́номꙋ въ жили́ще соблюда́етсѧ, ꙗ҆́кѡ  вѣ́сть са́мъ. 
Добро́тꙋ, пречⷭ҇таѧ, дꙋшѝ твоеѧ̀ зрѧ̀ нѣ́когда,  вѣ́рою (с. 383) заха́рїа возопѝ: ты̀ є҆сѝ и҆збавле́нїе,  ты̀ є҆сѝ всѣ́хъ ра́дость, ты̀ є҆сѝ воззва́нїе на́ше,  є҆́юже невмѣ́стный вмѣще́нъ мнѣ̀ ꙗ҆ви́тсѧ. 
Ѽ па́че оу҆ма̀ чꙋде́съ твои́хъ, всечⷭ҇таѧ! стра́нное  твоѐ ржⷭ҇тво̀ є҆́сть, стра́ненъ ѻ҆́бразъ возраще́нїѧ  твоегѡ̀, стра̑нна и҆ пресла̑вна твоѧ̑ бг҃оневѣ́сто, всѧ̑,  и҆ человѣ́ки несказа̑нна. 
Свѣ́щникъ многосвѣ́тлый сꙋ́щи, бг҃оневѣ́сто, дне́сь  возсїѧ́ла є҆сѝ въ домꙋ̀ гдⷭ҇ни, и҆ ѡ҆зарѧ́еши ны̀  чⷭ҇тны́ми дарова̑нїи, чⷭ҇тыѧ, чꙋде́съ твои́хъ, бцⷣе  всепѣ́таѧ. 
И҆́нъ. І҆рмо́съ: 
Свѣ́тлый на́мъ возсїѧ́й свѣ́тъ присносꙋ́щный,  оу҆́тренюющымъ ѡ҆ сꙋдьба́хъ за́повѣдей твои́хъ, влⷣко  чл҃вѣколю́бче, хрⷭ҇тѐ бж҃е на́шъ. 
Да свѣтлоно́симъ, правосла́внїи всѝ, стека́ющесѧ, и҆  сла́вѧще бг҃ома́терь, ꙗ҆́кѡ гдⷭ҇ꙋ дне́сь приво́дитсѧ,  ꙗ҆́кѡ же́ртва благопрїѧ́тна. 
Да веселѧ́тсѧ пра́ѻц҃ы дне́сь, влⷣчце, и҆ да ра́дꙋетсѧ  ро́ждшаѧ тѧ̀ со ѻ҆тце́мъ твои́мъ, ꙗ҆́кѡ пло́дъ и҆́хъ гдⷭ҇ꙋ  прино́ситсѧ. 
Многоимени́тꙋю и҆ сла́внѣйшꙋю непоро́чнꙋю ю҆́ницꙋ,  ꙗ҆́кѡ пло́тїю ро́ждшꙋю бжⷭ҇твеннаго тельца̀, всѝ  воспои́мъ, вѣ́рнѡ пра́зднꙋюще. 
Оу҆невѣ́щенїѧ написꙋ́ютсѧ бжⷭ҇твеннаѧ зна́мєнїѧ па́че  оу҆ма̀ ржⷭ҇тва̀ твоегѡ̀, чⷭ҇таѧ дв҃о, дне́сь дх҃омъ ст҃ы́мъ  въ домꙋ̀ бж҃їи. 
Да ѿве́рзꙋтсѧ преддвє́рїѧ сла́вы бг҃а на́шегѡ, и҆ да  прїе́млютъ неискꙋсобра́чнꙋю бж҃їю мт҃рь, ꙗ҆́коже  трилѣ́тствꙋющꙋю нескве́рнꙋю ю҆́ницꙋ. 
Многочестнꙋ́ю и҆ присѣ́ннꙋю го́рꙋ воспои́мъ приснодв҃ꙋ,  бж҃їю мт҃рь бы́вшꙋ: та́ бо ѡ҆блиста̀ свѣ́тъ въ концѣ́хъ. 
Сла́ва, трⷪ҇ченъ: 
Пренача́льное и҆ присносꙋ́щное є҆ди́но бжⷭ҇тво̀ (с.  384) славосло́вѧще, поклони́мсѧ, тре́ми ли́цы є҆стество́мъ  нераздѣ́льное, и҆ сла́вою равноче́стное. 
И҆ ны́нѣ: 
Приста́нище благоꙋти́шное, и҆ неѡбори́мꙋю стѣ́нꙋ  стѧжа́хомъ, моли́твꙋ твою̀ во ѡ҆бстоѧ́нїихъ,  бг҃ороди́тельнице, всегда̀ и҆збавлѧ́еми бѣ́дъ и҆ скорбе́й. 
Катава́сїа: 
Бг҃ъ сы́й ми́ра, ѻ҆ц҃ъ щедрѡ́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ:  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Всѧ́чєскаѧ носѧ́й глаго́ломъ, моли́твꙋ пра́ведныхъ  оу҆слы́ша. тѣ́мже непло́дныѧ разрѣши́лъ є҆сѝ недꙋ́гъ,  ꙗ҆́кѡ бл҃гоꙋтро́бенъ, ра́дости вино́внꙋю си̑мъ дарова̀. 
Сказа́ти хотѧ̀ гдⷭ҇ь ꙗ҆зы́кѡмъ своѐ спасе́нїе,  неискꙋсобра́чнꙋю ны́нѣ ѿ человѣ̑къ прїѧ́тъ, примире́нїѧ  зна́менїе и҆ ѡ҆бновле́нїѧ. 
Ꙗ҆́кѡ до́мъ сꙋ́щи благода́ти, въ не́мже сокрѡ́вища  лежа́тъ неизрече́ннагѡ бж҃їѧ строе́нїѧ, всечⷭ҇таѧ, въ  хра́мѣ причасти́ласѧ є҆сѝ нетлѣ́нныѧ сла́дости. 
Дїади́мꙋ тѧ̀ ца́рскꙋю прїе́мъ хра́мъ, бг҃оневѣ́сто,  просвѣща́шесѧ, и҆ подстꙋпа́ше лꙋ́чшымъ, предрече́нныхъ зрѧ̀  на тебѣ̀ сбы́тїе. 
И҆́нъ. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й, бл҃же,  свободѝ и҆зъ тлѝ, и҆ спаси́ мѧ, сп҃се мі́ра, зовꙋ́ща:  сла́ва тебѣ̀. 
Пра́зднꙋимъ, вѣ́рнїи, пра́здникъ дꙋхо́вный мт҃ре бж҃їѧ,  воспѣва́юще благоче́стнѡ: є҆́сть бо ст҃ѣ́йша нбⷭ҇ныхъ  оу҆мѡ́въ. 
Пѣ́сньми дꙋхо́вными восхва́лимъ, вѣ́рнїи, мт҃рь  свѣ́та, ꙗ҆́кѡ дне́сь на́мъ ꙗ҆ви́сѧ, преходѧ́щи въ хра́мъ  бж҃їй. (с. 385) 
Нескве́рна а҆́гница, и҆ чⷭ҇таѧ голꙋби́ца приведе́сѧ  ѡ҆бита́ти въ до́мъ бж҃їй, ꙗ҆́кѡ непоро́чнаѧ, пронарече́ннаѧ  бы́ти мт҃и бж҃їѧ. 
Въ хра́мъ зако́нный вхо́ды соверша́етъ хра́мъ бж҃їй,  нбⷭ҇наѧ ски́нїѧ, и҆зъ неѧ́же на́мъ сꙋ́щымъ во тмѣ̀ свѣ́тъ  возсїѧ̀. 
Младе́нствꙋющи пло́тїю, и҆ соверше́на дꙋше́ю, ст҃ы́й  кївѡ́тъ въ до́мъ бж҃їй вхо́дитъ, воспита́тисѧ бжⷭ҇твенною  бл҃года́тїю. 
Ѿ всѧ́кихъ и҆скꙋше́нїй и҆ бѣ́дъ дꙋше́вныхъ свободи́  ны, притека́ющыѧ къ тебѣ̀, всепѣ́таѧ, твои́ми мольба́ми,  мт҃и хрⷭ҇та̀ бг҃а. 
Сла́ва, трⷪ҇ченъ: 
Ѻ҆ц҃ъ, и҆ сн҃ъ, и҆ дх҃ъ пра́вый, трїѷпоста́снаѧ  є҆ди́нице, и҆ нераздѣли́маѧ трⷪ҇це, поми́лꙋй  покланѧ́ющыѧсѧ бжⷭ҇твеннѣй держа́вѣ твое́й. 
И҆ ны́нѣ: 
Во чре́вѣ твое́мъ вмѣще́нъ невмѣсти́мый всѣ́ми,  бг҃ома́ти, бы́въ, и҆зъ тебє̀ произы́де, пречⷭ҇таѧ, сꙋгꙋ́бъ  є҆стество́мъ бг҃ъ и҆ чл҃вѣ́къ. 
Катава́сїа: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мше про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Конда́къ, гла́съ д҃. Подо́бенъ: Вознесы́йсѧ: 
Пречⷭ҇тый хра́мъ сп҃совъ, многоцѣ́нный черто́гъ и҆  дв҃а, сщ҃е́нное сокро́вище сла́вы бж҃їѧ, дне́сь вво́дитсѧ въ  до́мъ гдⷭ҇ень, благода́ть совводѧ́щи, ꙗ҆́же въ дс҃ѣ  бжⷭ҇твенномъ, ю҆́же воспѣва́ютъ а҆́гг҃ли бж҃їи: сїѧ̀  є҆́сть селе́нїе нбⷭ҇ное. 
І҆́косъ: 
Неизрече́нныхъ бж҃їихъ и҆ бж҃е́ственныхъ та̑инъ зрѧ̀ въ  дв҃ѣ благода́ть ꙗ҆влѧ́емꙋю, и҆ и҆сполнѧ́емꙋ ꙗ҆́вственнѡ,  ра́дꙋйсѧ. и҆ ѻ҆́бразъ разꙋмѣ́ти недоꙋмѣ́юсѧ, стра́нный и҆  (с. 386) неизрече́нный: ка́кѡ и҆збра́ннаѧ чи́стаѧ є҆ди́на  ꙗ҆ви́сѧ па́че всеѧ̀ тва́ри ви́димыѧ и҆ разꙋмѣва́емыѧ;  тѣ́мже восхвали́ти хотѧ̀ сїю̀, оу҆жаса́юсѧ ѕѣлѡ̀  оу҆мо́мъ же и҆ сло́вомъ, ѻ҆ба́че дерза́ѧ проповѣ́даю и҆  велича́ю: сїѧ̀ є҆́сть селе́нїе нбⷭ҇ное. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ, но  ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Сѐ дне́сь возсїѧ̀ концє́мъ весна̀ ра́достнаѧ,  просвѣща́ющи на́шꙋ дꙋ́шꙋ и҆ помышле́нїе и҆ оу҆́мъ  благода́тїю, торжество́мъ бцⷣы дне́сь та́инственнѡ да  оу҆чреди́мсѧ. 
Да дароно́сѧтъ дне́сь всѧ́чєскаѧ цр҃и́цѣ мт҃ри бж҃їи,  нб҃о и҆ землѧ̀, и҆ а҆́гг҃лѡвъ чи́ни, и҆ человѣ́кѡвъ  мно́жество, и҆ да вопїю́тъ: во хра́мъ вво́дитсѧ ра́дость и҆  и҆збавле́нїе. 
Писа́нїе мимотечѐ, и҆ ѡ҆скꙋдѣ̀ зако́нъ ꙗ҆́коже  сѣ́нь, и҆ благода́ти лꙋчѝ возсїѧ́ша, въ хра́мъ бж҃їй  вше́дшей тебѣ̀, дв҃о мт҃и чⷭ҇таѧ, въ не́мъ благослове́ннаѧ. 
Повинꙋ́сѧ ржⷭ҇твꙋ̀ твоемꙋ̀, всечⷭ҇таѧ, ꙗ҆́кѡ творцꙋ̀ и҆  бг҃ꙋ, нб҃о и҆ землѧ̀ и҆ преиспо́днѧѧ, и҆ всѧ́къ ѧ҆зы́къ  земны́хъ и҆сповѣ́даетъ, ꙗ҆́кѡ гдⷭ҇ь ꙗ҆ви́сѧ сп҃съ дꙋ́шъ  на́шихъ. 
И҆́нъ. І҆рмо́съ: 
Пе́щь, сп҃се, ѡ҆роша́шесѧ, ѻ҆́троцы же, ликꙋ́юще,  поѧ́хꙋ: ѻ҆тцє́въ бж҃е, бл҃гослове́нъ є҆сѝ. 
Ликовствꙋ́имъ празднолю́бцы дне́сь, воспои́мъ чⷭ҇тꙋю  влⷣчцꙋ, і҆ѡакі́ма и҆ а҆́ннꙋ досто́йнѡ чтꙋ́ще. 
Прⷪ҇ро́чествꙋй дв҃де, глаго́лѧ дх҃омъ: приведꙋ́тсѧ  дѣ̑вы въ слѣ́дъ тебє̀, приведꙋ́тсѧ тебѣ̀ во хра́мъ  цр҃и́цы мт҃ри. 
Ра́довахꙋсѧ а҆́гг҃лѡвъ чи́ни, веселѧ́хꙋсѧ пра́ведныхъ  дꙋ́си, ꙗ҆́кѡ бж҃їѧ мт҃и во ст҃а̑ѧ приво́дитсѧ. 
Прїе́млющи пи́щꙋ нбⷭ҇нꙋю, преспѣва́ше мꙋ́дростїю и҆  благода́тїю, бы́вши мт҃и по пло́ти хрⷭ҇та̀ бг҃а. (с. 387) 
И҆ тѣ́ломъ и҆ дꙋ́хомъ ра́довашесѧ, пребыва́ющи марі́а  непоро́чнаѧ во хра́мѣ бж҃їи, ꙗ҆́коже сосꙋ́дъ  свѧще́ннѣйшїй. 
Введо́ша тѧ̀ во внꙋ́треннѣйшее хра́ма, цѣломꙋ́дреннїи  роди́телїе твоѝ, пречⷭ҇таѧ, воспита́тисѧ стра́ннѡ въ  жили́ще хрⷭ҇та̀ бг҃а. 
Сла́ва, трⷪ҇ченъ: 
Просла́вимъ трⷪ҇цꙋ нераздѣ́льнꙋю, воспои́мъ є҆ди́но  бжⷭ҇тво̀, со ѻ҆ц҃е́мъ сло́во, и҆ дх҃а всест҃а́го. 
И҆ ны́нѣ: 
Молѝ, є҆го́же родила̀ є҆сѝ, гдⷭ҇а, ꙗ҆́кѡ  бл҃гоꙋтро́бна є҆стество́мъ сꙋ́ща, бг҃ороди́тельнице,  спастѝ дꙋ́шы воспѣва́ющихъ тѧ̀. 
Катава́сїа: 
Ѻ҆́троки благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но, посредѣ̀ пла́мене стоѧ́ще, поѧ́хꙋ: ѻ҆ц҃є́въ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Слы́ши, ѻ҆трокови́це дв҃о чи́стаѧ, да рече́тъ оу҆́бѡ  гаврїи́лъ, совѣ́тъ вы́шнѧгѡ дре́внїй и҆́стинный, бꙋ́ди къ  прїѧ́тїю гото́ва бж҃їю: тобо́ю бо невмѣсти́мый съ  человѣ́ки поживѐ. тѣ́мъ и҆ ра́дꙋйсѧ вопїю̀:  благослови́те, всѧ̑ дѣла̀ гдⷭ҇нѧ, гдⷭ҇а. 
Пречⷭ҇тый хра́мъ въ до́мъ бж҃їй приводѧ́щи а҆́нна  и҆ногда̀, вопїю́щи, съ вѣ́рою речѐ свѧще́нникꙋ: ча́до, ѿ  бг҃а да́нное мнѣ̀, прїи́мъ ны́нѣ, введѝ во хра́мъ  зижди́телѧ твоегѡ̀, и҆ ра́дꙋѧсѧ по́й є҆мꙋ̀: благослови́те,  всѧ̑ дѣла̀ гдⷭ҇нѧ, гдⷭ҇а. 
Речѐ, ви́дѣвъ, а҆́ннѣ и҆ногда̀ дх҃омъ заха́рїа:  жи́зни мт҃рь вво́диши и҆́стиннꙋю, ю҆́же свѣ́тлѡ прⷪ҇ро́цы  бж҃їи бцⷣꙋ проповѣ́даша, и҆ ка́кѡ хра́мъ вмѣсти́тъ ю҆̀;  тѣ́мъ чꙋдѧ́сѧ вопїю̀: благослови́те, всѧ̑ дѣла̀ гдⷭ҇нѧ,  гдⷭ҇и. 
Раба̀ бж҃їѧ бы́хъ а҆́зъ, ѿвѣща̀ а҆́нна є҆мꙋ̀,  призыва́ющи сего̀ вѣ́рою и҆ моли́твою, прїѧ́ти моеѧ̀  болѣ́зни пло́дъ, по прїѧ́тїи же рожде́ннꙋю привестѝ  да́вшемꙋ ю҆̀. тѣ́мъ зовѧ̀ вопїю̀: благослови́те, всѧ̑  дѣла̀ гдⷭ҇нѧ, гдⷭ҇а. (с. 388) 
Зако́нное вои́стиннꙋ дѣ́ло є҆́сть, свѧще́нникъ речѐ  є҆́й, стра́ннꙋ же весьма̀ ве́щь поразꙋмѣва́ю, зрѧ̀  приводи́мꙋю въ до́мъ бж҃їй, пресла́внѡ превосходѧ́щꙋю ст҃а̑ѧ  благода́тїю. тѣ́мъ и҆ ра́дꙋѧсѧ вопїю̀: благослови́те, всѧ̑  дѣла̀ гдⷭ҇нѧ, гдⷭ҇а. 
Возмога́ю, речѐ а҆́нна є҆мꙋ̀, зна́ющи, ꙗ҆̀же  глаго́леши, разꙋмѣ́еши бо сїѧ̑ дх҃омъ бж҃їимъ, ꙗ҆́снѡ  ꙗ҆̀же дв҃ы проповѣ́далъ є҆сѝ: прїимѝ оу҆́бѡ пречⷭ҇тꙋю  въ хра́мъ созда́телѧ твоегѡ̀, и҆ ра́дꙋѧсѧ по́й є҆мꙋ̀:  благослови́те, всѧ̑ дѣла̀ гдⷭ҇нѧ, гдⷭ҇а. 
Свѣтоно́сна на́мъ возжже́сѧ свѣща̀, возопѝ  свѧще́нникъ, ра́дость велича́йшꙋю свѣтѧ́щи въ хра́мѣ:  дꙋ́шы прⷪ҇ро́чєскїѧ да сра́дꙋютсѧ мнѣ̀, ꙗ҆́кѡ пресла̑внаѧ  зрѧ́ще, соверша́ємаѧ въ домꙋ̀ бж҃їи, и҆ да вопїю́тъ  при́снѡ: благослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте свѧще́нницы, просла́вите  ѻ҆́троцы, благослови́те лю́дїе, и҆ превозноси́те во всѧ̑  вѣ́ки. 
Весели́тсѧ дне́сь свѣ́тлѡ і҆ѡакі́мъ, и҆ а҆́нна  непоро́чнаѧ гдⷭ҇ꙋ бг҃ꙋ прино́ситъ же́ртвꙋ, да́ннꙋю є҆́й ѿ  ѡ҆бѣща́нїѧ ст҃ꙋ́ю дще́рь. 
Хва́лѧтсѧ ст҃і́и, дв҃дъ и҆ і҆ессе́й, и҆ і҆ꙋ́да чти́тсѧ,  и҆зъ ко́рене бо и҆́хъ и҆зрастѐ пло́дъ, дв҃а чⷭ҇таѧ, и҆зъ  неѧ́же роди́сѧ бг҃ъ превѣ́чный. 
Марі́а, пречⷭ҇таѧ и҆ ѡ҆дꙋшевле́ннаѧ ски́нїа, приво́дитсѧ  дне́сь въ до́мъ бж҃їй: и҆ прїе́млетъ сїю̀ заха́рїа рꙋка́ми,  ꙗ҆́кѡ ѡ҆свѧще́нное сокро́вище гдⷭ҇не. 
Ꙗ҆́кѡ две́рь спаси́тельнꙋю и҆ го́рꙋ мы́сленнꙋю, ꙗ҆́кѡ  лѣ́ствицꙋ ѡ҆дꙋшевле́ннꙋю, почти́мъ, вѣ́рнїи, вои́стиннꙋ  дв҃ꙋ и҆ мт҃рь бж҃їю, бл҃гослове́ннꙋю рꙋка́ми і҆ере́євъ. 
Прⷪ҇ро́цы, а҆пⷭ҇ли и҆ мч҃ницы хрⷭ҇то́вы, а҆́гг҃лѡвъ  чи́ни и҆ (с. 389) всѝ земноро́днїи, почти́мъ пѣ́сньми дв҃ꙋ  чⷭ҇тꙋю, ꙗ҆́кѡ благослове́ннꙋю мт҃рь высоча́йшагѡ. 
Въ хра́мъ тѧ̀ принесо́ша, всенепоро́чнаѧ чⷭ҇таѧ,  бж҃е́ственнѣ ро́ждшїи тѧ̀, ꙗ҆́кѡ же́ртвꙋ чи́стꙋ: и҆  стра́ннѡ водворѧ́ешисѧ въ неходи́мыхъ бг҃ꙋ,  пред̾ꙋгото́ватисѧ въ жили́ще сло́ва. 
Благослови́мъ ѻ҆ц҃а̀, и҆ сн҃а и҆ ст҃а́го дх҃а, гдⷭ҇а.  Трⷪ҇ченъ: 
Да пое́тсѧ трист҃ы́й, ѻ҆ц҃ъ, и҆ сн҃ъ, и҆ дх҃ъ ст҃ы́й,  нераздѣ́льнаѧ є҆ди́ница, є҆ди́но бжⷭ҇тво̀, держа́щее  дла́нїю всю̀ тва́рь, во всѧ̑ вѣ́ки. 
И҆ ны́нѣ: 
Безнача́льное начина́етсѧ сло́во пло́тїю, роди́всѧ,  ꙗ҆́кѡ благоволѝ, бг҃ъ же и҆ чл҃вѣ́къ, и҆зъ ѻ҆трокови́цы  дв҃ы, возсозида́ѧ ны̀ пре́жде па́дшыѧ, ра́ди кра́йнѧгѡ  бл҃гоꙋтро́бїѧ. 
Хва́лимъ, благослови́мъ, покланѧ́емсѧ гдⷭ҇еви, пою́ще и҆  превозносѧ́ще во всѧ̑ вѣ́ки. 
Катава́сїа: 
Чꙋ́да преесте́ственнагѡ росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃а, въ ню́же вни́де  оу҆тро́бꙋ. тѣ́мъ воспѣва́юще воспое́мъ: да бл҃гослови́тъ  тва́рь всѧ̀ гдⷭ҇а, и҆ превозно́ситъ во всѧ̑ вѣ́ки. 
На девѧ́той пѣ́сни, Честнѣ́йшꙋю не пое́мъ, но пое́мъ  припѣ́вы пра́здника. 
А҆́гг҃ли, вхожде́нїе пречⷭ҇тыѧ зрѧ́ще, оу҆диви́шасѧ,  ка́кѡ дв҃а вни́де во ст҃а̑ѧ ст҃ы́хъ. 
И҆ посе́мъ і҆рмо́съ: Ꙗ҆́кѡ ѡ҆дꙋшевле́нномꙋ бж҃їю  кївѡ́тꙋ: Та́же вторы́й ли́къ пое́тъ то́йже припѣ́въ  пра́здника, и҆ і҆рмо́съ. и҆ на кі́йждо тропа́рь пою́тъ  припѣ́вы пра́здника, на ѻ҆́ба ли́ка. 
Пѣ́снь ѳ҃. І҆рмо́съ: 
Ꙗ҆́кѡ ѡ҆дꙋшевле́нномꙋ бж҃їю кївѡ́тꙋ, да ника́коже  ко́снетсѧ рꙋка̀ скве́рныхъ, оу҆стнѣ́ же вѣ́рныхъ бцⷣѣ  немо́лчнѡ гла́съ а҆́гг҃ла воспѣва́юще, съ ра́достїю да  вопїю́тъ: и҆́стиннѡ вы́шши всѣ́хъ є҆сѝ, дв҃о чⷭ҇таѧ. 
Два́жды. (с. 390) 
А҆́гг҃ли, вхожде́нїе всечⷭ҇тыѧ зрѧ́ще, оу҆диви́шасѧ:  ка́кѡ со сла́вою вни́де во ст҃а̑ѧ ст҃ы́хъ. 
Ꙗ҆́кѡ пресвѣ́тлꙋю, бцⷣе чⷭ҇таѧ, дꙋше́вныѧ чистоты̀  и҆мꙋ́щи добро́тꙋ, бл҃года́тїю же бж҃їею и҆сполнѧ́ема съ  нб҃сѐ, свѣ́томъ присносꙋ́щнымъ просвѣща́еши всегда̀ съ  весе́лїемъ вопїю́щыѧ: и҆́стиннѡ вы́шши всѣ́хъ є҆сѝ, дв҃о  чⷭ҇таѧ. 
А҆́гг҃ли, вхожде́нїе дв҃ы зрѧ́ще, оу҆диви́шасѧ: ка́кѡ  пресла́внѡ вни́де во ст҃а̑ѧ ст҃ы́хъ. 
Прелета́етъ, бцⷣе чⷭ҇таѧ, чꙋ́до твоѐ си́лꙋ слове́съ:  тѣ́ло бо въ тебѣ̀ поразꙋмѣва́ю па́че сло́ва, тече́нїѧ  грѣхо́внагѡ непрїѧ́тно. тѣ́мже благода́рственнѡ вопїю́ ти:  и҆́стиннѡ вы́шши всѣ́хъ є҆сѝ, дв҃о чⷭ҇таѧ. 
А҆́гг҃ли и҆ человѣ́цы дв҃ы вхожде́нїе почти́мъ: ꙗ҆́кѡ  со сла́вою вни́де во ст҃а̑ѧ ст҃ы́хъ. 
Пресла́внѡ проѡбразова́ше, чⷭ҇таѧ, зако́нъ тѧ̀ ски́нїю  и҆ бжⷭ҇твеннꙋю ста́мнꙋ: стра́ненъ кївѡ́тъ, и҆ катапета́смꙋ,  и҆ же́злъ: хра́мъ неразрꙋши́мый и҆ две́рь бж҃їю. тѣ́мже  наꙋча́ютъ тебѣ̀ зва́ти: и҆́стиннѡ вы́шши всѣ́хъ є҆сѝ,  дв҃о чⷭ҇таѧ. 
А҆́гг҃ли, вхожде́нїе дв҃ы зрѧ́ще, оу҆диви́шасѧ: ка́кѡ  бг҃оꙋго́днѣ вни́де во ст҃а̑ѧ ст҃ы́хъ. 
Пѣсноспоѧ̀ тебѣ̀, провозглаша́ше дв҃дъ, глаго́лѧ тѧ̀  дще́рь цр҃е́вꙋ, красото́ю добродѣ́телей, ѡ҆деснꙋ́ю  предстоѧ́щꙋю бг҃а, ви́дѣвъ тѧ̀ оу҆пещре́нꙋ. тѣ́мже,  прⷪ҇ро́чествꙋѧ, вопїѧ́ше: и҆́стиннѡ вы́шши всѣ́хъ є҆сѝ,  дв҃о чⷭ҇таѧ. 
А҆́гг҃ли, взыгра́йте со ст҃ы́ми, дѣ̑вы, сликовствꙋ́йте:  бг҃оѻтрокови́ца бо вни́де во ст҃а̑ѧ ст҃ы́хъ. 
Бг҃опрїѧ́тнꙋ предзрѧ̀ соломѡ́нъ, проповѣ́да тѧ̀ ѻ҆́дръ  цр҃е́въ, живы́й и҆сто́чникъ запеча́тствованъ, и҆зъ негѡ́же  немꙋ́тнаѧ на́мъ произы́де вода̀, вѣ́рою вопїю́щымъ:  и҆́стиннѡ вы́шши всѣ́хъ є҆сѝ, дв҃о чⷭ҇таѧ. (с. 391) 
А҆́гг҃ли и҆ человѣ́цы дв҃ꙋ пѣ́сньми да возвели́чимъ:  бг҃олѣ́пнѡ бо вни́де во ст҃а̑ѧ ст҃ы́хъ. 
Подае́ши дарова́нїй твою̀ тишинꙋ̀, бцⷣе, дꙋшѝ мое́й,  точа́щи жи́знь тебѐ чтꙋ́щымъ по до́лгꙋ, сама̀ защища́ющи,  и҆ покрыва́ющи, и҆ соблюда́ющи, вопи́ти тебѣ̀: и҆́стиннѡ  вы́шши всѣ́хъ є҆сѝ, дв҃о чⷭ҇таѧ. 
Та́же пе́рвый ли́къ пое́тъ втора́гѡ канѡ́на припѣ́въ  пра́здника: 
Велича́й, дꙋшѐ моѧ̀, приведе́ннꙋю во хра́мъ гдⷭ҇е́нь,  и҆ бл҃гослове́ннꙋю рꙋка́ми і҆ере́евыми. 
И҆ посе́мъ і҆рмо́съ: Свѣтоно́сный ѻ҆́блакъ: И҆  вторы́й ли́къ пое́тъ то́йже припѣ́въ пра́здника, и҆  і҆рмо́съ: и҆ на тропарѣ́хъ пое́мъ то́йже припѣ́въ  пра́здника. 
И҆́нъ. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ  ра́ди, бы́въ чл҃вѣ́къ, безнача́льный: велича́емъ всѝ  ꙗ҆́кѡ мт҃рь бг҃а на́шегѡ чⷭ҇тꙋю. 
Два́жды. 
Припѣ́въ: Велича́й, дꙋшѐ моѧ̀, приведе́ннꙋю во хра́мъ  гдⷭ҇ень, и҆ бл҃гослове́ннꙋю рꙋка́ми і҆ере́евыми. 
И҆зъ пра́ведныхъ произы́де, і҆ѡакі́ма и҆ а҆́нны,  ѡ҆бѣща́нїѧ пло́дъ, бг҃оѻтрокови́ца марі́а: и҆ ꙗ҆́кѡ  кади́ло прїѧ́тное, пло́тїю младе́нствꙋющи, приво́дитсѧ во  свѧти́лище ст҃о́е, ꙗ҆́кѡ ст҃а́ѧ во ст҃ы́хъ ѡ҆бита́ти. 
Младе́нствꙋющꙋю є҆стество́мъ, и҆ па́че є҆стества̀  ꙗ҆́вльшꙋюсѧ мт҃рь бж҃їю, восхва́лимъ пѣ́сньми: въ хра́мъ  бо зако́нный гдⷭ҇ꙋ дне́сь приво́дитсѧ, въ воню̀ благово́нїѧ  пра́ведныхъ, ꙗ҆́кѡ пло́дъ дх҃о́вный. 
Со а҆́гг҃ломъ, є҆́же ра́дꙋйсѧ, бцⷣѣ прили́чнѣ  возопїи́мъ, вѣ́рнїи: ра́дꙋйсѧ, вседо́браѧ невѣ́сто.  ра́дꙋйсѧ, ѻ҆́блаче свѣ́тлый, и҆зъ негѡ́же на́мъ возсїѧ̀  гдⷭ҇ь, во тмѣ̀ невѣ́дѣнїѧ сѣдѧ́щымъ. ра́дꙋйсѧ, всѣ́хъ  наде́ждо. (с. 392) 
Ст҃ы́хъ ст҃а́ѧ, и҆ бг҃ома́ти марі́е, моли́твами твои́ми,  чⷭ҇таѧ, свободи́ ны ѿ сѣ́тей вра́жїихъ и҆ всѧ́кїѧ  є҆́реси и҆ ско́рби, вѣ́рнѡ покланѧ́ющыѧсѧ ѻ҆́бразꙋ  ст҃а́гѡ твоегѡ̀ зра́ка. 
Пѣ́снь досто́йнꙋ бцⷣѣ всѧ̀ тва́рь со а҆́гг҃ломъ  гаврїи́ломъ взыва́етъ, вопїю́щи: ра́дꙋйсѧ, мт҃и бж҃їѧ  всенепоро́чнаѧ, є҆́юже и҆зба́вихомсѧ пе́рвыѧ клѧ́твы,  бы́вше нетлѣ́нїѧ ѻ҆́бщницы. 
Херꙋві̑мъ пребо́льши, и҆ серафі̑мъ вы́шши, и҆ ши́рши  нб҃съ ꙗ҆ви́ласѧ є҆сѝ, дв҃о, ꙗ҆́кѡ невмѣ́стнаго всѣ́ми,  во оу҆тро́бѣ вмѣсти́вши бг҃а на́шего, и҆ ро́ждши  несказа́ннѡ: є҆го́же молѝ прилѣ́жнѡ ѡ҆ на́съ. 
Трⷪ҇ченъ: 
Припѣ́въ: Велича́й, дꙋшѐ моѧ̀, трїѷпоста́снагѡ и҆  нераздѣ́льнагѡ бжⷭ҇тва̀ держа́вꙋ. 
Трїѷпоста́сное є҆стество̀, и҆ нераздѣ́льнꙋю сла́вꙋ,  и҆ въ бжⷭ҇твѣ̀ є҆ди́номъ пое́мꙋю непреста́ннѡ, на нб҃сѝ  и҆ на землѝ, трⷪ҇цꙋ неразлꙋ́чнꙋю просла́вимъ, съ сн҃омъ  ѻ҆ц҃ꙋ̀ и҆ дх҃ꙋ покланѧ́ющесѧ благоче́стнѡ. 
Бг҃оро́диченъ: 
Велича́й, дꙋшѐ моѧ̀, чⷭ҇тнѣ́йшꙋю и҆ сла́внѣйшꙋю  го́рнихъ во́инствъ, дв҃ꙋ, пречⷭ҇тꙋю бцⷣꙋ. 
Подъ твоѐ бл҃гоꙋтро́бїе прибѣга́ющыѧ вѣ́рнѡ, и҆  покланѧ́ющыѧсѧ благоче́стнѡ сн҃ꙋ твоемꙋ̀, дв҃о  бг҃ороди́тельнице, ꙗ҆́кѡ бг҃ꙋ и҆ гдⷭ҇ꙋ мі́ра моли́сѧ, ѿ  тлѝ и҆ бѣ́дъ и҆зба́вити, и҆ всѧ́ческихъ и҆скꙋше́нїй. 
Та́же ѻ҆́ба ли́ка, вкꙋ́пѣ соше́дшесѧ, пою́тъ припѣ́въ  а҃-гѡ канѡ́на: А҆́гг҃ли, вхожде́нїе пречⷭ҇тыѧ: И҆  посе́мъ і҆рмо́съ: 
Та́инство стра́нное ви́жꙋ и҆ пресла́вное: нб҃о,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ, є҆го́же воспѣва́юще велича́емъ. 
Свѣти́ленъ. Подо́бенъ: Жєны̀ оу҆слы́шите: 
Ю҆́же дре́вле предвозвѣстѝ прⷪ҇ро́ческое сосло́вїе,  ста́мнꙋ и҆ же́злъ, и҆ скрижа́ль, и҆ несѣко́мꙋю го́рꙋ,  марі́ю (с. 393) бг҃оѻтрокови́цꙋ вѣ́рнѡ да восхва́лимъ:  дне́сь бо вво́дитсѧ во ст҃а̑ѧ ст҃ы́хъ, воспита́тисѧ гдⷭ҇ꙋ. 
Три́жды. 
На хвали́техъ стїхи̑ры на д҃, гла́съ а҃. Подо́бенъ:  Нбⷭ҇ныхъ чинѡ́въ: 
Свѣщенѡ́сицы дѣ̑вы, ꙳ приснодв҃ꙋ свѣ́тлѡ  провожда́юще, ꙳ прⷪ҇ро́чествꙋютъ и҆́стиннѡ дх҃омъ бꙋ́дꙋщее:  ꙳ хра́мъ бо бж҃їй бцⷣа сꙋ́щи, ꙳ въ хра́мъ со сла́вою  дѣ́вственною ꙳ младе́нствꙋющи вво́дитсѧ. 
Ѡ҆бѣща́нїѧ ст҃а́гѡ и҆ пло́дъ благосла́вный, ꙳ бцⷣа  вои́стиннꙋ ꙗ҆ви́сѧ мі́рꙋ, ꙗ҆́кѡ всѣ́хъ превы́шшаѧ: ꙳  ꙗ҆́же благоче́стнѡ приводи́ма въ хра́мъ бж҃їй, ꙳ моли́твꙋ  ро́ждшихъ и҆сполнѧ́етъ, ꙳ соблюда́ема бжⷭ҇твеннымъ дх҃омъ. 
Нбⷭ҇нымъ воспита́на, дв҃о, хлѣ́бомъ, ꙳ вѣ́рнѡ въ  хра́мѣ гдⷭ҇ни, ꙳ родила̀ є҆сѝ мі́рꙋ жи́зни хлѣ́бъ  сло́во: ꙳ є҆мꙋ́же, ꙗ҆́кѡ хра́мъ и҆збра́нный и҆  всенепоро́чный, ꙳ пред̾ѡбрꙋчи́ласѧ є҆сѝ дх҃омъ  та́инственнѡ, ꙳ ѡ҆брꙋчена̀ бг҃ꙋ и҆ ѻ҆ц҃ꙋ̀. 
Да ѿве́рзетсѧ две́рь ꙳ бг҃опрїѧ́тнагѡ хра́ма: ꙳ хра́мъ  бо всѣ́хъ цр҃ѧ̀ и҆ прⷭ҇то́лъ, ꙳ дне́сь со сла́вою внꙋ́трь  прїе́мъ, ꙳ і҆ѡакі́мъ возлага́етъ, ѡ҆свѧти́въ гдⷭ҇ꙋ, ꙳ ѿ  негѡ̀ и҆збра́ннꙋю въ мт҃рь себѣ̀. 
Сла́ва, и҆ ны́нѣ, гла́съ в҃. Леѡ́нта маі́стора: 
Дне́сь въ хра́мъ приво́дитсѧ всенепоро́чнаѧ дв҃а, во  ѻ҆би́телище всецр҃ѧ̀ бг҃а, и҆ всеѧ̀ жи́зни на́шеѧ  пита́телѧ: дне́сь чⷭ҇тѣ́йшаѧ ст҃ы́нѧ, ꙗ҆́кѡ  трилѣ́тствꙋющаѧ ю҆́ница, во ст҃а̑ѧ ст҃ы́хъ вво́дитсѧ. то́й  возопїи́мъ, ꙗ҆́кѡ а҆́гг҃лъ: ра́дꙋйсѧ, є҆ди́на въ жена́хъ  бл҃гослове́ннаѧ. 
Славосло́вїе вели́кое. И҆ ѿпꙋ́стъ. 
[Зрѝ] Зна́менаютсѧ же бра́тїѧ ѿ і҆ере́а ст҃ы́мъ  є҆ле́емъ. И҆ пое́мъ стїхи́рꙋ самогла́снꙋ пра́здника, ю҆́же  хо́щетъ є҆кклисїа́рхъ. 
На лїтꙋргі́и, Бл҃жє́нна ѿ канѡ́на, пѣ́снь г҃, д҃-гѡ  гла́са, и҆ ѕ҃-ѧ, а҃-гѡ гла́са, на и҃. По вхо́дѣ тропа́рь  пра́здника. Сла́ва, и҆ ны́нѣ, конда́къ. Прокі́менъ, гла́съ  г҃. Пѣ́снь бцⷣы: Вели́читъ (с. 394) дꙋша̀ моѧ̀ гдⷭ҇а:  Сті́хъ: Ꙗ҆́кѡ призрѣ̀ на смире́нїе рабы̀ своеѧ̀.  А҆пⷭ҇лъ ко є҆вре́ємъ, зача́ло т҃к. А҆ллилꙋ́їа, гла́съ  и҃: Слы́ши, дщѝ, и҆ ви́ждь, и҆ приклонѝ оу҆́хо твоѐ.  Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи.  Є҆ѵⷢ҇лїе лꙋкѝ, зача́ло н҃д. Прича́стенъ: Ча́шꙋ  спасе́нїѧ прїимꙋ̀: 
🕅 Подоба́етъ вѣ́дати, а҆́ще слꙋчи́тсѧ  попра́зднство вхо́да бцⷣы въ недѣ́лю, и҆ ст҃ы́й  пра́зднꙋетсѧ, на д҃, и҆лѝ на ѕ҃: 
На ма́лѣй вече́рни, въ сꙋббѡ́тꙋ ве́чера стїхи̑ры  воскрⷭ҇ны, и҆ бцⷣѣ, по ѻ҆бы́чаю. 
На вели́цѣй вече́рни по стїхосло́вїи, на Гдⷭ҇и,  воззва́хъ, стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ пра́здника г҃,  тогѡ̀ днѐ рѧдовы̑ѧ, и҆ ст҃а́гѡ мине́и г҃. А҆́ще ли пое́тсѧ  ст҃ы́й на ѕ҃, и҆лѝ є҆мꙋ́же и҆ полѷеле́й, и҆ пое́мъ  стїхи̑ры воскрⷭ҇ны г҃: и҆ пра́здника г҃: и҆ ст҃а́гѡ д҃.  Сла́ва, ст҃а́гѡ: А҆́ще же нѝ, Сла́ва, пра́здника. И҆  ны́нѣ, бг҃оро́диченъ а҃ гла́са. Вхо́дъ. Прокі́менъ днѐ.  На лїті́и стїхи̑ры пра́здника, тогѡ̀ днѐ стїхѡ́вныѧ: и҆  ст҃а́гѡ, а҆́ще полѷеле́й. Сла́ва, и҆ ны́нѣ, пра́здника.  а҆́ще ли и҆́мать ст҃ы́й Сла́вꙋ: Сла́ва, ст҃а́гѡ: И҆ ны́нѣ,  пра́здника. На стїхо́внѣ стїхи̑ры воскрⷭ҇ны: Сла́ва,  ст҃а́гѡ, а҆́ще є҆́сть. а҆́ще ли нѝ, Сла́ва, и҆ ны́нѣ,  пра́здника. На благослове́нїи хлѣ́бѡвъ тропа́рь: Бцⷣе  дв҃о: два́жды. и҆ пра́здника, є҆ди́ножды. 
На оу҆́трени: на Бг҃ъ гдⷭ҇ь, тропа́рь воскрⷭ҇нъ,  в҃. Сла́ва, ст҃а́гѡ, а҆́ще є҆́сть: а҆́ще ли нѝ, Сла́ва, и҆  ны́нѣ, пра́здника. По каѳі́смахъ сѣда́льны воскрⷭ҇ны съ  бг҃орѡ́дичны и҆́хъ, и҆ чте́нїе во є҆ѵⷢ҇лїи толково́мъ.  Полѷеле́й, и҆ тропарѝ: А҆́гг҃льскїй собо́ръ: ѵ҆пакоѝ,  степє́нна, и҆ прокі́менъ гла́са. Є҆ѵⷢ҇лїе воскрⷭ҇но, и҆  стїхи́ра воскрⷭ҇на, и҆ про́чее воскре́сно. Канѡ́нъ  воскрⷭ҇нъ, со і҆рмосо́мъ на д҃: и҆ бцⷣѣ на в҃. и҆  пра́здника на д҃: И҆ ст҃а́гѡ на д҃. А҆́ще полѷеле́й,  канѡ́нъ воскрⷭ҇нъ со і҆рмосо́мъ на д҃: и҆ пра́здника на д҃.  и҆ ст҃а́гѡ на ѕ҃. Катава́сїа: Хрⷭ҇то́съ ражда́етсѧ: По  г҃ пѣ́сни конда́къ пра́здника и҆ і҆́косъ, и҆ ст҃а́гѡ, а҆́ще  и҆́мать, и҆ сѣда́ленъ ст҃а́гѡ. Сла́ва, и҆ ны́нѣ, (с. 395)  пра́здника, и҆ чте́нїе. По ѕ҃ пѣ́сни конда́къ воскрⷭ҇нъ, и҆  і҆́косъ, и҆ чте́мъ про́логъ. На ѳ҃ пѣ́сни пое́мъ,  Честнѣ́йшꙋю: свѣти́ленъ воскрⷭ҇нъ. Сла́ва, ст҃а́гѡ,  а҆́ще и҆́мать: а҆́ще нѝ, Сла́ва, и҆ ны́нѣ, пра́здника. На  хвали́техъ стїхи̑ры воскрⷭ҇ны д҃: и҆ пра́здника со Сла́внымъ  д҃, стїхѡ́вныѧ оу҆́трєннїѧ, со стїхи̑ пра́здника. А҆́ще  и҆́мать ст҃ы́й стїхи̑ры на хвали́техъ, и҆ пое́мъ стїхи̑ры  воскрⷭ҇ны д҃: и҆ ст҃а́гѡ со Сла́внымъ д҃, съ припѣ́вы  є҆гѡ̀. Сла́ва, стїхи́ра є҆ѵⷢ҇льскаѧ. И҆ ны́нѣ,  Пребл҃гослове́нна є҆сѝ, бцⷣе дв҃о: Славосло́вїе  вели́кое. По трист҃о́мъ тропа́рь воскрⷭ҇нъ то́чїю. И҆  є҆ктєнїѝ, и҆ ѿпꙋ́стъ, и҆ ѡ҆глаше́нїе, и҆ ѻ҆бы́чное  и҆схожде́нїе въ притво́ръ. Та́же ча́съ а҃: На а҃-мъ часѣ̀  тропа́рь воскрⷭ҇нъ. Сла́ва, тропа́рь пра́здника: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ: конда́къ  пра́здника. На г҃-мъ часѣ̀ тропа́рь воскрⷭ҇нъ. Сла́ва,  ст҃а́гѡ: И҆ ны́нѣ, бг҃оро́диченъ часѡ́въ. По Ѻ҆́ч҃е  на́шъ: конда́къ воскрⷭ҇нъ. Та́кожде и҆ въ про́чыѧ часы̀  глаго́лемъ воскрⷭ҇ный тропа́рь, всегда̀ съ пра́здничнымъ, и҆  со ст҃а́гѡ тропаре́мъ, премѣнѧ́юще, а҆́ще є҆́сть. А҆  конда́къ воскрⷭ҇нъ, и҆ пра́здника, глаго́лемъ премѣнѧ́юще:  а҆́ще полѷеле́й, и҆ ст҃а́гѡ. 
На лїтꙋргі́и: Бл҃жє́нна гла́са на ѕ҃: и҆ пра́здника  рѧдова́ѧ пѣ́снь, на д҃. А҆́ще ли и҆́мать ст҃ы́й пѣ́снь во  оу҆ста́вѣ: и҆ воскрⷭ҇на на д҃: и҆ пра́здника пѣ́снь  рѧдова́ѧ, на д҃: и҆ ст҃а́гѡ пѣ́снь ѕ҃, на д҃. По вхо́дѣ  тропа́рь. воскрⷭ҇нъ, и҆ пра́здника, и҆ хра́ма ст҃а́гѡ: и҆  ст҃а́гѡ, а҆́ще и҆́мать. Та́же конда́къ воскрⷭ҇нъ. Сла́ва,  ст҃а́гѡ: И҆ ны́нѣ пра́здника. А҆́ще ли не и҆́мать ст҃ы́й  тропарѧ̀ и҆ кондака̀: Сла́ва, конда́къ воскрⷭ҇нъ: И҆ ны́нѣ,  конда́къ пра́здника. Прокі́менъ, а҆пⷭ҇лъ, а҆ллилꙋ́їа,  є҆ѵⷢ҇лїе и҆ прича́стенъ днѐ и҆ ст҃а́гѡ, а҆́ще и҆́мать:  а҆́ще ли нѝ, то̀ рѧ́дъ недѣ́ли є҆ди́нъ. 
Вѣ́стно бꙋ́ди, ꙗ҆́кѡ пра́зднꙋетсѧ пра́здникъ се́й дне́й  є҃. 


(с. 396) 
Мѣ́сѧца тогѡ́же въ к҃в-й де́нь. 
Ст҃а́гѡ а҆пⷭ҇ла фїлимѡ́на, и҆ и҆̀же съ ни́мъ: 
И҆ ст҃а́гѡ благовѣ́рнагѡ вели́кагѡ кнѧ́зѧ мїхаи́ла  ꙗ҆росла́вича тферска́гѡ. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры пра́здника, гла́съ и҃. Подо́бенъ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ, ꙳ предписꙋ́етсѧ ны́нѣ ꙳  бꙋ́дꙋщее неизрече́нное, ꙳ во ѻ҆́бразѣхъ дне́сь ви́димыхъ  разꙋмѣва́емаѧ: ꙳ свѣ́тъ бо мі́рꙋ бжⷭ҇твенный возсїѧ́вши, ꙳  невѣстоприво́дитсѧ ко ст҃о́мꙋ хра́мꙋ. ꙳ ю҆́же восхва́лимъ,  ꙗ҆́кѡ хра́мъ бж҃їй пресвѣ́тлый, ꙳ ст҃ы́й и҆ свѣтоза́рный,  ꙳ свѣтода́телѧ хрⷭ҇та̀. 
Вои́стиннꙋ нача́токъ благопрїѧ́тенъ ꙳ і҆ѡакі́мъ  мꙋ́дрый ꙳ со а҆́нною принесо́ша ꙳ и҆зво́лившемꙋ бжⷭ҇твенный  пло́дъ да́ти и҆̀мъ ꙳ бг҃оѻтрокови́цꙋ дв҃ꙋ марі́ю ꙗ҆́вѣ, ꙳  є҆́юже печа́ли ѿгна́сѧ до́лгъ. ꙳ ю҆́же воспои́мъ  благоче́стнѡ веселѧ́щесѧ, ꙳ ра́дости бо хода́таица ꙳ бы́сть  всемꙋ̀ мі́рꙋ сїѧ̀. 
Грѧди́те, та́инственнѡ стеце́мсѧ, ꙳ и҆ предначне́мъ  ны́нѣ, ꙳ свѣща́ми вѣ́ры оу҆краша́еми, ꙳ дв҃ы  предше́ствїе: ꙳ во хра́мъ бо сла́внѡ вхо́дитъ бж҃їй, ꙳  ѡ҆брꙋчена̀ хрⷭ҇тꙋ̀ всѣ́хъ цр҃ю̀. ꙳ є҆ѧ́же пра́зднꙋемъ  кра́сное торжество̀, ꙳ бг҃олѣ́пнѡ всѝ оу҆чрежда́ющесѧ ꙳  вхожде́нїемъ тоѧ̀. 
Ст҃ы̑мъ стїхи̑ры, гла́съ в҃. Подо́бенъ: Є҆гда̀ ѿ  дре́ва: 
Розга̀ лозы̀ жи́зненныѧ, сла́вный фїлимѡ́не, сы́й,  вїно̀ и҆ска́палъ є҆сѝ бжⷭ҇твеннагѡ позна́нїѧ сꙋ́щымъ въ  болѣ́зни дꙋшѝ: и҆ сердца̀ возвесели́лъ є҆сѝ, сѣ̑тꙋющаѧ  ле́сти (с. 397) ѡ҆мраче́нїемъ, и҆ ѡ҆держи̑маѧ тмо́ю  і҆дѡлонеи́стовства, тѣ́мже веселѧ́щесѧ па́мѧть твою̀  бг҃оза́рнꙋю торжествꙋ́емъ. 
Гра́дъ тѧ̀ га́зскїй почита́етъ, свѣ́тъ позна́нїѧ,  бл҃же́нне, тобо́ю оу҆зрѣ́въ: колосса́є же бжⷭ҇твенное  твоѐ тѣ́ло, ꙗ҆́коже бога́тство и҆мꙋ́ще, ѡ҆б̾е́млютъ  врачєва́нїѧ, и҆ и҆сточа́ющꙋ бл҃года́ть всегда̀. тѣ́мже  соверша́ющїи па́мѧть твою̀ сохранѧ́емсѧ ѿ бѣ́дъ,  фїлимо́не сла́вне, моли́твами твои́ми. 
Вѣ́рою, со а҆пфі́ею честно́ю, а҆рхі́ппа, мꙋ́драго  і҆ера́рха восхва́лимъ, пою́ще фїлимѡ́на и҆ ѻ҆ни́сїма,  свѧщє́нны бг҃опроповѣ́дники, честны̑ѧ оу҆чи́тели, ле́сть  многобо́жнꙋ и҆скорени́вшыѧ сло́вомъ, и҆ насади́вшыѧ всѣ̑мъ  зна́нїе и҆́стины, чтꙋ́щымъ тѣ́хъ благоче́стнѡ па́мѧть  всегда̀. 
Сла́ва, и҆ ны́нѣ, гла́съ а҃: 
Да ра́дꙋетсѧ дне́сь нб҃о свы́ше, и҆ ѻ҆́блацы  весе́лїе да кропѧ́тъ ѡ҆ ѕѣлѡ̀ пресла́вныхъ вели́чїихъ бг҃а  на́шегѡ: се́ бо две́рь, на восто́ки зрѧ́щаѧ, ро́ждшисѧ ѿ  непло́дове безпло́дныѧ по ѡ҆бѣтова́нїю, и҆ бг҃ꙋ ѡ҆свѧще́нна  бы́вши въ жили́ще, дне́сь въ хра́мъ, ꙗ҆́кѡ непоро́чное  приноше́нїе, приво́дитсѧ. да ра́дꙋетсѧ дв҃дъ, брѧца́ѧ въ  гꙋ́сли: приведꙋ́тсѧ, речѐ, цр҃ю̀ дѣ̑вы въ слѣ́дъ є҆ѧ̀,  бли̑жнѧѧ є҆ѧ̀ приведꙋ́тсѧ, внꙋ́трь ски́нїи бж҃їѧ, внꙋ́трь  ѡ҆чисти́лища є҆гѡ̀, воспита́тисѧ въ жили́ще пре́жде вѣ̑къ  ѿ ѻ҆ц҃а̀ нетлѣ́ннѡ ро́ждшагѡсѧ, во спасе́нїе дꙋ́шъ  на́шихъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Дне́сь ѱало́мски ꙳ собо́ръ дѣ́вственныхъ, ꙳  свѣщы̀ вже́гше, ꙳ свѣ́тлѡ предхо́дѧтъ ꙳ є҆ди́нѣй  всенепоро́чнѣй. 
Сті́хъ: Приведꙋ́тсѧ цр҃ю̀ дѣ̑вы во слѣ́дъ є҆ѧ̀,  и҆́скрєннїѧ є҆ѧ̀ приведꙋ́тсѧ тебѣ̀. 
Го́рꙋ разꙋ́мнꙋю, ꙳ и҆ трапе́зꙋ бжⷭ҇твеннꙋю, ꙳ мо́стъ  ста́мнꙋ, ꙳ прⷪ҇ро́че, прїимѝ, ꙳ є҆ди́нꙋ всенепоро́чнꙋю.  (с. 398) 
Сті́хъ: Приведꙋ́тсѧ въ весе́лїи и҆ ра́дованїи,  введꙋ́тсѧ въ хра́мъ цр҃е́въ. 
Двє́ри ст҃и́лища ѿве́рзъ, ꙳ заха́рїе прⷪ҇ро́че, ꙳  прїимѝ и҆́стиннѡ ꙳ бж҃їю мт҃рь, ꙳ и҆ є҆ди́нꙋ приснодв҃ꙋ. 
Сла́ва, и҆ ны́нѣ, гла́съ то́йже: Самогла́сенъ: 
Дне́сь въ хра́мъ приво́дитсѧ всенепоро́чнаѧ дв҃а, во  ѻ҆би́телище всецр҃ѧ̀ бг҃а, и҆ всеѧ̀ жи́зни на́шеѧ  пита́телѧ. дне́сь чистѣ́йшаѧ ст҃ы́нѧ, ꙗ҆́кѡ  трилѣ́тствꙋющаѧ ю҆́ница, во ст҃а̑ѧ ст҃ы́хъ вво́дитсѧ. то́й  возопїи́мъ, ꙗ҆́кѡ а҆́гг҃лъ: ра́дꙋйсѧ, є҆ди́на въ жена́хъ  бл҃гослове́ннаѧ. 
Тропа́рь а҆пⷭ҇лѡвъ, гла́съ г҃: 
А҆пⷭ҇ли ст҃і́и, моли́те ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. 
Сла́ва, а҆пⷭ҇лѡвъ: И҆ ны́нѣ, пра́здника. 
По а҃-й стїхосло́вїи, сѣда́ленъ, гла́съ а҃. Поⷣ:  Ка́мени запеча́танꙋ: 
Восхвали́те дѣ̑вы, ма́тєри пра́зднꙋйте, лю́дїе  славосло́вите, свѧще́нницы благослови́те пречⷭ҇тꙋю мт҃рь  бж҃їю: пло́тїю бо младе́нствꙋющи пре́жде, во хра́мъ  принесе́сѧ, ꙗ҆́кѡ хра́мъ бж҃їй ст҃ѣ́йшїй. тѣ́мже,  пра́здникъ дꙋхо́вный соверша́юще, воспои́мъ ю҆̀, ꙗ҆́кѡ  предста́тельницꙋ ро́да человѣ́ческагѡ. 
Сла́ва, и҆ ны́нѣ, то́йже. 
По в҃-й стїхосло́вїи, сѣда́ленъ, гла́съ д҃. Поⷣ:  Ско́рѡ предварѝ: 
Дв҃де, пред̾идѝ въ хра́мъ бж҃їй, и҆ ра́дꙋѧсѧ  прїимѝ цр҃и́цꙋ на́шꙋ, и҆ то́й возопі́й: вни́ди, гпⷭ҇жѐ, въ  хра́мъ цр҃е́въ, вни́ди, є҆ѧ́же сла́ва покрове́ннѡ  разꙋмѣ́етсѧ, и҆зъ неѧ́же хо́щетъ и҆сточи́тисѧ на́мъ всѣ̑мъ  свѣ́тъ хрⷭ҇то́съ. 
Сла́ва, и҆ ны́нѣ, то́йже. (с. 399) 
Канѡ́на пра́здника, со і҆рмосо́мъ на и҃: и҆ ст҃ы́хъ на  д҃. 
Канѡ́нъ пра́здника. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ вхожде́нїе. 
Премꙋ́дрости, пречⷭ҇таѧ, тѧ̀ сокро́вище вѣ́мы, и҆  благода́ти точа́щꙋю и҆сто́чникъ приснотекꙋ́щїй ра́зꙋма,  про́симъ: твоѧ̑ ка̑пли ѡ҆дождѝ, влⷣчце, є҆́же воспѣва́ти  тѧ̀ при́снѡ. 
Превы́шши, пречⷭ҇таѧ, нб҃съ бы́вши, хра́мъ и҆  пала́та, въ хра́мъ бж҃їй возложи́ласѧ є҆сѝ, томꙋ̀  оу҆гото́ватисѧ въ бжⷭ҇твенное жили́ще прише́ствїѧ є҆гѡ̀. 
Свѣ́тъ возсїѧ́вши бцⷣа благода́ти, всѧ̑  просвѣтѝ, и҆ совокꙋпѝ пресвѣ́тлое є҆ѧ̀ оу҆краси́ти  торжество̀ пѣ́сньми: прїиди́те, къ не́й стеце́мсѧ. 
Две́рь сла́внаѧ, пѡ́мыслы непроходи́маѧ, двє́ри  ѿве́рзши хра́ма бж҃їѧ, ны́нѣ повелѣва́етъ на́мъ  совше́дшымъ, бжⷭ҇твенныхъ є҆ѧ̀ чꙋде́съ наслади́тисѧ. 
Канѡ́нъ ст҃ы́хъ, є҆гѡ́же краегране́сїе: 
Хрⷭ҇та̀ лю́бѧща просла́влю тѧ̀, фїлимѡ́не.  Творе́нїе і҆ѡ́сифово. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Ликоходѧ̀ ра́достнѡ нбⷭ҇наѧ, свѧщеннодѣ́телю,  селє́нїѧ, благода́ть пода́ждь мѝ, свѧтꙋ́ю твою̀ па́мѧть  бжⷭ҇твеннѡ воспѣва́ющемꙋ: ты́ бо просла́вилсѧ є҆сѝ. 
Стрꙋѧ́ми твои́хъ слове́съ сердца̀ напои́въ, дѣ́лати  нбⷭ҇наѧ, блаже́нне, разꙋмѣ̑нїѧ пригото́валъ є҆сѝ вѣ́рою,  а҆пⷭ҇ле фїлимѡ́не досточꙋ́дне. (с. 400) 
Сщ҃еннодѣ́йствꙋѧ свѧще́нное є҆ѵⷢ҇лїе, сїѧ̑нїи дх҃а  дꙋ́шы просвѣти́лъ є҆сѝ, и҆зба́вивъ ѿ тмы̀  і҆дѡлонеи́стовства, мꙋ́дре а҆пⷭ҇ле. 
Бг҃оро́диченъ: 
Тѧ̀ прⷪ҇ро́кѡвъ дре́вле бжⷭ҇твенное собра́нїе,  многови́дными, чⷭ҇таѧ, ѻ҆́бразы, и҆здале́ча проначерта̀  и҆́стиннѡ є҆ди́нꙋ, влⷣкꙋ поро́ждшꙋю. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ честнѣ́мъ вхожде́нїи твое́мъ вѣнцє́въ  сла́вы сподо́би. 
Невѣстокраси́тель дне́сь ꙗ҆ви́сѧ, кра́сный дв҃ы  хра́мъ и҆ черто́гъ, прїе́мь ѡ҆дꙋшевле́нный черто́гъ бж҃їй,  чⷭ҇тꙋю и҆ непоро́чнꙋю, и҆ свѣтлѣ́йшꙋю всеѧ̀ тва́ри. 
Дв҃дъ предначина́ѧ ликова́нїе, и҆гра́етъ и҆  ликовствꙋ́етъ съ на́ми, и҆ цр҃и́цꙋ зове́тъ тѧ̀ оу҆кра́шенꙋ,  пречⷭ҇таѧ, предстоѧ́щꙋ, всечⷭ҇таѧ, въ хра́мѣ цр҃ю̀ и҆ бг҃ꙋ. 
И҆зъ неѧ́же престꙋпле́нїе произы́де дре́вле ро́дꙋ  человѣ́ческомꙋ, и҆зъ тоѧ̀ и҆справле́нїе и҆ нетлѣ́нїе  процвѣтѐ, бцⷣа дне́сь приводи́ма въ до́мъ бж҃їй. 
И҆гра́ютъ а҆́гг҃льскаѧ вѡ́инства, и҆ всѣ́хъ  человѣ̑къ мно́жество: и҆ предъ лице́мъ, пречⷭ҇таѧ,  предтекꙋ́тъ твои́мъ дне́сь свѣщенѡ́сицы зовꙋ́ще,  вели́чєствїѧ твоѧ̑ въ домꙋ̀ бж҃їи. 
И҆́нъ. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ твоѝ всадѝ въ сердца̀  на́съ пою́щихъ тѧ̀. 
Стра̑сти хрⷭ҇тѡ́вы и҆ воста́нїе проповѣ́дꙋѧ,  воздви́гнꙋлъ є҆сѝ ꙗ҆́кѡ ѿ гро́ба невѣ́рїѧ и҆  ме́ртвости человѣ́ки, фїлимѡ́не достосла́вне. 
Ѻ҆ни́сїма бжⷭ҇твеннаго и҆ фїлимѡ́на, а҆пфі́ю и҆  а҆рхі́ппа, ѕвѣ́зды, просвѣща́ющыѧ концы̀, свѧще́нными  пѣснопѣ́ньми восхва́лимъ. 
Оу҆ма̀ зри́тельное ѡ҆чи́стивше, бжⷭ҇твеннагѡ  полꙋчи́сте (с. 401) бг҃овидѣ́нїѧ, и҆ сердца̀ возврати́сте  заблꙋ́ждшыѧ къ зна́нїю, свѧще́ннѣйшїи. 
Бг҃оро́диченъ: 
Ꙗ҆́вльшисѧ, чⷭ҇таѧ и҆ всенетлѣ́ннаѧ, прїѧ́ла  є҆сѝ во оу҆тро́бѣ бг҃а сло́ва, ѡ҆чи́стившаго є҆стество̀  на́ше, ѡ҆скве́рншеесѧ, дв҃о, грѣхопаде́нїемъ. 
Конда́къ а҆пⷭ҇толѡвъ, гла́съ в҃. Подо́бенъ: Вы́шнихъ  и҆щѧ̀: 
Ꙗ҆́кѡ ѕвѣ́зды всесвѣ̑тлыѧ просвѣща́ющыѧ концы̀,  а҆пⷭ҇лы хрⷭ҇то́вы восхва́лимъ, фїлимѡ́на сла́внаго, и҆  а҆рхі́ппа свѧще́ннаго, и҆ ѻ҆ни́сїма, и҆ ма́рка и҆  а҆поллѡ́са, съ ни́миже и҆ а҆пфі́ю всемꙋ́дрꙋю, вопїю́ще:  моли́те непреста́ннѡ ѡ҆ всѣ́хъ на́съ. 
Та́же сѣда́ленъ, гла́съ и҃. Подо́бенъ:  Премꙋ́дрости: 
Ра́ломъ сло́ва добродѣ́лаѧ ѡ҆лѧденѣ̑вшаѧ сердца̀,  свѧщеннодѣ́телю, бжⷭ҇твенное позна́нїе дѣ́лати  пригото́валъ є҆сѝ, и҆ низложи́въ і҆́дѡльскїѧ хра́мы,  созда́лъ є҆сѝ цр҃кви, бл҃же́нне, въ сла́вꙋ созда́телѧ  твоегѡ̀. тѣ́мже соше́дшесѧ свѧтꙋ́ю твою̀ па́мѧть,  фїлимѡ́не, сла́вимъ свѧщеннопросвѣща́еми, и҆ согла́снѡ  вопїе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, пра́здника, гла́съ то́йже. 
Подо́бенъ: Повелѣ́нное та́йнѡ. 
Да ра́дꙋетсѧ дв҃дъ пѣснопи́сецъ, и҆ да  ликовствꙋ́етъ і҆ѡакі́мъ со а҆́нною, ꙗ҆́кѡ пло́дъ ст҃ы́й  и҆зъ ни́хъ произы́де, марі́а свѣтоно́снаѧ, бжⷭ҇твеннаѧ  свѣща̀, и҆ ра́дꙋетсѧ, входѧ́щи въ хра́мъ: ю҆́же и҆ зрѧ̀  благословѝ варахі́инъ сы́нъ, и҆ ра́дꙋѧсѧ взыва́ше:  ра́дꙋйсѧ, чꙋ́до всемі́рное. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. (с. 402) 
Две́рь непрохо́днꙋю, бж҃їй до́мъ прїе́млѧ дне́сь,  преста́ти сотворѝ всѧ́кой слꙋ́жбѣ зако́нной, ꙗ҆́кѡ  и҆́стиннѡ ꙗ҆ви́сѧ, зовы́й, сꙋ́щымъ на землѝ и҆́стина. 
Гора̀ присѣ́ннаѧ, ю҆́же прови́дѣ дре́вле  а҆ввакꙋ́мъ, предпроповѣ́да внꙋ́трь вмѣсти́вшꙋюсѧ въ  нехо́дныхъ хра́ма, добродѣ́тєли процвѣ́тши, и҆  покрыва́етъ концы̀. 
Ви́дѣвши пресла̑внаѧ всѧ̀ землѧ̀, стра́нныѧ же и҆  ди̑вныѧ вє́щи, ка́кѡ дв҃а, ѿ а҆́гг҃ла пи́щꙋ прїе́млющи,  ѻ҆́бразы строе́нїѧ но́ситъ. 
Хра́мъ и҆ пала́та, и҆ нб҃о ѡ҆дꙋшевле́нное  ꙗ҆́вльшисѧ, бг҃оневѣ́сто цр҃е́ва, въ хра́мъ зако́нный  приводи́ма дне́сь, томꙋ̀ соблюда́ема, пречⷭ҇таѧ. 
И҆́нъ. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ: до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Вѣ́триломъ крⷭ҇та̀ вперѧ́емь, преплы́лъ є҆сѝ  небꙋ́рнѡ лю́тꙋю пꙋчи́нꙋ, и҆скꙋше́нїй житїѧ̀, блаже́нне,  мнѡ́гїѧ оу҆пра́вивъ пла́вающыѧ къ спасе́нїѧ приста́нищꙋ  бжⷭ҇твенною благода́тїю. 
Свѣти̑ла свѣтоза̑рнаѧ предлага́етъ бжⷭ҇твенный  гра́дъ колосса́йскїй: свѧще́ннаго а҆рхі́ппа, фїлимѡ́на же и҆  а҆пфі́ю ꙗ҆́вѣ, и҆ ѻ҆ни́сїма сла́внаго, просвѣща́ющыѧ  мі́ра концы̀. 
Бжⷭ҇твеннаѧ рѣка̀ воскипѣ̀ въ се́рдцѣ твое́мъ,  бг҃оглаго́ливе, и҆ рѣ́ки оу҆ста́ви, и҆ течє́нїѧ  безбо́жїѧ, дꙋ́шы же и҆ста́ѧвшыѧ зно́емъ невѣ́дѣнїѧ,  напоѝ благода́тїю, сла́вне. 
Бг҃оро́диченъ: 
Пою́ тѧ, и҆́стиннѡ всепѣ́таѧ, препѣ́таго бг҃а  сло́ва преесте́ственнѡ роди́вшꙋю, и҆ молю́сѧ, смире́нныѧ  моеѧ̀ дꙋшѝ и҆сцѣли́ти недꙋ́ги, ꙗ҆́кѡ блага̀ сꙋ́щи,  бг҃оневѣ́стнаѧ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ въ чⷭ҇тнѣ́мъ вхожде́нїи  твое́мъ: ты́ бо, (с. 403) неискꙋсобра́чнаѧ дв҃о, внꙋ́трь  вошла̀ є҆сѝ въ хра́мъ бж҃їй, ꙗ҆́коже чⷭ҇тѣ́йшїй хра́мъ,  всѣ́мъ воспѣва́ющымъ тѧ̀ ми́ръ подава́ющаѧ. 
Свѧще́нїе сла́вное и҆ свѧще́нное возложе́нїе дне́сь  пречⷭ҇таѧ дв҃а, возложи́вшисѧ въ хра́мъ бж҃їй, всецр҃ю̀  на́шемꙋ, бг҃ꙋ є҆ди́номꙋ въ жили́ще соблюда́етсѧ, ꙗ҆́кѡ  вѣ́сть са́мъ. 
Добро́тꙋ, пречⷭ҇таѧ, дꙋшѝ твоеѧ̀ зрѧ̀ нѣ́когда  вѣ́рою заха́рїа возопѝ: ты̀ є҆сѝ и҆збавле́нїе, ты̀  є҆сѝ всѣ́хъ ра́дость: ты̀ є҆сѝ воззва́нїе на́ше,  є҆́юже невмѣ́стный вмѣще́нъ мнѣ̀ ꙗ҆ви́тсѧ. 
Ѽ па́че оу҆ма̀ чꙋде́съ твои́хъ, всечⷭ҇таѧ.  стра́нное твоѐ ржⷭ҇тво̀ є҆́сть, стра́ненъ ѻ҆́бразъ  возраще́нїѧ твоегѡ̀, стра̑нна и҆ пресла̑вна твоѧ̑,  бг҃оневѣ́сто, всѧ̑, и҆ человѣ̑ки несказа̑нна. 
Свѣ́щникъ многосвѣ́тлый сꙋ́щи, бг҃оневѣ́сто,  дне́сь возсїѧ́ла є҆сѝ въ домꙋ̀ гдⷭ҇ни, и҆ ѡ҆зарѧ́еши ны̀  честны́ми дарова̑нїи, чⷭ҇таѧ, чꙋде́съ твои́хъ, бцⷣе  всепѣ́таѧ. 
И҆́нъ. І҆рмо́съ: 
Свѣ́та пода́телю, и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Недꙋ́гꙋющыѧ ви́дѧ ѡ҆стрꙋпле́нїемъ ѕлы́хъ, сла́вне,  и҆ дѣ́тельнымъ твои́мъ сло́вомъ и҆сцѣли́лъ є҆сѝ,  фїлимѡ́не, и҆ногда̀, і҆дѡлонеи́стовствомъ лю́тѣ  бѣ́дствꙋющыѧ. 
Спаси́тєльныѧ пꙋти̑, заблꙋ́ждшымъ лю́тѣ, показа́лъ  є҆сѝ, ꙗ҆́кѡ неле́стный пꙋтево́ждь, фїлимѡ́не, є҆ди́нъ  пꙋ́ть хрⷭ҇та̀ возлюби́ти, ди́внѡ пꙋтево́дствилъ є҆сѝ. 
Пое́тъ свѣ́тлый пра́здникъ колосса́йскаѧ честна́ѧ  дне́сь ра́достнѡ хрⷭ҇то́ва цр҃ковь, бжⷭ҇твеннаго а҆рхі́ппа,  и҆ бг҃оглаго́ливаго чтꙋ́щи фїлимѡ́на. 
Бг҃оро́диченъ: 
Влⷣчце, спаси́ ны ѡ҆бꙋрева́ємыѧ лю́тымъ  волне́нїемъ и҆скꙋше́нїй, и҆ некро́ткихъ ва́рварскихъ  нахожде́нїй, и҆ де́мѡнскихъ лю́тыхъ навѣ́тѡвъ. (с. 404) 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Всѧ́чєскаѧ носѧ́й глаго́ломъ, моли́твꙋ пра́ведныхъ  оу҆слы́ша: тѣ́мже непло́дныѧ разрѣши́лъ є҆сѝ недꙋ́гъ,  ꙗ҆́кѡ бл҃гоꙋтро́бенъ, ра́дости вино́внꙋю си̑мъ дарова̀. 
Сказа́ти хотѧ̀ гдⷭ҇ь ꙗ҆зы́кѡмъ своѐ спасе́нїе,  неискꙋсобра́чнꙋю ны́нѣ ѿ человѣ̑къ прїѧ́тъ, примире́нїѧ  зна́менїе и҆ ѡ҆бновле́нїѧ. 
Ꙗ҆́кѡ до́мъ сꙋ́щи благода́ти, въ не́мже сокрѡ́вища  лежа́тъ неизрече́ннагѡ бж҃їѧ строе́нїѧ, всечⷭ҇таѧ, въ  хра́мѣ причасти́ласѧ є҆сѝ нетлѣ́нныѧ сла́дости. 
Дїади́мꙋ тѧ̀ ца́рскꙋю прїе́мъ хра́мъ, бг҃оневѣ́сто,  просвѣща́шесѧ, и҆ подстꙋпа́ше лꙋ́чшымъ, предрече́нныхъ зрѧ̀  на тебѣ̀ сбытїѐ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Нб҃о ꙗ҆ви́лсѧ є҆сѝ, всѣ̑мъ вѣща́ѧ сла́вꙋ  спаси́тельнꙋю, тебє̀ просла́вльшагѡ, и҆ оу҆ч҃никѡ́мъ  сочета́вшагѡ седмодесѧ́тнымъ, мч҃ниче всебога́те. 
Оу҆страни́всѧ ѻ҆те́чества, стра́ннымъ твои́мъ  сло́вомъ оу҆страни́вшыѧсѧ бг҃а оу҆лови́лъ є҆сѝ, и҆  сїѡ́на жи́тели, і҆ера́рше фїлимѡ́не, показа́лъ є҆сѝ. 
Добродѣ́тельми свѧще́нными сїѧ́ющи, и҆ свѣ́тлѡ  бг҃ꙋ оу҆гожда́ющи, къ нб҃сє́мъ востекла̀ є҆сѝ, со  а҆́гг҃лы а҆пфі́а ликꙋ́ющи. 
Бг҃оро́диченъ: 
Воплоща́етсѧ сло́во во чре́вѣ твое́мъ, и҆ за  бл҃гоꙋтро́бїе познава́етсѧ чл҃вѣ́къ, да бо́га человѣ́ка  содѣ́лаетъ, ѻ҆трокови́це всенепоро́чнаѧ. (с. 405) 
Конда́къ, гла́съ д҃. Подо́бенъ: Вознесы́йсѧ: 
Пречⷭ҇тый хра́мъ сп҃совъ, многоцѣ́нный черто́гъ и҆  дв҃а, свѧще́нное сокро́вище сла́вы бж҃їѧ, дне́сь вво́дитсѧ  въ до́мъ гдⷭ҇ень, благода́ть совводѧ́щи, ꙗ҆́же въ дс҃ѣ  бжⷭ҇твенномъ, ю҆́же воспѣва́ютъ а҆́гг҃ли бж҃їи: сїѧ̀  є҆́сть селе́нїе нбⷭ҇ное. 
І҆́косъ: 
Неизрече́нныхъ бж҃їихъ, и҆ бжⷭ҇твенныхъ та̑инъ зрѧ̀  въ дв҃ѣ благода́ть ꙗ҆влѧ́емꙋю, и҆ и҆сполнѧ́емꙋ  ꙗ҆́вственнѡ, ра́дꙋюсѧ, и҆ ѻ҆́бразъ разꙋмѣ́ти  недоꙋмѣ́юсѧ, стра́нный и҆ неизрече́нный: ка́кѡ и҆збра́ннаѧ,  чⷭ҇таѧ, є҆ди́на ꙗ҆ви́сѧ па́че всеѧ̀ тва́ри ви́димыѧ и҆  разꙋмѣва́емыѧ; тѣ́мже восхвали́ти хотѧ̀ сїю̀,  оу҆дивлѧ́юсѧ ѕѣлѡ̀ оу҆мо́мъ же и҆ сло́вомъ, ѻ҆ба́че  дерза́ѧ проповѣ́даю и҆ велича́ю: сїѧ̀ є҆́сть селе́нїе  нбⷭ҇ное. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Сѐ дне́сь возсїѧ̀ концє́мъ весна̀ ра́достнаѧ,  просвѣща́ющи на́шѧ дꙋ́шы, и҆ помышлє́нїѧ, и҆ оу҆́мъ  благода́тїю, торжество́мъ бцⷣы дне́сь та́инственнѡ да  оу҆чреди́мсѧ. 
Да дароно́сѧтъ дне́сь всѧ́чєскаѧ цр҃и́цѣ и҆ мт҃ри  бж҃їи, нб҃о и҆ землѧ̀, и҆ а҆́гг҃лѡвъ чи́ни, и҆ человѣ́кѡвъ  мно́жество, и҆ да вопїю́тъ: во хра́мъ вво́дитсѧ ра́дость и҆  и҆збавле́нїе. 
Писа́нїе мимотечѐ, и҆ ѡ҆скꙋдѣ̀ зако́нъ, ꙗ҆́коже  сѣ́нь, и҆ благода́ти лꙋчѝ возсїѧ́ша, въ хра́мъ бж҃їй  вше́дшей тебѣ̀, дв҃о мт҃и чⷭ҇таѧ, въ не́мъ бл҃гослове́ннаѧ. 
Повине́сѧ ржⷭ҇твꙋ̀ твоемꙋ̀, всечⷭ҇таѧ, ꙗ҆́кѡ  творцꙋ̀ и҆ бг҃ꙋ, нб҃о и҆ землѧ̀ и҆ преиспо́днѧѧ, и҆ всѧ́къ  ѧ҆зы́къ земны́хъ и҆сповѣ́даетъ, ꙗ҆́кѡ гдⷭ҇ь ꙗ҆ви́сѧ сп҃съ  дꙋ́шъ на́шихъ. 
И҆́нъ. І҆рмо́съ: 
Ѡ҆́бразꙋ злато́мꙋ, на по́лѣ деи́рѣ слꙋжи́мꙋ, трїѐ  твоѝ (с. 406) ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Кра̑сны твоѧ̑, фїлимѡ́не, бы́вше честны̑ѧ но́зѣ,  стєзѝ кро́ткѡ ше́ствꙋющыѧ є҆ѵⷢ҇лїа, и҆ всѣ̑мъ ра̑тнымъ  ми́ръ свѧще́нный возвѣща́ющыѧ, и҆ де́мѡнскаѧ стремлє́нїѧ  запина́ющыѧ. 
Твои́хъ слове́съ свѣ́томъ га́зѧнъ глꙋбо́каѧ тма̀  прогна́сѧ, свѧщеннодѣ́латель ꙗ҆́кѡ свѧще́ннѣйшїй, въ  си́хъ бы́лъ є҆сѝ и҆зѧ́щнѣйшїй, всѧ̑ оу҆па́съ, и҆  наꙋчи́въ пѣ́ти, а҆пⷭ҇ле: бл҃гослове́нъ бг҃ъ ѻ҆тє́цъ  на́шихъ. 
Въ пе́рвыхъ твои́хъ приѡбщи́сѧ до́брыхъ га́зскїй  гра́дъ: тогѡ́ бо ꙗ҆ви́лсѧ є҆сѝ первопресто́льникъ, и҆  і҆ера́рхъ спаси́тельный, ꙗ҆́кѡ свѧщенновѣща́тель,  фїлимѡ́не, вопи́ти повелѣва́ѧ: бл҃гослове́нъ бг҃ъ ѻ҆тє́цъ  на́шихъ. 
Возлюби́въ хрⷭ҇та̀ возлюби́вшаго земны̑ѧ за  бл҃гоꙋтро́бїе, любо́вїю врага̀ ненави̑димыѧ сꙋ́щѧ, люби́мичи  содѣ́ѧлъ є҆сѝ, фїлимѡ́не, бг҃а воспѣва́ющыѧ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Крѣ́пость смире́нныхъ, и҆ свѣ́щникъ свѣ́тлый,  бжⷭ҇твеннаѧ трапе́за, гора̀ и҆ две́рь непрохо́днаѧ,  прⷭ҇то́лъ бж҃їй и҆ пала́та, же́злъ же а҆арѡ́новъ, и҆ ста́мна  златоза́рна сꙋ́щи, хрⷭ҇та̀ ма́ннꙋ жи́зни, дв҃о, носѧ́щи. 
Пѣ́снь и҃. І҆рмо́съ: 
Слы́ши, ѻ҆трокови́це дв҃о чⷭ҇таѧ, да рече́тъ  оу҆́бѡ гаврїи́лъ, совѣ́тъ вы́шнѧгѡ дре́внїй и҆́стинный,  бꙋ́ди къ прїѧ́тїю гото́ва бж҃їю: тобо́ю бо невмѣсти́мый съ  человѣ́ки поживѐ. тѣ́мъ и҆ ра́дꙋѧсѧ вопїю̀:  благослови́те, всѧ̑ дѣла̀ гдⷭ҇нѧ, гдⷭ҇а. 
Пречⷭ҇тый хра́мъ въ до́мъ бж҃їй приводѧ́щи а҆́нна  и҆ногда̀, вопїю́щи, съ вѣ́рою речѐ свѧще́нникꙋ: ча́до, ѿ  бг҃а да́нное мнѣ̀, прїи́мъ ны́нѣ, введѝ во хра́мъ  зижди́телѧ твоегѡ̀, и҆ ра́дꙋѧсѧ по́й є҆мꙋ̀: благослови́те,  всѧ̑ дѣла̀ гдⷭ҇нѧ, гдⷭ҇а. (с. 407) 
Речѐ, ви́дѣвъ, а҆́ннѣ и҆ногда̀ дх҃омъ заха́рїа:  жи́зни мт҃рь вво́диши и҆́стиннꙋю, ю҆́же свѣ́тлѡ прⷪ҇ро́цы  бж҃їи бцⷣꙋ проповѣ́даша, и҆ ка́кѡ хра́мъ вмѣсти́тъ ю҆̀:  тѣ́мъ чꙋдѧ́сѧ вопїю̀: благослови́те, всѧ̑ дѣла̀ гдⷭ҇нѧ,  гдⷭ҇а. 
Раба̀ бж҃їѧ бы́хъ а҆́зъ, ѿвѣща̀ а҆́нна є҆мꙋ̀,  призыва́юще сего̀ вѣ́рою и҆ моли́твою, прїѧ́ти моеѧ̀  болѣ́зни пло́дъ, по прїѧ́тїи же рожде́ннꙋю привестѝ  да́вшемꙋ ю҆̀. тѣ́мъ зовѧ̀ вопїю̀: благослови́те, всѧ̑  дѣла̀ гдⷭ҇нѧ, гдⷭ҇а. 
Зако́нное вои́стиннꙋ дѣ́ло є҆́сть, свѧще́нникъ  речѐ є҆́й, стра́ннꙋ же весьма̀ ве́щь поразꙋмѣва́ю, зрѧ̀  приводи́мꙋю въ до́мъ бж҃їй, пресла́внѡ превосходѧ́щꙋю ст҃а̑ѧ  благода́тїю. тѣ́мъ и҆ ра́дꙋѧсѧ вопїю̀: благослови́те, всѧ̑  дѣла̀ гдⷭ҇нѧ, гдⷭ҇а. 
Возмога́ю, речѐ а҆́нна є҆мꙋ̀, зна́ющи, ꙗ҆̀же  глаго́леши, разꙋмѣ́еши бо сїѧ̑ дх҃омъ бж҃їимъ, ꙗ҆́снѡ  ꙗ҆̀же дв҃ы проповѣ́далъ є҆сѝ. прїимѝ оу҆́бѡ пречⷭ҇тꙋю  въ хра́мъ созда́телѧ твоегѡ̀, и҆ ра́дꙋѧсѧ по́й є҆мꙋ̀:  благослови́те, всѧ̑ дѣла̀ гдⷭ҇нѧ, гдⷭ҇а. 
Свѣтоно́сна на́мъ возжже́сѧ свѣща̀, возопѝ  свѧще́нникъ, ра́дость велича́йшꙋю свѣтѧ́щи во хра́мѣ:  дꙋ́шы прⷪ҇ро́чєскїѧ да сра́дꙋютсѧ мнѣ̀, ꙗ҆́кѡ пресла̑внаѧ  зрѧ́ще, соверша́ємаѧ въ домꙋ̀ бж҃їи, и҆ да вопїю́тъ  при́снѡ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Сло́во, ꙗ҆́кѡ свѣти́льникъ свѣ́тлый, возже́нъ въ  твое́мъ се́рдцы носѧ̀, пре́жде оу҆гашє́нныѧ, и҆ во тмѣ̀  мно́зѣй лежа́щыѧ невѣ́дѣнїѧ, сла́вне, къ бг҃озна́нїѧ  воздви́глъ є҆сѝ дню̀. 
Свѧще́нное твоѐ къ бг҃ꙋ и҆зше́ствїе, свѧще́нными  (с. 408) возвели́чисѧ провожде́ньми а҆пⷭ҇лѡвъ, и҆  безпло́тныхъ оу҆мѡ́въ, и҆́хже и҆мѣ́лъ є҆сѝ на землѝ  житїѐ, ꙗ҆́кѡ свѧщеннотаи́нникъ, фїлимѡ́не бг҃оглаго́ливе. 
Мѵ́ро сладково́нное ꙗ҆́вѣ и҆ска́павъ свѧще́нныхъ  чꙋде́съ, блаже́нне, ѡ҆благово́нилъ є҆сѝ смы́слы и҆  помышлє́нїѧ бл҃гочести̑вымъ, и҆ стра̑сти ѕлосмра̑дныѧ  ѿгна́лъ є҆сѝ превозносѧ́щихъ хрⷭ҇та̀, мꙋ́дре фїлимѡ́не. 
Ꙗ҆́коже ѕвѣ̑зды свѣ̑тлыѧ тве́рди, цр҃кве при́снѡ  сїѧ́юще, кꙋ́пнѡ а҆рхі́ппъ чꙋ́дный, а҆пфі́а, фїлимѡ́нъ и҆  ѻ҆ни́сїмъ, помышлє́нїѧ на̑ша просвѣща́ютъ. 
Бг҃оро́диченъ: 
Но́въ ра́й на́мъ чре́во твоѐ и҆́стиннѡ, чⷭ҇таѧ,  ꙗ҆ви́сѧ, жи́зни дре́во возраща́ѧ, и҆ оу҆ме́ршыѧ плодо́мъ  дре́ва, па́ки въ ра́й ѡ҆животвори́вши введѐ, бцⷣе. 
Пѣ́снь ѳ҃. І҆рмо́съ: 
Ꙗ҆́кѡ ѡ҆дꙋшевле́нномꙋ бж҃їю кївѡ́тꙋ, да ника́коже  ко́снетсѧ рꙋка̀ скве́рныхъ, оу҆стнѣ́ же вѣ́рныхъ бцⷣѣ  немо́лчнѡ, гла́съ а҆́гг҃ла, воспѣва́юще, съ ра́достїю да  вопїю́тъ: и҆́стиннѡ вы́шши всѣ́хъ є҆сѝ, дв҃о чⷭ҇таѧ. 
Ꙗ҆́кѡ пресвѣ́тлꙋю, бцⷣе чⷭ҇таѧ, дꙋше́вныѧ  чистоты̀ и҆мꙋ́щи добро́тꙋ, бл҃года́тїю же бж҃їею  и҆сполнѧ́ема съ нб҃сѐ, свѣ́томъ присносꙋ́щнымъ  просвѣща́еши всегда̀ съ весе́лїемъ вопїю́щыѧ: и҆́стиннѡ  вы́шши всѣ́хъ є҆сѝ, дв҃о чⷭ҇таѧ. 
Прелета́етъ, бцⷣе чⷭ҇таѧ, чꙋ́до твоѐ си́лꙋ  слове́съ: тѣ́ло бо въ тебѣ̀ поразꙋмѣва́ю, па́че сло́ва,  тече́нїѧ грѣхо́внагѡ непрїѧ́тно. тѣ́мже благода́рственнѡ  вопїю́ ти: и҆́стиннѡ вы́шши всѣ́хъ є҆сѝ, дв҃о чⷭ҇таѧ. 
Пресла́внѡ проѡбразова́ше, чⷭ҇таѧ, зако́нъ тѧ̀  ски́нїю, и҆ бжⷭ҇твеннꙋю ста́мнꙋ, стра́ненъ кївѡ́тъ, и҆  катапета́смꙋ, и҆ же́злъ, хра́мъ неразрꙋши́мый, и҆ две́рь  бж҃їю. тѣ́мже наꙋча́ютъ тебѣ̀ зва́ти: и҆́стиннѡ вы́шши  всѣ́хъ є҆сѝ, дв҃о чⷭ҇таѧ. (с. 409) 
Пѣснопоѧ̀ тебѣ̀ провозглаша́ше дв҃дъ, глаго́лѧ тѧ̀  дще́рь цр҃е́вꙋ, красото́ю добродѣ́телей ѡ҆деснꙋ́ю  предстоѧ́щꙋю бг҃а, ви́дѣвъ тѧ̀ оу҆пещре́ннꙋ. тѣ́мже,  прⷪ҇ро́чествꙋѧ, вопїѧ́ше: и҆́стиннѡ вы́шши всѣ́хъ є҆сѝ,  дв҃о чⷭ҇таѧ. 
Бг҃опрїѧ́тнꙋ предзрѧ̀ соломѡ́нъ, проповѣ́да тѧ̀  ѻ҆́дръ цр҃е́въ, живы́й и҆сто́чникъ запеча́тствованъ, и҆зъ  негѡ́же немꙋ́тнаѧ на́мъ произы́де вода̀, вѣ́рою вопїю́щымъ:  и҆́стиннѡ вы́шши всѣ́хъ є҆сѝ, дв҃о чⷭ҇таѧ. 
Подае́ши дарова́нїй твою̀ тишинꙋ̀, бцⷣе, дꙋшѝ  мое́й, точа́щи жи́знь тебѐ чтꙋ́щымъ по до́лгꙋ, сама̀  защища́ющи, и҆ покрыва́ющи, и҆ соблюда́ющи, вопи́ти тебѣ̀:  и҆́стиннѡ вы́шши всѣ́хъ є҆сѝ, дв҃о чⷭ҇таѧ. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи є҆диномꙋ́дреннѡ пѣ́сньми велича́емъ. 
Со свѧще́ннѣйшимъ ли́комъ свѧще́нныхъ а҆пⷭ҇лъ,  подо́бнѡ жи́тельствꙋеши на нб҃сѣ́хъ, бжⷭ҇твеннымъ  прича́стїемъ ѡ҆божа́емь, и҆ свѣ́томъ сїѧ́ѧ неизрече́ннымъ,  и҆ ра́достїю дꙋхо́вною, фїлимѡ́не, при́снѡ и҆сполнѧ́емь. 
Ꙗ҆́кѡ чꙋ́дный тво́й нра́въ, ꙗ҆́кѡ добро̀ и҆  красно̀ житїѐ твоѐ, ꙗ҆́кѡ пресла́вно и҆ оу҆спе́нїе  твоѐ, блаже́нне а҆пⷭ҇ле: ꙗ҆́кѡ свѣ́тлый де́нь, въ не́мже  ѡ҆ста́вивъ ꙗ҆̀же на землѝ, на нбⷭ҇ныѧ крꙋ́ги возше́лъ  є҆сѝ веселѧ́сѧ. 
Дне́сь весели́тсѧ всѧ̀ хрⷭ҇то́ва цр҃ковь,  пра́зднственнꙋю ра́дость дꙋхо́внѡ соста́вльши въ па́мѧти  твое́й, ю҆́же непоколе́бленꙋ спасѝ твои́ми къ сп҃сꙋ и҆ бг҃ꙋ  благопрїѧ́тными моли́твами, фїлимѡ́не свѧще́ннѣйше. 
Ра́ка моще́й твои́хъ врачева́нїй ка̑пли и҆сточа́етъ  приходѧ́щымъ свѧще́ннѡ, бл҃же́нне фїлимѡ́не а҆пⷭ҇ле, недꙋ́ги  (с. 410) оу҆ставлѧ́етъ, и҆ всѣ́хъ дꙋ́шы ѡ҆свѧща́етъ,  бжⷭ҇твеннꙋю твою̀ па́мѧть пра́зднꙋющихъ всегда̀. 
Бг҃оро́диченъ: 
Но́сиши носѧ́щаго всѧ̑, и҆ пита́еши пита́ющаго,  ѻ҆́бразъ ржⷭ҇тва̀ ника́коже вѣ́дѧщи, всенепоро́чнаѧ, па́че  оу҆ма̀ твоѐ чꙋ́до, а҆́гг҃лы оу҆жаса́ющее и҆ человѣ́ки,  вѣ́дꙋщыѧ тѧ̀ є҆ди́нꙋ дв҃ꙋ бг҃ома́терь. 
Свѣти́ленъ. Подо́бенъ: Жєны̀ оу҆слы́шите: 
Ю҆́же дре́вле предвозвѣстѝ прⷪ҇ро́ческое сосло́вїе  ста́мнꙋ, и҆ же́злъ, и҆ скрижа́ль, и҆ несѣко́мꙋю го́рꙋ,  марі́ю бг҃оѻтрокови́цꙋ вѣ́рнѡ да восхва́лимъ: дне́сь бо  вво́дитсѧ во ст҃а̑ѧ ст҃ы́хъ, воспита́тисѧ гдⷭ҇еви. 
Сла́ва, и҆ ны́нѣ, то́йже. 
На стїхо́внѣ стїхи̑ры, гла́съ ѕ҃ Подо́бенъ:  Тридне́венъ: 
Дѣ̑вы, сликовствꙋ́йте, ꙳ ѻ҆трокови̑цы, взыгра́йте,  ꙳ свѣщы̀ носѧ́ще, ꙳ воспо́йте свѣ́тлѡ ꙳ є҆ди́нꙋ бцⷣꙋ  чⷭ҇тꙋю прест҃ꙋ́ю, ꙳ и҆ нбⷭ҇наѧ воспо́йте. 
Сті́хъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀:  и҆́скрєннїѧ є҆ѧ̀ приведꙋ́тсѧ тебѣ̀. 
А҆́гг҃ловою тѧ̀ рꙋко́ю, дв҃о, ꙳ пи́щею всѣ́хъ  творе́цъ ꙳ сн҃ъ тво́й пита́етъ, влⷣчце чⷭ҇таѧ, ꙳ ст҃ы́хъ во  ст҃а̑ѧ, ꙳ ꙗ҆влѧ́ѧ твоѐ мі́рꙋ ꙳ вели́чествїе пребо́льшее. 
Сті́хъ: Приведꙋ́тсѧ въ весе́лїи и҆ ра́дованїи,  введꙋ́тсѧ въ хра́мъ цр҃е́въ. 
Ст҃ы́хъ прест҃а́ѧ, дв҃о бг҃оневѣ́сто, ꙳ ро́ждшаѧ  влⷣкꙋ всѣ́хъ, ꙳ є҆ди́наго ѿ трⷪ҇цы, ꙳ того̀ молѝ,  всѣ́хъ воспѣва́ющихъ тѧ̀ ꙳ и҆зба́вити ѿ бѣ́дъ. 
Сла́ва, и҆ ны́нѣ, гла́съ д҃: 
Дне́сь бг҃овмѣсти́мый хра́мъ бцⷣа въ хра́мъ  гдⷭ҇ень приво́дитсѧ, и҆ заха́рїа сїю̀ прїе́млетъ: дне́сь  ст҃а̑ѧ ст҃ы́хъ ра́дꙋютсѧ, и҆ ли́къ а҆́гг҃льскїй та́инственнѡ  торжествꙋ́етъ. (с. 411) съ ни́миже и҆ мы̀, пра́зднꙋюще  дне́сь, съ гаврїи́ломъ возопїи́мъ: ра́дꙋйсѧ, бл҃года́тнаѧ,  гдⷭ҇ь съ тобо́ю, и҆мѣ́ѧй ве́лїю ми́лость. 
На лїтꙋргі́и: Бл҃жє́нна пра́здника, пѣ́снь а҃-ѧ, на  ѕ҃. Прокі́менъ, гла́съ и҃: Во всю̀ зе́млю и҆зы́де  вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.  Сті́хъ: Нб҃са̀ повѣ́даютъ сла́вꙋ бж҃їю: А҆пⷭ҇лъ къ  фїлимѡ́нꙋ, по́слѣ т҃в-гѡ зача́ла: Па́ѵелъ, ю҆́зникъ  і҆и҃съ хрⷭ҇то́въ: А҆ллилꙋ́їа, гла́сꙋ а҃: И҆сповѣ́дѧтъ  нб҃са̀ чꙋдеса̀ твоѧ̑, гдⷭ҇и. Є҆ѵⷢ҇лїе лꙋкѝ, зача́ло н҃.  Прича́стенъ: Во всю̀ зе́млю и҆зы́де вѣща́нїе и҆́хъ: 
Слꙋ́жба ст҃а́гѡ благовѣ́рнагѡ вели́кагѡ кнѧ́зѧ  мїхаи́ла ꙗ҆росла́вича тферска́гѡ. 
На вели́цѣй вече́рни. Блаже́нъ мꙋ́жъ. На Гдⷭ҇и,  воззва́хъ, стїхи̑ры, гла́съ в҃. Подо́бенъ: Кі́ими  похва́льными вѣнцы̀: 
Кі́ими похва́льными вѣнцы̑ оу҆вѧзе́мъ честнꙋ́ю  главꙋ̀ твою̀, и҆ всечⷭ҇тно́е тѣ́ло твоѐ и҆ бг҃оизбра́нное,  прїи́мша заколе́нїе непра́ведное, въ чистотѣ̀ воспита́нное  житїѐ, и҆ цѣломꙋ́дрое и҆зво́лилъ є҆сѝ, нетлѣ́ннагѡ  житїѧ̀ мꙋжеꙋ́мнымъ смы́сломъ вра́жїю держа́вꙋ разрꙋши́лъ  є҆сѝ, и҆ бж҃їимъ посо́бїемъ, подаѧ̀ на́мъ ве́лїю ми́лость. 
Кі́ими пѣ́сненными похвала́ми соста́вимъ пра́здникъ  чⷭ҇тенъ бг҃омꙋ́драгѡ мїхаи́ла, и҆́же хрⷭ҇та̀ ра́ди ѡ҆ста́ви  тлѣ́ннꙋю сла́вꙋ земнꙋ́ю, и҆ сосꙋ́дъ че́стенъ ꙗ҆ви́сѧ  ст҃а́гѡ дх҃а; ѕвѣзда̀ свѣтоно́снаѧ возсїѧ̀ въ рѡссі́и,  ѡ҆зарѧ́ющаѧ всѧ̑ концы̀, и҆ ꙗ҆́кѡ же́ртва непоро́чна,  принесе́сѧ хрⷭ҇тꙋ̀, є҆мꙋ́же прилѣ́жнѡ мо́литсѧ, дарова́ти  на́мъ ми́ръ и҆ ве́лїю ми́лость. (с. 412) 
Кі́ими пѣ́нїѧ пѣ́сньми тебѐ, мїхаи́ле,  возвели́чимъ; є҆го́же хрⷭ҇то́съ па́че є҆стества̀  возвели́чивъ, и҆ непобѣди́ма во бранѣ́хъ показа̀,  свѣтоза́рное твоѐ лицѐ просвѣща́емо па́че со́лнца и҆ въ  бж҃їю си́лꙋ ѡ҆болче́нъ, є҆гѡ́же оу҆че́нїю послѣ́довалъ  є҆сѝ, беззакѡ́ннымъ пло́ть твою̀ пре́далъ є҆сѝ, и҆  претерпѣ́лъ є҆сѝ лє́стныѧ гнѣ́вы, за любо́вь  созда́вшагѡ тѧ̀. 
А҆́ще нѣ́сть лїті́и. И҆́ны стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Ꙗ҆́кѡ вои́стиннꙋ бжⷭ҇твеннаѧ и҆ честна́ѧ возсїѧ́вши  па́мѧть твоѧ̀ рѡссі́йскимъ страна́мъ дне́сь, сла́вный  мїхаи́ле, ца́рскагѡ ко́рене ст҃а́ѧ ѻ҆́трасль, хрⷭ҇та̀  возлюби́въ, є҆гѡ́же ра́ди непра́ведное заколе́нїе  претерпѣ́лъ є҆сѝ. тѣ́мъ молѝ, бл҃же́нне, дарова́ти  дꙋша́мъ на́шымъ ѡ҆чище́нїе согрѣше́нїй, ми́ръ и҆ ве́лїю  ми́лость. 
Ра́дꙋютсѧ человѣ́цы ра́достїю дне́сь, и҆ да пое́тъ  ликꙋ́ющи бжⷭ҇твенными пѣ́сньми цр҃ковь хрⷭ҇то́ва, хва́лѧщи  блаже́ннаго кнѧ́зѧ же и҆ мч҃ника: хрⷭ҇та́ бо ра́ди, ꙗ҆́кѡ  преходѧ́щее ца́рство земно́е возненави́дѣвша, гдⷭ҇а сп҃са  ѿ дꙋшѝ возлюби́вша, и҆ непра́веднѡ оу҆бі́йство  претерпѣ́вша, ника́коже проти́вѧщасѧ закала́ющемꙋ, и҆  мо́литсѧ спасти́сѧ дꙋша́мъ на́шымъ. 
Въ нбⷭ҇ныѧ ѻ҆би́тєли ꙗ҆́кѡ на колесни́цѣ  возше́лъ є҆сѝ, твое́ю кро́вїю ѡ҆червлени́въ ѡ҆дѣѧ́нїе,  ꙗ҆́кѡ а҆́гнецъ непра́веднѡ заколе́нїе прїѧ́лъ є҆сѝ ѿ  врага̀ кавгады́ѧ, ѕлѣ̀ живо́тъ сво́й и҆спрове́ргшагѡ,  соблюдѝ гра́дъ се́й и҆ цр҃ковь твою̀ ѿ вра́жїѧ  нападе́нїѧ, благочестна́ѧ лѣ́торасле, блаже́нный мїхаи́ле,  мꙋ́чениче пресловꙋ́щїй, те́плый застꙋ́пниче рѡссі́йскїѧ  землѝ, и҆ всѣ̑мъ страна́мъ оу҆твержде́нїе: но мо́лимъ  тѧ̀, моли́сѧ, свѧ́те, безъ вре́да сохрани́ти ѻ҆те́чество  твоѐ, и҆ спасти́сѧ дꙋша́мъ на́шымъ. 
Сла́ва, гла́съ ѕ҃: 
Возсїѧ̀ дне́сь, ꙗ҆́кѡ со́лнце, страстоте́рпца  па́мѧть, (с. 413) вѣ̑рныѧ созыва́ющи на весе́лїе та́йнѡ.  хвала́ми, ꙗ҆́кѡ цвѣ̑ты кра́сными, вѣнцы̀ спле́тше  златоза́рны, къ честнѣ́й є҆гѡ̀ главѣ̀ принесе́мъ,  глаго́люще: ра́дꙋйсѧ, свѣ́тлаѧ ѕвѣздо̀ мы́сленныѧ тве́рди,  и҆ те́плый застꙋ́пниче гра́дꙋ на́шемꙋ: ра́дꙋйсѧ,  поспѣ́шниче сꙋ́щымъ въ бѣда́хъ, и҆ тве́рдое ѡ҆гражде́нїе  къ тебѣ̀ притека́ющымъ: ра́дꙋйсѧ, побѣ́ды соверши́въ  по́двигъ и҆ вѣне́цъ прїи́мъ ѿ хрⷭ҇та̀ бг҃а. є҆го́же  молѝ прилѣ́жнѡ, пребл҃же́нне мїхаи́ле, наро́дꙋ на́шемꙋ  ми́ръ и҆ здра́вїе пода́ти, и҆ на проти̑вныѧ побѣ́дꙋ, и҆  гра́дъ тво́й невреди́мь сохрани́ти моли́твами твои́ми, и҆  спасти́сѧ дꙋша́мъ на́шымъ. 
И҆ ны́нѣ, пра́здника, гла́съ ѕ҃: Дне́сь собо́ры  вѣ́рныхъ соше́дшесѧ: 
Вхо́дъ. Прокі́менъ днѐ. И҆ чтє́нїѧ. 
Прⷪ҇ро́чества и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ  ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ:  кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла,  кто̀ слы̑шана сотвори́тъ ва́мъ; да приведꙋ́тъ свидѣ́тели  своѧ̑ и҆ ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ  и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель,  глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ, да  позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ  є҆́смь: пре́жде менє̀ не бы́сть и҆́нъ бо́гъ и҆ по мнѣ̀ не  бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менє̀  спаса́ѧй. А҆́зъ возвѣсти́хъ и҆ спасо́хъ, оу҆ничижи́хъ, и҆  не бѣ̀ въ ва́съ чꙋ́ждїй. Вы̀ мнѣ̀ свидѣ́тели, и҆ а҆́зъ  гдⷭ҇ь бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть  ѿ рꙋ́къ мои́хъ и҆збавлѧ́ѧй. сотворю̀, и҆ кто̀ ѿврати́тъ  то̀; Си́це гл҃го́летъ гдⷭ҇ь бг҃ъ, и҆збавлѧ́ѧй ва́съ ст҃ы́й  і҆и҃левъ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ (с. 414) оу҆мре́ти, и҆ вмѣни́сѧ ѡ҆ѕлобле́нїе  и҆схо́дъ и҆́хъ: и҆ є҆́же ѿ на́съ ше́ствїе, сокрꙋше́нїе,  ѻ҆ни́ же сꙋ́ть въ ми́рѣ. И҆́бо предъ лице́мъ  человѣ́ческимъ а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ  безсме́ртїѧ и҆спо́лнено, и҆ вма́лѣ нака́зани бы́вше,  вели́кими благодѣ́тельствовани бꙋ́дꙋтъ, ꙗ҆́кѡ бг҃ъ  и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ  зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе  же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ  возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ  ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ  ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆  вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆  ми́лость въ преподо́бныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости,  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ: лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  благода́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
А҆́ще настоѧ́тель и҆зво́литъ пѣ́ти лїті́ю: стїхи̑ры,  пи́саны на Гдⷭ҇и, воззва́хъ дрꙋгі̑ѧ. (с. 415) 
Сла́ва, гла́съ и҃. Ꙗ҆́кѡ вои́стиннꙋ бжⷭ҇твеннаѧ и҆  честна́ѧ: 
И҆ ны́нѣ, пра́здника. 
На стїхо́внѣ стїхи̑ры пра́здника. Сла́ва, ст҃а́гѡ,  гла́съ и҃: 
Прїиди́те, восхва́лимъ чꙋдотво́рца и҆ мч҃ника,  зако́ннѡ пострада́вшаго, побѣ́ждшаго сопроти́внаго врага̀,  ны́нѣ бо свѣ́тлѡ оу҆кра́шенъ предстои́тъ хрⷭ҇тꙋ̀  ра́дꙋѧсѧ. тѣ́мъ и҆ мы̀ пѣ́сньми па́мѧть є҆гѡ̀ ве́селѡ  любо́вїю похва́лимъ, вопїю́ще: ра́дꙋйсѧ, вселе́нныѧ  застꙋ́пниче, и҆ побори́телю на врагѝ: ра́дꙋйсѧ, врачꙋ̀  болѧ́щихъ, и҆ де́мѡнѡвъ прогони́телю: ра́дꙋйсѧ, чꙋ́дный  мїхаи́ле, люби́мый хрⷭ҇тꙋ̀: за ны̀ молѝ ст҃ꙋ́ю трⷪ҇цꙋ,  оу҆мири́ти мі́ръ и҆ спастѝ дꙋ́шы на́шѧ. 
И҆ ны́нѣ, пра́здника, гла́съ и҃: По ржⷭ҇твѣ̀  твое́мъ: 
Тропа́рь, гла́съ и҃: 
Возвы́сивъ оу҆́мъ тво́й къ бг҃ꙋ, и҆ житїѧ̀ со  а҆́гг҃лы возжелѣ́лъ є҆сѝ, тлѣ́ннꙋю сла́вꙋ земнꙋ́ю  ѡ҆ста́вилъ є҆сѝ, бл҃же́нне, и҆ положи́лъ є҆сѝ дꙋ́шꙋ  твою̀ за лю́ди твоѧ̑, воспрїѧ́лъ є҆сѝ вѣне́цъ проти́вꙋ  трꙋдѡ́въ твои́хъ, бг҃омꙋ́дре мїхаи́ле. молѝ хрⷭ҇та̀ бг҃а,  ѡ҆ чтꙋ́щихъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. Сла́ва, ст҃а́гѡ: И҆ ны́нѣ, пра́здника. По пе́рвой  и҆ по второ́й каѳі́смѣ, сѣда́льны пра́здника. 
По полѷеле́и сѣда́ленъ ст҃а́гѡ, гла́съ д҃ Поⷣ:  Ꙗ҆ви́лсѧ є҆сѝ дне́сь: 
Ꙗ҆ви́сѧ дне́сь застꙋпле́нїе гра́дꙋ твоемꙋ̀ и҆  лю́демъ, прест҃о́е тѣ́ло твоѐ честно́е: є҆́же прїи́мши  цр҃ковь бж҃їѧ, весели́тъ сердца̀ пою́щихъ тѧ̀, мїхаи́ле. 
Два́жды. 
Сла́ва, и҆ ны́нѣ, бг҃оро́диченъ: 
Пречⷭ҇тыѧ рꙋ́ки твоѧ̑ дв҃омт҃и, просте́рши, покры́й  оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ: всѣ̑мъ  пода́ждь хрⷭ҇тѐ, ми́лѡсти твоѧ̑. (с. 416) 
Та́же чте́мъ ѡ҆ оу҆бїе́нїи є҆гѡ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  Всѧ́кое дыха́нїе: Є҆ѵⷢ҇лїе лꙋкѝ, зача́ло р҃ѕ.  ѱало́мъ н҃. 
Стїхи́ра самогла́сна, гла́съ ѕ҃: 
Дне́сь вѣ́рныхъ собо́ри ли́къ дꙋхо́вный  соста́вльше, въ па́мѧти ст҃а́гѡ мꙋ́ченика свѧтолѣ́пнѡ  ликовствꙋ́емъ, дне́сь весе́лїемъ просла́вимъ гдⷭ҇а,  просла́вльшаго бл҃же́ннаго мїхаи́ла, семꙋ̀ а҆́бїе  оу҆чꙋ́вствившесѧ, дне́сь кла́нѧющесѧ чꙋдото́чномꙋ є҆гѡ̀  гро́бꙋ, возопїи́мъ: ра́дꙋйсѧ, дрꙋ́же гдⷭ҇ень, попра́вый  ѕмі́евꙋ главꙋ̀: ра́дꙋйсѧ, по ѻ҆бы́чаю невре́днѡ ѻ҆́бразъ  сохрани́вый: ра́дꙋйсѧ, за хрⷭ҇то́вы за́пѡвѣди оу҆бїе́нїе  прїе́мый, є҆гѡ́же тѣ́ло по оу҆бїе́нїи на мѣ́стѣ пꙋ́стѣ  пове́ржено: мно́зи же вѣ́рнїи ви́дѣша ѿ негѡ̀ сто́лпъ  ѻ҆́гненъ ѿ землѝ до нб҃сѐ: ра́дꙋйсѧ, цвѣ́те  благово́нный, неꙋвѧда́емый рѡссі́йскїй. не преста́й молѧ́сѧ  хрⷭ҇тꙋ̀ поми́ловати и҆ спастѝ свѣтоно́снꙋю па́мѧть твою̀  пра́зднꙋющихъ. 
Канѡ́нъ пра́здника со і҆рмосо́мъ на ѕ҃: И҆ ст҃а́гѡ  два̀ канѡ́на на и҃. 
Канѡ́нъ ст҃а́гѡ. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще: пои́мъ тебѣ̀ є҆ди́номꙋ влⷣцѣ. 
Въ по́мощь тебѐ, хрⷭ҇тѐ, призыва́ю, и҆ дерза́ю  воспѣ́ти страстоте́рпца твоегѡ̀ па́мѧть, оу҆стна́ми  недосто́йными: влⷣко хрⷭ҇тѐ, оу҆твердѝ помышле́нїе, на  хвалосло́вїе твоегѡ̀ оу҆го́дника. 
Рѡссі́йское оу҆добре́нїе, и҆ правовѣ́рномꙋ наро́дꙋ  на́шемꙋ похвалꙋ̀ и҆ крѣ́пость, тво́й показа́въ доброꙋ́мный  смы́слъ, бг҃омꙋ́дре мїхаи́ле, досточꙋ́дне. 
Съ де́рзостїю просїѧ́лъ є҆сѝ хрⷭ҇то́во оу҆че́нїе  въ се́рдцы, (с. 417) є҆́же положи́ти дꙋ́шꙋ твою̀ за дрꙋ́ги  твоѧ̑: ꙗ҆́коже хрⷭ҇то́съ за ны̀ кро́вь свою̀ пролїѧ̀. 
Бг҃оро́диченъ: 
Застꙋ́пнице скорбѧ́щихъ, спасе́нїѧ наде́жда  ненадѣ́ющихсѧ, бцⷣе всепѣ́таѧ, молѝ прилѣ́жнѡ  и҆зба́витисѧ на́мъ ѿ бѣ́дъ. 
Дрꙋгі́й канѡ́нъ ст҃а́гѡ: 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь пои́мъ, вопїѧ́ше. 
Ꙗ҆́кѡ по зако́нꙋ ходи́въ, смире́ннꙋю мꙋ́дрость  воспрїѧ́лъ є҆сѝ, вели́кїй страда́льче, со ст҃ы́ми трⷪ҇цѣ  предстоѧ̀, моли́сѧ ѡ҆чище́нїе на́мъ дарова́ти, тебѐ  похвалѧ́ющымъ. 
Бжⷭ҇твенное бога́тство и҆сцѣле́нїй, и҆ мѵ́ро  благово́нное и҆сточа́етъ хра́мъ тво́й, свѧ́те, въ не́мже  пое́мъ хрⷭ҇та̀ бг҃а, просла́вльшаго тѧ̀. 
Незаходи́мое сл҃нце въ себѣ̀ стѧжа́въ хрⷭ҇та̀ бг҃а  на́шего, пресла́вный мїхаи́ле, ѡ҆свѧти́ ны, честнꙋ́ю па́мѧть  твою̀ почита́ющыѧ. 
Бг҃оро́диченъ: 
Краснꙋ̀ и҆ и҆збра́ннꙋ всечⷭ҇тꙋю разꙋмѣ́въ тѧ̀ сн҃ъ  бж҃їй, всенепоро́чнаѧ, сн҃ъ тво́й бы́сть, сы́ны сотворѝ  бл҃года́тїю бцⷣꙋ тѧ̀ чтꙋ́щыѧ. 
Катава́сїа: Спасѐ лю́ди чꙋдодѣ́йствꙋѧй влⷣка: 
Пѣ́снь г҃. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Ѻ҆би́телище бы́сть ст҃а́гѡ дх҃а твоѐ ст҃о́е  се́рдце, и҆́мже не оу҆боѧ́лсѧ є҆сѝ непра́веднагѡ царѧ̀  ꙗ҆́рости, страстоте́рпче мїхаи́ле. 
Ѿ свѧтꙋ́ю бокꙋ̀ бг҃омꙋ́дрыѧ ѯе́нїи, блаже́нне,  роди́лсѧ (с. 418) є҆сѝ, съ не́юже тѧ̀ блажи́мъ,  страда́льче прехва́льне, спасѝ гра́дъ тво́й, и҆ лю́ди,  пою́щыѧ тѧ̀. 
Заколе́нъ бы́лъ є҆сѝ ѿ непра́ведныхъ твои́хъ  оу҆бі́йцъ, и҆ вопїѧ́лъ є҆сѝ влⷣцѣ хрⷭ҇тꙋ̀: прїимѝ  дꙋ́хъ мо́й, влⷣко, на тѧ́ бо оу҆пова́нїе моѐ возложи́хъ,  гдⷭ҇и. 
Бг҃оро́диченъ: 
Глаго́лы проповѣ̑дникъ бг҃огла́сныхъ и҆сполнѧ́ютсѧ,  сего̀ родѝ дв҃а но́ваго млⷣнца, а҆да́ма старѣ́йша, и҆  сопресто́льна роди́телю. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Весе́лїемъ весели́тсѧ хрⷭ҇то́ва цр҃ковь въ па́мѧть  твою̀ свѧ́те, и҆ творцꙋ̀ вопїе́тъ: ты̀ моѧ̀, гдⷭ҇и,  крѣ́пость, и҆ прибѣ́жище и҆ оу҆твержде́нїе. 
До́блѧго вѣне́чника, и҆ страда́льца хрⷭ҇то́ва  восхва́лимъ свѣ́тлѡ, наꙋчи́вшаго на́съ хрⷭ҇тꙋ̀ вопи́ти:  свѧ́тъ є҆сѝ, гдⷭ҇и. 
Ни ца́рства жела́нїе, ни пи́щи наслажде́нїе, ни  сребра̀, ни зла́та возжелѣ́въ, но хрⷭ҇тꙋ̀ є҆ди́номꙋ  вопїѧ́ше: свѧ́тъ є҆сѝ, гдⷭ҇и, и҆но́гѡ бо ра́звѣ тебє̀ не  зна́ю. 
Бг҃оро́диченъ: 
И҆збавлѧ́ющаго человѣ́ки преслꙋша́нїѧ, и҆ лю́тагѡ  паде́нїѧ, всемꙋ̀ вино́внаго, чⷭ҇таѧ и҆ всенепоро́чнаѧ,  родила̀ є҆сѝ. 
Конда́къ пра́здника: 
И҆ сѣда́ленъ ст҃а́гѡ, гла́съ и҃. Подо́бенъ:  Премꙋ́дрости: 
Мꙋ́дростїю бж҃їею оу҆разꙋмѣ́лъ є҆сѝ мимоходѧ́щꙋю  жи́знь, и҆ ѡ҆ кнѧже́нїи небре́гъ, но на нбⷭ҇ное црⷭ҇тво  прите́клъ є҆сѝ, повинꙋ́ѧсѧ сыновствꙋ̀, ꙗ҆́кѡ ѻ҆вча̀  неѕло́биво, безъ пра́вды ноже́мъ закала́емь бы́лъ є҆сѝ:  ꙗ҆́кѡ бо свирѣ́пїи ѕвѣ́рїе, безѕло́бива а҆́гнца безъ  вины́ тѧ оу҆бива́хꙋ. тѣ́мъ и҆ со а҆́гг҃лы веселѧ́сѧ,  мїхаи́ле свѧ́те, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти, чтꙋ́щымъ любо́вїю свѧтꙋ́ю па́мѧть твою̀. 
Два́жды. (с. 419) 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ  предста́тельнице и҆ покро́ве, бѣ́дъ и҆ скорбе́й, и҆ лю́тыхъ  ѡ҆бстоѧ́нїй всѧ̑ и҆зба́ви, на тѧ̀ наде́ждꙋ, ѻ҆трокови́це,  и҆мꙋ́щыѧ, и҆ дꙋ́шы на́шѧ спасѝ бжⷭ҇твенными мольба́ми  твои́ми. 
Пѣ́снь д҃. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма прови́дѣ,  гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га  прїи́детъ бг҃ъ. сла́ва си́лѣ твое́й, сла́ва снизхожде́нїю  твоемꙋ̀. 
Прїи́демъ, бра́тїе, къ честнѣ́й ра́цѣ во́ина  хрⷭ҇то́ва и҆ мꙋ́ченика мїхаи́ла, и҆ ѡ҆блобыза́емъ  серде́чными оу҆стна́ми, прїе́млюще неѡскꙋ̑дныѧ да́ры ѿ  трꙋдополо́жника хрⷭ҇та̀, и҆ сп҃са дꙋ́шъ на́шихъ. 
Бж҃їимъ про́мысломъ, и҆ ст҃а́гѡ дх҃а дѣ́телїю,  твоѐ ст҃о́е тѣ́ло ѿ гꙋби́тельныѧ страны̀ принесено̀  бы́сть, и҆сточа́ющее на́мъ рѣ́ки и҆сцѣле́нїй, стрꙋѧ́ми  крове́й твои́хъ, мїхаи́ле. 
Послѣ́довалъ є҆сѝ хрⷭ҇тꙋ̀, и҆ мꙋ́цѣ є҆гѡ̀  оу҆подо́билсѧ є҆сѝ, пребл҃же́нне бг҃оно́се мїхаи́ле,  пѣвцы̀ твоѧ̑ сохранѧ́й, и҆ гра́дъ на́шъ застꙋпѝ ѿ  нахожде́нїѧ пога́ныхъ, и҆ ѿ всѣ́хъ бѣ́дъ бг҃опрїѧ́тными  твои́ми моли́твами. 
Бг҃оро́диченъ: 
Просвѣтѝ, чⷭ҇таѧ, дꙋшѝ моеѧ̀ ѻ҆́чи, свѣ́тъ  роди́вшаѧ, да не пости́гнетъ менѐ грѣхо́внаѧ тма̀ тѧ́жкаѧ,  и҆ глꙋбина̀ ѿча́ѧннаѧ покры́етъ мѧ̀: но сама́ мѧ спасѝ,  и҆ напра́ви къ тишинѣ̀ бжⷭ҇твеннагѡ хотѣ́нїѧ. 
И҆́нъ. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Бл҃года́тїю и҆змла́да въ вѣ́рѣ чи́стѣ воспита́нъ,  ча́стыми трꙋды̑ и҆ любо́вїю влⷣцѣ послѣ́довалъ є҆сѝ, и҆  наде́ждею є҆гѡ̀ льсти́ваго врага̀ посрами́лъ є҆сѝ. (с.  420) 
Врачевство̀ неистощи́мое ра́ка твоѧ̀ показа́сѧ,  бл҃же́нне, и҆ приста́нище небꙋ́рное: всѝ вѣ́рою  притека́ющїи ѡ҆брѣта́емъ ѿ ѕлы́хъ и҆збавле́нїе. 
Любо́вїю ко хрⷭ҇тꙋ̀ привѧза́емь, тѣ́мъ и҆ да́ра  сподо́бльсѧ, стра̑сти разли̑чныѧ и҆сцѣлѧ́ти. сего̀ ра́ди  твоѐ соверша́емъ пра́зднество, бг҃омꙋ́дре. 
Бг҃оро́диченъ: 
Просвѣти́ мѧ, пречⷭ҇таѧ гпⷭ҇жѐ, ѡ҆мраче́ннаго  грѣхо́вными страстьмѝ, въ тлѣ́нїи лежа́ща, моли́твами  твои́ми свободѝ. 
Пѣ́снь є҃. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и, бж҃е  на́шъ, стѧжи́ ны: гдⷭ҇и, ра́звѣ тебє̀, и҆но́гѡ не вѣ́мы,  и҆́мѧ твоѐ и҆менꙋ́емъ. 
Гдⷭ҇и бж҃е мо́й, мїхаи́лъ вопїѧ́ше, ты̀ оу҆́бѡ,  гдⷭ҇и, на́съ ра́ди сме́рти вкꙋси́лъ є҆сѝ, и҆ спа́слъ  є҆сѝ ро́дъ человѣ́ческїй твое́ю кро́вїю, хрⷭ҇тѐ бж҃е. 
Гдⷭ҇и бж҃е мо́й, сподо́би мѧ̀ прїѧ́ти нбⷭ҇нагѡ  селе́нїѧ, и҆ сла́вы неизрече́нныѧ, и҆ въ тлѣ́нныхъ мѣ́стѡ  нетлѣ̑ннаѧ пода́ждь, влⷣко, вопїѧ́лъ є҆сѝ, бг҃ови́дче. 
Тезоимени́те вы́шнѧгѡ воево́ды, мїхаи́ле,  ѻ҆гнезра́чнагѡ, съ ни́мже оу҆молѝ хрⷭ҇та̀ пода́ти ми́ръ  наро́дꙋ на́шемꙋ и҆ оу҆тиши́ти вра̑жїѧ стремлє́нїѧ. 
Бг҃оро́диченъ: 
Оу҆крѣпѝ, влⷣчце, сла́вѧщихъ тѧ̀ на проти̑вныѧ  врагѝ, ꙗ҆́кѡ дв҃да на голїа́ѳа, да тебѐ веселѧ́щесѧ  воспѣва́емъ: ра́дꙋйсѧ, покро́ве ст҃ы́й, и҆ застꙋ́пнице  ро́да на́шегѡ. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Наста̀ всечестны́й пра́здникъ, и҆ свѧще́нное  торжество̀ мїхаи́ла сла́внагѡ, носѧ́щагѡ на́мъ ра́дость  вѣ́чнꙋю, въ не́йже сла́вимъ гдⷭ҇а просла́вльшаго є҆го̀.  (с. 421) 
Добродѣ́телей оу҆кра́шенный благолѣ́пїемъ,  свѣ́тлый мїхаи́ле, страда́нїемъ вѣнча́всѧ, врага́ же и҆  сыновца̀  посрами́въ, по хрⷭ҇тѣ̀ прїе́млѧ заколе́нїе. 
Слы́шано бы́сть во все́мъ мі́рѣ честно́е и҆  свѧще́нное страда́нїе твоѐ, и҆ всѧ́къ ѧ҆зы́къ составлѧ́етъ  сла́вити хрⷭ҇та̀, тебѐ просла́вльшаго. 
Бг҃оро́диченъ: 
Преста̀ оу҆́бѡ тлѣ́нїе, дв҃а бо родѝ нетлѣ́ннѡ  бг҃а сло́ва, па́че є҆стества̀ и҆ сло́ва, дв҃а и҆ по  ржⷭ҇твѣ̀ пребы́вши. 
Пѣ́снь ѕ҃. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви, ꙗ҆́кѡ человѣколю́бецъ, и҆ оу҆пра́ви живо́тъ  мо́й, молю́сѧ. 
Свѣ́томъ бл҃года́ти ѡ҆зарѧ́емь, страстоте́рпче  мꙋ́дре, невозвра́тнѡ ше́ствовалъ є҆сѝ пꙋте́мъ, вводѧ́щимъ  къ вы́шнемꙋ і҆ерⷭ҇ли́мꙋ: ст҃ы́й бо дх҃ъ наста́ви тѧ̀,  ѡ҆бита́ѧй въ се́рдцѣ твое́мъ, мїхаи́ле. 
Тлѣ̑ннаѧ бꙋ́дꙋщими и҆змѣни́лъ є҆сѝ, ꙗ҆́кѡ ме́чь  ѻ҆боюдꙋѻ́стръ, воѡрꙋжи́всѧ стра́хомъ хрⷭ҇то́вымъ, го́рькꙋю  сме́рть въ ничто́же вмѣни́лъ є҆сѝ, сла́вы вы́шнїѧ жела́ѧ. 
Оу҆́мъ тво́й къ бг҃ꙋ впери́въ, наде́ждею и҆ вѣ́рою  оу҆крѣпи́всѧ, ꙗ҆́кѡ во́инъ непобѣ́дный, заколе́нїѧ  непра́веднагѡ не оу҆боѧ́лсѧ є҆сѝ, мꙋ́дре, бг҃ови́дче  мїхаи́ле. 
Бг҃оро́диченъ: 
Тебѣ̀ припа́дающе, гпⷭ҇жѐ, и҆ вѣ́рою  покланѧ́ющесѧ, мо́лимъ тѧ̀: ра́дꙋйсѧ, бг҃облаже́ннаѧ дв҃о,  покро́ве и҆ ѡ҆гражде́нїе на́ше, помо́щнице въ бѣда́хъ  сꙋ́щымъ, спаси́ ны, не и҆мꙋ́щыѧ по́мощи, на тѧ́ бо  надѣ́емсѧ. 
И҆́нъ. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. (с. 422) 
Житїѐ вре́менное презрѣ́въ, и҆ ѡ҆ кнѧже́нїи  неради́въ свѣ́та сегѡ̀, не воспроти́вльсѧ врагꙋ̀ и҆  сыновцꙋ̀: но па́че на гдⷭ҇а взира́ше мы́слїю. 
Свѣ́тлый тво́й пра́здникъ ѡ҆ соверша́ющихъ,  бл҃же́нне, моли́сѧ, ѻ҆те́чество твоѐ сохрани́ти ѿ вра̑гъ  ненавѣ́тно, и҆ ми́рно строе́нїе дарова́ти наро́дꙋ на́шемꙋ  моли́твами твои́ми. 
Кнѧже́нїе земно́е, и҆ ца́рское оу҆краше́нїе  ѡ҆ста́вивъ, воспрїѧ́лъ є҆сѝ вѣне́цъ и҆зъ бж҃їѧ влⷣчни  десни́цы, и҆ со а҆́гг҃лы ликꙋ́еши. молѝ гдⷭ҇а за ны̀,  чтꙋ́щыѧ твою̀ па́мѧть. 
Бг҃оро́диченъ: 
Оу҆сты̀, и҆ по́мысломъ, и҆ се́рдцемъ; пречⷭ҇таѧ,  проповѣ́дꙋемъ тѧ̀ веселѧ́щесѧ: тобо́ю бо бг҃ꙋ  примири́хомсѧ, ѿринове́ннїи престꙋпле́нїемъ пе́рвѣе  пра́ѻтца. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Вы́шнихъ и҆щѧ̀, и҆ земнꙋ́ю сла́вꙋ презрѣ́въ,  цр҃ковь бж҃їю ѡ҆багри́лъ є҆сѝ твое́ю кро́вїю, за ню́же и҆  пострада́лъ є҆сѝ, свѧ́те мїхаи́ле, заколе́нїе непра́ведное  прїе́мь веселѧ́сѧ. тѣ́мже со а҆́гг҃лы предстоѧ̀ хрⷭ҇тꙋ̀  бг҃ꙋ, молѝ непреста́ннѡ за всѧ̑ ны̀. 
І҆́косъ: 
Сла́вꙋ возненави́дѣлъ є҆сѝ тлѣ́ннꙋю и҆  мимотекꙋ́щꙋю, и҆ добродѣ́тели ꙗ҆ви́лсѧ є҆сѝ сосꙋ́дъ,  сла́вне, ѿ ю҆́ности: и҆ зако́нъ бж҃їй ѿ дꙋшѝ  возлюби́въ, и҆ зрѣ́нїе къ жи́зни грѧдꙋ́щей, ѡ҆ че́сти  земнѣ́й и҆ сла́сти небре́гъ, нетлѣ́нное црⷭ҇тво воспрїѧ́лъ  є҆сѝ: хрⷭ҇то́вѣ за́повѣди послѣ́дꙋѧ, положи́лъ є҆сѝ  дꙋ́шꙋ твою̀ за ны̀, и҆ хрⷭ҇то́вѣ стрⷭ҇ти оу҆подо́билсѧ  є҆сѝ заколе́на въ ре́бра, и҆ кро́вїю твое́ю и҆зба́вилъ  є҆си́ ны пога́ныхъ наше́ствїѧ и҆ го́рькїѧ сме́рти. сегѡ̀  ра́ди вопїе́мъ тѝ: страстоте́рпче мїхаи́ле, со а҆́гг҃лы  предстоѧ̀, моли́сѧ за всѧ̑ ны̀. (с. 423) 
Пѣ́снь з҃. І҆рмо́съ: 
Халде́йскаѧ пе́щь, ѻ҆гне́мъ распала́емаѧ,  ѡ҆роша́шесѧ дх҃омъ, бж҃їимъ предстоѧ́нїемъ ѻ҆́троцы поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Вели́чїе на́ше и҆ похвала̀, ты̀ є҆сѝ, мїхаи́ле  бг҃омꙋ́дре: тобо́ю бо ѿ пога́нскїѧ рабо́ты свободи́хомсѧ.  и҆ ны́нѣ молѝ за ро́дъ тво́й и҆ лю́ди, вопїю́щыѧ:  бл҃гослове́нъ бг҃ъ ѻ҆тє́цъ на́шихъ. 
Ты̀ оу҆подо́билсѧ є҆сѝ мѡѷсе́ю бг҃ови́дцꙋ,  сокрꙋше́ннымъ се́рдцемъ молѧ́сѧ ѡ҆ ста́дѣ твое́мъ,  и҆зба́вити гра́дъ тво́й и҆ лю́ди ѿ вра́жїѧ рабо́ты,  вопїю́щыѧ: бл҃гослове́нъ бг҃ъ ѻ҆тє́цъ на́шихъ. 
Всехва́льный гла́съ, и҆ мольбꙋ̀ тебѣ̀ возсыла́емъ,  къ ра́цѣ моще́й твои́хъ приходѧ́ще, бл҃же́нне мїхаи́ле:  просѝ ми́ра наро́дꙋ на́шемꙋ и҆ дꙋша́мъ на́шымъ ѡ҆ставле́нїѧ  грѣхѡ́въ, пою́щымъ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Неиспи́саннаѧ мно́гими прⷪ҇рѡ́ки, не свѣ́дома же  бы́сть, дв҃о, нбⷭ҇ными слꙋжа́щими бг҃ꙋ а҆́гг҃лы: ны́нѣ же,  тѧ̀ всѝ вѣ́дꙋще бцⷣꙋ, твоеѧ̀ тре́бꙋемъ по́мощи и҆  застꙋпле́нїѧ, бл҃гослове́ннаѧ. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Ле́стїю прелꙋка́вагѡ дре́вле, ѡ҆червлена̀ бы́сть  землѧ̀ кро́вїю а҆́велѧ братоꙋбі́йственною рꙋко́ю ка́їна:  ны́нѣ же кро́вїю твое́ю ѡ҆кропи́вшисѧ, благоꙋха́нїѧ же́ртвꙋ  хрⷭ҇тꙋ̀ приноша́етъ, вопїю́щи: бл҃гослове́нъ бг҃ъ ѻ҆тє́цъ  на́шихъ. 
Бжⷭ҇твенна и҆ пресвѣ́тлаѧ па́мѧть твоѧ̀, ꙗ҆́кѡ  не́бо свѣтоза́рно показа́сѧ, ꙗ҆́кѡ со́лнце свѣтоно́сно  (с. 424) просвѣща́ѧ, безъ сꙋмнѣ́нїѧ хрⷭ҇тꙋ̀ вопїю́щыѧ:  бл҃гослове́нъ є҆сѝ, бж҃е ѻ҆тє́цъ на́шихъ. 
Кто̀ не оу҆диви́тсѧ, и҆ кто̀ не воспое́тъ и҆  просла́витъ вѣ́рнѡ пресла́внаго мꙋ́ченика хрⷭ҇то́ва  мїхаи́ла, хрⷭ҇то́ва ра́ди смире́нїѧ возненави́дѣвша  дїадѵ́мꙋ и҆ ца́рство; 
Бг҃оро́диченъ: 
Тобо́ю на́мъ, дв҃о, свѣ́тъ возсїѧ̀ тє́мнымъ, и҆  ѿпꙋ́стъ плѣнє́ннымъ: ты́ бо родила̀ є҆сѝ зижди́телѧ  всѣ́хъ бг҃а, оу҆ негѡ́же и҆спросѝ, пречⷭ҇таѧ, посла́ти  вѣ̑рнымъ ве́лїю ми́лость. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю предѣ́лъ песо́къ, и҆ содержа́й всѧ̑, тѧ̀ пое́тъ  со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀  тва́рь, ꙗ҆́кѡ содѣ́телю всѣ́хъ во вѣ́ки. 
Въ наро́читый де́нь ст҃а́гѡ преставле́нїѧ ра́достнѡ  пра́зднꙋемъ, пѣ́снь моле́бнꙋю хрⷭ҇тꙋ̀ возсыла́юще,  нетлѣ́ннымъ вѣнце́мъ вѣнча́вшꙋ тѧ̀, прехва́льне мїхаи́ле:  просѝ на́мъ ѡ҆ставле́нїѧ грѣхѡ́въ, сла́вѧщымъ тѧ̀ вѣ́рнѡ. 
Похва̑льныѧ цвѣ́ты, ꙗ҆́кѡ ца́рскїй вѣне́цъ  бг҃омꙋ́дрѣй твое́й главѣ̀ въ па́мѧть прино́симъ, ю҆́же  хрⷭ҇то́съ нетлѣ́нїемъ вѣнча̀, преблаже́нне мїхаи́ле:  моли́сѧ ѡ҆ ста́дѣ твое́мъ, и҆зба́витисѧ гра́дꙋ твоемꙋ̀ ѿ  всѧ́кїѧ бѣды̀. 
Лїва́нъ ли го́рꙋ нарече́мъ тѧ̀, бг҃омꙋ́драѧ  ѯе́нїе, и҆лѝ фїсѡ́нъ рѣкꙋ̀, добрѣ́йши сапфі́ра, и҆  ка́менїѧ честна́гѡ, блаже́ннаго мїхаи́ла ро́ждшꙋю, и҆́мже  просвѣти́сѧ рѡссі́йскаѧ страна̀, и҆́же и҆ мо́литсѧ за на́съ  ко гдⷭ҇ꙋ; 
Бг҃оро́диченъ: 
Горды́ню и҆ шата̑нїѧ низложѝ, и҆ совѣ́ты  непра́вєдныѧ кнѧзе́й разорѝ, и҆ зачина́ющыѧ ра́ть погꙋбѝ,  ѽ мт҃и бж҃їѧ, пречⷭ҇таѧ дв҃о! вѣ́рныхъ люде́й ро́гъ  возвы́си, да тво́й, пречⷭ҇таѧ, пра́здникъ сла́вимъ, бцⷣе  дв҃о, во вѣ́ки всѧ̑. (с. 425) 
И҆́нъ. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Просїѧ́вши дне́сь пресвѣ́тлаѧ па́мѧть твоѧ̀,  пребл҃же́нне, вѣ̑рныѧ созыва́етъ ны̀ на торжество̀,  просла́вити терпѣ̑нїѧ твоѧ̑, хрⷭ҇тꙋ́ же вопи́ти:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Тѣ́ло твоѐ ст҃о́е и҆ пребл҃же́нное прїи́мши ст҃а́ѧ  цр҃ковь, дне́сь весели́тсѧ съ вѣ́рными, преди̑внаѧ чꙋдеса̀  ви́дѧщи, хрⷭ҇та̀ превозно́симъ во вѣ́ки. 
Бг҃оѧвле́нный но́вый страда́лецъ тебѐ, хрⷭ҇тѐ,  є҆ди́наго возлюбѝ, и҆ лю́ди наста́ви пѣ́ти тѧ̀, творца̀  всѣ́хъ: благослови́те и҆ превозноси́те є҆го̀ во вѣ́ки. 
Бг҃оро́диченъ: 
Свѣ́тъ и҆ свѣтода́вца сло́во зачала̀ є҆сѝ, и҆  неизрече́ннѡ родила̀ є҆сѝ пресꙋ́щнаго: дх҃ъ бж҃їй, дв҃о,  въ тѧ̀ всели́сѧ. тѣ́мъ тѧ̀ пое́мъ, чⷭ҇таѧ, во вѣ́ки всѧ̑. 
Пѣ́снь ѳ҃. І҆рмо́съ: 
Чꙋ́жде ма́теремъ дѣ́вство, и҆ стра́нно дѣ́вамъ  дѣторожде́нїе: на тебѣ̀, бцⷣе, ѻ҆боѧ̑ оу҆стро́ишасѧ.  тѣ́мъ тѧ̀ всѧ̑ племена̀ земна̑ѧ не преста́ннѡ велича́емъ. 
Прїимѝ похвалꙋ̀ ѿ ра̑бъ недосто́йныхъ, и҆  моли́твꙋ ѡ҆ на́съ сотворѝ къ бг҃ꙋ, че́стнѡ творѧ́щихъ твою̀  па́мѧть, да ѿ бѣ́дъ и҆ печа́лей и҆ грѣ̑хъ лю́тыхъ  свободи́мсѧ, тѧ̀ велича́юще. 
Ꙗ҆́кѡ голꙋби́ца цѣломꙋ́драѧ, на фі́нїѯъ  добродѣ́тели возше́лъ є҆сѝ, кри́ла и҆мꙋ́щи свѧщє́нна и҆  позлащє́нна, и҆́миже возлетѣ́въ, въ ра́йстѣй пи́щи  водворѧ́ешисѧ, пребл҃же́нне. 
Предстоѧ̀ оу҆ престо́ла всѣ́хъ влⷣки, бг҃ови́дче  мїхаи́ле, ѡ҆ творѧ́щихъ чⷭ҇тно́е твоѐ пра́зднество, гра́дꙋ  на́шемꙋ (с. 426) и҆зба́витисѧ ѿ напа́стей и҆ бѣ́дъ,  здра́вїе и҆ побѣ́дꙋ всѣ̑мъ правѡсла́внымъ хрⷭ҇тїа́нѡмъ на  проти̑вныѧ врагѝ, и҆спросѝ моли́твами твои́ми. 
Бг҃оро́диченъ: 
Высо́кїй цр҃ю̀, со ѻ҆ц҃е́мъ сѣдѧ́й, и҆ ѿ  серафі̑мъ пое́мый, при́зри на мольбꙋ̀ ма́терню, ю҆́же тѝ за  ны̀ дне́сь прино́ситъ. ѡ҆чи́сти грѣхѝ на́шѧ, и҆ спасѝ  гра́дъ, и҆ лю́ди оу҆мно́жи, и҆ да́ждь на́мъ здра́вїе  тѣлесѝ, и҆ на пога̑ныѧ побѣ́дꙋ, моли́твами ро́ждшїѧ тѧ̀. 
И҆́нъ. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Оу҆кра́шенъ бы́въ бжⷭ҇твенными добро́тами,  страда̑нїи твои́ми къ бг҃ꙋ восте́клъ є҆сѝ, вѣне́цъ  побѣ́ды ѿ негѡ̀ прїе́мь. тѣ́мъ твоѧ̑ пѣвцы̀ помина́й,  да тѧ̀ непреста́ннѡ велича́емъ. 
Ѿ мла́да во́зраста ѡ҆свѧти́ тѧ вседѣ́тель бг҃ъ,  и҆ ко́рмчїѧ и҆зрѧ́дна пла́вающымъ въ мо́ри житїѧ̀ показа́въ.  тѣ́мъ согла́снѡ почита́емъ па́мѧть твою̀. 
Прїи́мъ бл҃же́нный поко́й, не преста́й молѧ́сѧ,  пресла́вне, ст҃ы́хъ бл҃же́нствꙋ причасти́тисѧ на́мъ,  чтꙋ́щымъ па́мѧть твою̀, мїхаи́ле, пресла́внꙋю. 
Бг҃оро́диченъ: 
Бцⷣе дв҃о, ро́ждшаѧ сло́во, па́че словесѐ,  зижди́телѧ твоегѡ̀, того̀ молѝ за ны̀, съ си́мъ бл҃же́ннымъ  мїхаи́ломъ, вѣ́рнѡ чтꙋ́щыѧ тебѐ, бцⷣе. 
Свѣти́ленъ: 
Свѣти́ло на́мъ просїѧ́вшее въ послѣ́днее вре́мѧ,  просвѣти́ ны, твоѧ̑ пѣвцы̀, ст҃ы́й великомꙋ́чениче  мїхаи́ле, и҆ молѝ за ны̀ гдⷭ҇а, чтꙋ́щыѧ па́мѧть твою̀. 
Два́жды. (с. 427) 
Сла́ва, и҆ ны́нѣ, пра́здника. 
На хвали́техъ стїхи̑ры, пра́здника, г҃. И҆ ст҃о́мꙋ,  г҃. Гла́съ а҃. 
Подо́бенъ: Нбⷭ҇ныхъ чинѡ́въ: 
Свѣтоза́рна и҆ свѧ́та, и҆ благоѻбра́зна, ꙳ кнѧ́зѧ  же и҆ мч҃ника ꙳ всепра́зднственнаѧ па́мѧть, ꙳ ꙗ҆́же всю̀  зе́млю просвѣща́ющи, ꙳ и҆ мра́къ грѣхо́вный ѿгонѧ́ющи, ꙳  врачева́нїй благода́ть и҆сточа́етъ. 
Ка́плѧми крове́й ст҃ы́ми, ꙳ ѡ҆червлени́въ ри̑зы  твоѧ̑, свѧ́те мїхаи́ле. ꙳ тѣ́мъ весе́лымъ се́рдцемъ ꙳  па́мѧть твою̀ пра́зднꙋюще, ꙳ мо́лимсѧ непреста́ннѡ, ꙳ да  мо́лишисѧ за всѧ̑ ны̀. 
Ꙗ҆́кѡ ѕвѣзда̀ свѣ́тлаѧ мі́ръ просвѣща́еши, ꙳  чꙋде́сными блиста́ньми, ꙳ страстоте́рпче мїхаи́ле, ꙳ мра́къ  грѣхо́вный ѿгонѧ̀. ꙳ тѣ́мъ восхвалѧ́емъ ра́достнѡ, ꙳  похвалѧ́юще твою̀ па́мѧть. 
Сла́ва, гла́съ и҃: 
Прїиди́те, дне́сь, собо́ри рѡссі́йстїи, и҆ ви́дите,  ꙗ҆́кѡ сꙋ́дъ безъ вины̀ прїе́млетъ мꙋ́ченикъ мїхаи́лъ,  ꙗ҆́кѡ а҆́гнецъ безѕло́бивъ заколе́нъ бы́сть ѿ  ѻ҆каѧ́ннагѡ кавгады́ѧ, и҆ пове́ржено бы́сть тѣ́ло є҆гѡ̀  на землѝ, и҆ ники́мже врежде́но бы́сть. и҆ се́й оу҆́бѡ  вѣнча́сѧ, то́й же безъ па́мѧти поги́бе: и҆ се́й въ мі́рѣ  сла́вимый є҆́сть, ѻ҆́нъ же въ гее́ннѣ мꙋ́читсѧ, се́й же  хрⷭ҇та̀ бг҃а мо́литъ ѡ҆ дꙋша́хъ на́шихъ. 
И҆ ны́нѣ, пра́здника. Славосло́вїе вели́кое, и҆  ѿпꙋ́стъ. 
На лїтꙋргі́и: Бл҃жє́нна ѿ канѡ́на пра́здника,  пѣ́снь а҃: и҆ свѧта́гѡ, пѣ́снь ѕ҃. Прокі́менъ:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши, бж҃е, гла́съ мо́й, внегда̀  моли́тимисѧ къ тебѣ̀. А҆пⷭ҇лъ къ ри́млѧнѡмъ, зача́ло ч҃ѳ.  А҆ллилꙋ́їа. Пра́ведникъ, ꙗ҆́кѡ фі́нїѯъ, процвѣте́тъ:  Сті́хъ: Насажде́ни въ домꙋ̀ гдⷭ҇ни: Є҆ѵⷢ҇лїе  і҆ѡа́нна, зача́ло н҃в. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 


(с. 428) 
Мѣ́сѧца тогѡ́же въ к҃г-й де́нь. 
И҆́же во ст҃ы́хъ, ѻ҆тє́цъ на́шихъ, а҆мфїло́хїа,  є҆пі́скопа і҆коні́йскагѡ: и҆ григо́рїа, є҆пі́скопа  а҆краганті́йскагѡ: 
И҆ ст҃а́гѡ благовѣ́рнагѡ вели́кагѡ кнѧ́зѧ  а҆леѯа́ндра не́вскагѡ, влади́мїрскагѡ и҆ новгоро́дскагѡ,  нарече́ннагѡ во и҆́ноцѣхъ а҆леѯі́а: 
Слꙋ́жба є҆гѡ̀ пи́сана по се́й слꙋ́жбѣ. 
И҆ па́мѧть пе́рвагѡ воро́нежскагѡ ст҃и́телѧ  митрофа́на, въ схимона́сѣхъ мака́рїа. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ, стїхи̑ры ст҃ы́хъ на ѕ҃.  Стїхи̑ры ст҃а́гѡ а҆мфїло́хїа, гла́съ д҃. Подо́бенъ: Да́лъ  є҆сѝ зна́менїе: 
Нра́въ самовла́стный ꙳ и҆ по́мыслъ самодержа́вный ꙳  на стра̑сти наслѣ́довавъ, лꙋ́чшемꙋ ꙳ да́лъ є҆сѝ  оу҆модержа́вно, всебл҃же́нне, ꙳ влады́чество на го́ршее, ꙳  мѣ́риломъ пра́веднѣйшимъ, ѻ҆́ч҃е, оу҆равни́въ. ꙳ сегѡ̀  ра́ди ключи́мый къ бг҃овидѣ́нїю бы́лъ є҆сѝ ꙳ и҆ бг҃а  разꙋмѣ́нїю, ꙳ і҆ера́рше бг҃одохнове́нне. 
Сѣ̑ти сокрꙋши́лъ є҆сѝ, ꙳ и҆ ловлє́нїѧ разрꙋши́лъ  є҆сѝ є҆ресе́й, прпⷣбне, ꙳ догма́тѡвъ пра́востїю, ꙳ и҆  бг҃осло́вїемъ и҆звѣ́стнѣйшимъ, ꙳ раздѣле́нїѧ и҆збѣ́гъ, ꙳  и҆ ѕлѣ́йшагѡ, ѻ҆́ч҃е, стѣсне́нїѧ. ꙳ въ предѣ́лехъ же  пребы́въ ꙳ благочести́выѧ на́шеѧ вѣ́ры, трⷪ҇цꙋ  проповѣ́далъ є҆сѝ во є҆ди́ницѣ бжⷭ҇тва̀. 
Хи́тростнѡ оу҆мꙋдри́въ ꙳ на землѝ ца́рствꙋющаго, ꙳  тогѡ̀ прете́клъ є҆сѝ сы́на непокло́нна, ꙳ разꙋ́мнѡ  наꙋча́ѧ, ꙳ ꙗ҆́кѡ непокло́ннꙋ презира́емꙋ сн҃ꙋ, ꙳ негодꙋ́етъ  ѻ҆ц҃ъ теплѣ́йше, ꙳ и҆́же сего̀ пре́жде вѣ̑къ роди́въ  па́че оу҆ма̀ (с. 429) нестра́стнѡ, ꙳ ꙗ҆́кѡ безтѣле́сна, ꙳  ꙗ҆́кѡ то́й вѣ́сть, прпⷣбне. 
И҆́ны стїхи̑ры, ст҃а́гѡ григо́рїа, гла́съ и҃. Поⷣ:  Ѽ пресла́внагѡ чꙋдесѐ! 
Ѻ҆́ч҃е свѧще́нне григо́рїе, ꙳ ѿ пеле́нъ бг҃ꙋ ꙳  возложе́нъ прилѣпи́всѧ, ꙳ неѡсла́бными мановє́нїи всѧ̑  сотво́ршемꙋ, ꙳ и҆ оу҆жѐ ѿ сегѡ̀ ѡ҆блистава́емь, ꙳  страсте́й преше́лъ є҆сѝ но́щь, ꙳ и҆ возсїѧ́лъ є҆сѝ  свѣ́тъ врачева́нїй и҆ чꙋде́съ бл҃года́ти, ꙳ ѿгонѧ̀  многолѣ̑тныѧ недꙋ́ги, ꙳ и҆ прелє́стныѧ дꙋ́хи. 
Ѻ҆́ч҃е чꙋ́дный григо́рїе, ꙳ свѣтоѧвле́ньми оу҆́мъ ꙳  чи́стѡ ѡ҆блиста̀, ꙳ страсте́й оу҆спи́лъ є҆сѝ  многово́лненное мо́ре, ꙳ и҆ безстра́стїемъ лета́ѧ ꙳  чистѣ́йшими кри́лы ꙳ дости́глъ є҆сѝ, и҆дѣ́же  неизрече́ннаѧ добро́та и҆ недомы́сленнаѧ, ꙳ ѡ҆ на́съ всегда̀  молѧ́сѧ, ꙳ благохва́лѧщихъ тѧ̀. 
Ѻ҆́ч҃е ѻ҆тцє́въ григо́рїе, ꙳ свѧще́нства  пра́вило, ꙳ цѣломꙋ́дрїѧ ѻ҆́бразъ, ꙳ мона́шествꙋющихъ  крѣ́пость, ꙳ цр҃кве оу҆твержде́нїе, ꙳ любвѐ  свѣти́льникъ, ꙳ престо́лъ чꙋ́вства, ꙳ и҆сто́чникъ чꙋде́съ,  ꙳ ѧ҆зы́къ ѻ҆гнедохнове́нный, ꙳ оу҆ста̀ сладкоглагѡ́лива, ꙳  сосꙋ́дъ бжⷭ҇твеннагѡ дх҃а, ꙳ и҆ оу҆́мный бы́лъ є҆сѝ ра́й,  бг҃облаже́нне. 
Сла́ва, и҆ ны́нѣ, гла́съ д҃: 
Прїиди́те, всѝ вѣ́рнїи, є҆ди́нꙋ непоро́чнꙋю  восхва́лимъ, ѿ прⷪ҇ро́кѡвъ проповѣ́даннꙋю, и҆ въ хра́мъ  приведе́ннꙋю, пре́жде вѣ̑къ пронарече́ннꙋю мт҃рь, и҆ въ  послѣ̑днѧѧ лѣ̑та ꙗ҆́вльшꙋюсѧ бцⷣꙋ. гдⷭ҇и, моли́твами  є҆ѧ̀, ми́ръ тво́й пода́ждь на́мъ и҆ ве́лїю ми́лость. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Да приведꙋ́тсѧ, глаго́летъ бг҃оѻте́цъ дв҃дъ, ꙳  цр҃ю̀ дѣ̑вы въ хра́мъ гдⷭ҇ень, ꙳ въ слѣ́дъ тебє̀, дв҃о, ꙳  со свѣ́тлыми свѣща́ми ликовствꙋ́юще, ꙳ и҆ во ст҃а̑ѧ  приводѧ́ще тѧ̀, чⷭ҇таѧ ꙳ ꙗ҆́кѡ ст҃ы́й кївѡ́тъ бж҃їй. 
Сті́хъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀,  и҆́скрєннїѧ є҆ѧ̀ приведꙋ́тсѧ тебѣ̀. 
Да оу҆гото́вѧтсѧ двє́ри ꙳ и҆ да ѿверза́ютсѧ  хра́ма гдⷭ҇нѧ, ꙳ (с. 430) и҆ до́мъ сла́вы, ꙳ и҆ є҆ди́нꙋ  пребо́льшꙋю нб҃съ, ꙳ па́че оу҆ма̀ бы́вшꙋю, да прїе́млютъ  ра́дꙋющесѧ, ꙳ и҆ хрⷭ҇та̀ сп҃са да воспою́тъ. 
Сті́хъ: Приведꙋ́тсѧ въ весе́лїи и҆ ра́дованїи,  введꙋ́тсѧ въ хра́мъ цр҃е́въ. 
Да ѿверза́ютсѧ двє́ри бжⷭ҇твеннѣйшагѡ хра́ма, ꙳  да прїе́млютъ внꙋ́трь нбⷭ҇нꙋю две́рь, ꙳ и҆ да торжествꙋ́етъ  человѣ́ческое є҆стество̀, и҆ да взыгра́ютъ а҆́гг҃ли, ꙳  спра́зднꙋюще ѻ҆боѝ кꙋ́пнѡ съ на́ми ꙳ бг҃ома́тере вхо́дъ. 
Сла́ва, и҆ ны́нѣ, гла́съ є҃: 
Возсїѧ̀ де́нь ра́достенъ и҆ пра́здникъ всече́стенъ:  дне́сь бо, ꙗ҆́же пре́жде ржⷭ҇тва̀ и҆ по ржⷭ҇твѣ̀ дв҃а  пребы́вши, въ въ хра́мъ гдⷭ҇ень приво́дитсѧ, и҆ ра́дꙋетсѧ  заха́рїа ста́рецъ, роди́тель прⷣте́чевъ, и҆ вопїе́тъ  ве́селѡ: прибли́жисѧ предста́тельница скорбѧ́щихъ въ хра́мъ  ст҃ы́й, ꙗ҆́кѡ ст҃а́ѧ, ѡ҆свѧти́тисѧ во ѻ҆би́телище  всецр҃ѧ̀. да весели́тсѧ і҆ѡакі́мъ пра́ѻтецъ, и҆ а҆́нна да  ра́дꙋетсѧ, ꙗ҆́кѡ принесо́ша бг҃ꙋ, ꙗ҆́кѡ трилѣ́тствꙋющꙋю  ю҆́ницꙋ, непоро́чнꙋю влⷣчцꙋ. ма́тєри, сра́дꙋйтесѧ, дѣ̑вы,  взыгра́йте, и҆ непло́ды, сликовствꙋ́йте, ꙗ҆́кѡ ѿве́рзе  на́мъ нбⷭ҇ное црⷭ҇тво пронарече́ннаѧ всецр҃и́ца. ра́дꙋйтесѧ,  лю́дїе, и҆ весели́тесѧ. 
Тропа́рь гла́съ д҃: 
Бж҃е ѻ҆те́цъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. Сла́ва, ст҃ы́хъ: И҆ ны́нѣ, пра́здника. 
По а҃-мъ стїхосло́вїи, сѣда́ленъ, гла́съ а҃. Поⷣ:  Ка́мени запеча́танꙋ: 
Ст҃а́ѧ ст҃ы́хъ, бцⷣе, сꙋ́щи, досто́йнѡ приведе́сѧ  жи́ти во ст҃а̑ѧ, ꙗ҆́кѡ ѡ҆дꙋшевле́нъ гдⷭ҇ень кївѡ́тъ, и҆  ст҃а́гѡ дх҃а (с. 431) и҆́стиннѡ вмѣсти́лище бжⷭ҇твенное,  дв҃о мт҃и. тѣ́мже всели́сѧ въ тѧ̀, и҆́же ѻ҆ц҃ꙋ̀  є҆диноро́дный, и҆ ст҃о́мꙋ дх҃ꙋ соесте́ственный, тво́й сн҃ъ  неискꙋсомꙋ́жнѡ, ѡ҆бг҃отвори́въ всѐ человѣ́чество. 
Сла́ва, и҆ ны́нѣ, то́йже. 
По в҃-мъ стїхосло́вїи, сѣда́ленъ, гла́съ д҃.  Подо́бенъ: Ꙗ҆ви́лсѧ є҆сѝ: 
Весе́лїѧ дне́сь вселе́ннаѧ и҆спо́лнисѧ всѧ̑, въ  благознамени́томъ пра́здницѣ бцⷣы, зовꙋ́щи: та̀ є҆́сть  сѣ́нь нбⷭ҇наѧ. 
Сла́ва, и҆ ны́нѣ, то́йже: 
Канѡ́нъ пра́здника, гла́съ а҃, со і҆рмосо́мъ на ѕ҃:  І҆рмосы̀ по два́жды. 
Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Стеце́мсѧ дне́сь бцⷣꙋ почита́юще пѣ́сньми, и҆  торжествꙋ́имъ дꙋхо́вный пра́здникъ: въ хра́мъ бо бг҃ꙋ да́ръ  прино́ситсѧ. 
Пѣ́сньми да воспои́мъ бцⷣы сла́вное предше́ствїе:  къ хра́мꙋ бо дне́сь, ꙗ҆́кѡ хра́мъ бж҃їй, прино́ситсѧ  прⷪ҇ро́чески, да́ръ многоцѣ́нный. 
А҆́нна непоро́чнаѧ ра́довашесѧ, ꙗ҆́кѡ да́ръ  многоцѣ́ненъ бг҃ꙋ приносѧ́щи въ хра́мъ ма́терски: і҆ѡакі́мъ  же съ не́ю торжествꙋ́етъ свѣ́тлѡ. 
Дв҃дъ, пра́ѻтецъ тво́й воспѣ́ тѧ дре́вле, дв҃о  бг҃оневѣ́сто, дще́рь глаго́лѧ тѧ̀ цр҃ѧ̀ хрⷭ҇та̀. є҆го́же  и҆ роди́вши ма́терски млⷣнца дои́ла є҆сѝ. 
И҆ ст҃ы́хъ два̀, на и҃. Канѡ́нъ ст҃а́гѡ а҆мфїло́хїа,  є҆гѡ́же краегране́сїе: 
Пре́лести смѣю́щасѧ пою̀ па́стырѧ. Ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Словеса̀ ѕлочести́выхъ є҆ресе́й и҆ кичє́нїѧ,  правосла́вїѧ (с. 432) заре́ю просвѣще́нъ, оу҆до́бнѡ  разори́лъ є҆сѝ: въ не́мже тебѐ чтꙋ́щыѧ, свѧщенноѧвле́нне,  сохранѝ. 
И҆́же всѣ́хъ спасе́нїѧ при́снѡ хотѧ́й гдⷭ҇ь,  свѧще́нныѧ тѧ̀ па́ствы пꙋтевожда̀, і҆ера́рше, предлага́етъ,  сло́вомъ и҆ житїе́мъ свѣтѧ́ща и҆зрѧ́днѡ ви́дѣвъ. 
Зако́ннѡ пострада́ти и҆збра́въ по хрⷭ҇то́вѣ цр҃кви,  всеѻрꙋ́жїемъ, ѻ҆́ч҃е, крⷭ҇та̀ себѐ ѡ҆гради́лъ є҆сѝ, и҆  побѣди́тель благода́тїю и҆ вѣне́чникъ ꙗ҆ви́лсѧ є҆сѝ,  сла́вне. 
Бг҃оро́диченъ: 
Сло́во ѻ҆ц҃ꙋ̀ собезнача́льное, и҆ соприсносꙋ́щное,  и҆ тогѡ̀ сꙋщества̀ зра́къ, ро́ждшемꙋ сꙋ́ща, и҆зъ тебє̀  воплоще́нна родила̀ є҆сѝ несказа́ннѡ, неискꙋсобра́чнаѧ. 
И҆́нъ канѡ́нъ ст҃а́гѡ григо́рїа, є҆гѡ́же  краегране́сїе: 
Чꙋдодѣ́йственномꙋ григо́рїю почꙋди́сѧ.  І҆ѡ́сифово. 
Гла́съ и҃. Пѣ́снь а҃. І҆рмо́съ: 
Сокрꙋши́вшемꙋ бра̑ни мы́шцею свое́ю, и҆ прове́дшемꙋ  і҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ  и҆зба́вителю на́шемꙋ бг҃ꙋ: ꙗ҆́кѡ просла́висѧ. 
Зарѧ́ми дх҃а просвѣща́емь при́снѡ, свѧще́нне  григо́рїе, и҆ свѣтоза́рна ѕвѣзда̀ бы́въ, всего́ мѧ ѡ҆зарѝ  моли́твами твои́ми, ꙗ҆́кѡ да воспою́ тѧ. 
И҆́же предвѣ́децъ всѣ́хъ, ѡ҆благода́тствивъ  оу҆́мъ тво́й бг҃ода́нными сїѧ́ньми, ѿ пеле́нъ тѧ̀  ѡ҆свѧща́етъ, бжⷭ҇твенными добродѣ́тельми сїѧ́ти хотѧ́ща,  ѻ҆́ч҃е, и҆ чꙋдесы̀. 
Дрема́нїе ѿ вѣ́ждей оу҆ны́нїѧ ѿве́ргъ,  свѣти́льникъ бо́дрый ты̀ ꙗ҆ви́лсѧ є҆сѝ, бг҃оно́се,  показа́въ вещмѝ зва́нїе твоѐ, григо́рїе и҆́стинствꙋющее. 
Бг҃оро́диченъ: 
Бцⷣꙋ тѧ̀ госпо́дственнѡ и҆ и҆́стиннѡ и҆сповѣ́дꙋю:  родила́ бо є҆сѝ гдⷭ҇а несказа́ннѡ, во двꙋ̀ сꙋщества́хъ и҆  хотѣ́нїихъ, пречⷭ҇таѧ дв҃о, разꙋмѣва́ема. (с. 433) 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Торжествꙋ́имъ празднолю́бцы, и҆ сра́дꙋимсѧ дꙋ́хомъ,  во ст҃ѣ́мъ пра́здницѣ оу҆чрежда́ющесѧ дне́сь, дще́ре  цр҃е́вы, и҆ мт҃ре бг҃а на́шегѡ. 
І҆ѡакі́ме, ра́дꙋйсѧ дне́сь, и҆ весели́сѧ, а҆́нно,  дх҃омъ, рожде́ннꙋю и҆зъ ва́съ гдⷭ҇ꙋ приводѧ́ще  трилѣ́тствꙋющꙋ, ꙗ҆́кѡ ю҆́ницꙋ чи́стꙋ всенепоро́чнꙋю. 
Бж҃їе селе́нїе во хра́мъ ст҃ы́й приво́дитсѧ бцⷣа  марїа́мъ, пло́тїю трилѣ́тствꙋющаѧ, и҆ то́й свѣщесвѣ́тѧтъ  дѣ̑вы, предтекꙋ́ще. 
Бж҃їѧ а҆́гница небла́зненнаѧ, и҆ голꙋби́ца  нескве́рнаѧ, бг҃овмѣсти́маѧ ски́нїѧ, сла́вы ѡ҆свѧще́нїе, въ  ски́нїи ст҃ѣ́й ѡ҆бита́ти и҆збра̀. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Бжⷭ҇твенное и҆ свѣтоза́рное твои́хъ догма́тѡвъ  сїѧ́нїе, погасѝ ѕлочести́вый по́лкъ є҆реті́ческїй,  а҆мфїло́хїе сла́вне. 
Во́дъ животво́рныхъ ꙗ҆́кѡ рѣка̀ сы́й ѿ бг҃а  и҆спо́лнена, первосвѧще́нникъ бы́въ, и҆́миже благочести́вїи  напаѧ́емсѧ. 
Бога́тыми лꙋча́ми просвѣща́емь, оу҆́мъ ѡ҆сїѧ́лъ  є҆сѝ та́йнымъ, прпⷣбне, твои́хъ оу҆че́нїй  благолѣ́пїемъ. 
Бг҃оро́диченъ: 
Свѣ́щникъ тѧ̀ свѣтоза́рный, и҆ дꙋшепита́тельнꙋю  благоче́стїѧ трапе́зꙋ, и҆ кївѡ́тъ, пречⷭ҇таѧ, всѝ вѣ́рнїи  возвѣща́емъ. 
И҆́нъ. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. (с. 434) 
Сегѡ̀ ра́ди тво́й прїе́мъ, ѻ҆́ч҃е, трꙋ́дъ  зижди́тель, ста́рцꙋ приведе́ тѧ въ пꙋсты́ню, оу҆ча́щꙋ тѧ̀,  григо́рїе, всѧ́кагѡ писа́нїѧ сказа́нїю. 
Всю̀ провожда́ѧ седми́цꙋ безпи́щенъ, ѻ҆́ч҃е,  пита́лсѧ є҆сѝ снѣ́дїю нбⷭ҇ною, твои́хъ сле́зъ дожде́мъ  напаѧ́емь, и҆ бжⷭ҇твеннѡ наслажда́емь. 
Ѿ бг҃а тебѣ̀, і҆ера́рше, простра́нство се́рдца  даде́сѧ: и҆сточи́лъ бо є҆сѝ бога́тнѡ оу҆че́нїй  чистѣ́йшыѧ вѡ́ды, сердца̀ вѣ́рныхъ напаѧ́ющыѧ. 
Бг҃оро́диченъ: 
Глаго́лы проповѣ́дникѡвъ бг҃оглаго́ливыхъ  и҆спо́лнишасѧ: се́ бо родѝ дв҃а мла́до ѻ҆троча̀, а҆да́ма  дре́внѣйшее и҆ сопресто́льное роди́телю. 
Конда́къ пра́здника, гла́съ д҃. Подо́бенъ:  Вознесы́йсѧ: 
Пречⷭ҇тый хра́мъ сп҃совъ, многоцѣ́нный черто́гъ и҆  дв҃а, свѧще́нное сокро́вище сла́вы бж҃їѧ, дне́сь вво́дитсѧ  въ до́мъ гдⷭ҇ень, благода́ть совводѧ́щи, ꙗ҆̀же въ дс҃ѣ  бжⷭ҇твенномъ, ю҆́же воспѣва́ютъ а҆́гг҃ли бж҃їи: сїѧ̀  є҆́сть селе́нїе нбⷭ҇ное. 
І҆́косъ: 
Неизрече́нныхъ бж҃їихъ и҆ бжⷭ҇твенныхъ та̑инъ зрѧ̀  въ дв҃ѣ благода́ть ꙗ҆влѧ́емꙋ, и҆ и҆сполнѧ́емꙋ  ꙗ҆́вственнѡ, ра́дꙋюсѧ, и҆ ѻ҆́бразъ разꙋмѣ́ти  недоꙋмѣ́юсѧ, стра́нный и҆ неизрече́нный: ка́кѡ и҆збра́ннаѧ  чⷭ҇таѧ, є҆ди́на ꙗ҆ви́сѧ па́че всеѧ̀ тва́ри ви́димыѧ и҆  разꙋмѣва́емыѧ; тѣ́мже восхвали́ти хотѧ̀ сїю̀, оу҆жаса́юсѧ  ѕѣлѡ̀ оу҆мо́мъ же и҆ сло́вомъ, ѻ҆ба́че дерза́ѧ  проповѣ́даю и҆ велича́ю: сїѧ̀ є҆́сть селе́нїе нбⷭ҇ное. 
И҆ конда́къ григо́рїа, гла́съ д҃. Подо́бенъ:  Ꙗ҆ви́лсѧ є҆сѝ дне́сь. 
Свѣтилꙋ́чными сїѧ̑нїи цр҃ковь ст҃а́гѡ дх҃а  свѣтово́дитъ свѣ́лое соверша́ющыѧ твоѐ оу҆спе́нїе,  прпⷣбне ѻ҆́ч҃е всеблаже́нне григо́рїе. (с. 435) 
Сѣда́ленъ, гла́съ то́йже. Подо́бенъ: Ско́рѡ  предварѝ: 
Просвѣща́еши концы̀ въ твое́й па́мѧти, мꙋ́дре:  тѣ́ло бо твоѐ и҆сточа́етъ и҆сцѣле́нїй и҆сто́чникъ,  а҆мфїло́хїе сла́вне. тѣ́мже и҆ не́мощи и҆збавлѧ́еши  всѧ́кїѧ, вѣ́рою приходѧ́щыѧ къ честно́мꙋ твоемꙋ̀ хра́мꙋ:  сегѡ̀ ра́ди и҆ ны́нѣ молѝ спасти́сѧ на́мъ. 
Сла́ва, гла́съ и҃. Подо́бенъ: Премꙋ́дрости: 
Ѿ пеле́нъ гдⷭ҇ꙋ возложе́нъ, ꙗ҆́кѡ дре́вле  пресла́вный самꙋи́лъ, та́кожде зовꙋ́щагѡ тѧ̀ сп҃са  послꙋ́шалъ є҆сѝ, и҆ дꙋ́шꙋ ѡ҆чи́стивъ до́брыхъ подаѧ́ньми,  свѧще́нства благода́ть досто́йнѡ взѧ́лъ є҆сѝ. тѣ́мже на  ѕла́цѣ бжⷭ҇твеннагѡ зна́нїѧ па́ствовавъ па́ствꙋ,  врачева́нїй и҆зблиста́лъ є҆сѝ дѣ̑йства, григо́рїе: молѝ  хрⷭ҇та̀ бг҃а, грѣхѡ́въ ѡ҆ставле́нїе дарова́ти пра́зднꙋющымъ  любо́вїю ст҃ꙋ́ю па́мѧть твою̀. 
И҆ ны́нѣ, пра́здника, гла́съ д҃. Подо́бенъ: Ско́рѡ  предварѝ: 
Дв҃де, пред̾идѝ въ хра́мъ бж҃їй, и҆ ра́дꙋѧсѧ  прїимѝ цр҃и́цꙋ на́шꙋ, и҆ то́й возопі́й: вни́ди, гпⷭ҇жѐ, въ  хра́мъ цр҃е́въ, вни́ди: є҆ѧ́же сла́ва покрове́ннѡ  разꙋмѣ́етсѧ, и҆зъ неѧ́же хо́щетъ и҆сточи́тисѧ на́мъ всѣ̑мъ  свѣ́тъ, хрⷭ҇то́съ. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Прⷪ҇ро́че и҆са́їе, прорцы̀ на́мъ: дв҃а кто̀ є҆́сть,  и҆мꙋ́щаѧ во чре́вѣ; ꙗ҆́же и҆зъ і҆ꙋ́дина ко́рене прозѧ́бши,  и҆ ро́ждшисѧ и҆зъ дв҃да царѧ̀, сѣ́мене ст҃а́гѡ, пло́дъ  бл҃госла́вный. 
Начина́йте, дѣ̑вы, и҆ воспо́йте пѣ̑сни, рꙋка́ми  держа́ще свѣщы̀, чⷭ҇тыѧ бцⷣы предше́ствїе хва́лѧще, ны́нѣ  грѧдꙋ́щыѧ во хра́мъ бж҃їй кꙋ́пнѡ съ на́ми пра́зднꙋюще. 
І҆ѡакі́ме и҆ а҆́нно, весели́тесѧ ны́нѣ, во хра́мъ  приводѧ́ще гдⷭ҇ень чⷭ҇тꙋю бг҃а мт҃рь, хрⷭ҇та̀ всецр҃ѧ̀  бꙋ́дꙋщꙋю, (с. 436) ѿ ва́съ же ро́ждшꙋюсѧ, ꙗ҆́кѡ  трилѣ́тствꙋющꙋю ю҆́ницꙋ. 
Ст҃а́ѧ ст҃ы́хъ сꙋ́щи, чⷭ҇таѧ, во хра́мъ ст҃ы́й  возлюби́ла є҆сѝ всели́тисѧ, и҆ со а҆́гг҃лы, дв҃о,  бесѣ́дꙋющи пребыва́еши пресла́внѣ, съ небесѐ хлѣ́бъ  прїе́млющи, пита́тельнице жи́зни. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
А҆мфїло́хїа бжⷭ҇твеннагѡ и҆ бг҃оглаго́ливагѡ  свѧще́нное торжество̀, бг҃омꙋ́дрїи, прїиди́те вѣ́рою  воспле́щимъ, тогѡ̀ оу҆че́ньми и҆ бг҃осло́вїемъ  оу҆крѣплѧ́еми. 
Невѣстово́децъ, бг҃оно́се, цр҃кве сꙋ́щїѧ въ  хрⷭ҇тѣ̀ бы́въ, добро́тою слове́съ сїю̀ оу҆краси́лъ є҆сѝ,  и҆ красото́ю правосла́вїѧ оу҆ѧсни́лъ є҆сѝ. 
Бг҃осло́вный тво́й ѧ҆зы́къ и҆ бг҃оглаго́ливый,  нача́льныѧ трⷪ҇цы є҆диноче́стнꙋю держа́вꙋ всѣ̑мъ  оу҆ѧснѝ, и҆ є҆ди́но бжⷭ҇тво̀ чти́ти въ тре́хъ  ѵ҆поста́сехъ. 
Бг҃оро́диченъ: 
Но́вꙋю ски́нїю тѧ̀, дв҃о, разꙋмѣва́емъ, и҆ чи́стое  ст҃и́лище всѣ́хъ влⷣки: того́ бо родила̀ є҆сѝ пло́тїю по  ѵ҆поста́си сте́кшасѧ, всенепоро́чнаѧ. 
И҆́нъ. І҆рмо́съ: 
Оу҆слы́шахъ, гдⷭ҇и, слꙋ́хъ тво́й и҆ оу҆боѧ́хсѧ,  ꙗ҆́кѡ неизрече́ннымъ совѣ́томъ, бг҃ъ сы́й присносꙋ́щный,  ѿ дв҃ы проше́лъ є҆сѝ вопло́щсѧ. сла́ва снизхожде́нїю  твоемꙋ̀, хрⷭ҇тѐ, сла́ва си́лѣ твое́й. 
Землѧ̀ ꙗ҆́кѡ добра̀, процвѣ́лъ є҆сѝ  стори́чествꙋющїй, ѻ҆́ч҃е, кла́съ, и҆ серпо́мъ твои́хъ  оу҆че́нїй пожа́лъ є҆сѝ є҆реті́ческое ѕлочести́вое  мнѣ́нїе, собо́ра побо́рникъ ꙗ҆ви́всѧ, прпⷣбне григо́рїе. 
Нбⷭ҇ный тѧ̀ сꙋ́дъ а҆рхїере́а, бж҃їй оу҆го́дниче,  показꙋ́етъ до́брѣ пꙋтево́дствити па́ствꙋ, ю҆́же стѧжа̀  кро́вїю хрⷭ҇то́съ, провѣ́дый твоеѧ̀ дꙋшѝ, ѻ҆́ч҃е,  свѣ́тлость. 
Хра́мъ бж҃їй бы́лъ є҆сѝ ѡ҆чище́нъ страсте́й  скве́рны, и҆ (с. 437) въ хра́мѣ свѧще́ннѣмъ предстоѧ̀,  дх҃а прише́ствїе прїѧ́лъ є҆сѝ ꙗ҆́вѣ, ви́домъ чⷭ҇тыѧ  голꙋби́цы, хрⷭ҇тꙋ́ тѧ просла́вльшꙋ. 
Бг҃оро́диченъ: 
Ро́дъ человѣ́ческїй спасе́сѧ, па́че оу҆ма̀ твои́мъ  рождество́мъ: и҆ сꙋ́щїи во тмѣ̀ тлѣ́нїѧ, пречⷭ҇таѧ  влⷣчце, ви́дѣша свѣ́тъ возсїѧ́вшїй и҆зъ чре́ва твоегѡ̀,  вино́внагѡ на́шегѡ, ѻ҆трокови́це, воззда́нїѧ. 
Пѣ́снь є҃. І҆рмо́съ: 
Свѣ́тлый на́мъ возсїѧ́й свѣ́тъ присносꙋ́щный,  оу҆́тренюющымъ ѡ҆ сꙋдьба́хъ за́повѣдей твои́хъ, влⷣко  чл҃вѣколю́бче, хрⷭ҇тѐ бж҃е на́шъ. 
Да свѣтлоно́симъ, правосла́внїи всѝ, стека́ющесѧ  и҆ сла́вѧще бг҃ома́терь, ꙗ҆́кѡ гдⷭ҇ꙋ дне́сь приво́дитсѧ,  ꙗ҆́кѡ же́ртва благопрїѧ́тна. 
Да веселѧ́тсѧ пра́ѻтцы дне́сь, влⷣчце, и҆ да  ра́дꙋетсѧ ро́ждшаѧ тѧ̀ со ѻ҆тце́мъ твои́мъ, ꙗ҆́кѡ пло́дъ  и҆́хъ гдⷭ҇ꙋ прино́ситсѧ. 
Многоимени́тꙋю и҆ сла́внѣйшꙋю, непоро́чнꙋю ю҆́ницꙋ,  ꙗ҆́кѡ пло́тїю ро́ждшꙋю бжⷭ҇твеннаго тельца̀, всѝ  воспои́мъ, вѣ́рнѡ пра́зднꙋюще. 
Оу҆невѣ́щенїѧ написꙋ́ютсѧ бжⷭ҇твєннаѧ зна́мєнїѧ,  па́че оу҆ма̀ ржⷭ҇тва̀ твоегѡ̀, чⷭ҇таѧ дв҃о, дне́сь дх҃омъ  ст҃ы́мъ въ домꙋ̀ бж҃їи. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Просвѣща́емь свѣ́томъ трисо́лнечнагѡ бжⷭ҇тва̀,  сѣ́лъ є҆сѝ на прⷭ҇то́лѣ а҆рхїере́йства, бг҃омꙋ́дре  а҆мфїло́хїе. 
Всецѣ́ла тебѐ сама́го бг҃ꙋ ѡ҆свѧти́лъ є҆сѝ, и҆  бы́лъ є҆сѝ бг҃опроповѣ́дникъ велегла́сенъ, ѻ҆́ч҃е,  всебл҃же́нне а҆мфїло́хїе. 
Ра́достный на́мъ пра́здникъ и҆ всесвѧще́нный наста̀,  бжⷭ҇твеннагѡ и҆ мꙋ́драгѡ оу҆чи́телѧ, мі́ръ ѡ҆свѧща́ющїй. 
Бг҃оро́диченъ: 
Ѽ всѣ́хъ вѣ́рныхъ благолѣ́пное оу҆добре́нїе,  пречⷭ҇таѧ (с. 438) бг҃омт҃и! дꙋшѝ моеѧ̀ скве́рнꙋ ѡ҆мы́й  моли́твами твои́ми. 
И҆́нъ. І҆рмо́съ: 
Мра́къ дꙋшѝ моеѧ̀ разженѝ, свѣтода́вче хрⷭ҇тѐ  бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ  свѣ́тъ повелѣ́нїй твои́хъ, сло́ве, да оу҆́тренюѧ сла́влю  тѧ̀. 
Глаго́ломъ твои́мъ ѡ҆чища́еши смра̑дныѧ не́мѡщи  прокаже́ннагѡ и҆ногда̀, прише́дшагѡ къ тебѣ̀ вѣ́рою: ѿ  бг҃а бо прїѧ́лъ є҆сѝ благода́ть чꙋде́съ, мꙋ́дре, ꙗ҆́коже  є҆лїссе́й бжⷭ҇твенный, бг҃омꙋ́дре григо́рїе. 
Ѿве́рзлъ є҆сѝ моли́твою твое́ю гꙋгни́вагѡ  оу҆ста̀ и҆ оу҆́ши, григо́рїе, врачева́нїй, всеблаже́нне,  дѣ́йствомъ ѡ҆богати́лсѧ є҆сѝ, и҆ и҆зры́гнꙋлъ є҆сѝ  бг҃осло́вїѧ глꙋбинꙋ̀, морѧ̀ безбо́жныхъ и҆зсꙋша́ющꙋ. 
Земна́гѡ пристра́стїѧ ѡ҆чи́щсѧ, ѻ҆́ч҃е, ꙗ҆́кѡ  пе́тръ первоизбра́нный а҆пⷭ҇лѡвъ, сѣ́нїю твое́ю цѣлє́нїѧ  соверша́еши, содержи̑мыѧ лю́тыми недꙋ́гѡвъ нападе́ньми  бжⷭ҇твеннѡ врачꙋ́ѧ. 
Бг҃оро́диченъ: 
Нѣ́дръ ѻ҆ч҃ескихъ не и҆стощи́въ, во є҆́же  воплоща́тисѧ, всенепоро́чнаѧ, въ твои́хъ нѣ́дрѣхъ ви́дитсѧ  держи́мь, ꙗ҆́кѡ млⷣнецъ: є҆го́же ми́лостива сотворѝ,  благоче́стнѡ тѧ̀ чтꙋ́щымъ, дв҃о бг҃оневѣ́сто. 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Пра́зднꙋимъ, вѣ́рнїи, пра́здникъ дꙋхо́вный мт҃ре  бж҃їѧ, воспѣва́юще благоче́стнѡ: є҆́сть бо ст҃ѣ́йша  нбⷭ҇ныхъ оу҆мѡ́въ. 
Пѣ́сньми дꙋхо́вными восхва́лимъ, вѣ́рнїи, мт҃рь  свѣ́та, ꙗ҆́кѡ дне́сь на́мъ ꙗ҆ви́сѧ предходѧ́щи въ хра́мъ  бж҃їй. 
Нескве́рнаѧ а҆́гница, и҆ чⷭ҇таѧ голꙋби́ца,  приведе́сѧ ѡ҆бита́ти въ до́мъ бж҃їй, ꙗ҆́кѡ непоро́чнаѧ,  пронарече́ннаѧ бы́ти мт҃и бж҃їѧ. (с. 439) 
Въ хра́мъ зако́нный вхо́ды соверша́етъ хра́мъ бж҃їй,  нбⷭ҇наѧ ски́нїѧ: и҆зъ неѧ́же на́мъ сꙋ́щымъ во тмѣ̀ свѣ́тъ  возсїѧ̀. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Оу҆мертви́въ въ пло́ти долѣре́вностное  мꙋдрова́нїе, безстра́стїѧ бл҃года́тїю ѡ҆дѣ́ѧлсѧ є҆сѝ,  ѻ҆́ч҃е свѧщеннотаи́нниче, и҆ всечи́стыми оу҆чє́нїи трⷪ҇цꙋ  проповѣ́далъ є҆сѝ. 
Два́жды. 
Стра́хомъ ѡ҆гради́всѧ бжⷭ҇твеннымъ, бг҃опрїѧ́тне, и҆  дꙋ́шꙋ ѿ скве́рнъ чи́стꙋ содѣ́ѧвъ, бг҃осло́вїѧ ꙗ҆ви́лсѧ  є҆сѝ свѧще́ннѣйшїй ѻ҆рга́нъ, прпⷣбне. 
Бг҃оро́диченъ: 
Чи́стое тѧ̀ и҆ ст҃о́е вѣ́дѧще селе́нїе цр҃ѧ̀  сла́вы, и҆ хра́мъ и҆ прⷭ҇то́лъ превысоча́йшагѡ, мо́лимъ  дꙋ́шы на́шѧ спастѝ, всепѣ́таѧ. 
И҆́нъ. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви, ꙗ҆́кѡ человѣколю́бецъ, и҆ оу҆пра́ви живо́тъ  мо́й, молю́сѧ. 
Оу҆крѣплѧ́етсѧ ѻ҆трокови́ца, тѣ́ломъ  разсла́бленнаѧ въ лѣ́тѣхъ мно́жайшихъ, моли́твою твое́ю,  прпⷣбне, вѣ́рнѡ прише́дши къ тебѣ̀, и҆ вино́внаго всѣ́хъ  велича́етъ хрⷭ҇та̀. 
Стопа́мъ послѣ́дꙋѧ влⷣчнимъ, житїе́мъ  непоро́чнымъ, сла́вне, непра́веднѣ ѡ҆скорблѧ́емь и҆  ѡ҆клевета́емь, не и҆зничто́женъ пребы́лъ є҆сѝ. 
Ѕло́бою соживꙋ́щїи, тѧ̀ неѕло́биваго а҆́гнца, ꙗ҆́кѡ  свирѣ́пїи ѕвѣ́рїе восхи́тивше, въ темни́цꙋ ѡ҆сꙋди́ша,  храни́ма, ѻ҆́ч҃е, бжⷭ҇твенною благода́тїю. 
Бг҃оро́диченъ: 
Оу҆́мъ разꙋмѣ́ти недоꙋмѣ́етъ вели́кое твоегѡ̀  рождества̀ та́инство: бг҃а бо родила̀ є҆сѝ, чл҃вѣ́ка  бы́вша, приснодв҃о, неѡбмы́сленнаго. (с. 440) 
Конда́къ ст҃а́гѡ а҆мфїло́хїа, гла́съ в҃. Подо́бенъ:  Вы́шнихъ и҆щѧ̀: 
Бжⷭ҇твенный гро́мъ, трꙋба̀ дх҃а, вѣ́ры  садодѣ́лателю, и҆ сѣ́чиво є҆ресе́й, і҆ера́рше  а҆мфїло́хїе, трⷪ҇цы оу҆го́дниче вели́кїй, со а҆́гг҃лы  предстоѧ̀ при́снѡ, молѝ непреста́ннѡ ѡ҆ всѣ́хъ на́съ. 
І҆́косъ: 
Ѿ дх҃а ст҃а́гѡ премꙋ́дрый і҆ера́рхъ хрⷭ҇то́въ  вдохнꙋ́всѧ, цр҃ковь запеча́та: и҆мѣ́ѧ бо си́лы дѣ́йство,  сла́вный таи́нникъ, и҆ оу҆чи́тель вѣ́ры прїѧ́тенъ,  оу҆слы́шавъ благочте́нїе бжⷭ҇твенныхъ писа́нїй,  воѡбраже́нїе живоно́снагѡ и҆ честна́гѡ крⷭ҇та̀ творе́нїемъ,  є҆ѵно́мїа ѿгна̀, и҆ вѣ́рꙋ оу҆ѧсни́въ проповѣ́даѧ  хрⷭ҇та̀, мо́литъ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Пе́щь, сп҃се, ѡ҆роша́шесѧ, ѻ҆́троцы же, ликꙋ́юще,  поѧ́хꙋ: ѻ҆тцє́въ бж҃е, бл҃гослове́нъ є҆сѝ. 
Ликовствꙋ́имъ празднолю́бцы дне́сь, воспои́мъ чⷭ҇тꙋю  влⷣчцꙋ, і҆ѡакі́ма и҆ а҆́ннꙋ досто́йнѡ чтꙋ́ще. 
Прⷪ҇ро́чествꙋй дв҃де, глаго́лѧ дх҃омъ: приведꙋ́тсѧ  дѣ̑вы въ слѣ́дъ тебє̀, приведꙋ́тсѧ тебѣ̀ во хра́мъ  цр҃и́цы мт҃ри. 
Ра́довахꙋсѧ а҆́гг҃лѡвъ чи́ни, веселѧ́хꙋсѧ  пра́ведныхъ дꙋ́си, ꙗ҆́кѡ бж҃їѧ мт҃и во ст҃а̑ѧ приво́дитсѧ. 
Прїе́млющи пи́щꙋ нбⷭ҇нꙋю, преспѣва́ше мꙋ́дростїю и҆  бл҃года́тїю, бы́вши мт҃и по пло́ти хрⷭ҇та̀ бг҃а. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Та́инственнѣйшымъ бг҃овѣща́нїємъ твои̑мъ  вне́млюще любо́вїю, а҆́рїева, ѻ҆́ч҃е, разсѣче́нїѧ  бж҃ества̀ и҆збѣга́емъ, трⷪ҇цꙋ несозда́ннꙋю и҆  є҆диносꙋ́щнꙋю вѣ́рою сла́вѧще. 
Ѡ҆блича́ема оу҆че́нїемъ твои́мъ македо́нїа,  ѻ҆́ч҃е, зрѧ́ще, (с. 441) дх҃а бл҃га́го, ѻ҆ц҃ꙋ́ же и҆ сн҃ꙋ  спокланѧ́ема, и҆ собезнача́льна, вѣ́рою сла́вимъ. 
Сло́вомъ оу҆ѧсни́въ, є҆́же па́че сло́ва, сло́ва  воплоще́нїе, чествова́ти въ двꙋ́хъ сꙋщества́хъ є҆ди́наго  бг҃а, бг҃омꙋ́дреннѡ наꙋчи́лъ є҆сѝ, и҆ раздѣле́нїѧ и҆  смѣше́нїѧ бѣжа́ти, бг҃опрїѧ́тне. 
Бг҃оро́диченъ: 
Всѝ, оу҆се́рднѡ бцⷣꙋ восхва́лимъ, прїиди́те,  вѣ́рою спа́сшїисѧ, и҆зъ неѧ̀ ро́ждшагосѧ вседержи́телѧ,  бл҃гослове́на ты̀ въ жена́хъ є҆сѝ, вопїю́ще,  всенепоро́чнаѧ. 
И҆́нъ. І҆рмо́съ: 
А҆́гг҃ломъ ѻ҆́троки и҆зъ ѻ҆гнѧ̀ спасы́й, и҆  гремѧ́щꙋю пе́щь преложивы́й на ро́сꙋ, бл҃гослове́нъ є҆сѝ,  бж҃е ѻ҆тє́цъ на́шихъ. 
Чꙋдодѣ́йствꙋетъ зижди́тель, сꙋди́мꙋ тебѣ̀,  блаже́нне, блꙋдни́ца бо жени́що стремле́нїемъ взѧта̀  де́мѡнскимъ, всѣ̑мъ показа́ тѧ чи́ста, григо́рїе. 
Свѣтопода́тельнїи бжⷭ҇твеннїи оу҆ч҃ницы̀ сп҃совы,  тебѣ̀ предста́вше, прпⷣбне, привѧ́зана дре́вꙋ  разрѣша́ютъ, ра́достнѡ лобыза́юще. 
Терпѣ́нїю твоемꙋ̀, ѻ҆́ч҃е, влⷣка вне́млѧ,  чꙋдодѣ́йствы бо́льшими тѧ̀ свѧще́ннѡ оу҆краша́етъ,  недꙋ́гѡвъ мра́къ ѿгонѧ́ща. 
Бг҃оро́диченъ: 
Матеролѣ́пнѡ всѣ́хъ родила̀ є҆сѝ зижди́телѧ, и҆  рꙋка́ми понесла̀ є҆сѝ, ꙗ҆́кѡ херꙋві́мскїй прⷭ҇то́лъ,  содержа́щаго всѧ̑, неискꙋсобра́чнаѧ. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте свѧще́нницы, просла́вите  ѻ҆́троцы, благослови́те лю́дїе, и҆ превозноси́те во всѧ̑  вѣ́ки. 
Весели́тсѧ дне́сь свѣ́тлѡ і҆ѡакі́мъ, и҆ а҆́нна  непоро́чнаѧ гдⷭ҇ꙋ бг҃ꙋ прино́ситъ же́ртвꙋ, да́ннꙋю є҆́й ѿ  ѡ҆бѣща́нїѧ ст҃ꙋ́ю дще́рь. 
Хва́лѧтсѧ ст҃і́и дв҃дъ и҆ і҆ессе́й, и҆ і҆ꙋ́да  чти́тсѧ: и҆зъ (с. 442) ко́рене бо и҆́хъ и҆зрастѐ пло́дъ,  дв҃а чⷭ҇таѧ, и҆зъ неѧ́же роди́сѧ бг҃ъ превѣ́чный. 
Марі́а пречⷭ҇таѧ и҆ ѡ҆дꙋшевле́ннаѧ ски́нїѧ,  приво́дитсѧ дне́сь въ до́мъ бж҃їй, и҆ прїе́млетъ сїю̀  заха́рїа рꙋка́ми, ꙗ҆́кѡ ѡ҆свѧще́нное сокро́вище гдⷭ҇не. 
Ꙗ҆́кѡ две́рь спаси́тельнꙋю, и҆ го́рꙋ мы́сленнꙋю,  ꙗ҆́кѡ лѣ́ствицꙋ ѡ҆дꙋшевле́ннꙋю, почти́мъ, вѣ́рнїи,  вои́стиннꙋ, дв҃ꙋ и҆ мт҃рь бж҃їю, благослове́ннꙋю рꙋка́ми  і҆ере́євъ. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Оу҆краси́шасѧ пѣ́сненнѡ оу҆ста̀ твоѧ̑  бг҃ослѡ́вѧщаѧ ꙗ҆́снѡ, трⷪ҇цꙋ несозда́ннꙋ, безнача́льнꙋ,  є҆диносꙋ́щнꙋ, несли́тнꙋ тремѝ ѵ҆поста́сьми, ѻ҆́ч҃е  бг҃омꙋ́дре. є҆́йже вопїе́мъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Бога́тство тебѣ̀ и҆ сла́вꙋ честнꙋ́ю ѵ҆поста́снаѧ  мꙋ́дрость дадѐ, бг҃осло́вившꙋ тѝ, премꙋ́дре, благоче́стнѡ,  и҆ є҆ресе́й низложи́вшꙋ горды́ню, и҆ любо́вїю пою́щꙋ:  благослови́те, всѧ̑ дѣла̀ гдⷭ҇нѧ, гдⷭ҇а. 
И҆́же всѣ̑мъ подаѧ́й жи́знь, ꙗ҆́кѡ і҆ера́рха  вѣ́рна, и҆ бг҃оглаго́лива, въ цр҃ковь тѧ̀ прпⷣбне  перворо́дныхъ вво́дитъ, свѧще́нствꙋюща та́инственнѡ, и҆  вѣ́рнѡ пою́ща: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Сѐ ны́нѣ ѡ҆скꙋдѣ̀ ꙗ҆́вѣ ѿ і҆ꙋ́дина колѣ́на  нача́льникъ и҆ во́ждь: ты́ бо, всенепоро́чнаѧ, родила̀  є҆сѝ, самаго̀ ѿлежа́щаго жда́нїе ꙗ҆зы́кѡвъ хрⷭ҇та̀:  є҆мꙋ́же пое́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю предѣ́лъ песо́къ, и҆ содержа́й всѧ̑, тѧ̀ пое́тъ  со́лнце, тѧ̀ сла́витъ (с. 443) лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. 
Ѿрѣша́етсѧ ра́ны де́мѡнскїѧ стра́шныѧ моли́твою  твое́ю, блаже́нне, ꙗ҆́же лꙋка́вствомъ пребеззако́нныхъ  мꙋже́й ѡ҆клевета́вшаѧ тебѐ пра́веднаго ѻ҆трокови́ца: и҆  посредѣ̀ собо́ра тѧ̀ прославлѧ́етъ подвигополо́жникъ бг҃ъ,  во всѧ̑ вѣ́ки. 
Те́мнагѡ ѡ҆мраче́нїѧ и҆сполнѧ́ютсѧ лꙋка́вствомъ на  тѧ̀ поꙋчи́вшїисѧ, ѻ҆́ч҃е, и҆ сїѧ́етъ твоѐ свѣтоза́рное  житїѐ, предъ ѻ҆ц҃ы̀, григо́рїе, въ и҆́хже прише́ствїи,  оу҆́глїе держа̀ рꙋко́ю, чꙋдодѣ́йствовалъ є҆сѝ. 
Ꙗ҆́кѡ ѕвѣзда̀ свѣтлѣ́йшаѧ, ꙗ҆ви́лсѧ є҆сѝ  и҆́стиннѡ на высотѣ̀, ѻ҆́ч҃е, церко́внѣй, ѡ҆зарѧ́еши ны̀  добродѣ́тельми всегда̀, и҆ чꙋде́съ лꙋча́ми, пою́щыѧ твою̀  свѣтоно́снꙋю па́мѧть, ст҃и́телю бг҃омꙋ́дре григо́рїе. 
Бг҃оро́диченъ: 
Пресла́вное ржⷭ҇тво̀ твоѐ, помышлє́нїѧ на̑ша  оу҆жаса́етъ, є҆ди́на бл҃гослове́ннаѧ: бг҃ъ бо и҆зъ тебє̀  пло́ть прїѧ́тъ, є҆́же бѣ̀ пребы́въ, бцⷣе, невра́щенъ  є҆стество́мъ: є҆го́же превозно́симъ во вѣ́ки. 
Пѣ́снь ѳ҃. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ  ра́ди, бы́въ чл҃вѣ́къ, безнача́льный: велича́емъ всѝ  ꙗ҆́кѡ мт҃рь бг҃а на́шегѡ чⷭ҇тꙋю. 
И҆зъ пра́ведныхъ произы́де, і҆ѡакі́ма и҆ а҆́нны,  ѡ҆бѣща́нїѧ пло́дъ, бг҃оѻтрокови́ца марі́а: и҆ ꙗ҆́кѡ  кади́ло прїѧ́тное, пло́тїю младе́нствꙋющи, приво́дитсѧ во  свѧти́лище ст҃о́е, ꙗ҆́кѡ ст҃а́ѧ во ст҃ы́хъ ѡ҆бита́ти. 
Младе́нствꙋющꙋю є҆стество́мъ, и҆ па́че є҆стества̀  ꙗ҆́вльшꙋюсѧ мт҃рь бж҃їю, восхва́лимъ пѣ́сньми: въ хра́мъ  бо зако́нный гдⷭ҇ꙋ дне́сь приво́дитсѧ, въ воню̀ благово́нїѧ  пра́ведныхъ, ꙗ҆́кѡ пло́дъ дꙋхо́вный. 
Со а҆́гг҃ломъ, є҆́же ра́дꙋйсѧ, бцⷣѣ прили́чнѣ  возопїи́мъ, (с. 444) вѣ́рнїи: ра́дꙋйсѧ, вседо́браѧ,  невѣ́сто. ра́дꙋйсѧ, ѻ҆́блаче свѣ́тлый, и҆зъ негѡ́же на́мъ  возсїѧ̀ гдⷭ҇ь, во тмѣ̀ невѣ́дѣнїѧ сѣдѧ́щымъ. ра́дꙋйсѧ,  всѣ́хъ наде́ждо. 
Ст҃ы́хъ ст҃а́ѧ и҆ бг҃ома́ти марі́е, моли́твами  твои́ми, чⷭ҇таѧ, свободи́ ны ѿ сѣ́тей вра́жїихъ, и҆  всѧ́кїѧ є҆́реси, и҆ ско́рби, вѣ́рнѡ покланѧ́ющыѧсѧ  ѻ҆́бразꙋ ст҃а́гѡ твоегѡ̀ зра́ка. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Є҆ди́но трїѷпоста́сное є҆стество̀ всеблагоче́стнѡ  бг҃осло́вивъ, всесвѧтꙋ́ю трⷪ҇цꙋ бг҃онача́льнꙋю,  непости́жнꙋю, ны́нѣ ѿ неѧ̀ почествова́лсѧ є҆сѝ,  свѧщенноѧвле́нне а҆мфїло́хїе. 
И҆мѣ́ѧ къ бг҃ꙋ дерзнове́нїе, ꙗ҆́кѡ і҆ера́рхъ,  бг҃оно́се, свѧще́ннꙋю и҆ свѣтоно́снꙋю соверша́ющихъ па́мѧть  твою̀, всебл҃же́нне, всегда̀ помина́й, твоемꙋ̀ влⷣцѣ  предстоѧ̀. 
Дава́еши мѝ ѻ҆би́льнꙋю бл҃года́ть, похвалы̑  тебѣ̀, бг҃омꙋ́дре, спле́тшꙋ оу҆се́рднымъ се́рдцемъ,  грѣхѡ́въ разрѣше́нїе просѧ́щꙋ, ꙗ҆́кѡ ст҃и́тель  вѣ́рнѣйшїй, прпⷣбне ѻ҆́ч҃е а҆мфїло́хїе. 
Бг҃оро́диченъ: 
А҆да́мова оу҆́бѡ внꙋ́ка ꙗ҆ви́ласѧ є҆сѝ, бж҃їѧ же  мт҃и позна́ласѧ є҆сѝ: ты́ бо ѿ вѣ́ка ꙗ҆ви́ласѧ є҆сѝ  ст҃ѣ́йши всѧ́кїѧ тва́ри, бл҃гослове́ннаѧ пречⷭ҇таѧ. тѣ́мъ  тѧ̀ всѝ велича́емъ. 
И҆́нъ. І҆рмо́съ: 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый  ро́гъ спасе́нїѧ на́мъ въ домꙋ̀ дв҃довѣ ѻ҆́трока своегѡ̀,  въ ни́хже посѣтѝ на́съ восто́къ съ высоты̀, и҆ напра́вилъ  ны̀ є҆́сть на пꙋ́ть ми́ра. 
Сѐ, свѣ́тлое торжество̀, сѐ па́мѧть свѧще́ннаѧ,  сѐ бл҃года́ть всѣ̑мъ соше́дшымсѧ вѣ̑рнымъ, ѻ҆би́льнѡ  врачєва́нїѧ точа́щи, пристꙋ́пимъ: то́читъ бо на́мъ  григо́рїева ра́ка просвѣще́нїе присноте́чное и҆  безсме́ртїе. (с. 445) 
Ꙗ҆́кѡ рѣка̀ и҆спо́лнилсѧ є҆сѝ во́дъ хрⷭ҇то́выхъ,  ꙗ҆́кѡ ма́слина є҆ле́й то́чиши жи́зни, ꙗ҆́кѡ фі́нїѯъ  возвы́силсѧ є҆сѝ, григо́рїе, ꙗ҆́кѡ лоза̀, гро́здїе на́мъ  добродѣ́телей твои́хъ но́сиши, ѿ ни́хже напаѧ́емсѧ  вїно́мъ нетлѣ́нїѧ. 
Да сра́дꙋетсѧ дне́сь на́мъ въ па́мѧти твое́й  свѧще́нныхъ собо́ръ, и҆ прпⷣбныхъ мно́жество, и҆ всѣ́хъ  а҆́гг҃лъ чи́нове: съ ни́миже предстоѧ̀ творцꙋ̀, ѡ҆зарѧ́емь,  ѻ҆́ч҃е, помѧнѝ любо́вїю тѧ̀ пѣсносло́вѧщыѧ. 
Ѡ҆свѧще́нъ бы́лъ є҆сѝ, ѻ҆́ч҃е, сосꙋ́дъ хрⷭ҇то́въ,  цр҃кве сто́лпъ, и҆ приста́нище вѣ́рныхъ, и҆ ме́чь,  пре́лєсти и҆зсѣка́ющїй, и҆сто́чникъ и҆сцѣле́нїй, и҆  глꙋбина̀ бжⷭ҇твенныхъ разꙋмѣ́нїй, и҆ свѣща̀ неꙋгаса́ющаѧ,  и҆ па́стырь па́стырей. 
Бг҃оро́диченъ: 
Свѣ́тъ ро́ждшаѧ безлѣ́тный возсїѧ́вшїй и҆зъ  ѻ҆ц҃а̀, просвѣтѝ мою̀, ѻ҆трокови́це, дꙋ́шꙋ и҆ оу҆́мъ,  дале́че ѿ менє̀ ѿгонѧ́щи тмꙋ̀, дв҃о, страсте́й: да тѧ̀  оу҆блажа́ю приснобл҃же́ннꙋю, вѣ́рныхъ наде́ждꙋ. 
Свѣти́ленъ ст҃а́гѡ а҆мфїло́хїа. Подо́бенъ:  Оу҆ченикѡ́мъ: 
Бг҃ъ положе́нїемъ бы́въ, въ безвеще́ственнѣмъ  причаще́нїи бж҃їѧ є҆стества̀, всемꙋ́дре, ѿ а҆́гг҃лъ  пома́завсѧ ст҃и́тель бжⷭ҇твенномꙋ при́чтꙋ, хода́тайствꙋѧ  созда́телю и҆ созда́нїю, бг҃опрїѧ́тне а҆мфїло́хїе ѻ҆́ч҃е.  тѣ́мже твою̀ соверша́юще па́мѧть, тѧ̀ воспѣва́емъ,  и҆збавлѧ́еми моли́твами твои́ми, ѿ тлѝ и҆ напа́стей. 
Сла́ва, ст҃а́гѡ григо́рїа: 
По́стнически житїѐ твоѐ оу҆краси́въ, мꙋ́дре  ѻ҆́ч҃е, и҆ честны́ѧ, григо́рїе, хрⷭ҇то́вы цр҃кве і҆ера́рхъ  ꙗ҆ви́лсѧ є҆сѝ, бл҃же́нне: правосла́вныхъ просвѣща́ѧ  зарѧ́ми оу҆че́нїй твои́хъ, и҆ неизглаго́ланными чꙋдесы̀.  тѣ́мже твоѐ пресвѧто́е оу҆спе́нїе соверша́ющымъ и҆спросѝ  моли́твами твои́ми дꙋше́вное спасе́нїе. (с. 446) 
И҆ ны́нѣ, пра́здника. Подо́бенъ: Жєны̀  оу҆слы́шите: 
Ю҆́же дре́вле предвозвѣстѝ прⷪ҇ро́ческое  сосло́вїе, ста́мнꙋ и҆ же́злъ, и҆ скрижа́ль, и҆ несѣко́мꙋю  го́рꙋ, марі́ю бг҃оѻтрокови́цꙋ, вѣ́рнѡ да восхва́лимъ:  дне́сь бо вво́дитсѧ во ст҃а̑ѧ ст҃ы́хъ воспита́тисѧ гдⷭ҇ꙋ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Взѧ́тсѧ граде́жъ средостѣ́нїѧ, бжⷭ҇твеннымъ  и҆́стиннѡ, ꙳ бцⷣы вхожде́нїемъ, ꙳ и҆ дѡ́льнѧѧ съ вы́шними ꙳  ны́нѣ совокꙋпи́хомсѧ. 
Сті́хъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀,  и҆ и҆́скрєннїѧ є҆ѧ̀ приведꙋ́тсѧ тебѣ̀. 
Воспѣ́ша дѣ́вственнїи ли́цы ꙳ бжⷭ҇твеннꙋю пѣ́снь,  ꙳ провожда́юще въ до́мъ бж҃їй, ꙳ свѣщенѡ́сныѧ, ꙳ є҆ди́нꙋ  всенепоро́чнꙋю. 
Сті́хъ: Приведꙋ́тсѧ въ весе́лїи и҆ ра́дованїи,  введꙋ́тсѧ въ хра́мъ царе́въ. 
Внꙋ́трь ст҃и́лища, ꙳ ст҃ꙋ́ю ст҃ы́хъ, ꙳ бцⷣꙋ сꙋ́щꙋю,  ꙳ ѽ заха́рїе, прїе́мли, ꙳ во ст҃а̑ѧ ст҃ы́хъ. 
Сла́ва, и҆ ны́нѣ, гла́съ ѕ҃: 
Дне́сь, собо́ри вѣ́рныхъ, соше́дшесѧ, дꙋхо́внѣ да  торжествꙋ́имъ, и҆ бг҃оѻтрокови́цꙋ, дв҃ꙋ и҆ бцⷣꙋ, въ хра́мъ  гдⷭ҇ень приводи́мꙋ, благоче́стнѡ восхва́лимъ,  пред̾избра́ннꙋ ѿ всѣ́хъ родѡ́въ, во ѡ҆би́телище всѣ́хъ  цр҃ѧ̀ хрⷭ҇та̀ и҆ бг҃а: дѣ̑вы, свѣщы̀ носѧ́ще,  пред̾иди́те, приснодв҃ы, чтꙋ́ще честно́е происхожде́нїе:  ма́тєри, печа́ль всю̀ ѿложи́вше, ра́достнѡ  спослѣ́дствꙋйте мт҃ри бг҃а быва́ющей, и҆ ра́дости мі́ра  хода́таицѣ. всѝ оу҆́бѡ ра́достнѡ, є҆́же ра́дꙋйсѧ, со  а҆́гг҃ломъ возопїи́мъ ѡ҆бра́дованнѣй, при́снѡ молѧ́щейсѧ ѡ҆  дꙋша́хъ на́шихъ. 
На лїтꙋргі́и: Блажє́нна пра́здника, пѣ́снь д҃-ѧ и҆  є҃-ѧ, и҆ ѕ҃. Прокі́менъ, гла́съ з҃: Честна̀ предъ гдⷭ҇емъ  сме́рть прпⷣбныхъ є҆гѡ̀. (с. 447) Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ  къ є҆вре́ємъ, зача́ло тл҃д. А҆ллилꙋ́їа, гла́съ в҃:  Свѧще́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи  твоѝ возра́дꙋютсѧ. Сті́хъ: Зако́нъ бг҃а є҆гѡ̀ въ  се́рдцѣ є҆гѡ̀: Є҆ѵⷢ҇лїе матѳе́а, зача́ло р҃г.  Прича́стенъ: Ра́дꙋйтесѧ, првⷣнїи, ѡ҆ гдⷭ҇ѣ: 
Слꙋ́жба благовѣ́рнагѡ вели́кагѡ кнѧ́зѧ  а҆леѯа́ндра: 
На ма́лѣй вече́рни, стїхи̑ры, гла́съ а҃. Поⷣ:  Всехва́льнїи мч҃ницы: 
Ѿ благочести́вагѡ ко́рене ꙳ свѧтопома́заннаѧ  розга̀ произше́дъ, ꙳ пло́дъ произнесѐ себѐ ꙳ преподо́бїѧ  и҆ пра́вды, ꙳ премі́рнѡ благоꙋха́ѧ, вѣ́рнѡ ѿ дꙋшѝ  чтꙋ́щыѧ тѧ̀: ꙳. ѡ҆ ни́хже со а҆́гг҃лы хрⷭ҇тꙋ̀ моли́сѧ,  блаже́нне, ꙳ дарова́ти ми́ръ ꙳ и҆ ве́лїю ми́лость. 
Два́жды. 
Земны́хъ всѣ́хъ возгнꙋша́всѧ, ꙳ къ нбⷭ҇нымъ дꙋ́хомъ  прилѣпи́лъ є҆сѝ себѐ. ꙳ тѣ́мъ безпло́тныхъ подража́въ  житїѐ, ꙳ со ст҃ы́ми всѣ́ми водвори́лсѧ є҆сѝ. ꙳ съ  ни́миже, прпⷣбне, хрⷭ҇тꙋ̀ моли́сѧ, ꙳ па́мѧть твою̀  творѧ́щымъ ꙳ пода́ти ми́ръ ꙳ и҆ ве́лїю ми́лость. 
Благоче́стїемъ и҆ вѣ́рою ꙳ пресвѣ́тлѡ  оу҆кра́шенъ, ꙳ ꙗ҆́кѡ благочести́въ скиптроно́сецъ и҆  преизрѧ́денъ, и҆ преимени́тъ прест҃ы́ѧ трⷪ҇цы ꙳ побо́рникъ  бы́лъ є҆сѝ: ꙳ ѿ неѧ́же просвѣти́всѧ, ꙳ чꙋде́съ свѣ́тъ  мі́рꙋ ꙳ провозсїѧ́лъ є҆сѝ, ꙳ и҆ моли́твенникъ ꙗ҆ви́лсѧ  є҆сѝ ѡ҆ дꙋша́хъ на́шихъ. 
Сла́ва, гла́съ ѕ҃: 
Прпⷣбне ѻ҆́ч҃е а҆леѯа́ндре, и҆змла́да возлюби́въ  хрⷭ҇та̀, бг҃оимени́тъ вѣнцено́сецъ бы́лъ є҆сѝ,  преподо́бїемъ и҆ пра́вдою свѣ́тлѡ оу҆кра́шенъ:  ми́лостынѧми же и҆ чистото́ю, (с. 448) простра́нное селе́нїе  бы́лъ є҆сѝ дх҃а ст҃а́гѡ: є҆мꙋ́же непреста́ннѡ моли́сѧ, ѡ҆  є҆́же сохрани́ти ѻ҆те́чество твоѐ и҆ гра́дъ тво́й, ѿ  пога́ныхъ неѡбори̑мымъ бы́ти, и҆ сыновѡ́мъ рѡссі́йскимъ  спасти́сѧ. 
И҆ ны́нѣ, пра́здника, гла́съ и҃: 
Дв҃дъ провозглаша́ше тебѣ̀, пречⷭ҇таѧ, прови́дѧ  ѡ҆свѧще́нїе вхо́да твоегѡ̀ въ хра́мъ, въ не́мже концы̀  дне́сь пра́зднꙋюще, славосло́вѧтъ тѧ̀, всепѣ́таѧ: ꙗ҆́же бо  пре́жде ржⷭ҇тва̀ дѣ́ва, и҆ по ржⷭ҇твѣ̀ пребы́вши  нетлѣ́нна, мт҃и сло́ва жи́зни. дне́сь въ хра́мѣ заха́рїа  весели́тсѧ, воспрїе́мъ тѧ̀, влⷣчце: и҆ ст҃а̑ѧ ст҃ы́хъ  ра́дꙋютсѧ, под̾е́мши тѧ̀, и҆сто́чника жи́зни на́шеѧ. Сегѡ̀  ра́ди и҆ мы̀ ѱало́мски вопїе́мъ тѝ: ѡ҆ на́съ молѝ сн҃а  твоего̀ и҆ бг҃а на́шего, дарова́ти на́мъ ве́лїю ми́лость. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ ст҃а́гѡ дх҃а, ꙳ поспѣше́нїемъ благода́ти, ꙳  а҆леѯа́ндръ ꙗ҆ви́сѧ: ꙳ тѣ́мже ны́нѣ соше́дшесѧ, ꙳ томꙋ̀  воспои́мъ пѣ́снь. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, кнѧзе́й рꙋ́сскихъ похвало̀, ꙳ и҆ во́инѡвъ  соблюде́нїе, ꙳ ва́рварѡвъ побѣжде́нїе, ꙳ сирѡ́тъ и҆ вдѡ́въ  застꙋ́пниче, ꙳ и҆ гра́да на́шегѡ оу҆твержде́нїе. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Прїимѝ ны́нѣ пѣ́нїе ꙳ люде́й твои́хъ, бл҃же́нне,  ꙳ и҆ молѧ́щымсѧ тѝ ꙳ оу҆ хрⷭ҇та̀ и҆спросѝ ѿ грѣхѡ́въ  и҆збавле́нїе, ꙳ да оу҆блажа́емъ тѧ̀ при́снѡ. 
Сла́ва, гла́съ и҃: 
Бг҃омꙋ́дре а҆леѯа́ндре, вели́кїй кнѧ́же, блаже́нъ  є҆сѝ, ꙗ҆́кѡ бл҃же́нство наслѣ́довалъ є҆сѝ, є҆гѡ́же  ра́ди всѧ̑ земна̑ѧ презрѣ́въ, неѿло́жнѡ того̀ взыскꙋ́ѧ,  ни́щыѧ оу҆довли́лъ є҆сѝ, сирѡ́тъ пита́тель, плѣ́нныхъ  свободи́тель бы́лъ є҆сѝ. (с. 449) тѣ́мъ въ нестарѣ́емꙋю  ра́дость вше́лъ є҆сѝ гдⷭ҇а твоегѡ̀, є҆мꙋ́же со а҆́гг҃лы  предстоѧ̀, молѝ вѣ́рою пою́щымъ тѧ̀ гобзова́нїе щедро́тъ  пода́ти и҆ грѣхѡ́въ ѡ҆ставле́нїе. 
И҆ ны́нѣ, пра́здника, гла́съ д҃: 
Прїиди́те, всѝ вѣ́рнїи, є҆ди́нꙋ непоро́чнꙋю  восхва́лимъ, ѿ прⷪ҇ро́кѡвъ проповѣ́данꙋю, и҆ въ хра́мъ  приведе́ннꙋю, пре́жде вѣ̑къ пронарече́ннꙋю мт҃рь, и҆ въ  послѣ̑днѧѧ лѣ̑та ꙗ҆́вльшꙋюсѧ бцⷣꙋ. гдⷭ҇и, моли́твами  є҆ѧ̀, ми́ръ тво́й пода́ждь на́мъ и҆ ве́лїю ми́лость. 
По трист҃о́мъ тропа́рь, гла́съ д҃: 
Ꙗ҆́кѡ благочести́вагѡ ко́рене пречестна́ѧ  ѻ҆́трасль бы́лъ є҆сѝ, блаже́нне а҆леѯа́ндре: ꙗ҆ви́ бо  тѧ̀ хрⷭ҇то́съ, ꙗ҆́кѡ нѣ́кое бжⷭ҇твенное сокро́вище  рѡссі́йстѣй землѝ, но́ваго чꙋдотво́рца, пресла́вна и҆  бг҃опрїѧ́тна. и҆ дне́сь, соше́дшесѧ въ па́мѧть твою̀ вѣ́рою  и҆ любо́вїю, во ѱалмѣ́хъ и҆ пѣ́нїихъ ра́дꙋющесѧ,  сла́вимъ гдⷭ҇а, да́вшаго тебѣ̀ бл҃года́ть и҆сцѣле́нїй:  є҆го́же молѝ спастѝ гра́дъ се́й, и҆ держа́вѣ срѡ́дникъ  твои́хъ бг҃оꙋго́днѣй бы́ти, и҆ сыновѡ́мъ рѡссі́йскимъ  спасти́сѧ. 
Сла́ва, и҆ ны́нѣ, пра́здника, гла́съ то́йже: 
Дне́сь благоволе́нїѧ бж҃їѧ пред̾ѡбраже́нїе, и҆  человѣ́кѡвъ спасе́нїѧ проповѣ́данїе, въ хра́мѣ бж҃їи  ꙗ҆́снѡ дв҃а ꙗ҆влѧ́етсѧ и҆ хрⷭ҇та̀ всѣ̑мъ  предвозвѣща́етъ. то́й и҆ мы̀ велегла́снѡ возопїи́мъ:  ра́дꙋйсѧ, смотре́нїѧ зижди́телева и҆сполне́нїе. 
Та́же, є҆ктенїа̀ ма́лаѧ: Поми́лꙋй на́съ бж҃е: И҆  ѿпꙋ́стъ. 
На вели́цѣй вече́рни стїхосло́вимъ, Бл҃же́нъ мꙋ́жъ,  а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры на и҃: пра́здника,  г҃: и҆ а҆леѯа́ндра, є҃. 
Стїхи̑ры а҆леѯа́ндра, гла́съ в҃. Подо́бенъ: Кі́ими  похва́льными: 
Кі́ими похва́льными вѣнцы̑, вѣнча́емъ блаже́ннаго  а҆леѯа́ндра; люде́й благовѣ́рныхъ держа́вꙋ, и҆ кнѧзе́й  (с. 450) правосла́вныхъ похвалꙋ̀, ди́внаго въ чꙋдесѣ́хъ:  безпло́тныхъ сожи́телѧ, и҆сто́чника бжⷭ҇твенныхъ  и҆сцѣле́нїй неисчерпа́емаго, рѣкꙋ̀ чꙋде́съ мно́гихъ,  проли́тїе дарова́нїй дꙋхо́вныхъ: є҆гѡ́же ра́ди хрⷭ҇то́съ  землѝ рѡссі́йстѣй да́рꙋетъ ми́ръ и҆ ве́лїю ми́лость. 
Два́жды. 
Кі́ими похва́льными вѣнцы̑, оу҆вѧзе́мъ блаже́ннаго  а҆леѯа́ндра; благоче́стїѧ оу҆правле́нїе, є҆реті́ческихъ  оу҆че́нїй ѡ҆бличе́нїе, це́ркве свѣ́тлое оу҆краше́нїе,  врача̀ премꙋ́драго и҆ бг҃опрїѧ́тна, и҆сцѣлѧ́юща недꙋ́ги и҆  болѣ̑зни на́шѧ. є҆гѡ́же ра́ди врагѡ́въ шата̑нїѧ хрⷭ҇то́съ  низложѝ, и҆мѣ́ѧй ве́лїю ми́лость. 
Кі́ими смире́нными оу҆стна́ми, воспое́мъ  а҆леѯа́ндра премꙋ́драго; сл҃нца пресвѣ́тлаго, всечестны́ѧ  трⷪ҇цы моли́твенника, печа́льныхъ оу҆тѣше́нїе, и҆  ѿча́ѧнныхъ застꙋ́пника, похвалꙋ̀ землѝ рѡссі́йскїѧ,  рѣкꙋ̀ ми́лости вои́стиннꙋ, и҆ больны́хъ врача̀ безме́здна,  смире́нїѧ хрⷭ҇то́ва подража́телѧ, подаю́щаго на́мъ ве́лїю  ми́лость. 
Кі́ими дꙋхо́вными пѣ́сньми, воспое́мъ пресла́внаго;  свѣти́льника незаходи́магѡ сл҃нца мы́сленнагѡ, пра́вды  пра́вило, весе́лїе землѝ рѡссі́йскїѧ, крѣ́пость гра́да  на́шегѡ и҆ забра́ло, сирѡ́тъ пита́телѧ, ѡ҆би́димыхъ  застꙋ́пника, столпа̀ пресвѣ́тлаго, просвѣща́ющаго на́съ  чꙋде́съ свѣтлостьмѝ, и҆ подаю́ща ве́лїю ми́лость. 
Сла́ва, гла́съ ѕ҃: 
Всѧ́къ гра́дъ и҆ страна̀ сла́вномꙋ гра́дꙋ на́шемꙋ  сра́дꙋйтесѧ, и҆ ѱало́мски восплещи́те рꙋка́ми вкꙋ́пѣ,  дꙋхо́внѡ торжество̀ дне́сь пра́зднꙋюще: сѐ оу҆́бѡ ди́вный  на́шъ вра́чь и҆ спаси́тель а҆леѯа́ндръ вели́кїй, нбⷭ҇нагѡ  врачевства̀ цѣльбы̑ предлага́етъ, и҆ въ непреста̑ннымъ  цѣльба́мъ ти́хѡ созыва́етъ, не хи́тростьми человѣ́ческими,  ни ѡ҆бвѧза́нїемъ, но дѣ́йствомъ ст҃а́гѡ дх҃а, дꙋше́вное и҆  тѣле́сное (с. 451) и҆сцѣле́нїе па́че є҆стества̀ подава́ѧ:  є҆го́же и҆ прїе́млюще дово́льнѡ всѧ́къ ро́дъ и҆ во́зрастъ  сла́вимъ хрⷭ҇та̀ бг҃а, подаю́щаго на́мъ є҆гѡ̀ ра́ди ве́лїю  ми́лость. 
И҆ ны́нѣ, пра́здника, гла́съ и҃: 
По ржⷭ҇твѣ̀ твое́мъ, бг҃оневѣ́сто влⷣчце, пришла̀  є҆сѝ въ хра́мъ гдⷭ҇ень воспита́тисѧ во ст҃а̑ѧ ст҃ы́хъ,  ꙗ҆́кѡ ѡ҆свѧще́нна: тогда̀ и҆ гаврїи́лъ по́сланъ бы́сть къ  тебѣ̀ всенепоро́чнѣй, пи́щꙋ тебѣ̀ приносѧ̀: нбⷭ҇наѧ всѧ̑  оу҆диви́шасѧ, зрѧ́ще дх҃а ст҃а́го въ тѧ̀ все́льшасѧ.  тѣ́мже, пречⷭ҇таѧ и҆ нескве́рнаѧ, ꙗ҆́же на нб҃сѝ и҆ на  землѝ сла́вима, мт҃и бж҃їѧ, спасѝ ро́дъ на́шъ. 
Вхо́дъ. Прокі́менъ днѐ. Чтє́нїѧ г҃, пи̑саны сегѡ̀  мѣ́сѧца въ ѕ҃ де́нь, варлаа́мꙋ хꙋ́тынскомꙋ. 
На лїті́и стїхи̑ры, гла́съ г҃: 
Землѧ̀ на́ша и҆ страна̀, бл҃же́нне, чꙋдеса̀ твоѧ̑  возвѣща́ютъ, и҆ воспѣва́ютъ оу҆́бѡ всю́дꙋ: хрⷭ҇то́съ бо  тѧ̀ на́мъ свѣти́льника показа̀, просвѣща́юща дꙋ́шы на́шѧ. 
Гла́съ д҃: 
Лю́дїе и҆ кнѧ́зи, вкꙋ́пѣ бога́тїи и҆ оу҆бо́зїи,  ра́дꙋйтесѧ, свѣ́тлое дне́сь торжество̀ пра́зднꙋюще  ѻ҆́бщагѡ застꙋ́пника, бл҃же́ннагѡ а҆леѯа́ндра:  воспѣва́йте оу҆́бѡ, и҆́стиннїи безмѡ́лвницы и҆ прості́и  лю́дїе, ѻ҆́бщаго предста́телѧ и҆ помо́щника и҆ моле́бника,  ѡ҆ дꙋша́хъ на́шихъ. 
Гла́съ є҃: 
Бг҃опрїѧ́тне и҆ прпⷣбне а҆леѯі́е, ѿ ложе́снъ  поро́дъ свѧ́тъ бг҃ꙋ нарече́нъ є҆сѝ, благи́ми дѣ́лы  свѣ́тлѡ оу҆краси́лсѧ є҆сѝ, ми́лостынѧми и҆ чистото́ю  сосꙋ́дъ ст҃а́гѡ дх҃а бы́лъ є҆сѝ, и҆́мже дѣ́йствꙋеши  пресла̑внаѧ чꙋдеса̀ съ вѣ́рою приходѧ́щымъ ко свѧто́мꙋ  твоемꙋ̀ гро́бꙋ. 
Бг҃овѣнча́нный а҆леѯа́ндре, страны̀ на́шей  держа́ва свѣтоно́снаѧ, кнѧзе́й похвала̀ велехва́льнаѧ,  хрⷭ҇тїа́нъ побо́рниче непобѣ́дный, ѡ҆ ни́хже жи́въ сы́й  дꙋ́шꙋ твою̀ полага́лъ є҆сѝ: (с. 452) си́це и҆ по сме́рти  неѿстꙋ́пнѡ ѻ҆те́чество твоѐ сохранѧ́й, на а҆га́рѧны  моли́твами твои́ми спосо́бствꙋѧ. 
Бг҃омꙋ́дре а҆леѯа́ндре прпⷣбне, є҆гда̀  ре́вностїю бж҃їею разже́гсѧ, въ зе́млю ше́ствовати  невѣ́дꙋщихъ бг҃а неѿрица́лсѧ є҆сѝ, та́мѡ прише́ствїемъ  твои́мъ безбо́жнагѡ царѧ̀ оу҆диви́лъ є҆сѝ,  хрⷭ҇тоимени̑тымъ же лю́демъ тишинꙋ̀ и҆схода́тайствовалъ  є҆сѝ. тѣ́мъ и҆ дне́сь къ бг҃ꙋ хода́тайствꙋй ѡ҆ на́съ, да  оу҆ще́дритъ ны̀ въ де́нь сꙋ́дный. 
Сла́ва, гла́съ в҃: 
Прїиди́те, хрⷭ҇тоимени́тїи собо́ри, бг҃опочте́ннїи  кнѧ́зи и҆ бл҃говѣ́рнїи, кꙋ́пнѡ же со ст҃и́тєли, и҆  хрⷭ҇толюби́вое мно́жество, свѣ́тлѡ соста́вльше ѱало́мскꙋю  пѣ́снь бжⷭ҇твенномꙋ семꙋ̀ вѣнцено́сцꙋ а҆леѯа́ндрꙋ,  принесе́мъ рекꙋ́ще: ра́дꙋйсѧ, трⷪ҇цы побо́рниче  великоимени́тый: ра́дꙋйсѧ, крⷭ҇тоно́сныхъ кнѧзе́й похвало̀  бг҃овѣнча́ннаѧ: ра́дꙋйсѧ, хрⷭ҇тїа́нъ ро́гъ бг҃оно́сный, ѡ҆  ни́хже хрⷭ҇тꙋ̀ молѧ́сѧ не ѡ҆скꙋдѣ́й, дарова́ти ми́ръ и҆  ве́лїю ми́лость. 
И҆ ны́нѣ, пра́здника, гла́съ є҃: 
Возсїѧ̀ де́нь ра́достенъ и҆ пра́здникъ всече́стенъ:  дне́сь бо ꙗ҆́же пре́жде ржⷭ҇тва̀, и҆ по ржⷭ҇твѣ̀ дв҃а  пребы́вши, въ хра́мъ гдⷭ҇ень приво́дитсѧ, и҆ ра́дꙋетсѧ  заха́рїа ста́рецъ, роди́тель прⷣте́чевъ, и҆ вопїе́тъ  ве́селѡ: прибли́жисѧ предста́тельница скорбѧ́щихъ въ хра́мъ  ст҃ы́й, ꙗ҆́кѡ свѧта́ѧ, ѡ҆свѧти́тисѧ во ѻ҆би́телище  всецр҃ѧ̀. да весели́тсѧ і҆ѡакі́мъ пра́ѻтецъ, и҆ а҆́нна да  ра́дꙋетсѧ, ꙗ҆́кѡ принесо́ша бг҃ꙋ, ꙗ҆́кѡ трилѣ́тствꙋющꙋю  ю҆́ницꙋ, непоро́чнꙋю влⷣчцꙋ. ма́тєри, сра́дꙋйтесѧ, дѣ̑вы,  взыгра́йте, и҆ непло́ды сликовствꙋ́йте, ꙗ҆́кѡ ѿве́рзе  на́мъ нбⷭ҇ное црⷭ҇тво пронарече́ннаѧ всецр҃и́ца, ра́дꙋйтесѧ,  лю́дїе, и҆ весели́тесѧ. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Ꙗ҆́кѡ ве́лїе со́лнце ꙳ ꙗ҆ви́лсѧ є҆сѝ, блаже́нне,  вселе́ннѣй, ꙳ (с. 453) чꙋдесы̀ стра́шными просвѣща́ѧ ве́сь  мі́ръ. ꙳ тѣ́мъ всѝ соше́дшесѧ, ꙳ хрⷭ҇та̀ воспои́мъ,  спаса́ющаго ны̀ ѿ бѣ́дъ ꙳ моли́твами твои́ми. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Свѣ́томъ сїѧ́ѧ ꙳ бжⷭ҇твенныѧ бл҃года́ти, ꙳ и҆  чꙋдодѣ́йствꙋеши непреста́ннѡ. ꙳ и҆ ны́нѣ молѝ хрⷭ҇та̀  бг҃а, ꙳ блаже́нне а҆леѯа́ндре, ꙳ и҆зба́вити ѿ бѣ́дъ  дꙋ́шы на́шѧ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Не ѿ ри́ма возсїѧ́лъ є҆сѝ, ꙳ ни ѿ сїѡ́на,  бг҃омꙋ́дре, ꙳ но въ рѡссі́йстѣй землѝ ꙗ҆ви́лсѧ є҆сѝ, ꙳  чꙋдотво́рецъ пресла́венъ, ꙳ и҆сцѣле́нїе подава́ѧ неѡскꙋ́днѡ  ꙳ всѣ̑мъ приходѧ́щымъ съ вѣ́рою. 
Сла́ва, гла́съ а҃. Самогла́сенъ: 
Ра́дꙋйсѧ и҆ весели́сѧ, гра́де влади́мїре, и҆  свѣ́тлѡ торжествꙋ́й, и҆ ликꙋ́й хрⷭ҇то́ва цр҃ковь, въ не́йже  положено̀ честно́е тѣ́ло блаже́ннагѡ а҆леѯа́ндра, тѣ́ло  драго́е, тѣ́ло пресла́вное, тѣ́ло чꙋдеса̀ точа́ще всѣ̑мъ  приходѧ́щымъ съ вѣ́рою. Прїиди́те, всѝ лю́дїе: прїиди́те  вѣ́рнїи поклони́мсѧ, тецы́те и҆ собери́тесѧ, и҆ ѱало́мски  того̀ воспои́мъ ра́дꙋющесѧ, и҆ ѡ҆блобыза́емъ че́стнѡ мо́щи  ди́внагѡ врача̀ на́шегѡ, печа́льныхъ при́снꙋю оу҆тѣ́хꙋ, и҆  ѿча́ѧнныхъ наде́ждꙋ, похвалꙋ̀ землѝ рѡссі́йстѣй,  посо́бника на врагѝ и҆ всѣ̑мъ человѣ́кѡмъ застꙋ́пника, и҆  моли́твенника ѡ҆ спасе́нїи дꙋ́шъ на́шихъ. 
И҆ ны́нѣ, пра́здника, гла́съ ѕ҃: 
Дне́сь собо́ри вѣ́рныхъ соше́дшесѧ, дꙋхо́внѣ да  торжествꙋ́емъ, и҆ бг҃оѻтрокови́цꙋ дв҃ꙋ и҆ бцⷣꙋ, въ хра́мъ  гдⷭ҇ень приводи́мꙋ, благоче́стнѡ восхва́лимъ,  пред̾избра́ннꙋю ѿ всѣ́хъ родѡ́въ, во ѻ҆би́телище  всѣ́хъ цр҃ѧ̀ хрⷭ҇та̀ и҆ бг҃а: дѣ̑вы, свѣщы̀ носѧ́ще,  пред̾иди́те, приснодв҃ы чтꙋ́ще (с. 454) честно́е  происхожде́нїе: ма́тєри, печа́ль всю̀ ѿложи́вше,  ра́достнѡ спослѣ́дствꙋйте мт҃ри бг҃а быва́ющей, и҆ ра́дости  мі́ра хода́таицѣ: всѝ оу҆́бѡ ра́достнѡ, є҆́же ра́дꙋйсѧ,  со а҆́гг҃ломъ возопїе́мъ ѡ҆бра́дованнѣй, при́снѡ молѧ́щейсѧ  ѡ҆ дꙋша́хъ на́шихъ 
На благослове́нїи хлѣ́бѡвъ, тропа́рь ст҃а́гѡ,  два́жды, и҆ пра́здника, є҆ди́ножды. А҆́ще нѣ́сть бдѣ́нїѧ,  глаго́лемъ тропа́рь ст҃а́гѡ, є҆ди́ножды. Сла́ва, и҆ ны́нѣ,  пра́здника: пи́саны на ма́лѣй вече́рни. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. 
Сла́ва, ст҃а́гѡ: И҆ ны́нѣ, пра́здника. 
По а҃-мъ стїхосло́вїи сѣда́ленъ, гла́съ д҃. Поⷣ:  Оу҆диви́сѧ і҆ѡ́сифъ: 
Ра́дꙋйсѧ, ꙗ҆́кѡ вторы́й ѳессало́нь въ рѡссі́йстѣй  землѝ, сла́вный гра́де влади́мїре, и҆ любе́зными пѣ́сньми  вкꙋ́пѣ ликꙋ́й бжⷭ҇твеннаѧ цр҃ковь, въ не́йже пречестно́е  тѣ́ло а҆леѯа́ндра премꙋ́драгѡ бл҃же́ннагѡ, подае́тъ  разли́чнѡ всѣ̑мъ и҆сцѣле́нїе. и҆ сегѡ̀ ра́ди возопїи́мъ къ  немꙋ̀: моли́твами твои́ми, блаже́нне, и҆сцѣлѝ недꙋ́ги и҆  болѣ̑зни на́шѧ, и҆ всѧ́ческихъ и҆зба́ви и҆скꙋше́нїй,  вѣ́рою и҆ любо́вїю па́мѧть твою̀ восхвалѧ́ющихъ. 
Два́жды. 
Сла́ва, и҆ ны́нѣ, пра́здника, гла́съ а҃. Поⷣ:  Ка́мени запеча́танꙋ: 
Ст҃а́ѧ ст҃ы́хъ, бцⷣе, сꙋ́щи, досто́йнѡ приведе́сѧ  жи́ти во ст҃а̑ѧ: ꙗ҆́кѡ ѡ҆дꙋшевле́нъ гдⷭ҇ень кївѡ́тъ, и҆  ст҃а́гѡ дх҃а и҆́стиннѡ вмѣсти́лище, бжⷭ҇твенное, дв҃ома́ти.  тѣ́мже всели́сѧ въ тѧ̀, и҆́же ѻ҆ц҃ꙋ̀ є҆диноро́дный, и҆  ст҃о́мꙋ дх҃ꙋ соесте́ственный, тво́й сн҃ъ неискꙋсомꙋ́жнѡ,  ѡ҆бг҃отвори́въ всѐ человѣ́чество. 
По в҃-й каѳі́смѣ, сѣда́ленъ, гла́съ г҃. Подо́бенъ:  Красотѣ̀ дѣ́вства: 
Благода́рнѡ зове́мъ всѝ хрⷭ҇то́вꙋ оу҆го́дникꙋ  ми́лостивомꙋ, неѕло́бивомꙋ и҆ кро́ткомꙋ, прилѣ́жнѡ  молѧ́щесѧ любо́вїю: разрꙋшѝ бра́нь страсте́й на́шихъ, и҆  ѿженѝ (с. 455) де́мѡнскаѧ мечта̑нїѧ, бл҃же́нне, и҆ молѝ  хрⷭ҇та̀ бг҃а дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, пра́здника, гла́съ д҃. Поⷣ:  Ꙗ҆ви́лсѧ є҆сѝ дне́сь: 
Весе́лїѧ дне́сь вселе́ннаѧ и҆спо́лнисѧ всѧ̀, въ  благознамени́томъ пра́здницѣ бцⷣы, зовꙋ́щи: та̀ є҆́сть  сѣ́нь нбⷭ҇наѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Дх҃ъ ст҃ы́й тѧ̀, бл҃же́нне, наста́ви, ѻ҆те́чествїе  твоѐ па́ствити на па́житехъ спаси́тельныхъ, и҆ хрⷭ҇то́съ  свѣти́льника тѧ̀ показа̀ ꙗ҆́вѣ: сегѡ̀ ра́ди ликꙋ́й и҆  весели́сѧ со дерзнове́нїемъ, ꙗ҆́кѡ сꙋгꙋ̑быѧ вѣнцы̀ ѿ  вѣнцеда́вца прїи́мъ. 
Два́жды. 
Сла́ва, и҆ ны́нѣ, пра́здника: 
Пре́жде зача́тїѧ, чⷭ҇таѧ, ѡ҆свѧти́ласѧ є҆сѝ бг҃ꙋ,  и҆ ро́ждшисѧ на землѝ, да́ръ принесла́сѧ є҆сѝ ны́нѣ  є҆мꙋ̀, и҆сполнѧ́ющи ѻ҆те́ческое ѡ҆бѣща́нїе: въ  бжⷭ҇твеннѣмъ же хра́мѣ, ꙗ҆́кѡ сꙋ́щѡ бжⷭ҇твенный хра́мъ,  ѿ младе́нства чи́стѣ со свѣща́ми свѣ́тлыми ѿдана̀  бы́вши, ꙗ҆ви́ласѧ є҆сѝ прїѧ́телище непристꙋ́пнагѡ и҆  бжⷭ҇твеннагѡ свѣ́та. вели́ко вои́стиннꙋ предше́ствїе твоѐ,  є҆ди́на бг҃оневѣ́сто и҆ приснодв҃о. 
А҆́ще ли кто̀ и҆зво́литъ пѣ́ти по́слѣ ѿда́нїѧ  пра́здника ст҃ы́ѧ бцⷣы, глаго́летъ по сѣда́льнахъ, Сла́ва,  и҆ ны́нѣ, бг҃орѡ́дичны сїѧ̑. 
По а҃-мъ сѣда́льнѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀ зрѧ̀,  и҆ внима́ше мы́слїю и҆́же на рꙋно̀ до́ждь, въ безсѣ́менномъ  зача́тїи твое́мъ, бцⷣе, кꙋпинꙋ̀ ѻ҆гне́мъ неѡпали́мꙋю,  же́злъ а҆арѡ́новъ прозѧ́бшїй, и҆ свидѣ́тельствꙋѧ  ѻ҆брꙋ́чникъ тво́й и҆ храни́тель, свѧще́нникѡмъ взыва́ше:  дв҃а ражда́етъ, и҆ по ржⷭ҇твѣ̀ па́ки дв҃а пребыва́етъ. 
По в҃ сѣда́льнѣ, бг҃оро́диченъ: 
Красотѣ̀ дѣ́вства твоегѡ̀, и҆ пресвѣ́тлой  чистотѣ̀ (с. 456) твое́й, гаврїи́лъ оу҆диви́всѧ, вопїѧ́ше  тѝ, бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же  воз̾именꙋ́ю тѧ̀; недоꙋмѣва́ю и҆ оу҆жаса́юсѧ. тѣ́мже  ꙗ҆́кѡ повелѣ́нъ бы́хъ, вопїю́ ти: ра́дꙋйсѧ, бл҃года́тнаѧ! 
По полѷеле́и, бг҃оро́диченъ: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ и҆ человѣ́ческїй ро́дъ, ѡ҆свѧще́нный  хра́ме, и҆ раю̀ слове́сный, дѣ́вственнаѧ похвало̀, и҆зъ  неѧ́же бг҃ъ воплоти́сѧ и҆ млⷣнцъ бы́сть пре́жде вѣ̑къ сы́й  бг҃ъ на́шъ: ложесна́ бо твоѧ̑ прⷭ҇то́лъ сотворѝ, и҆ чре́во  твоѐ простра́ннѣе нб҃съ содѣ́ла. ѡ҆ тебѣ̀ ра́дꙋетсѧ,  бл҃года́тнаѧ, всѧ́каѧ тва́рь, сла́ва тебѣ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ пред̾ гдⷭ҇емъ сме́рть прпⷣбныхъ є҆гѡ̀:  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе. Є҆ѵⷢ҇лїе матѳе́а,  зача́ло м҃г. 
По н҃-мъ ѱалмѣ̀ стїхи́ра, самогла́сна, гла́съ ѕ҃: 
Прїиди́те, всѝ лю́дїе, хвалꙋ̀ принесе́мъ  бл҃же́нномꙋ, вопїю́ще си́це: ра́дꙋйсѧ, пресвѣ́тлый сто́лпе,  просвѣща́ѧ на́съ чꙋде́съ свѣтлостьмѝ: ра́дꙋйсѧ, ро́сный  ѻ҆́блаче, пла́мень погаша́ѧй страсте́й, и҆ ѡ҆роша́ѧй  вѣ́рныхъ мы̑сли, бжⷭ҇твенный а҆леѯа́ндре. 
Канѡ́нъ пра́здника, со і҆рмосо́мъ на ѕ҃: И҆ ст҃о́мꙋ  два̀ канѡ́на, на и҃. А҆́ще ли внѣ̀ попра́зднства и҆зво́литъ  настоѧ́тель пѣ́ти благовѣ́рномꙋ кнѧ́зю а҆леѯа́ндрꙋ,  пое́мъ канѡ́нъ бцⷣѣ, со і҆рмосо́мъ на ѕ҃. Гла́съ в҃.  Нетре́нꙋ, неѻбы́чнꙋ:  
Канѡ́нъ а҆леѯа́ндрꙋ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Прїи́мша въ свое́мъ се́рдцы, бл҃же, твою̀ благода́ть  дꙋхо́внꙋю тве́рдѡ премꙋ́драгѡ повелѣ́нїѧ, и҆ въ дꙋ́шы (с.  457) благочести́выхъ вложи́вшаго, похвала́ми да́ждь  оу҆блажи́ти а҆леѯа́ндра пресла́внаго. 
Свѣти́льниче многосвѣ́тлый рѡссі́йскїѧ землѝ,  чꙋдесы̀ ꙗ҆́коже со́лнце второ́е сїѧ́ѧ, всѣ́хъ на́съ  помина́й, соверша́ющихъ па́мѧть твою̀, а҆леѯа́ндре  блаже́нне. 
Це́ркве бы́лъ є҆сѝ хрⷭ҇то́вы красота̀, бл҃же́нне,  пѣ́нїемъ бо сїю̀ оу҆краси́лъ є҆сѝ, пресла́вне. и҆ ны́нѣ  мо́лимъ тѧ̀: свободи́ ны ѿ всѧ́кїѧ бра́ни бори́телѧ,  пою́щыѧ тѧ̀, а҆леѯа́ндре. 
Бг҃оро́диченъ: 
Ра́дꙋйсѧ, благода́ти и҆сто́чниче, ра́дꙋйсѧ,  лѣ́ствице и҆ две́рь нбⷭ҇наѧ, ра́дꙋйсѧ, свѣти́льниче, и҆  ста́мно злата́ѧ, и҆ горо̀ несѣко́маѧ, дв҃о, жизнода́вца  хрⷭ҇та̀ мі́рꙋ ро́ждшаѧ. 
Дрꙋгі́й канѡ́нъ ст҃о́мꙋ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Досто́йными похвала́ми воспѣ́ти пресла́внаго  чꙋдотво́рца, оу҆́мъ и҆ смы́слъ да́рꙋй мѝ, хрⷭ҇тѐ бж҃е,  ꙗ҆́кѡ да воспою̀ ра́дꙋѧсѧ па́мѧть є҆гѡ̀. 
Пѣ́сньми и҆ пѣ́ньми дꙋхо́вными восхва́лимъ  бл҃же́ннаго, и҆ честнꙋ́ю є҆гѡ̀ и҆ многоцѣле́бнꙋю ра́кꙋ  ѡ҆бстоѧ́ще любе́знѡ ѡ҆блобыза́емъ, и҆ си́це вопїе́мъ:  ра́дꙋйсѧ, ѻ҆те́чествꙋ твоемꙋ̀ пресвѣ́тлый свѣти́льниче. 
Бг҃омꙋ́дре а҆леѯа́ндре, а҆́ще тѧ̀ и҆ напослѣ́докъ  лѣ́тъ новопросвѣще́ннаѧ рѡссі́йскаѧ страна̀ возрастѝ, но  дре́внихъ че́сти сподо́билсѧ є҆сѝ, дарова́нїе чꙋде́съ  досто́йнѡ прїе́мъ. 
Бг҃оро́диченъ: 
Закѡ́нъ кромѣ̀ є҆сте́ственныхъ, дв҃о, родила̀  є҆сѝ законода́вца бг҃а, чл҃вѣ́ка бы́вша: того̀ ꙗ҆́кѡ  бл҃га молѝ, всенепоро́чнаѧ, на̑ша беззакѡ́нїѧ презрѣ́ти. 
Катава́сїа: Хрⷭ҇то́съ ражда́етсѧ: (с. 458) 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Во ве́сь мі́ръ про́йде сла́ва чꙋде́съ твои́хъ,  блаже́нне, и҆́миже просвѣти́лъ є҆сѝ вселе́ннꙋю, ѿ  всѣ́хъ напа́стей и҆збавлѧ́ѧ при́снѡ. 
Благочести́вагѡ и҆ вѣнцено́снаго а҆леѯа́ндра,  соше́дшесѧ по достоѧ́нїю восхва́лимъ, ꙗ҆́кѡ чꙋде́съ  пода́телѧ ѻ҆би́льнаго, и҆ гдⷭ҇ꙋ молѧ́щасѧ ѡ҆ всѣ́хъ на́съ. 
И҆сто́чникъ чꙋде́съ гро́бъ тво́й ꙗ҆ви́сѧ  неисчерпа́емый, ѿ негѡ́же рѣ́ки и҆сцѣле́нїй и҆злива́еши  вѣ́рнѡ па́мѧть твою̀ творѧ́щымъ, бл҃же́нне. 
Бг҃оро́диченъ: 
Ты̀ є҆ди́на на землѝ, преесте́ственныхъ бл҃ги́хъ  хода́таица, мт҃и бж҃їѧ, была̀ є҆сѝ: тѣ́мъ тѝ, ра́дꙋйсѧ,  зове́мъ. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Свѣти́льникъ свѣ́та ꙗ҆ви́лсѧ є҆сѝ,  а҆леѯа́ндре бжⷭ҇твенный, недꙋ́гѡвъ глꙋбо́кꙋю тмꙋ̀  разрꙋша́ѧ всегда̀, заре́ю свѣ́тлою чꙋде́съ, премꙋ́дре. 
Престо́лꙋ предстои́ши благода́ти, со всѣ́ми  а҆́гг҃лы ра́дꙋѧсѧ дне́сь, и҆ мі́рꙋ и҆сцѣле́нїѧ раздава́ѧ  бога́тство, спасѝ всѣ́хъ на́съ моли́твами твои́ми,  блаже́нне. 
Житїѧ̀ твоегѡ̀ свѣ́тлость, прпⷣбне, всѣ̑мъ бг҃ъ  ꙗ҆́вѣ показа̀, возжже́нїемъ свѣщѝ оу҆ гро́ба твоегѡ̀.  тѣ́мже прибѣга́ющїи къ тебѣ̀ съ вѣ́рою, всѝ  просвѣща́ютсѧ. 
Бг҃оро́диченъ: 
Ꙗ҆́кѡ вои́стиннꙋ гдⷭ҇и воцр҃и́сѧ въ црⷭ҇твїе  неѿпа́дающее, и҆ ѡ҆блече́сѧ ѱало́мски и҆зъ тебє̀,  бг҃ома́ти, въ кра́сное (с. 459) благолѣ́пїе, пло́ть ст҃ꙋ́ю:  є҆́юже сме́рть прїѧ́тъ, и҆ разрꙋшѝ є҆ѧ̀ ца́рство. 
Сѣда́ленъ, гла́съ и҃: 
Ꙗ҆́кѡ ѕвѣзда̀ многосвѣ́тлаѧ ѿ восто́ка  произше́дъ, ꙗ҆ви́лсѧ є҆сѝ свѣ́тлагѡ ра́ди житїѧ̀  твоегѡ̀, и҆ чистоты̀ дꙋше́вныѧ и҆ тѣле́сныѧ сосꙋ́дъ ст҃а́гѡ  дх҃а: и҆ сегѡ̀ ра́ди по оу҆спе́нїи твое́мъ ѿ мно́гихъ  лѣ́тъ во гро́бѣ нетлѣ́нны ѡ҆брѣто́шасѧ ст҃ы̑ѧ твоѧ̑  мо́щи ѿ ни́хже и҆сточа́еши рѣ́ки чꙋде́съ и҆сцѣле́нїй  вѣ́рнѡ зовꙋ́щымъ тѝ: ра́дꙋйсѧ, благовѣ́рный вели́кїй  кнѧ́же а҆леѯа́ндре. 
Два́жды. 
Сла́ва, и҆ ны́нѣ, пра́здника, гла́съ д҃: 
Непоро́чнаѧ а҆́гница, и҆ нескве́рный черто́гъ, въ  до́мъ бж҃їй бцⷣа марїа́мъ съ весе́лїемъ вво́дитсѧ  пресла́внѡ, ю҆́же а҆́гг҃ли бж҃їи дорѷно́сѧтъ вѣ́рнѡ, и҆  всѝ вѣ́рнїи блажа́тъ при́снѡ, и҆ благода́рственнѡ пою́тъ  є҆́й непреста́ннѡ ве́лїимъ гла́сомъ: на́ша сла́ва и҆  спасе́нїе ты̀ є҆сѝ, всенепоро́чнаѧ. 
А҆́ще ли нѣ́сть попра́зднства, глаго́лемъ: Сла́ва,  и҆ ны́нѣ, бг҃оро́диченъ: Ꙗ҆́кѡ всенепоро́чнаѧ невѣ́ста  творцꙋ̀: 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Кто̀ любо́вь твою̀ и҆ ми́лость ко всѣ̑мъ  человѣ́кѡмъ, па́че же къ ни́щымъ и҆зглаго́летъ; и҆ по  сме́рти оу҆́бѡ ꙗ҆́кѡ жи́въ просте́рлъ є҆сѝ рꙋ́кꙋ твою̀,  и҆ прїѧ́лъ є҆сѝ ѿ і҆ера́рха сви́токъ грѣхѡ́въ  проще́нїѧ. 
Дне́сь де́нь ст҃а́гѡ пра́зднственный, мнѡ́гїѧ  созыва́етъ на весе́лїе дꙋхо́вное и҆ трапе́зꙋ, и҆ пи́щꙋ  нетлѣ́нныѧ жи́зни, бжⷭ҇твеннагѡ наслажде́нїѧ. 
Къ бжⷭ҇твенномꙋ свѣ́тꙋ ны́нѣ преста́вилсѧ є҆сѝ,  свѣ́та сн҃ъ возлю́бленъ бы́въ, въ ра́дости и҆ красотѣ̀, съ  ли̑ки а҆́гг҃льскими ны́нѣ ра́достнѡ ликꙋ́еши, блаже́нне.  (с. 460) 
Бг҃оро́диченъ: 
Свѣ́та твоегѡ̀ блиста́ньми ѡ҆зарѝ, ѻ҆трокови́це  всенепоро́чнаѧ, є҆́же въ нощѝ страсте́й и҆скꙋшє́нїи  ѡ҆держи́мое се́рдце моѐ, пра́вды сл҃нце свѣ́тъ возсїѧ́вши. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Заре́ю трисо́лнечныѧ благода́ти сїѧ́ѧ свѣ́тлѣ  тво́й пра́здникъ творѧ́щихъ ѡ҆зарѝ, и҆ стра́стнагѡ  ѡ҆мраче́нїѧ де́мѡнскагѡ и҆зба́ви, а҆леѯа́ндре пресла́вне. 
И҆сточи́лъ є҆сѝ рѣ́ки чꙋде́съ, блаже́нне,  вѣ́рныхъ напаѧ́ющыѧ сердца̀, и҆ мꙋ̑тныѧ во́ды многобо́жїѧ  и҆зсꙋша́ющыѧ. 
А҆рхїерє́и и҆ свѧще́нницы, мона́си и҆ прості́и, и҆  ста́рцы со ю҆́нотами, и҆ ве́сь во́зрастъ свѣ́тлѡ  пред̾игра́йте, и҆ па́мѧть бл҃же́ннагѡ въ пѣ́снехъ  возвели́чите. 
Бг҃оро́диченъ: 
И҆мѣ́ю тѧ̀ помо́щницꙋ, и҆ не постыждꙋ́сѧ, пречⷭ҇таѧ  мт҃и бж҃їѧ. и҆мѣ́ю тѧ̀ предста́тельницꙋ, и҆ вра̑гъ мои́хъ  не оу҆бою́сѧ. 
Пѣ́снь є҃. І҆рмо́съ: 
Ты̀, гдⷭ҇и, мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Досточꙋ́днаѧ и҆ пресла́внаѧ па́мѧть твоѧ̀ возсїѧ̀ въ  рѡссі́йстѣй землѝ, блаже́нне, и҆ ра́достнѡ вѣ́рныхъ  весели́тъ собо́ры. 
Ѿверзо́шасѧ тебѣ̀ двє́ри є҆дє́мскїѧ, и҆  несказа́ненъ свѣ́тъ и҆ трисїѧ́ненъ возсїѧ̀, бл҃же́нне, въ  неподви́жнѣмъ црⷭ҇твїи нбⷭ҇нѣмъ, и҆ пра́ведныхъ весе́лїе  прїѧ́лъ є҆сѝ ра́дꙋѧсѧ. 
Ны́нѣ а҆леѯа́ндръ вели́кїй, сирѡ́тъ и҆ вдѡ́въ  ми́лостивый печа́льникъ, ѻ҆те́чествїе своѐ и҆ всѧ̑ вкꙋ́пѣ  ꙗ҆́вѣ созыва́етъ: прїиди́те собра́вшесѧ, ꙗ҆́кѡ ѻ҆́бщемꙋ  застꙋ́пникꙋ свѣ́тлѡ торжествꙋ́емъ. (с. 461) 
Бг҃оро́диченъ: 
Сы́й въ зра́цѣ бж҃їи, пребжⷭ҇твенный всели́сѧ во  чре́во твоѐ, въ зра́къ мо́й ѡ҆блече́сѧ гдⷭ҇ь,  пренепоро́чнаѧ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Прїѧ́лъ є҆сѝ и҆сцѣле́нїй благода́ть,  а҆леѯа́ндре сла́вне, сꙋ́щымъ въ бѣда́хъ подава́еши  здра́вїе твои́мъ застꙋпле́нїемъ: тѣ́мъ ра́тныхъ де́рзость  низложѝ, и҆ мі́рꙋ подава́й чꙋдеса̀. 
Ꙗ҆́кѡ ѕвѣзда̀ свѣтла̀ ꙗ҆ви́сѧ непреле́стнаѧ,  плѣне́нныхъ свободи́тель, и҆ ни́щихъ богати́тель, и҆  болѧ́щихъ вра́чь, рꙋсѝ побо́рникъ, и҆ гра́да на́шегѡ  оу҆твержде́нїе. 
Ꙗ҆ви́сѧ въ рѡссі́йстѣй землѝ чꙋдотво́рецъ  пресла́венъ а҆леѯа́ндръ блаже́нный, ꙗ҆́кѡ всесвѣ́телъ  свѣти́льникъ сїѧ́ѧ въ все́мъ мі́рѣ, и҆ во мра́цѣ  страсте́й ѡ҆зарѧ́ѧ всѧ̑. 
Бг҃оро́диченъ: 
Ме́ртвости и҆ тлѝ и҆зба́вила є҆сѝ человѣ́чество,  є҆стество́мъ бо жизнода́вца и҆ бг҃а безъ сѣ́мене родила̀  є҆сѝ, дв҃о всенепоро́чнаѧ, на благодѣѧ́нїе восхвалѧ́ющихъ  тѧ̀ вѣ́рнѡ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Твоѧ̀ ст҃а́ѧ па́мѧть, а҆леѯа́ндре, вселе́ннꙋю  весели́тъ, созыва́ющи вѣ̑рныѧ въ честны́й хра́мъ тво́й, въ  не́мже ны́нѣ ра́достїю совокꙋ́пльшесѧ, тѧ̀ мо́лимъ,  ꙗ҆зы́ческагѡ наше́ствїѧ и҆зба́ви лю́ди твоѧ̑, пресла́вне. 
Весе́лїѧ дне́сь всѧ̀ и҆спо́лнисѧ рѡссі́йскаѧ землѧ̀,  въ наро́читый де́нь пра́здника пресла́внагѡ чꙋдотво́рца,  а҆леѯа́ндра блаже́ннагѡ: соблюда́етъ бо ѻ҆те́чество своѐ  вы́нꙋ ненавѣ́тно. (с. 462) 
Сирѡ́тъ и҆ вдѡ́въ застꙋ́пника, и҆ въ бѣда́хъ  непобори́маго помо́щника, пѣ́сньми а҆леѯа́ндра  оу҆блажи́мъ сла́вѧще: пра́зднꙋющихъ бо па́мѧть є҆гѡ̀  ве́селѡ, ѿ бѣ́дъ и҆збавлѧ́етъ и҆ скорбе́й. 
Бг҃оро́диченъ: 
Ст҃ы́й і҆и҃съ всели́сѧ во оу҆тро́бꙋ твою̀, во  ст҃ы́хъ, дв҃о, почива́ѧй, и҆ прославлѧ́ѧй вѣ́рою и҆́стинною  сего̀, ѻ҆трокови́це, сла́вѧщыѧ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ѿ пречестна́гѡ ко́рене и҆зра́слъ є҆сѝ вѣ́твь,  пресла́вне, и҆ бл҃гоче́стнѡ на землѝ пожи́лъ є҆сѝ, и҆  прїѧ́телище чи́сто дх҃а ꙗ҆ви́лсѧ є҆сѝ, ѡ҆свѧща́ѧ вѣ́рою  притека́ющыѧ тѝ, бл҃же́нне. 
Добродѣ́телємъ поло́жника, и҆ благочести̑вымъ  кнѧзє́мъ оу҆добре́нїе, цр҃ковь сла́витъ тѧ̀, и҆  воспѣва́етъ, блаже́нне: моли́твами твои́ми пода́ждь  чтꙋ́щымъ любо́вїю до́блєсти твоѧ̑ и҆ борє́нїѧ, лю́тыхъ  прегрѣше́нїй ѡ҆ставле́нїе. 
И҆́же въ бѣда́хъ и҆ въ ско́рбехъ сꙋ́щїи къ ра́цѣ  твое́й притека́юще, прїе́млютъ честна̑ѧ дарова̑нїѧ ѿ въ  тебѣ̀ живꙋ́щїѧ благода́ти: ты́ бо мі́рꙋ при́снѡ и҆сточа́еши  и҆сцѣле́нїе. 
Бг҃оро́диченъ: 
Сꙋ́щи прест҃ы́й хра́мъ, бцⷣе, и҆сто́чникъ родила̀  є҆сѝ, пренепоро́чнаѧ, неисчерпа́емый, влⷣчце. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ꙗ҆́кѡ ѕвѣздꙋ́ тѧ пресвѣ́тлꙋ почита́емъ, ѿ  восто́ка возсїѧ́вшꙋю и҆ на за́падъ прише́дшꙋю: всю́ бо  странꙋ̀ сїю̀ чꙋдесы̀ и҆ добро́тою ѡ҆богаща́еши, и҆  просвѣща́еши вѣ́рою чтꙋ́щыѧ па́мѧть твою̀, а҆леѯа́ндре  блаже́нне: сегѡ̀ ра́ди дне́сь пра́зднꙋемъ твоѐ оу҆спе́нїе,  лю́дїе твоѝ сꙋ́щїи. молѝ спастѝ ѻ҆те́чество твоѐ и҆  всѧ̑ притека́ющыѧ къ ра́цѣ моще́й (с. 463) твои́хъ, и҆  вѣ́рнѡ вопїю́щыѧ тѝ: ра́дꙋйсѧ, гра́дꙋ на́шемꙋ  оу҆твержде́нїе. 
І҆́косъ: 
Ве́лїй чꙋдотво́рецъ ꙗ҆ви́лсѧ є҆сѝ рѡссі́йскїѧ  землѝ, блаже́нный а҆леѯа́ндре, неви́димѡ хрⷭ҇то́вы лю́ди  посѣща́ѧ, и҆ и҆сцѣлє́нїѧ подава́ѧ бога́тнѡ всѣ̑мъ ѿ  дꙋшѝ приходѧ́щымъ, и҆ согла́снѡ вопїю́щымъ си́це: ра́дꙋйсѧ,  сто́лпе пресвѣ́тлый, просвѣща́ѧ на́съ чꙋде́съ  свѣтлостьмѝ. ра́дꙋйсѧ, велехва́льнаго кралѧ̀ побѣди́вый  посо́бїемъ бж҃їимъ. ра́дꙋйсѧ, свободи́вый гра́дъ пско́въ ѿ  невѣ́рныхъ. ра́дꙋйсѧ, латі̑нскаѧ оу҆чє́нїѧ презрѣ́вый,  и҆ пре́лесть и҆́хъ въ ничто́же вмѣни́вый. ра́дꙋйсѧ, ꙗ҆́кѡ  воспрїѧ́лъ є҆сѝ въ тлѣ́нныхъ мѣ́стѡ нетлѣ̑ннаѧ.  ра́дꙋйсѧ, свѣ́та непристꙋ́пнагѡ зри́телю. ра́дꙋйсѧ, ꙗ҆́кѡ  ликꙋ́еши со а҆́гг҃лы. ра́дꙋйсѧ, ѻ҆́блаче ро́сный, вѣ́рныхъ  мы̑сли ѡ҆роша́ѧй. ра́дꙋйсѧ, те́мныхъ страсте́й прогони́телю.  ра́дꙋйсѧ, рѡссі́йстѣй землѝ застꙋ́пниче, ра́дꙋйсѧ, гра́дꙋ  на́шемꙋ застꙋпле́нїе. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Дне́сь це́рковь хрⷭ҇то́ва пра́зднꙋющи  а҆леѯа́ндрово торжество̀ бы́вшее ѡ҆ бз҃ѣ, соше́дшымсѧ  вои́стиннꙋ и҆сточа́етъ и҆сцѣле́нїе, прилѣ́жнѡ молѧ́щымсѧ,  и҆ любо́ю пою́щымъ є҆го̀. 
Во всѣ́хъ страна́хъ произы́де вѣща́нїе: ꙗ҆́кѡ  на́шегѡ гра́да ꙗ҆ви́сѧ чꙋдотво́рецъ пресла́венъ, и҆сточа́ѧ  и҆сцѣле́нїй мно́жество всѣ̑мъ просѧ́щымъ те́плѣ. 
Дне́сь весе́лїѧ и҆сполнѧ́етсѧ хра́мъ бг҃а на́шегѡ,  въ не́мже лежа́тъ честны̑ѧ мо́щи бл҃же́ннагѡ, и҆ всѝ  притека́ющїи (с. 464) ѡ҆блобыза́ютъ со стра́хомъ свѧтꙋ́ю  ра́кꙋ пресла́внагѡ, и҆ прїе́млютъ и҆сцѣле́нїе. 
Бг҃оро́диченъ: 
Вы́шнѧгѡ ѡ҆свѧще́нное бж҃їе селе́нїе, ра́дꙋйсѧ,  тобо́ю бо даде́сѧ ра́дость, бцⷣе, вопїю́щымъ тѝ:  бл҃гослове́на ты̀ въ жена́хъ є҆сѝ, всенепоро́чнаѧ влⷣчце. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Ꙗ҆́кѡ ѕвѣзда̀ сїѧ́ѧ краснѡ̀, бл҃же́нне, заре́ю  добродѣ́телей, и҆ мнѡ́гимъ бы́сть просвѣще́нїе. тѣ́мъ и҆  на́съ просвѣтѝ вопїю́щихъ тѝ: ра́дꙋйсѧ, а҆леѯа́ндре  благоче́стне. 
Ны́нѣ сте́кшесѧ ѿ всѣ́хъ стра́нъ и҆ градѡ́въ,  свѧще́нницы, и҆ мона́си, и҆ прості́и, бога́тїи, и҆  оу҆бо́зїи, и҆ вкꙋ́пѣ всѝ ра́дꙋющесѧ хвалꙋ̀ воздади́мъ  хрⷭ҇тꙋ̀ и҆ оу҆го́дникꙋ є҆гѡ̀ а҆леѯа́ндрꙋ пресла́вномꙋ. 
Чꙋдесы̀ оу҆́бѡ твои́ми ꙗ҆́кѡ цвѣ́тъ процвѣ́лъ  є҆сѝ, блаже́нне: и҆ и҆сцѣлє́нїѧ подава́еши притека́ющымъ  въ кро́въ тво́й, мꙋ́дре и҆ досточꙋ́дне. 
Бг҃оро́диченъ: 
Ѿ дѣ́вственныхъ ложе́снъ твои́хъ вопло́щсѧ бг҃ъ,  и҆ ꙗ҆ви́сѧ на спасе́нїе на́ше. тѣ́мже тѧ̀ мт҃рь вѣ́дꙋще,  бцⷣе, правовѣ́рнѡ вопїе́мъ є҆мꙋ̀: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
А҆́гг҃льстїи чи́ни хва́лѧтъ тѧ̀, пресла́вне, и҆  человѣ́честїи ро́ди пою́тъ непреста́ннѡ, творѧ́ще вѣ́рнѡ  па́мѧть твою̀, а҆леѯа́ндре великоимени́те. 
Тебѐ въ чꙋдесѣ́хъ сла́вне рѡссі̑йскимъ страна́мъ  (с. 465) показа̀ бг҃ъ, а҆леѯа́ндре, и҆ оу҆краси́ тѧ  нбⷭ҇ными дармѝ: того̀ молѝ поми́ловати всѣ́хъ на́съ. 
Побѣ́ды и҆стинноимени́тъ, вои́стиннꙋ вѣ̑рнымъ  лю́демъ въ бѣда́хъ, и҆ крѣ́покъ помо́щникъ ꙗ҆ви́лсѧ  є҆сѝ, а҆леѯа́ндре бл҃же́нне. 
Бг҃оро́диченъ: 
Свѧще́нный тѧ̀ прⷪ҇ро́къ благоѻбра́знѡ проповѣ́да,  две́рь, и҆ го́рꙋ, и҆ сѣ́нь, и҆ зе́млю ст҃ꙋ́ю, и҆ ѻ҆́блакъ  свѣ́та, и҆зъ негѡ́же во тмѣ̀ сꙋ́щымъ возсїѧ̀ сл҃нце, дв҃о,  є҆ди́нъ свѣтода́вецъ. 
И҆́нъ. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще, поѧ́хꙋ: благослови́те, дѣла̀ гдⷭ҇нѧ,  гдⷭ҇а. 
Ꙗ҆́кѡ оу҆́тро, ꙗ҆́кѡ де́нь свѣ́тлый тво́й  пра́здникъ ꙗ҆ви́сѧ, просвѣща́ѧ на̑ша сердца̀, и҆ всѣ́хъ  съ вѣ́рою восхвалѧ́ющихъ тѧ̀, а҆леѯа́ндре пресла́вне. 
Де́нь спасе́нїѧ, и҆ пра́здникъ весе́лїѧ наста̀,  стеце́мсѧ вѣ́рнїи, ѡ҆чи́стивше вкꙋ́пѣ дꙋ́шы и҆ тѣлеса̀:  се́ бо на́съ призыва́етъ а҆леѯа́ндръ бжⷭ҇твенный. 
Стрꙋѧ̀ происхо́дитъ ѿ ра́ки твоеѧ̀, а҆леѯа́ндре,  и҆сцѣле́нїй всѧ́ческихъ, и҆ ѡ҆мыва́етъ сквє́рны страсте́й,  и҆ гноє́нїѧ лю́тыхъ ѡ҆чища́етъ, и҆ всѣ́хъ вѣ́рныхъ  напаѧ́етъ сердца̀ любо́вїю чтꙋ́щихъ тѧ̀, пресла́вне. 
Бг҃оро́диченъ: 
Ѻ҆́бразы носѧ́щи дре́вле ржⷭ҇тва̀ твоегѡ̀, дв҃о  мт҃и, пе́щь оу҆́бѡ ю҆́ношей не ѡ҆палѝ, та́кожде и҆ ѻ҆́гнь  бжⷭ҇твенный оу҆тро́бы твоеѧ̀, чⷭ҇таѧ. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Красе́нъ тѣ́ломъ и҆ дꙋше́ю, и҆ благоче́стїемъ  сїѧ́ѧ, сла́вне, бжⷭ҇твеннагѡ ра́зꙋма, ѻ҆рга́нъ бы́лъ є҆сѝ  ст҃а́гѡ дх҃а: и҆ (с. 466) по сме́рти оу҆́бѡ къ безсме́ртной  жи́зни, и҆ неконча́емомꙋ бл҃же́нствꙋ преше́лъ є҆сѝ  ра́дꙋѧсѧ, а҆леѯа́ндре бг҃омꙋ́дре. 
Ꙗ҆́кѡ свѣтоза́рное, блаже́нне, со́лнце возсїѧ́въ  ѿ за́пада, и҆ всю̀ зарѧ́ми благоче́стїѧ рѡссі́йскꙋю зе́млю  просвѣти́лъ є҆сѝ, и҆ ѿгна́лъ є҆сѝ тмꙋ̀ глꙋбо́кꙋю  є҆реті́чествꙋющихъ, а҆леѯа́ндре пресла́вне. 
Твоѐ ст҃о́е преставле́нїе дне́сь свѣ́тлѡ  пра́зднꙋемъ: и҆спо́лни ра́дости и҆ весе́лїѧ восхвалѧ́ющыѧ  тѧ̀, а҆леѯа́ндре великоимени́те. 
Бг҃оро́диченъ: 
Свѣ́томъ мѧ̀ твоегѡ̀ милосе́рдїѧ, во тмѣ̀  неразꙋ́мїѧ лежа́щагѡ ѡ҆зарѝ, є҆ди́на свѣтода́вца  ро́ждшаѧ, и҆зба́вителѧ и҆ бг҃а, ст҃ы́хъ вѣнча́вшаго. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Ве́лїй щи́тъ и҆ крѣ́пость въ рѡссі́йстѣй землѝ,  а҆леѯа́ндре, ѡ҆брѣ́лсѧ є҆сѝ, правосла́вномꙋ же наро́дꙋ  на́шемꙋ, похвале́нїе и҆ сла́ва во всѣ́хъ ꙗ҆зы́цѣхъ. и҆  ны́нѣ мо́лимсѧ тѝ: сохранѧ́й ѻ҆те́чество твоѐ ѿ  ꙗ҆зы́ка чꙋжда́гѡ. 
Незаходи́магѡ свѣ́та лꙋча́ми, во тмѣ̀ сꙋ́щымъ  сїѧ́ѧ, сла́вне, къ просвѣще́нїю весе́лїѧ наста́ви ны̀,  пою́щыѧ тѧ̀. 
Бл҃же́нне а҆леѯа́ндре, ка́кѡ тѧ̀ возмо́жемъ  воспѣ́ти досто́йнѡ; не мо́жетъ бо ѧ҆зы́къ человѣ́ческїй  и҆зглаго́лати твоѧ̑ разли̑чнаѧ и҆сцѣлє́нїѧ, и҆ мнѡ́гаѧ  дарова̑нїѧ всѣ̑мъ человѣ́кѡмъ. 
Бг҃оро́диченъ: 
Ꙗ҆́кѡ оу҆́тро тє́мнымъ и҆ блꙋдѧ́щымъ, дв҃о,  возсїѧ̀ пра́вды со́лнце хрⷭ҇то́съ: є҆го́же на рꙋка́хъ  твои́хъ носи́ла є҆сѝ, чⷭ҇таѧ. 
Свѣти́ленъ. Подо́бенъ: Жєны̀ оу҆слы́шите: 
Слы́шана бы́сть во всѣ́хъ страна́хъ превели́каѧ  сла́ва (с. 467) твоѧ̀, и҆ тогда̀ жєны̀ мѡаві̑тскїѧ  страша́хꙋ дѣ́ти своѧ̑ гро́знымъ твои́мъ и҆́менемъ. и҆  ны́нѣ, бл҃же́нне, врагѝ на́шѧ неви́димѡ оу҆страша́й,  ѡ҆полча́ющыѧсѧ на хрⷭ҇толюби́вое твоѐ во́инство. 
Два́жды. 
Сла́ва, и҆ ны́нѣ, пра́здника. 
А҆́ще ли по ѿда́нїи пра́здника пое́тсѧ ст҃о́мꙋ:  глаго́лемъ, Сла́ва, и҆ ны́нѣ, бг҃оро́диченъ се́й: 
Совѣ́та вели́кагѡ а҆́гг҃ла ѻ҆́ч҃а родила̀ є҆сѝ  хрⷭ҇та̀, препѣ́таѧ ѻ҆трокови́це, цр҃ѧ̀ сла́вы: є҆гѡ́же  крⷭ҇тъ а҆пⷭ҇ли проповѣ́давше, просвѣти́ша ꙗ҆зы́ки, и҆  наꙋчи́ша тѧ̀ бцⷣꙋ сла́вити, и҆ покланѧ́тисѧ твоемꙋ̀  ржⷭ҇твꙋ̀. 
На хвали́техъ, стїхи̑ры, гла́съ и҃. Поⷣ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ сїѧ́нїемъ дх҃а ст҃а́гѡ  просвѣ́щсѧ, а҆леѯа́ндре бг҃омꙋ́дре, ꙳ оу҆чє́нїѧ  латі̑нскаѧ презрѣ́въ, ꙳ и҆ пре́лесть и҆́хъ ѡ҆бличи́въ, ꙳ и҆  самѣ́хъ оу҆кори́въ, ꙳ и҆ чꙋ́жди вѣ́ры пра́выѧ наре́къ, ꙳  и҆ де́рзость и҆́хъ въ ничто́же вмѣни́въ. ꙳ и҆ сегѡ̀ ра́ди  ѿ хрⷭ҇та̀ бг҃а ꙳ прїѧ́лъ є҆сѝ воздаѧ́нїе въ црⷭ҇твїи  нбⷭ҇нѣмъ, ꙳ со а҆́гг҃лы ликовствова́нїе, ꙳ и҆ съ  пра́ведными ра́дованїе: ꙳ и҆ ны́нѣ молѝ спасти́сѧ дꙋша́мъ  на́шымъ. 
Ѽ ка́кѡ возмогꙋ̀ досто́йнѡ похвали́ти, ꙳ и҆лѝ  ꙗ҆́снѡ и҆зглаго́лати пресла̑внаѧ чꙋдеса̀ ꙳ блаже́ннагѡ и҆  сла́внагѡ а҆леѯа́ндра; ꙳ подае́тъ бо разли̑чнаѧ  и҆сцѣлє́нїѧ, ꙳ не то́кмѡ приходѧ́щымъ къ ра́цѣ моще́й  є҆гѡ̀, ꙳ но и҆ въ да́льнихъ страна́хъ ꙳ призыва́ющихъ  є҆гѡ̀ никогда́же ѡ҆ставлѧ́етъ. тѣ́мъ и҆ повсю́дꙋ хва́льно  и҆́мѧ є҆гѡ̀: ꙳ и҆ ны́нѣ мо́литъ оу҆мири́ти мі́ръ, ꙳ и҆  спастѝ всѣ́хъ на́съ. 
Ѽ ка́кѡ возмо́жемъ воспѣ́ти ꙳ блаже́ннаго  а҆леѯа́ндра, ꙳ ꙗ҆́кѡ а҆пⷭ҇ла, и҆ ꙗ҆́кѡ проповѣ́дника; ꙳  всѧ́ко оу҆́бѡ є҆реті́ческое нече́стїе попра́лъ є҆́сть, ꙳  свое́ же ѻ҆те́чество до́брѣ оу҆пра́вивъ и҆ соблюдѐ, ꙳  хра́мы разорє́нныѧ воздви́гнꙋвъ, (с. 468) пѣ́нїѧ  и҆спо́лни, ꙳ и҆ распꙋжє́нныѧ лю́ди собра̀ въ до́мы своѧ̑, ꙳  и҆ ни́щымъ и҆ сирота́мъ и҆ вдова́мъ бы́сть печа́льникъ, ꙳ и҆  въ бѣда́хъ застꙋ́пникъ. и҆ ны́нѣ мо́литъ ѡ҆ спасе́нїи  дꙋ́шъ на́шихъ. 
Сла́ва, гла́съ в҃: 
Прїиди́те, всѝ ꙗ҆зы́цы, восплещи́те рꙋка́ми  ликовствꙋ́юще. прїиди́те всѝ рѡссі́йстїи лю́дїе,  свѧще́нницы и҆ мона́си же, и҆ прості́и, дꙋхо́внѣ  свесели́мсѧ въ наро́читомъ пра́здницѣ блаже́ннагѡ  а҆леѯа́ндра, и҆ многоцѣле́бнꙋю є҆гѡ̀ ра́кꙋ ѡ҆бстоѧ́ще,  любе́знѡ ѡ҆блобыза́емъ, и҆ того̀ ꙗ҆́кѡ цвѣ́ты пѣ́сньми,  и҆ хвала́ми оу҆вѧзе́мъ, рекꙋ́ще: ра́дꙋйсѧ, землѝ  рѡссі́йстѣй похвало̀: ра́дꙋйсѧ, сла́вномꙋ гра́дꙋ влади́мїрꙋ  оу҆твержде́нїе. ра́дꙋйсѧ, наро́дꙋ правосла́вномꙋ  помо́щниче. ра́дꙋйсѧ, ѻ҆те́чествꙋ твоемꙋ̀ застꙋпле́нїе, и҆  моли́твениче ѡ҆ дꙋша́хъ на́шихъ. 
И҆ ны́нѣ, пра́здника, гла́съ в҃: 
Дне́сь въ хра́мъ приво́дитсѧ всенепоро́чнаѧ дв҃а, ко  ѻ҆би́телище всецр҃ѧ̀ бг҃а, и҆ всеѧ̀ жи́зни на́шеѧ  пита́телѧ: дне́сь чистѣ́йшаѧ ст҃ы́нѧ, ꙗ҆́кѡ  трилѣ́тствꙋющаѧ ю҆́ница во ст҃а̑ѧ ст҃ы́хъ вво́дитсѧ. то́й  возопїи́мъ, ꙗ҆́кѡ а҆́гг҃лъ: ра́дꙋйсѧ, є҆ди́на въ жена́хъ  бл҃гослове́ннаѧ. 
Славосло́вїе вели́кое. И҆ ѿпꙋ́стъ. 
На лїтꙋргі́и, Бл҃жє́нна пра́здника пѣ́снь є҃, на  д҃: и҆ ст҃а́гѡ пѣ́снь ѕ҃, на д҃. Прокі́менъ, гла́съ з҃:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ къ гала́тѡмъ, зача́ло сг҃і. А҆ллилꙋ́їа, гла́съ  ѕ҃: Бл҃же́нъ мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. Сті́хъ: Си́льно на землѝ бꙋ́детъ  сѣ́мѧ є҆гѡ̀. Є҆ѵⷢ҇лїе матѳе́а, зача́ло м҃г.  Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 469) 
Мѣ́сѧца тогѡ́же въ к҃д-й де́нь. 
Ст҃ы́ѧ великомꙋ́ченицы є҆катері́ны: 
И҆ ст҃а́гѡ великомч҃ника меркꙋ́рїа: 
И҆ ст҃а́гѡ мꙋ́ченика меркꙋ́рїа смоле́нскагѡ, но́вагѡ  чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи́ры ст҃ы́ѧ, гла́съ а҃.  Поⷣ: Нбⷭ҇ныхъ чинѡ́въ: 
Дне́сь красꙋ́етсѧ гра́дъ а҆леѯандрі́а, ꙳ пелєны̀  твоѧ̑, мꙋ́ченице, ꙳ въ бжⷭ҇твеннѣмъ хра́мѣ твое́мъ и҆мѣ́ѧ  премꙋ́дрѡ. ꙳ тѣ́мже и҆ мы̀ благоче́стнѡ пра́зднꙋемъ, ꙳  є҆катері́но, па́мѧть твою̀ честнꙋ́ю: ꙳ моли́сѧ ѡ҆ чтꙋ́щихъ  тѧ̀. 
Є҆катері́ны па́мѧть ны́нѣ пра́зднꙋимъ: ꙳ та́ бо  и҆́стиннѡ всѧ̑ вра̑жїѧ си̑лы, ꙳ и҆ сло́вомъ же и҆ дѣ́ломъ  низложѝ крѣ́пкѡ, ꙳ и҆ ри́торское противле́нїе. ꙳ но  моли́твами є҆ѧ̀ и҆зба́ви ны̀, бж҃е, ꙳ ѿ безбо́жныхъ  вра̑гъ. 
Ра́дꙋйсѧ, всесла́внаѧ мꙋ́ченице є҆катері́но  честна́ѧ: ꙳ сїна́йскаѧ бо гора̀, ꙳ въ не́йже ви́дѣ кꙋпинꙋ̀  мѡѷсе́й неѡпали́мꙋ, ꙳ въ то́й хрⷭ҇то́съ бг҃оꙋго́дное тѣ́ло  твоѐ, ꙳ ны́нѣ преложи́въ, храни́тъ, ꙳ да́же до вре́мене  втора́гѡ прише́ствїѧ своегѡ̀. 
И҆́ны стїхи̑ры мꙋ́ченика, гла́съ д҃ Подо́бенъ:  Ꙗ҆́кѡ до́блѧ: 
Поборе́нїемъ дх҃а, страстоте́рпче меркꙋ́рїе,  ѡ҆долѣ́въ проти́внаго, ꙳ ꙗ҆́кѡ во́инъ непобѣди́мый, ꙳  ѻ҆рꙋ́жїемъ вѣ́ры, ꙳ тмы̀ разꙋ́мныхъ мꙋ́рїнѡвъ посѣ́клъ  є҆сѝ, ꙳ и҆ соверши́въ тво́й по́двигъ зако́ннѡ, ꙳ со  всѣ́ми страда̑льцы вѣнча́лсѧ є҆сѝ, ꙳ великомꙋ́чениче  преблаже́нне. (с. 470) 
Съ нб҃сѐ тебѣ̀ а҆́гг҃лъ, ꙳ ꙗ҆́звы твоѧ̑  и҆сцѣлѧ́ѧй, ꙳ по́сланъ бы́сть ма́нїемъ бжⷭ҇твеннагѡ дх҃а: ꙳  ѿне́лѣже и҆сцѣлѣ́въ, достосла́вне, ꙳ рѡжны̀ пробода́емь  льсти́внѡ разжже́нными, ꙳ терпѣ́лъ є҆сѝ повѣ́шенъ и҆  протѧза́емь, ꙳ и҆ къ ка́мени привѧза́емь тѧ́жкомꙋ, ꙳ и҆  кровьмѝ твои́ми, ꙳ мꙋ́чениче, ѡ҆блива́емь всю́дꙋ. 
Царю̀ во́инствꙋѧ земно́мꙋ, меркꙋ́рїе, ꙳ ѿ негѡ́же  де́мѡнѡмъ повелѣва́емь жре́ти, ꙳ бг҃омꙋ́дре блаже́нне, ꙳  мꙋ̑ки претерпѣ́лъ є҆сѝ, ꙳ и҆ попале́нїе ѻ҆́гненное и҆  нꙋ́жднꙋю сме́рть: ꙳ и҆ восте́клъ є҆сѝ ко хрⷭ҇тꙋ̀  вѣнцено́сецъ, ꙳ и҆ сочета́лсѧ є҆сѝ мꙋ́ченикѡвъ стадѡ́мъ,  ꙳ ѡ҆ мі́рѣ молѧ́сѧ. 
Сла́ва, гла́съ в҃: 
Ра́достнѡ къ торжествꙋ̀ бг҃омꙋ́дрыѧ мꙋ́ченицы  є҆катері́ны стеце́мсѧ, мꙋчениколю́бцы. и҆ тꙋ́ю похвала́ми,  ꙗ҆́кѡ цвѣ̑ты оу҆вѧзе́мъ, ра́дꙋйсѧ, вопїю́ще є҆́й, ꙗ҆́же  бꙋесло́вныхъ ри́торѡвъ свирѣпоꙋ́стїе ѡ҆бличи́вши, ꙗ҆́кѡ  ненаказа́нїѧ и҆спо́лненныхъ, и҆ ты̑ѧ къ вѣ́рѣ бжⷭ҇твеннѣй  рꙋково́дствовавши. ра́дꙋйсѧ, ꙗ҆́же тѣ́ло многоплетє́ннымъ  мꙋ́камъ вда́вши, любвѐ ра́ди творца̀ твоегѡ̀, и҆ не  низложи́вшисѧ, ꙗ҆́кѡ ѻ҆трокови́ца неги́блема. ра́дꙋйсѧ,  ꙗ҆́же гѡ́рнѧѧ пребыва̑лища, возме́здїе болѣ́зней  наслѣ́довавши, и҆ сла́вы вѣ́чныѧ наслажда́ешисѧ: є҆ѧ́же  жела́юще пѣснопѣ́вцы твоѝ, наде́жды да не ѿпаде́мъ. 
И҆ ны́нѣ, гла́съ и҃: 
По ржⷭ҇твѣ̀ твое́мъ, бг҃оневѣ́сто влⷣчце, пришла̀  є҆сѝ въ хра́мъ гдⷭ҇ень, воспита́тисѧ во ст҃а̑ѧ ст҃ы́хъ,  ꙗ҆́кѡ ѡ҆свѧще́нна: тогда̀ и҆ гаврїи́лъ по́сланъ бы́сть къ  тебѣ̀ всенепоро́чнѣй, пи́щꙋ тебѣ̀ приносѧ̀: нбⷭ҇наѧ всѧ̑  оу҆диви́шасѧ, зрѧ́ще дх҃а ст҃а́го въ тѧ̀ все́льшасѧ.  тѣ́мже, пречⷭ҇таѧ и҆ нескве́рнаѧ, ꙗ҆́же на нб҃сѝ и҆ на  землѝ сла́вима, мт҃и бж҃їѧ, спасѝ ро́дъ на́шъ. (с. 471) 
На стїхо́внѣ пра́здника, гла́съ а҃. Подо́бенъ:  Нбⷭ҇ныхъ чинѡ́въ: 
Прїиди́те празднолю́бцы всѝ, ꙳ пѣ́сньми почти́мъ ꙳  є҆ди́нꙋ бцⷣꙋ ꙳ чⷭ҇тꙋю и҆ дв҃ꙋ: ꙳ вво́дитсѧ бо въ хра́мъ  бж҃їй, ꙳ въ не́мъ жи́ти ны́нѣ свѣ́тлѡ, ꙳ ст҃ѣ́йшїй  вои́стиннꙋ ꙳ хрⷭ҇то́въ хра́мъ, ꙳ и҆ ра́дости всѧ́кїѧ  хода́таица. 
Сті́хъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀,  и҆ и҆́скреннїѧ є҆ѧ̀ приведꙋ́тсѧ тебѣ̀. 
Двє́ри, прⷪ҇ро́че, ѿве́рзи, ꙳ вѣ́рою прїе́мли въ  хра́мъ гдⷭ҇ень приведе́ннꙋю, ꙳ всѣ́хъ а҆́гг҃лъ же и҆  человѣ̑къ похвалꙋ̀, ꙳ и҆ свѣ́тло ра́дованїе, ꙳ внꙋ́трь  жи́ти и҆ ликова́ти, ꙳ ꙗ҆́же хра́мъ бж҃їй и҆ ѻ҆би́телище. 
Сті́хъ: Приведꙋ́тсѧ въ весе́лїи и҆ ра́дованїи,  введꙋ́тсѧ въ хра́мъ цр҃е́въ. 
Бцⷣа марі́а въ хра́мъ приведе́на, ꙳ хлѣ́бъ  прїе́млющи ѿ а҆́гг҃ла ꙗ҆ви́сѧ, ꙳ вопїю́ща є҆́й,  ра́дꙋйсѧ: зачне́ши сн҃а неискꙋсомꙋ́жнѡ, ꙳ бг҃оневѣ́стнаѧ  бл҃гослове́ннаѧ бцⷣе дв҃о, ꙳ земны̑мъ благонаслѣ́дїе и҆  назда́нїе. 
Сла́ва, гла́съ в҃: 
Житїѐ невеще́ственно навы́кши, сꙋди́ще безбо́жное  дости́гши, ста́ла є҆сѝ, побѣдоно́сице є҆катері́но  честна́ѧ, цвѣтоносѧ́щи бж҃їю свѣ́тлость, и҆ бжⷭ҇твенною  мо́щїю ѡ҆дѣ́ѧна, повелѣ́нїю мꙋчи́телевꙋ порꙋга́ласѧ  є҆сѝ, и҆ ри́торѡвъ оу҆толи́ла є҆сѝ бꙋесло́вныѧ рѣ̑чи,  многострада́льнаѧ. 
И҆ ны́нѣ, пра́здника, гла́съ и҃: 
Дв҃дъ провозглаша́ше тебѣ̀, пречⷭ҇таѧ, прови́дѧ  ѡ҆свѧще́нїе вхо́да твоегѡ̀ въ хра́мъ: въ не́мже концы̀  дне́сь пра́зднꙋюще, славосло́вѧтъ тѧ̀, всепѣ́таѧ. ꙗ҆́же бо  пре́жде ржⷭ҇тва̀ дв҃а, и҆ по ржⷭ҇твѣ̀ пребы́вши нетлѣ́нна,  мт҃и сло́ва жи́зни, дне́сь въ хра́мѣ заха́рїа весели́тсѧ,  воспрїе́мъ тѧ̀, влⷣчце, и҆ ст҃а̑ѧ ст҃ы́хъ ра́дꙋютсѧ,  под̾е́мши тѧ̀ и҆сто́чника жи́зни на́шеѧ. сегѡ̀ ра́ди и҆ мы̀  ѱало́мски (с. 472) вопїе́мъ тѝ: ѡ҆ на́съ молѝ сн҃а  твоего̀ и҆ бг҃а на́шего, дарова́ти на́мъ ве́лїю ми́лость. 
Тропа́рь, мꙋ́ченицѣ, гла́съ д҃: 
А҆́гница твоѧ̀, і҆и҃се, є҆катері́на зове́тъ  ве́лїимъ гла́сомъ: тебѐ, женишѐ мо́й, люблю̀, и҆ тебѐ  и҆́щꙋщи страда́льчествꙋю, и҆ сраспина́юсѧ и҆ спогреба́юсѧ  креще́нїю твоемꙋ̀, и҆ страждꙋ̀ тебє̀ ра́ди, ꙗ҆́кѡ да  црⷭ҇твꙋю въ тебѣ̀, и҆ оу҆мира́ю за тѧ̀, да и҆ живꙋ̀ съ  тобо́ю: но ꙗ҆́кѡ же́ртвꙋ непоро́чнꙋю прїими́ мѧ, съ  любо́вїю поже́ршꙋюсѧ тебѣ̀: тоѧ̀ моли́твами, ꙗ҆́кѡ  ми́лостивъ, спасѝ дꙋ́шы на́шѧ. 
И҆лѝ се́й, гла́съ то́йже: 
Добродѣ́тельми, ꙗ҆́кѡ лꙋча́ми со́лнечными,  просвѣти́ла є҆сѝ невѣ̑рныѧ мꙋдрецы̀. и҆ ꙗ҆́коже  пресвѣ́тлаѧ лꙋна̀ ходѧ́щымъ въ нощѝ, невѣ́рїѧ тмꙋ̀  ѿгна́ла є҆сѝ, и҆ цари́цꙋ оу҆вѣ́рила є҆сѝ, вкꙋ́пѣ же  и҆ мꙋчи́телѧ ѡ҆бличи́ла є҆сѝ, бг҃озва́ннаѧ невѣ́сто,  бл҃же́ннаѧ є҆катері́но, жела́нїемъ востекла̀ є҆сѝ въ  нбⷭ҇ный черто́гъ, къ прекра́сномꙋ женихꙋ̀, хрⷭ҇тꙋ̀, и҆ ѿ  негѡ̀ ца́рскимъ вѣнце́мъ вѣнча́ласѧ є҆сѝ: є҆мꙋ́же со  а҆́гг҃лы предстоѧ́щи, за ны̀ моли́сѧ, творѧ́щыѧ пречестнꙋ́ю  па́мѧть твою̀. 
Сла́ва, мꙋ́ченика, гла́съ то́йже. 
Мч҃никъ тво́й, гдⷭ҇и, меркꙋ́рїй, во страда́нїи  свое́мъ вѣне́цъ прїѧ́тъ нетлѣ́нный, ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
И҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь пра́здника,  є҆ди́ножды: и҆ є҆катері́ны, є҆ди́ножды. Сла́ва,  мꙋ́ченика: И҆ ны́нѣ, пра́здника. 
По а҃-мъ, стїхосло́вїи сѣда́ленъ, гла́съ а҃. Поⷣ:  Ка́мени запеча́танꙋ: 
Восхвали́те дѣ̑вы, ма́тєри пра́зднꙋйте, лю́дїе,  (с. 472) славосло́вите, свѧще́нницы, благослови́те пречⷭ҇тꙋю  мт҃рь бж҃їю: пло́тїю бо младе́нствꙋющи пре́жде во хра́мъ  принесе́сѧ, ꙗ҆́кѡ хра́мъ бж҃їй ст҃ѣ́йшїй. тѣ́мже  пра́здникъ дꙋхо́вный соверша́юще, воспои́мъ ю҆̀, ꙗ҆́кѡ  предста́тельницꙋ ро́да человѣ́ческагѡ. 
Сла́ва, и҆ ны́нѣ, то́йже: 
По в҃-мъ стїхосло́вїи сѣда́ленъ, гла́съ а҃. Поⷣ:  Ка́мени запеча́танꙋ: 
Ст҃а́ѧ ст҃ы́хъ, бцⷣе, сꙋ́щи, досто́йнѡ приведе́сѧ  жи́ти во ст҃а̑ѧ, ꙗ҆́кѡ ѡ҆дꙋшевле́нъ гдⷭ҇ень кївѡ́тъ, и҆  ст҃а́гѡ дх҃а и҆́стиннѡ вмѣсти́лище бжⷭ҇твенное, дв҃о мт҃и:  тѣ́мже всели́сѧ въ тѧ̀, и҆́же ѻ҆ц҃ꙋ̀ є҆диноро́дный, и҆  ст҃о́мꙋ дх҃ꙋ соесте́ственный, тво́й сн҃ъ неискꙋсомꙋ́жнѡ,  ѡ҆боготвори́въ всѐ человѣ́чество. 
Сла́ва, и҆ ны́нѣ, то́йже. 
Канѡ́нъ пра́здника, гла́съ д҃, со і҆рмосо́мъ на ѕ҃: И҆  ст҃ы́хъ два̀, на и҃: 
Канѡ́нъ пра́здника. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ вхожде́нїе. 
Премꙋ́дрости, пречⷭ҇таѧ, тѧ̀ сокро́вище вѣ́мы, и҆  благода́ти точа́щꙋю и҆сто́чникъ приснотекꙋ́щїй ра́зꙋма,  про́симъ: твоѧ̑ ка̑пли ѡ҆дождѝ, влⷣчце, є҆́же воспѣва́ти  тѧ̀ при́снѡ. 
Превы́шши, пречⷭ҇таѧ, нб҃съ бы́вши, хра́мъ и҆  пала́та, въ хра́мъ бж҃їй возложи́ласѧ є҆сѝ, томꙋ̀  оу҆гото́ватисѧ въ бжⷭ҇твенное жили́ще прише́ствїѧ є҆гѡ̀. 
Свѣ́тъ возсїѧ́вши бцⷣа благода́ти, всѧ̑  просвѣтѝ, и҆ совокꙋпѝ пресвѣ́тлое є҆ѧ̀ оу҆краси́ти  торжество̀ пѣ́сньми: прїиди́те, къ не́й стеце́мсѧ. 
Две́рь сла́внаѧ, пѡ́мыслы непроходи́маѧ, двє́ри  ѿве́рзши хра́ма бж҃їѧ, ны́нѣ повелѣва́етъ на́мъ  совше́дшымъ, бжⷭ҇твенныхъ є҆ѧ̀ чꙋде́съ наслади́тисѧ. (с.  474) 
Канѡ́нъ мꙋ́ченицы, є҆гѡ́же краегране́сїе: 
Є҆катері́нꙋ приснопа́мѧтнꙋю пѣ́сньми пою̀.  Ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре: і҆и҃лѧ же бѣглеца̀ пѣшехо́дца спасѐ,  пѣ́снь бг҃ови воспѣва́юща. 
Є҆катері́ны всемꙋ́дрыѧ мч҃ницы моли́твами, хрⷭ҇тѐ,  мра́чное ѻ҆́ко дꙋшѝ моеѧ̀ просвѣтѝ, зарю́ ми даѧ̀,  влⷣко, твоегѡ̀ свѣтоли́тїѧ, дꙋшетлѣ́нныхъ паде́нїй мои́хъ  ве́сь мра́къ потреблѧ́ющꙋю. 
Направлѧ́ема влⷣки, всемꙋ́драѧ, бжⷭ҇твенными  повелѣ̑нїи, и҆ тогѡ̀ любо́вїю пали́ма, потекла̀ є҆сѝ къ  подвигѡ́мъ тща́щисѧ, и҆ мꙋчи́телей ра́зꙋмы, є҆катері́но,  оу҆страши́ла є҆сѝ, сло́вомъ и҆ мꙋ́дростїю и҆ благода́тїю. 
Оу҆правлѧ́ема дла́нїю, сла́внаѧ, крѣ́пкою  хрⷭ҇то́вою, і҆́дѡльскїѧ бꙋ́ри и҆збѣ́гла є҆сѝ, мч҃нице,  немо́креннѡ преплы́вши крⷭ҇та̀ вѣ́триломъ, и҆ бжⷭ҇твенными  вѣ̑тры дх҃а, пѣ́снь бг҃ꙋ воспѣва́ющи. 
Ра́дꙋющисѧ дѣ́вственными добро́тами, є҆катері́но  мꙋ́драѧ, и҆ бжⷭ҇твенное зна́нїе съ нб҃сѐ и҆мꙋ́щи,  лжеиме́ннагѡ зна́нїѧ благодерзнове́ннѡ и҆ мꙋ́жественнѡ  предста́тели посрами́ла є҆сѝ, ты̑ѧ держа́внѣ побѣди́вши. 
Бг҃оро́диченъ: 
И҆́же бцⷣꙋ тѧ̀ проповѣ́даетъ, пречⷭ҇таѧ, всѧ́кїѧ  є҆́реси ѿринове́нїе и҆́мать: пло́ть бо бы́вша неизмѣ́ннѡ  родила̀ є҆сѝ, превы́шша всѧ́кїѧ, бг҃ороди́тельнице,  тва́ри, сло́во бж҃їе присносꙋ́щное. 
И҆́нъ канѡ́нъ мꙋ́ченика, є҆гѡ́же краегране́сїе: 
Меркꙋ́рїева мѧ̀ крѣ́пость да храни́тъ.  І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Посѣ́ченный несѣко́маго пресѣчѐ, и҆ ви́дѣ  со́лнце зе́млю, ю҆́же (с. 475) не ви́дѣ, лю́таго врага̀  вода̀ потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Съ го́рними ли̑ки, меркꙋ́рїе, благи́хъ и҆сто́чникꙋ  ра́дꙋѧсѧ предстоѧ̀, и҆ бжⷭ҇твенныѧ сла́дости,  приснопа́мѧтне, и҆сполнѧ́ѧсѧ, любо́вїю торжество̀ твоѐ  соверша́ющыѧ сохранѧ́й, гдⷭ҇ꙋ пою́щыѧ: сла́внѡ бо  просла́висѧ. 
Во́льнѡ вше́лъ є҆сѝ въ три́знище мꙋче́нїѧ, мꙋ́дре,  си́лою оу҆крѣплѧ́емь хрⷭ҇то́вою, на́съ ра́ди стрⷭ҇ти  спаси́тєльныѧ во́лею претерпѣ́вшагѡ пло́тїю, и҆ ра́дꙋѧсѧ  взыва́лъ є҆сѝ: гдⷭ҇ꙋ пои́мъ, сла́внѡ бо просла́висѧ. 
Глаго́лъ мꙋчи́телѧ ꙗ҆́вѣ оу҆кори́лъ є҆сѝ,  и҆сповѣ́данїемъ хрⷭ҇то́вымъ, бл҃же́нне, оу҆краша́емь, и҆  всѧ́кїй болѣ́зней ви́дъ, веселѧ́сѧ претерпѣ́лъ є҆сѝ,  меркꙋ́рїе, вопїѧ̀ тебѐ оу҆крѣ́пльшемꙋ: гдⷭ҇ꙋ пои́мъ,  сла́внѡ бо просла́висѧ. 
Бг҃оро́диченъ: 
Ѡ҆ ѻ҆трокови́цы дв҃ы ꙗ҆ви́лсѧ є҆сѝ воплоща́емь  на́съ ра́ди, по на́мъ чл҃вѣ́къ бы́въ, и҆ свидѣ́телѧ  вѣ́рна страсте́й свои́хъ ꙗ҆влѧ́етъ, меркꙋ́рїа до́блѧго  своего̀ страда́льца, томꙋ̀ крѣ́пкѡ пою́ща: гдⷭ҇ꙋ пои́мъ,  сла́внѡ бо просла́висѧ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ честнѣ́мъ вхожде́нїи твое́мъ вѣнцє́въ  сла́вы сподо́би. 
Невѣстокраси́тель дне́сь ꙗ҆ви́сѧ, кра́сный дв҃ы  хра́мъ и҆ черто́гъ, прїе́мь ѡ҆дꙋшевле́нный черто́гъ бж҃їй,  чⷭ҇тꙋю и҆ непоро́чнꙋю, и҆ свѣтлѣ́йшꙋю всеѧ̀ тва́ри. 
Дв҃дъ предначина́ѧ ликова́нїе, и҆гра́етъ и҆  ликовствꙋ́етъ съ на́ми, и҆ цр҃и́цꙋ зове́тъ тѧ̀ оу҆кра́шенꙋ,  пречⷭ҇таѧ, предстоѧ́щꙋ, всечⷭ҇таѧ, въ хра́мѣ цр҃ю̀ и҆ бг҃ꙋ. 
И҆зъ неѧ́же престꙋпле́нїе произы́де дре́вле ро́дꙋ  человѣ́ческомꙋ, и҆зъ тоѧ̀ и҆справле́нїе и҆ нетлѣ́нїе  процвѣтѐ, бцⷣа дне́сь приводи́ма въ до́мъ бж҃їй. (с. 476) 
И҆гра́ютъ а҆́гг҃льскаѧ вѡ́инства, и҆ всѣ́хъ  человѣ̑къ мно́жество: и҆ предъ лице́мъ, пречⷭ҇таѧ,  предтекꙋ́тъ твои́мъ дне́сь свѣщенѡ́сицы зовꙋ́ще,  вели́чєствїѧ твоѧ̑ въ домꙋ̀ бж҃їи. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
Во́льными твои́ми стремле́ньми, вошла̀ є҆сѝ ко  страда́нїю во́лею хрⷭ҇та̀ подража́ющи, и҆ побѣди́вши  свѣ́тлѡ тмы̑ мїроде́ржца, вѣнцено́сица ꙗ҆ви́ласѧ є҆сѝ,  є҆катері́но бг҃опрїѧ́тнаѧ. 
Крѣ́постїю оу҆ма̀ ѡ҆бличи́ла є҆сѝ мꙋчи́тели,  безбо́жїѧ въ глꙋбинѣ̀ валѧ́ющыѧсѧ, ри́торствꙋющи ꙗ҆́вѣ  бг҃озна́нїѧ догма̑ты, бж҃їею мꙋ́дростїю мꙋ́ченица  оу҆ѧснѧ́ема всехва́льнаѧ. 
Равнобо́жїе во оу҆́ши є҆́ѵинѣ пошепта́вый, ѿ  ѻ҆трокови́цы млады́ѧ ны́нѣ попира́етсѧ: ѻ҆рꙋ́жїемъ бо  крⷭ҇та̀ ѡ҆гради́вшисѧ, посрамѝ є҆катері́на мꙋ́ченица,  безмѣ́рнѡ того̀ хва́лѧщасѧ. 
Бг҃оро́диченъ: 
Оу҆мерщвле́нный мо́й оу҆́мъ, жи́зни дѣ́йствомъ  и҆зъ тебє̀ ꙗ҆́вльшїѧсѧ мі́рꙋ, воздви́гни, ꙗ҆́звы и҆  стрꙋ́пы и҆стреблѧ́ющи грѣхѡ́вныѧ, є҆ди́на  бг҃ороди́тельнице всенепоро́чнаѧ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ве́сь разжига́емь бжⷭ҇твенною любо́вїю, сла́вне,  ѻ҆́гнь и҆ ю҆́зы, мечѝ и҆ мꙋ̑ки, ꙗ҆́коже со́нъ вмѣни́лъ  є҆сѝ, меркꙋ́рїе. 
Воспѣва́лъ є҆сѝ сотво́ршаго, примѣша́ѧсѧ лю̑тымъ  ра́намъ, мꙋ́чениче мꙋ́дре, и҆ и҆сцѣлє́нїѧ ꙗ҆́звъ  прїима́лъ є҆сѝ, сла́вне. 
Жезло́мъ оу҆крѣплѧ́емь бжⷭ҇твеннымъ, вра́жїе  свирѣ́пство, ꙗ҆́кѡ страда́лецъ, мꙋ́чениче доблемꙋ́дренне,  благомо́щнѡ смири́лъ є҆сѝ. (с. 477) 
Бг҃оро́диченъ: 
Ꙗ҆́кѡ да проѡбрази́тъ твоѐ па́че оу҆ма̀, чⷭ҇таѧ,  ржⷭ҇тво̀, кꙋпина̀ ꙗ҆ви́сѧ ѻ҆гне́мъ пали́ма, и҆ ника́коже  сгара́ющи. 
Конда́къ пра́здника, гла́съ д҃. Подо́бенъ:  Вознесы́йсѧ: 
Пречⷭ҇тый хра́мъ сп҃совъ, многоцѣ́нный черто́гъ и҆  дв҃а, свѧще́нное сокро́вище сла́вы бж҃їѧ, дне́сь вво́дитсѧ  въ до́мъ гдⷭ҇ень, бл҃года́ть совводѧ́щи, ꙗ҆́же въ дс҃ѣ  бжⷭ҇твенномъ, ю҆́же воспѣва́ютъ а҆́гг҃ли бж҃їи: сїѧ̀  є҆́сть селе́нїе нбⷭ҇ное. 
І҆́косъ: 
Неизрече́нныхъ бж҃їихъ и҆ бжⷭ҇твенныхъ та̑инъ зрѧ̀  въ дв҃ѣ благода́ть ꙗ҆влѧ́емꙋю, и҆ и҆сполнѧ́емꙋ  ꙗ҆́вственнѡ, ра́дꙋюсѧ, и҆ ѻ҆́бразъ разꙋмѣ́ти  недоꙋмѣ́юсѧ, стра́нный и҆ неизрече́нный: ка́кѡ и҆збра́ннаѧ  чⷭ҇таѧ, є҆ди́на ꙗ҆ви́сѧ па́че всеѧ̀ тва́ри ви́димыѧ и҆  разꙋмѣва́емыѧ; тѣ́мже восхвали́ти хотѧ̀ сїю̀, оу҆жаса́юсѧ  ѕѣлѡ̀ оу҆мо́мъ же и҆ сло́вомъ, ѻ҆ба́че дерза́ѧ  проповѣ́даю и҆ велича́ю: сїѧ̀ є҆́сть селе́нїе нбⷭ҇ное. 
Та́же конда́къ меркꙋ́рїа, гла́съ д҃. Подо́бенъ:  Ꙗ҆ви́лсѧ є҆сѝ дне́сь: 
Во бранѣ́хъ непобѣди́маго во́ина, и҆ въ бѣда́хъ  непосты́дна застꙋ́пника, пѣ́сньми меркꙋ́рїа оу҆блажи́мъ  сла́вѧще: пра́зднꙋющыѧ бо па́мѧть є҆гѡ̀ ве́селѡ ѿ бѣ́дъ  и҆збавлѧ́етъ, и҆ скорбе́й. 
Сѣда́ленъ ст҃ы́ѧ, гла́съ д҃. Подо́бенъ:  Вознесы́йсѧ: 
Жениха̀ твоего̀ хрⷭ҇та̀ возлюби́вши, свѣщꙋ̀ твою̀  свѣ́тлѡ оу҆гото́вльши, добродѣ́тельми просїѧ́вши,  сла́внаѧ. тѣ́мже вошла̀ є҆сѝ съ ни́мъ въ черто́гъ, и҆  вѣне́цъ страда́нїѧ ѿ негѡ̀ прїе́мши, ѿ бѣ́дъ и҆зба́ви  на́съ соверша́ющихъ, є҆катері́но, па́мѧть твою̀. 
Сла́ва, мꙋ́ченика, гла́съ то́йже. Подо́бенъ: Ско́рѡ  предварѝ: 
Мꙋ́ченикъ меркꙋ́рїй подвиза́всѧ, льсти́ваго  посрамѝ, и҆ вѣне́чникъ крѣ́покъ хрⷭ҇то́въ бы́сть: тѣ́мже  нбⷭ҇нымъ ны́нѣ причте́сѧ ликѡ́мъ, сла́вы непрее́мныѧ  досто́йнѡ (с. 478) причаща́ѧсѧ. сегѡ̀ ра́ди свѧще́ннꙋю  є҆гѡ̀ па́мѧть соверша́емъ вѣ́рнѡ. 
И҆ ны́нѣ, пра́здника, гла́съ то́йже: 
Дв҃де, пред̾идѝ въ хра́мъ бж҃їй, и҆ ра́дꙋѧсѧ  прїимѝ цр҃и́цꙋ на́шꙋ, и҆ то́й возопѝ: вни́ди гпⷭ҇жѐ, въ  хра́мъ царе́въ вни́ди: є҆ѧ́же сла́ва покрове́ннѡ  разꙋмѣ́етсѧ, и҆зъ неѧ́же хо́щетъ и҆сточи́тисѧ на́мъ всѣ̑мъ  свѣ́тъ хрⷭ҇то́съ. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Две́рь непрохо́днꙋю, бж҃їй до́мъ прїе́млѧ дне́сь,  преста́ти сотворѝ всѧ́кой слꙋ́жбѣ зако́нной, ꙗ҆́кѡ  и҆́стиннѡ ꙗ҆ви́сѧ, зовы́й, сꙋ́щымъ на землѝ и҆́стина. 
Гора̀ присѣ́ннаѧ, ю҆́же прови́дѣ дре́вле  а҆ввакꙋ́мъ, предпроповѣ́да внꙋ́трь вмѣсти́вшꙋюсѧ въ  нехо́дныхъ хра́ма, добродѣ́тєли процвѣ́тши, и҆  покрыва́етъ концы̀. 
Ви́дѣвши пресла̑внаѧ всѧ̀ землѧ̀, стра̑нныѧ же и҆  ди̑вныѧ вє́щи, ка́кѡ дв҃а, ѿ а҆́гг҃ла пи́щꙋ прїе́млющи,  ѻ҆́бразы строе́нїѧ но́ситъ. 
Хра́мъ и҆ пала́та, и҆ нб҃о ѡ҆дꙋшевле́нное  ꙗ҆́вльшисѧ, бг҃оневѣ́сто цр҃е́ва, въ хра́мъ зако́нный  приводи́ма дне́сь, томꙋ̀ соблюда́ема, пречⷭ҇таѧ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Страда́льческое, є҆катері́но, противле́нїе  показа́ла є҆сѝ мч҃нице приснопа́мѧтнаѧ, вражде́бникꙋ  ѕѣлѡ̀ терпѣли́внѡ противлѧ́ющисѧ, и҆ того̀ попра́вши  нога́ми кра́сными, крⷭ҇та̀ си́лою, страстоно́сице,  мꙋ́ченикѡвъ похвала̀. 
Невѣ́ста хрⷭ҇то́ва, є҆катері́но всебл҃же́ннаѧ,  ꙗ҆ви́ласѧ є҆сѝ (с. 479) бжⷭ҇твенныѧ красоты̀  свѣтови́дными лꙋча́ми просвѣща́ема, и҆ добро́тою сїѧ́ющи.  тѣ́мже и҆ веселѧ́щисѧ пѣснопое́ши влⷣцѣ: си́лѣ твое́й  сла́ва, чл҃вѣколю́бче. 
Мꙋчи́тельскꙋю горды́ню низложи́ла є҆сѝ, и҆  бжⷭ҇твеннымъ сло́вомъ мꙋ́дрости твоеѧ̀, ꙗ҆́кѡ ѿ глꙋбины̀  ле́стнагѡ демѡноговѣ́нїѧ прельща́ємыѧ и҆схи́тила є҆сѝ,  оу҆ча́щи зва́ти хрⷭ҇тꙋ̀ пѣснопою́щыѧ: си́лѣ твое́й  сла́ва, чл҃вѣколю́бче. 
Благосла́вное и҆ свѣтоно́сное торжество̀ сла́вныѧ  па́мѧти твоеѧ̀ всехва́льнаѧ, крѣ́пкѡ де́рзость вра́жїю  попра́вши, ꙗ҆́кѡ со́лнце возсїѧ̀, въ не́мже велегла́снѡ  влⷣцѣ вопїе́мъ: си́лѣ твое́й сла́ва, чл҃вѣколю́бче. 
Бг҃оро́диченъ: 
Ны́нѣ крѣ́пость низложѝ ѿмета́ющихсѧ ѻ҆́браза,  ѻ҆трокови́це, поклоне́нїѧ, тебѐ чⷭ҇тыѧ, и҆ па́че оу҆ма̀  и҆зъ тебє̀ воплоще́ннагѡ, и҆ мі́ръ ве́сь просвѣ́щшагѡ, и҆  всѣ́хъ свѧты́хъ: вѣ́рою же чтꙋ́щыѧ тѧ̀ просвѣтѝ,  є҆ди́на всепѣ́таѧ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Присво́илсѧ є҆сѝ зижди́телю твоемꙋ̀, бжⷭ҇твеннагѡ  свидѣ́тельства, бг҃омꙋ́дре, стрⷭ҇тьмѝ, и҆ свѣ̑тлыѧ  вѣнцы̀ ѿ негѡ̀ прїѧ́лъ є҆сѝ, сла́вне, ꙗ҆́кѡ  непобѣди́мый. 
И҆стка́ннꙋю ѿ вы́шнїѧ благода́ти въ ри́зꙋ,  мꙋ́чениче, ны́нѣ ѡ҆дѣ́ѧлсѧ є҆сѝ, тлѝ и҆ ме́ртвости  ри́зъ, мꙋ́чениче, совле́ксѧ. 
Да́же до кро́ве, сла́вне, ко грѣхꙋ̀ подвиза́всѧ,  побѣдоно́сецъ показа́лсѧ є҆сѝ, и҆ вы́шнїѧ сла́вы  сподо́билсѧ є҆сѝ, меркꙋ́рїе. 
Бг҃оро́диченъ: 
На тѧ̀ спаси́тельное сло́во сни́де, приснодв҃о,  ꙗ҆́коже тꙋ́ча, и҆ и҆зсꙋшѝ многобо́жїѧ наводнє́нїѧ. (с.  480) 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ въ честнѣ́мъ вхожде́нїи  твое́мъ: ты́ бо, неискꙋсобра́чнаѧ дв҃о, внꙋ́трь вошла̀  є҆сѝ въ хра́мъ бж҃їй, ꙗ҆́коже чⷭ҇тѣ́йшїй хра́мъ, всѣ̑мъ  воспѣва́ющымъ тѧ̀ ми́ръ подава́ющаѧ. 
Свѧще́нїе сла́вное, и҆ свѧще́нное возложе́нїе дне́сь  пречⷭ҇таѧ дв҃а, возложи́вшисѧ въ хра́мъ бж҃їй, всецр҃ю̀  на́шемꙋ, бг҃ꙋ є҆ди́номꙋ въ жили́ще соблюда́етсѧ, ꙗ҆́кѡ  вѣ́сть са́мъ. 
Добро́тꙋ, пречⷭ҇таѧ, дꙋшѝ твоеѧ̀ зрѧ̀ нѣ́когда  вѣ́рою заха́рїа возопѝ: ты̀ є҆сѝ и҆збавле́нїе, ты̀  є҆сѝ всѣ́хъ ра́дость: ты̀ є҆сѝ воззва́нїе на́ше,  є҆́юже невмѣ́стный вмѣще́нъ мнѣ̀ ꙗ҆ви́тсѧ. 
Ѽ па́че оу҆ма̀ чꙋде́съ твои́хъ, всечⷭ҇таѧ!  стра́нное твоѐ ржⷭ҇тво̀ є҆́сть, стра́ненъ ѻ҆́бразъ  возраще́нїѧ твоегѡ̀, стра̑нна и҆ пресла̑вна твоѧ̑,  бг҃оневѣ́сто, всѧ̑, и҆ человѣ̑ки несказа̑нна. 
Свѣ́щникъ многосвѣ́тлый сꙋ́щи, бг҃оневѣ́сто,  дне́сь возсїѧ́ла є҆сѝ въ домꙋ̀ гдⷭ҇ни, и҆ ѡ҆зарѧ́еши ны̀  честны́ми дарова̑нїи, чⷭ҇таѧ, чꙋде́съ твои́хъ, бцⷣе  всепѣ́таѧ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго. но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Любо́вїю ѻ҆гнепали́ма, мꙋ́ченице всесла́внаѧ,  влⷣки твоегѡ̀, и҆ и҆́щꙋщи тогѡ̀ недомы́сленнꙋю добро́тꙋ  ви́дѣти, самово́льнымъ пра́вомъ ра́намъ себѐ вдала̀  є҆сѝ, дѣ́вства сїѧ́ющи благода́тьми. 
Страстьмѝ свѧще́ннѣйшими, ѻ҆трокови́це добродв҃о,  оу҆краси́вши тебѐ самꙋ́ю благолѣ́пнѡ, возшла̀ є҆сѝ къ  небе́сномꙋ хрⷭ҇то́вꙋ черто́гꙋ, и҆ ны́нѣ свѣ́тлѡ твоемꙋ̀  женихꙋ̀ веселѧ́щисѧ сочта́ласѧ є҆сѝ, всеблаже́ннаѧ. 
Ѻ҆трокови́ца всесвѣ́тлаѧ ꙗ҆ви́ласѧ є҆сѝ,  возлюби́вши (с. 481) є҆ди́наго жела́емаго, и҆ во слѣ́дъ  тогѡ̀ крѣпча́йшее тече́нїе соверши́вши, въ воню̀ мѵ́ра  твоегѡ̀ оу҆́мнагѡ и҆стоще́ннагѡ, вопїѧ́ла є҆сѝ: текꙋ̀,  женишѐ мо́й. 
Бг҃оро́диченъ: 
И҆́стиннꙋю бцⷣꙋ тѧ̀ всѝ позна́вше, пречⷭ҇таѧ  влⷣчце, и҆зъ тебє̀ ро́ждшагосѧ бг҃а сло́ва вѣ́дѧще,  проповѣ́даемъ во двꙋ̀ сꙋщества́хъ, хотѣ́нїихъ  самовла́стныхъ познава́ема, мт҃и бг҃оневѣ́стнаѧ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны. ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Растѧга́емь, и҆ ѻ҆строто́ю, меркꙋ́рїе, неѡсла́бнѡ  разсѣка́емь, терпѣ́лъ є҆сѝ, бжⷭ҇твенными наде́ждами  вжилѧ́емь. 
Ка́менемъ мы́сленнымъ оу҆крѣпи́въ твоѐ се́рдце,  ка́менемъ ѡ҆тѧгча́емь, не преврати́лсѧ є҆сѝ, меркꙋ́рїе  сла́вне. 
Соприча́стникъ стрⷭ҇те́й влⷣки твоегѡ̀ бы́въ,  сла́вы приѡбщи́лсѧ є҆сѝ тогѡ̀, и҆ бжⷭ҇твенныѧ свѣ́тлости. 
Бг҃оро́диченъ: 
Оу҆мертвѝ, дв҃о, живꙋ́щїй мо́й грѣ́хъ жи́знь  ро́ждшаѧ оу҆мертви́вшꙋю сме́рть. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Всѧ́чєскаѧ носѧ́й глаго́ломъ, моли́твꙋ пра́ведныхъ  оу҆слы́ша: тѣ́мже непло́дныѧ разрѣши́лъ є҆сѝ недꙋ́гъ,  ꙗ҆́кѡ бл҃гоꙋтро́бенъ, ра́дости вино́внꙋю си̑мъ дарова̀. 
Сказа́ти хотѧ̀ гдⷭ҇ь ꙗ҆зы́кѡмъ своѐ спасе́нїе,  неискꙋсобра́чнꙋю ны́нѣ ѿ человѣ̑къ прїѧ́тъ, примире́нїѧ  зна́менїе и҆ ѡ҆бновле́нїѧ. 
Ꙗ҆́кѡ до́мъ сꙋ́щи благода́ти, въ не́мже сокрѡ́вища  лежа́тъ неизрече́ннагѡ бж҃їѧ строе́нїѧ, всечⷭ҇таѧ, въ  хра́мѣ причасти́ласѧ є҆сѝ нетлѣ́нныѧ сла́дости. (с. 482) 
Дїади́мꙋ тѧ̀ ца́рскꙋю прїе́мъ хра́мъ, бг҃оневѣ́сто,  просвѣща́шесѧ, и҆ подстꙋпа́ше лꙋ́чшымъ, предрече́нныхъ зрѧ̀  на тебѣ̀ сбытїѐ. 
И҆́нъ. І҆рмо́съ: 
Бе́здна грѣхѡ́въ, и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ:  но твою̀ крѣ́пкꙋю рꙋ́кꙋ мнѣ̀ прострѝ ꙗ҆́кѡ петро́ви, ѽ  оу҆пра́вителю, и҆ спасѝ. 
Всю́ тѧ добро́тою сїѧ́ющꙋ двⷭ҇тва заре́ю,  мꙋ́ченическими же, ѻ҆трокови́це, ѡ҆багре́нꙋ кровмѝ,  ви́дѣвъ благо́е сло́во и҆ пречи́стое, въ черто́зѣхъ  нбⷭ҇ныхъ тѧ̀ вселѝ. 
Возмогла̀ є҆сѝ крⷭ҇то́мъ, мꙋчи́телей разрѣши́ти  держа́вꙋ, и҆ мїрскі́ѧ мꙋ́дрости ѡ҆бличи́вши сꙋетꙋ̀,  бг҃одохнове́ннагѡ оу҆че́нїѧ точа́щи догма́ты,  велемꙋ́дреннаѧ є҆катері́но приснопа́мѧтнаѧ. 
Ле́стїю пе́рвѣе а҆да́ма ра́йскїѧ сла́дости  и҆згна́вшаго, ра́нъ болѣ̑зни крѣ́пкѡ терпѧ́щи, низложи́ла  є҆сѝ на зе́млю, мч҃нице всесла́внаѧ, и҆ вѣнцы̑ црⷭ҇твїѧ  вѣнча́ласѧ є҆сѝ. 
Бг҃оро́диченъ: 
Ми́лостива мнѣ̀ сꙋдїю̀ и҆ сн҃а твоего̀, бцⷣе дв҃о,  твои́ми мольба́ми бы́ти въ де́нь сꙋда̀, и҆зба́вителѧ же  лю́тыхъ, мт҃и, сотворѝ: къ тебѣ́ бо є҆ди́ной надє́жды  возглага́ю. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Вжилѧ́ше тѧ̀ присносꙋ́щное сло́во, за него̀ всѧ́къ  ви́дъ мꙋ́къ, мꙋ́чениче мꙋ́дре, терпѧ́ща тѧ̀ ви́дѧ, и҆ чрезъ  а҆́гг҃ла дерза́ти повелѣва́ше, меркꙋ́рїе, и҆ ника́коже  мꙋчи́телей оу҆страши́тисѧ противле́нїѧ. 
Оу҆мертви́сѧ многоѻбра́зный ѕмі́й, и҆ нога́ми  попра́сѧ кра́сными страда́льца, и҆ до́блѧгѡ ѻ҆рꙋ́жника: (с.  483) самово́льными бо стремлє́нїи вше́дъ къ мꙋче́нїѧ  ра́намъ, сме́рти, сла́вы и҆спо́лненъ. 
Всесоверше́ннѡ влⷣцѣ прине́слъ є҆сѝ серде́чное  произволе́нїе, мч҃ниче. и҆ тогѡ̀ ра́ди претерпѣ́въ  сломлє́нїѧ, ꙗ҆́кѡ побѣди́тель ѿ негѡ̀ вѣнча́лсѧ  є҆сѝ, и҆ томꙋ̀ ны́нѣ на нб҃сѣ́хъ со всѣ́ми мꙋ́ченики  предстои́ши, меркꙋ́рїе. 
Бг҃оро́диченъ: 
Зачала̀ є҆сѝ гла́сомъ а҆́гг҃ловымъ вели́кагѡ  совѣ́та а҆́гг҃ла, ѻ҆трокови́це, и҆ ѿ твои́хъ пречⷭ҇тыхъ  крове́й воплоще́нна, всенепоро́чнаѧ, родила̀ є҆сѝ,  показа́вшаго всѣ̑мъ жи́зни вхо́ды за неизглаго́ланнꙋю  ми́лость. 
Конда́къ ст҃ы́ѧ, гла́съ в҃. Подо́бенъ: Вы́шнихъ  и҆щѧ̀: 
Ли́къ честны́й бжⷭ҇твеннѣ мꙋчениколю́бцы  воздви́гните ны́нѣ, почита́юще всемꙋ́дрꙋю є҆катері́нꙋ:  сїѧ́ бо въ три́знищи хрⷭ҇та̀ проповѣ́да, и҆ ѕмі́ѧ попра̀,  ри́торѡвъ ра́зꙋмы оу҆кроти́вши. 
І҆́косъ: 
Ѿ бг҃а мꙋ́дрость прїи́мши и҆здѣ́тства, мꙋ́ченице,  и҆ внѣ́шнюю до́брѣ мꙋ́дрость всю̀ и҆звы́че: позна́вши  оу҆́бѡ ѿ тоѧ̀ стїхі́й движе́нїе же и҆ творе́нїе, по  сло́вꙋ, и҆ сїѧ̑ и҆з̾ нача́ла сло́вомъ сотво́ршаго, томꙋ̀  бл҃годаре́нїе въ нощѝ и҆ во днѝ приноша́ше, і҆́дѡлы  низложи́вши и҆ си̑мъ несмы́сленнѡ слꙋжа́щыѧ, ри́торѡвъ  ра́зꙋмы оу҆кроти́вши. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Сѐ дне́сь возсїѧ̀ концє́мъ весна̀ ра́достнаѧ,  просвѣща́ющи на́шѧ дꙋ́шы, и҆ помышлє́нїѧ, и҆ оу҆́мъ  благода́тїю, торжество́мъ бцⷣы дне́сь та́инственнѡ да  оу҆чреди́мсѧ. 
Да дароно́сѧтъ дне́сь всѧ́чєскаѧ цр҃и́цѣ и҆ мт҃ри  бж҃їи, нб҃о и҆ землѧ̀, и҆ а҆́гг҃лѡвъ чи́ни, и҆ человѣ́кѡвъ  мно́жество, (с. 484) и҆ да вопїю́тъ: во хра́мъ вво́дитсѧ  ра́дость и҆ и҆збавле́нїе. 
Писа́нїе мимотечѐ, и҆ ѡ҆скꙋдѣ̀ зако́нъ, ꙗ҆́коже  сѣ́нь, и҆ благода́ти лꙋчѝ возсїѧ́ша, въ хра́мъ бж҃їй  вше́дшей тебѣ̀, дв҃о мт҃и чⷭ҇таѧ, въ не́мъ бл҃гослове́ннаѧ. 
Повине́сѧ ржⷭ҇твꙋ̀ твоемꙋ̀, всечⷭ҇таѧ, ꙗ҆́кѡ  творцꙋ̀ и҆ бг҃ꙋ, нб҃о и҆ землѧ̀ и҆ преиспо́днѧѧ, и҆ всѧ́къ  ѧ҆зы́къ земны́хъ и҆сповѣ́даетъ, ꙗ҆́кѡ гдⷭ҇ь ꙗ҆ви́сѧ сп҃съ  дꙋ́шъ на́шихъ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Мч҃никѡвъ хвала̀, бл҃гоче́стїѧ оу҆чи́тельница была̀  є҆сѝ, свѣ́тломꙋ твоемꙋ̀ женихꙋ̀, мꙋ́ченикѡвъ мно́жество  приве́дши хрⷭ҇тꙋ̀. съ ни́миже зове́ши, всехва́льнаѧ, пою́щи:  бл҃гослове́нъ бг҃ъ ѻ҆ц҃ъ на́шихъ. 
Сло́во твоѐ премꙋ́дрое ко спасе́нїю мнѡ́ги и҆схи́ти  ѿ і҆дѡлонеи́стовства, и҆ свѣтоно́сны ꙗ҆вѝ мꙋ́ченики,  велегла́снѡ съ тобо́ю взыва́ющыѧ: бл҃гослове́нъ бг҃ъ ѻ҆ц҃ъ  на́шихъ. 
Ѻ҆трокови́ца въ слѣ́дъ тебє̀ и҆дꙋ́щи, тебѣ̀  приведе́сѧ мече́мъ посѣ́ченна, твою̀ подража́ющи стрⷭ҇ть  пречⷭ҇тꙋю, и҆ тебѣ̀ зижди́телю вопїю́щи и҆ глаго́лющи:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Ст҃ы́хъ ст҃ы́й въ тебѣ̀ свѧ́тѡ всели́всѧ, чⷭ҇таѧ  бцⷣе дв҃о, воплоще́нъ и҆зъ тебє̀ ражда́етсѧ, за є҆́же  спастѝ вѣ́рою зовꙋ́щыѧ: бл҃гослове́нъ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Свѣ́томъ го́рнѧгѡ просвѣще́нїѧ ѡ҆зарѧ́емь, до́блїй  (с. 485) во́ине, воспѣва́ющыѧ тѧ̀ ны́нѣ просвѣща́еши  пѣснопою́щыѧ: бл҃гослове́нъ є҆сѝ, гдⷭ҇и бж҃е, во вѣ́ки. 
Воспѣва́лъ є҆сѝ всѣ́хъ бл҃годѣ́телѧ,  распалѧ́емь тогѡ̀ ре́вностїю, бл҃же́нне, и҆ ѻ҆гне́мъ  чꙋ́вственнымъ жего́мь, и҆ пѣснопоѧ̀: бл҃гослове́нъ є҆сѝ,  гдⷭ҇и бж҃е, во вѣ́ки. 
Ка́менїю приносѧ́щїи че́сть, и҆̀же чꙋ́вство  ѡ҆камене́но и҆мꙋ́ще, ка́менемъ, мꙋ́чениче, ѡ҆тѧгчава́ютъ  вы́ю твою̀, вопїю́ща, меркꙋ́рїе: бл҃гослове́нъ є҆сѝ, гдⷭ҇и  бж҃е, во вѣ́ки. 
Кровьмѝ кро́вь смѣси́въ твою̀ честнꙋ́ю влⷣки  чл҃вѣколю́бца, ѻ҆́бщникъ тогѡ̀ ꙗ҆ви́лсѧ є҆сѝ стрⷭ҇те́й,  вопїѧ̀, меркꙋ́рїе: бл҃гослове́нъ є҆сѝ, гдⷭ҇и бж҃е, во  вѣ́ки. 
Бг҃оро́диченъ: 
Чи́ни а҆́гг҃льстїи оу҆жаса́ютсѧ та́инства твоегѡ̀  глꙋбинѣ̀, бцⷣе: бг҃ъ бо и҆зъ тебє̀ воплоще́нъ ꙗ҆ви́сѧ,  є҆мꙋ́же пѣснопое́мъ: бл҃гослове́нъ є҆сѝ, гдⷭ҇и бж҃е, во  вѣ́ки. 
Пѣ́снь и҃. І҆рмо́съ: 
Слы́ши, ѻ҆трокови́це, дв҃о чⷭ҇таѧ, да рече́тъ  оу҆́бѡ гаврїи́лъ, совѣ́тъ вы́шнѧгѡ дре́внїй и҆́стинный,  бꙋ́ди къ прїѧ́тїю гото́ва бж҃їю: тобо́ю бо невмѣсти́мый, съ  человѣ́ки поживѐ. тѣ́мъ и҆ ра́дꙋѧсѧ вопїю̀:  благослови́те, всѧ̑ дѣла̀ гдⷭ҇нѧ, гдⷭ҇а. 
Пречⷭ҇тый хра́мъ въ до́мъ бж҃їй приводѧ́щи а҆́нна  и҆ногда̀, вопїю́щи, съ вѣ́рою речѐ свѧще́нникꙋ: ча́до, ѿ  бг҃а да́нное мнѣ̀, прїи́мъ ны́нѣ, введѝ во хра́мъ  зижди́телѧ твоегѡ̀, и҆ ра́дꙋѧсѧ по́й є҆мꙋ̀: благослови́те,  всѧ̑ дѣла̀ гдⷭ҇нѧ, гдⷭ҇а. 
Речѐ, ви́дѣвъ, а҆́ннѣ и҆ногда̀ дх҃омъ заха́рїа:  жи́зни мт҃рь вво́диши и҆́стиннꙋю, ю҆́же свѣ́тлѡ прⷪ҇ро́цы  бж҃їи бцⷣꙋ проповѣ́даша, и҆ ка́кѡ хра́мъ вмѣсти́тъ ю҆̀;  тѣ́мъ чꙋдѧ́сѧ вопїю̀: благослови́те, всѧ̑ дѣла̀ гдⷭ҇нѧ,  гдⷭ҇а. 
Раба̀ бж҃їѧ бы́хъ а҆́зъ, ѿвѣща̀ а҆́нна є҆мꙋ̀,  призыва́ющи сего̀ вѣ́рою и҆ моли́твою, прїѧ́ти моеѧ̀  болѣ́зни (с. 486) пло́дъ, по прїѧ́тїи же рожде́ннꙋю  привестѝ да́вшемꙋ ю҆̀. тѣ́мъ зовѧ̀ вопїю̀: благослови́те,  всѧ̑ дѣла̀ гдⷭ҇нѧ, гдⷭ҇а. 
Зако́нное вои́стиннꙋ дѣ́ло є҆́сть, свѧще́нникъ  речѐ є҆́й, стра́ннꙋ же весьма̀ ве́щь поразꙋмѣва́ю, зрѧ̀  приводи́мꙋю въ до́мъ бж҃їй, пресла́внѡ превосходѧ́щꙋю ст҃а̑ѧ  благода́тїю. тѣ́мъ и҆ ра́дꙋѧсѧ вопїю̀: благослови́те, всѧ̑  дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Твои́ми оу҆чє́нїи цари́ца вѣ́рꙋющи, притечѐ ко  благоче́стїю, и҆ крѣ́пкѡ претерпѣ́вши болѣ́зней чꙋ́вство,  и҆ ца́рствїѧ нбⷭ҇нагѡ непрее́мнагѡ ꙗ҆́вственнѡ сподо́бисѧ,  вопїю́щи влⷣцѣ: свѧще́нницы, благослови́те, лю́дїе,  превозноси́те во всѧ̑ вѣ́ки. 
Съ мч҃ники да бꙋ́дꙋтъ вѣ́рныхъ прошє́нїѧ,  страстоте́рпица бо хрⷭ҇тꙋ̀ предстои́тъ, просѧ́ще лꙋ̑чшаѧ, и҆  спасе́нїѧ хода́тайственнаѧ, всесвѧтꙋ́ю и҆ честнꙋ́ю є҆ѧ̀  па́мѧть оу҆се́рднѡ соверша́ющымъ, и҆ вѣ́рнѡ  пѣснопою́щымъ: лю́дїе, превозноси́те хрⷭ҇та̀ во вѣ́ки. 
Ѿве́рзъ прїе́млетъ тѧ̀ жени́хъ, всемꙋ́драѧ,  двє́ри ра̑йскїѧ, и҆ въ черто́зѣ всесвѣ́тлѣмъ ѡ҆бита́ти  сотворѝ, црⷭ҇твїѧ прича́стницꙋ, ꙗ҆́кѡ соѻ́бщницꙋ  стрⷭ҇те́й ꙗ҆влѧ́етъ. є҆мꙋ́же ны́нѣ предстоѧ́щи царе́ва  дщѝ, свѣ́тлѡ оу҆кра́шена, на́съ не забꙋ́ди. 
Оу҆хищре́нными глагѡ́лы и҆скꙋша́ше мꙋчи́тель, и҆  оу҆вѣтливослѡ́вїи лю́тый льстѧ̀, разсла́бити твою̀  крѣ́пость надѣ́ѧвсѧ, сла́внаѧ, но оу҆невѣ́ститисѧ  хрⷭ҇тꙋ̀ хотѧ́щи, вопїѧ́ла є҆сѝ влⷣцѣ: свѧще́нницы,  воспо́йте, лю́дїе, превозноси́те хрⷭ҇та̀ во вѣ́ки. (с. 487) 
Бг҃оро́диченъ: 
Свѧще́ннѣйши была̀ є҆сѝ, бцⷣе всенепоро́чнаѧ,  премі́рнагѡ а҆́гг҃лѡвъ чи́на: си́хъ бо родила̀ є҆сѝ  содѣ́телѧ и҆ гдⷭ҇а, ѿ дѣ́вственныѧ и҆ неискꙋсобра́чныѧ  оу҆тро́бы, во двꙋ́хъ сꙋщества́хъ, неслїѧ́ннѡ и҆ невра́щнѡ,  во є҆ди́ной же ѵ҆поста́си бг҃а воплоще́нна. 
И҆́нъ. І҆рмо́съ то́йже. 
Страда́льцєвъ прило́гъ тѧ̀ ли́къ прїѧ́ше,  оу҆кра́шена и҆ свѣ́тла бы́вша честны́ми красота́ми  пречестны́хъ твои́хъ страда́нїй, и҆ благочести́вагѡ твоегѡ̀  и҆ честна́гѡ свидѣ́тельства. и҆ ны́нѣ вопїе́ши  непреста́ннѡ: свѧще́нницы, бл҃гослови́те, лю́дїе,  превозноси́те хрⷭ҇та̀ во вѣ́ки. 
Благочестивомꙋ́дреннѡ, сла́вне, по́двигъ соверши́лъ  є҆сѝ, и҆ доблемꙋ́дреннѡ врага̀ посрами́лъ є҆сѝ, и҆  побѣ́дꙋ нбⷭ҇нꙋю ꙗ҆́кѡ побѣди́тель взе́мъ, со  а҆́гг҃льскими ны́нѣ ли̑ки весели́шисѧ, съ ни́миже вопїе́ши  непреста́ннѡ: свѧще́нницы благослови́те, лю́дїе  превозноси́те хрⷭ҇та̀ во вѣ́ки. 
Сконча́всѧ, всебл҃же́нне, мече́мъ, меркꙋ́рїе, и҆  полꙋчи́въ жела́емагѡ тѝ предлежа́щагѡ конца̀, зе́млю  оу҆́бѡ кро́вными и҆злїѧ̑нїи напои́лъ є҆сѝ, побѣдоно́сное  же и҆ бл҃же́нное тѣ́ло, бѣлѣ́йше снѣ́га показа́лъ  є҆сѝ, поѧ̀: свѧще́нницы, благослови́те, лю́дїе,  превозноси́те хрⷭ҇та̀ во вѣ́ки. 
Бг҃оро́диченъ: 
Ꙗ҆́кѡ на́шегѡ сꙋ́щи воззда́нїѧ, пречⷭ҇таѧ, всѝ  вино́внꙋю вѣ́рнїи пое́мъ тѧ̀: бг҃а бо всевино́внаго па́че  вины̀ родила̀ є҆сѝ, сокрꙋши́вшїйсѧ ѻ҆́бразъ ѕло́бою  свои́мъ бл҃гоꙋтро́бїемъ назда́вшаго, є҆ди́на  пребл҃гослове́ннаѧ и҆ ѡ҆бра́дованнаѧ. 
Пѣ́снь ѳ҃. І҆рмо́съ: 
Ꙗ҆́кѡ ѡ҆дꙋшевле́нномꙋ бж҃їю кївѡ́тꙋ, да ника́коже  ко́снетсѧ рꙋка̀ скве́рныхъ, оу҆стнѣ́ же вѣ́рныхъ бцⷣѣ  немо́лчнѡ гла́съ а҆́гг҃ла воспѣва́юще, съ ра́достїю да  вопїю́тъ: и҆́стиннѡ вы́шши всѣ́хъ є҆сѝ, дв҃о чⷭ҇таѧ. (с.  488) 
Ꙗ҆́кѡ пресвѣ́тлꙋю, бцⷣе чⷭ҇таѧ, дꙋше́вныѧ  чистоты̀ и҆мꙋ́щи добро́тꙋ, бл҃года́тїю же бж҃їею  и҆сполнѧ́ема съ нб҃сѐ, свѣ́томъ присносꙋ́щнымъ  просвѣща́еши всегда̀ съ весе́лїемъ вопїю́щыѧ: и҆́стиннѡ  вы́шши всѣ́хъ є҆сѝ, дв҃о чⷭ҇таѧ. 
Прелета́етъ, бцⷣе чⷭ҇таѧ, чꙋ́до твоѐ си́лꙋ  слове́съ: тѣ́ло бо въ тебѣ̀ поразꙋмѣва́ю, па́че сло́ва,  тече́нїѧ грѣхо́внагѡ непрїѧ́тно. тѣ́мже благода́рственнѡ  вопїю́ ти: и҆́стиннѡ вы́шши всѣ́хъ є҆сѝ, дв҃о чⷭ҇таѧ. 
Пресла́внѡ проѡбразова́ше, чⷭ҇таѧ, зако́нъ тѧ̀  ски́нїю, и҆ бжⷭ҇твеннꙋю ста́мнꙋ, стра́ненъ кївѡ́тъ, и҆  катапета́смꙋ, и҆ же́злъ, хра́мъ неразрꙋши́мый, и҆ две́рь  бж҃їю. тѣ́мже наꙋча́ютъ тебѣ̀ зва́ти: и҆́стиннѡ вы́шши  всѣ́хъ є҆сѝ, дв҃о чⷭ҇таѧ. 
Пѣснопоѧ̀ тебѣ̀ провозглаша́ше дв҃дъ, глаго́лѧ тѧ̀  дще́рь цр҃е́вꙋ, красото́ю добродѣ́телей, ѡ҆деснꙋ́ю  предстоѧ́щꙋю бг҃а, ви́дѣвъ тѧ̀ оу҆пещре́ннꙋ. тѣ́мже,  прⷪ҇ро́чествꙋѧ, вопїѧ́ше: и҆́стиннѡ вы́шши всѣ́хъ є҆сѝ,  дв҃о чⷭ҇таѧ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Преста́виласѧ є҆сѝ къ черто́гѡмъ свѣтови̑днымъ,  невѣ́стными оу҆кра́шена оу҆́тварьми, дѣ́вственнꙋю  и҆мꙋ́щи свѣщꙋ̀ въ твое́й десни́цѣ, въ дрꙋго́й же держа́щи  ѿсѣ́ченнꙋю твою̀ главꙋ̀. и҆ ны́нѣ предстоѧ́щи хрⷭ҇тꙋ̀,  твоемꙋ̀ женихꙋ̀, тѧ̀ пою́щыѧ сохранѝ. 
Прїѧ́та бы́сть твоѧ̀, бг҃омꙋ́драѧ, моли́тва: вѣ́рою  бо твоѐ и҆менꙋ́ющыѧ и҆́мѧ, честна́ѧ, спаса́етъ влⷣка ѿ  и҆скꙋше́нїй, и҆ благоздра́вїе подае́тъ, недꙋ́гѡвъ и҆збавлѧ́ѧ  всеразли́чныхъ, дꙋше́вныхъ же и҆ тѣле́сныхъ. тѣ́мъ тѧ̀  веселѧ́щесѧ, є҆катері́но, оу҆блажа́емъ. (с. 489) 
Приста́ла є҆сѝ ти́хомꙋ приста́нищꙋ ны́нѣ,  благоѡпрѧ́тнѡ же и҆ легкѡ̀ мо́ре мїрско́е, мч҃нице,  преплы́вши треволне́нїй, не и҆скꙋси́вшисѧ, всемꙋ́драѧ,  бога́тство многоразли́чное хрⷭ҇тꙋ̀ приносѧ́щи, дв҃о,  мно́жество мꙋ́чєникъ, є҆катері́но всеблаже́ннаѧ. 
Въ черто́зѣхъ нбⷭ҇ныхъ ны́нѣ внꙋ́трь съ  дѣ́вственныхъ ли̑ки ликовствꙋ́ющи, мꙋ́ченическими  ѡ҆зарѧ́ема лꙋча́ми, є҆катері́но всемꙋ́драѧ, разрѣшѝ  паде́нїй мои́хъ плени̑цы, оу҆се́рднѡ молѧ́щи всѣ́хъ  бл҃годѣ́телѧ: за є҆го́же кро́вь твою̀ и҆злїѧ́ла є҆сѝ. 
Бг҃оро́диченъ: 
Ꙗ҆ви́ласѧ є҆сѝ, ѽ дв҃о мт҃и бж҃їѧ! па́че  є҆стества̀ ро́ждши въ тѣлесѝ благо́е сло́во, є҆го́же ѿ  се́рдца своегѡ̀ ѻ҆ц҃ъ ѿры́гне, пре́жде всѣ́хъ вѣкѡ́въ,  ꙗ҆́кѡ бл҃гъ, є҆го́же ны́нѣ и҆ тѣле́съ превы́шша  разꙋмѣва́емъ, а҆́ще и҆ въ тѣ́ло ѡ҆блече́сѧ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Гно́еве мꙋ́ченичестїи благово́нїе ны́нѣ и҆спꙋща́ютъ  бл҃года́тїю, и҆ ѕлосмра̑дныѧ на́шѧ стра̑сти неизрече́ннымъ  сло́вомъ ѿгонѧ́ютъ, и҆ и҆сточа́ютъ кѡ́сти врачева́нїй  во́ды, и҆ напаѧ́ютъ дꙋ́шы пою́щихъ тѣ́хъ чꙋдодѣѧ̑нїѧ. 
Ꙗ҆́кѡ вели́ка столпа̀ хрⷭ҇то́вы цр҃кве, свѧще́ннѡ  тѧ̀ почита́емъ, ꙗ҆́кѡ стѣ́нꙋ непоколеби́мꙋю: ꙗ҆́кѡ гра́дъ  вои́стиннꙋ, мꙋ́чениче, неплѣнѧ́емый: ꙗ҆́кѡ во́ина крѣ́пка  бг҃а всецр҃ѧ̀: ꙗ҆́кѡ потреби́телѧ врагѡ́въ: ꙗ҆́кѡ  свѣти́льника оу҆́мнаго и҆ всемі́рнаго. 
Соше́ственника а҆́гг҃ла свѣ́та, къ страда́нїю,  бг҃омꙋ́дре, полꙋчи́лъ є҆сѝ: тѣ́мже терза́емь, и҆  свѣща́ми поджига́емь, и҆ разсѣка́емь лю́тѣ, и҆ мече́мъ  посѣка́емь, не оу҆страши́лсѧ є҆сѝ, страстоте́рпче  хрⷭ҇то́въ до́блественнѣйше. (с. 490) 
Де́нь по́лнъ просвѣще́нїѧ, весе́лїѧ и҆ ра́дости  на́мъ возсїѧ̀ бжⷭ҇твеннаѧ па́мѧть твоѧ̀, тебѐ чтꙋ́щымъ,  мч҃ниче меркꙋ́рїе, въ не́мже помина́й на́съ па́мѧть твою̀  творѧ́щихъ, и҆ лю́тыхъ и҆скꙋше́нїй и҆ бѣ́дъ и҆ страсте́й  ны̀ и҆зба́ви. 
Бг҃оро́диченъ: 
Просвѣтѝ, две́ре свѣ́та, ѡ҆слѣ́пшꙋю дꙋ́шꙋ мою̀  стрⷭ҇тьмѝ, и҆ лꙋка́выми пѡ́мыслы ѡ҆мрачи́вшꙋюсѧ, и҆  бѣ́дствꙋющꙋю, и҆ и҆зба́ви мѧ̀ и҆скꙋше́нїй, бѣ́дъ и҆  скорбе́й, да сла́влю тѧ̀ наде́ждꙋ вѣ́рныхъ и҆  оу҆твержде́нїе. 
Свѣти́ленъ ст҃ы́ѧ. Подо́бенъ: Дх҃омъ во ст҃и́лищи: 
Возжилѧ́ема мꙋдрова́нїемъ, же́нъ, ѽ дв҃о  є҆катері́но, всечестна́ѧ, страстоте́рпцєвъ сла́во,  фїлосо́фѡвъ хи́трость ѡ҆ бз҃ѣ ѡ҆бличи́ла є҆сѝ, ꙗ҆́кѡ  бꙋ́йство сꙋ́щꙋ и҆ ба́снь, всенепоро́чнꙋю и҆́стиннѡ мт҃рь  бж҃їю спомо́щницꙋ стѧжа́вши. 
Сла́ва, и҆ ны́нѣ, пра́здника. Подо́бенъ:  Оу҆ченикѡ́мъ зрѧ́щымъ: 
А҆́гг҃льстїи чи́ни, и҆ мч҃ническїй ли́къ пра́зднꙋетъ  дне́сь съ на́ми, въ бжⷭ҇твеннѣмъ введе́нїи бг҃оѻтрокови́цы  и҆ мт҃ре гдⷭ҇ни, ѿ і҆ѡакі́ма же и҆ а҆́нны, вкꙋ́пѣ  тве́рдагѡ меркꙋ́рїа, и҆ пресла́вныѧ є҆катері́ны: и҆́хже  моли́твами ѡ҆брѣстѝ на́мъ ѡ҆ставле́нїе мно́гихъ  согрѣше́нїй, мо́лимсѧ. 
На хвали́техъ стїхи̑ры, на д҃, гла́съ д҃. Поⷣ:  Да́лъ є҆сѝ зна́менїе: 
Па́мѧть всесвѧще́ннꙋю, ꙳ є҆катері́но всехва́льнаѧ,  ꙳ честна́гѡ твоегѡ̀ страда́нїѧ соверша́юще, ꙳ сла́вимъ во  гла́сѣхъ непреста́нныхъ, ꙳ дарова́вшаго терпѣ́нїе тебѣ̀  тве́рдое, ꙳ и҆ побѣдоно́снꙋ тѧ̀ показа́вшаго, ꙳ и҆ сло́во  тебѣ̀ пода́вшаго, ꙳ оу҆страша́ющаго ри́торы, ꙳ і҆и҃са  чл҃вѣколю́бца ꙳ и҆ сп҃са и҆ гдⷭ҇а. 
Мч҃нице самово́льнаѧ, ꙳ є҆катері́но всесла́внаѧ,  ꙗ҆ви́ласѧ є҆сѝ ꙳ мꙋчи́телѧ благомо́щнѡ ѡ҆бличи́вши, ꙳ и҆  лю́тое неи́стовство многобо́жїѧ, ꙳ бг҃озна́нїѧ сїѧ́нїемъ  низлага́ющи, ꙳ и҆ бжⷭ҇твенною благода́тїю: ꙳ ѿѻнꙋ́дꙋже и҆  ꙗ҆́кѡ (с. 491) мꙋ́ченицꙋ, ꙳ и҆ ꙗ҆́кѡ дѣ́вꙋ непоро́чнꙋ,  хрⷭ҇то́съ вѣнча̀, ꙳ сп҃съ дꙋ́шъ на́шихъ. 
Бл҃года́ть дх҃а, ꙳ є҆катері́но всесла́внаѧ, ꙳  ѿверзе́нїемъ оу҆́стъ прїѧ́ла є҆сѝ: ꙳ ѡ҆чи́стивши тебѐ  самꙋ́ю житїе́мъ, ꙳ и҆ по́мысломъ терпѣли́внымъ, ꙳  мꙋчи́телей го́рдость попра́ла є҆сѝ: ꙳ и҆ добро́тѣ  тѣле́сной, ꙳ дꙋше́внꙋю красотꙋ̀ бг҃омꙋ́дреннѣ предпочла̀  є҆сѝ, ꙳ страда́льцєвъ оу҆добре́нїе. 
Сла́ва, гла́съ в҃. Вавѵ́лы мона́ха: 
Житїѐ невеще́ственно навы́кши, сꙋди́ще безбо́жное  дости́гши ста́ла є҆сѝ, побѣдоно́сице є҆катері́но  честна́ѧ, цвѣтоносѧ́щи бж҃їю свѣ́тлость, и҆ бжⷭ҇твенною  мо́щїю ѡ҆дѣѧ́на, повелѣ́нїю мꙋчи́телевꙋ порꙋга́ласѧ  є҆сѝ, и҆ ри́торѡвъ оу҆толи́ла є҆сѝ лжи̑выѧ рѣ̑чи,  многострада́льнаѧ. 
И҆ ны́нѣ, гла́съ ѕ҃. Се́ргїа а҆гїополі́та: 
Дне́сь собо́ри вѣ́рныхъ соше́дшесѧ, дꙋхо́внѣ да  торжествꙋ́емъ, и҆ бг҃оѻтрокови́цꙋ дв҃ꙋ и҆ бцⷣꙋ, въ хра́мъ  гдⷭ҇ень приводи́мꙋ, благоче́стнѡ восхва́лимъ,  пред̾избра́ннꙋю ѿ всѣ́хъ родѡ́въ, во ѻ҆би́телище  всѣ́хъ цр҃ѧ̀ хрⷭ҇та̀ и҆ бг҃а: дѣ̑вы, свѣщы̀ носѧ́ще,  пред̾иди́те, приснодв҃ы чтꙋ́ще честно́е происхожде́нїе:  ма́тєри, печа́ль всю̀ ѿложи́вше, ра́достнѡ  спослѣ́дствꙋйте мт҃ри бг҃а быва́ющей, и҆ ра́дости мі́ра  хода́таицѣ: всѝ оу҆́бѡ ра́достнѡ, є҆́же ра́дꙋйсѧ, со  а҆́гг҃ломъ возопїе́мъ ѡ҆бра́дованнѣй, при́снѡ молѧ́щейсѧ ѡ҆  дꙋша́хъ на́шихъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ. 
Свѣ́тъ тѧ̀ трисїѧ́нный ꙳ вже́гши, бцⷣе, ꙳ въ  хра́мѣ сла́вы, ꙳ нбⷭ҇нꙋю тѝ пи́щꙋ посыла́етъ, ꙳ велича́ѧ  тѧ̀. 
Сті́хъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀,  и҆́скрєннїѧ є҆ѧ̀ приведꙋ́тсѧ тебѣ̀. 
И҆зъ ко́рене оу҆́бѡ дв҃дова ꙳ прозѧбла̀ є҆сѝ,  дв҃о, ꙳ гаврїи́лъ тебѣ̀ ра́дость приносѧ̀, ꙳ вопїѧ́ше: ꙳  бг҃а роди́ши, пречⷭ҇таѧ. (с. 492) 
Сті́хъ: Приведꙋ́тсѧ въ весе́лїи и҆ ра́дованїи,  введꙋ́тсѧ въ хра́мъ цр҃е́въ. 
Бла́го же свѧще́нномꙋ ꙳ и҆ бжⷭ҇твенномꙋ сопрѧже́нїю  ꙳ і҆ѡакі́ма и҆ а҆́нны, ꙳ и҆зъ ни́хже чⷭ҇таѧ роди́сѧ, ꙳  приведена̀ бы́сть ны́нѣ творцꙋ̀ своемꙋ̀. 
Сла́ва, и҆ ны́нѣ, то́йже. 
Двє́ри нбⷭ҇ныѧ, ꙳ воспрїими́те дв҃ꙋ марі́ю, ꙳  неискꙋсомꙋ́жнꙋю, ꙳ чⷭ҇тꙋю бцⷣꙋ, ꙳ и҆зъ неѧ́же человѣ́кѡмъ  и҆збавле́нїе. 
На лїтꙋргі́и, блажє́нна пра́здника, пѣ́снь з҃-ѧ и҆  и҃-ѧ на д҃: и҆ ст҃ы́ѧ пѣ́снь ѕ҃-ѧ. Прокі́менъ, гла́съ д҃:  Ди́венъ бг҃ъ во ст҃ы́хъ свои́хъ, бг҃ъ і҆и҃левъ. Сті́хъ:  Въ цр҃квахъ благослови́те бг҃а, гдⷭ҇а ѿ и҆стѡ́чникъ  і҆и҃левыхъ. А҆пⷭ҇лъ ко є҆фесе́ємъ, зача́ло сл҃г.  А҆ллилꙋ́їа, гла́съ а҃. Воззва́ша пра́веднїи, и҆ гдⷭ҇ь  оу҆слы́ша и҆́хъ. Є҆ѵⷢ҇лїе лꙋкѝ, зача́ло р҃ѕ.  Прича́стенъ: Ра́дꙋйтесѧ, пра́веднїи, ѡ҆ гдⷭ҇ѣ. 
Слꙋ́жба ст҃а́гѡ меркꙋ́рїа мꙋ́ченика смоле́нскагѡ,  но́вагѡ чꙋдотво́рца. 
На вели́цѣй вече́рни стїхосло́вимъ: Блаже́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ д҃: 
Дрꙋга́го тѧ̀ пое́мъ, и҆мꙋ́щаго поборе́нїе по дꙋ́хꙋ,  хрⷭ҇то́въ меркꙋ́рїе, ꙗ҆́кѡ непобѣди́маго во́ина: внегда́  бо по повелѣ́нїю, оу҆го́дниче, гпⷭ҇жѝ и҆ бцⷣы, и҆зше́лъ  є҆сѝ на срѣ́тенїе пога́ныхъ си́лъ, и҆ и҆споли́на съ  сы́номъ крѣ́пкаго побѣди́лъ є҆сѝ посо́бїемъ бцⷣы.  подо́бїе и҆мы́й ꙗ҆́коже ст҃ы́й мꙋ́ченикъ не́сторъ,  ꙗ҆́рость прекроти́въ ѕлосвирѣ́пагѡ мꙋчи́телѧ, лі́а  бг҃обо́рца побѣдѝ хрⷭ҇то́вымъ и҆́менемъ и҆ си́лою. и҆лѝ  тезоимени́томꙋ тѝ свѧто́мꙋ мꙋ́ченикꙋ меркꙋ́рїю: (с. 493)  ꙗ҆́коже во а҆леѯандрі́и ѻ҆́нъ побѣди́въ, прободѐ въ  се́рдце мꙋчи́телѧ и҆ законопрестꙋ́пника, ревнꙋ́ѧ по  благоче́стїи: ты́ же тѣ́хъ подража́ѧ, сопроти́вныхъ и҆  пога́ныхъ и҆ноплемє́нникъ си́лꙋ пресѣ́клъ є҆сѝ, ꙗ҆́кѡ  во́инъ до́бръ и҆ неко́сенъ, и҆ соверши́лъ є҆сѝ своѐ  подвиза́нїе крѣ́пцѣ, по благовѣ́рїи ст҃ы́ѧ цр҃кве гпⷭ҇жѝ  и҆ бцⷣы, со всѣ́ми оу҆гѡ́дники хрⷭ҇та̀ бг҃а, и҆ вѣнча́сѧ  ве́рхъ тво́й, свѧ́те и҆ великомꙋ́чениче. 
Ꙗ҆́коже ѿ а҆́гг҃ла, и҆лѝ съ нб҃сѐ зна́менїе  прїе́млеши: къ тебѣ́ бо по́сланъ быва́етъ слꙋга̀ це́ркве  вели́цѣй гпⷭ҇жѝ и҆ бцⷣы, возвѣща́ѧ и҆ велѧ̀ тебѣ̀  и҆зы́ти на срѣ́тенїе си́лъ пога́ныхъ и҆ноплемє́нникъ:  гла́сꙋ же къ тебѣ̀ свы́ше соше́дшꙋ: ра́бе мо́й и҆  оу҆го́дниче меркꙋ́рїе, воста́въ препоѧ́шисѧ по́ѧсомъ  во́инства, и҆зы́ди ско́рѡ съ вели́кою де́рзостїю  сопроти́вныхъ побѣжда́ѧ, съ тобо́ю є҆́смь побора́ющи по  благовѣ́рїи: не хощꙋ́ бо, речѐ, зрѣ́ти мое́й плѣне́нѣ  бы́ти це́ркви ѿ пога́ныхъ: оу҆моли́хъ бо сн҃а моего̀, да  пода́стъ тѝ ѡ҆ се́мъ дерзнове́нїи твое́мъ вѣне́цъ нбⷭ҇ный,  ѿ животво́рныѧ десни́цы є҆гѡ̀. 
Ѿ ца́рска колѣ́на во́инъ и҆зы́де, и҆ посла́сѧ  непобѣди́мый воево́да на́шемꙋ гра́дꙋ, вели́ко поможе́нїе  ѿ гпⷭ҇жѝ на́шеѧ бцⷣы: во́инствꙋѧ бо не земно́мꙋ царю̀  оу҆гожда́ѧ, но свы́ше повелѣ́нїе прїе́млѧ, бг҃омꙋ́дре и҆  блаже́нный страда́льче меркꙋ́рїе, жела́нїемъ и҆ ре́вностїю  побора́ѧ по благовѣ́рїи, мꙋ́ченически стражда̀, и҆  проти́вныхъ полкѝ побѣжда́ѧ, пога́ныхъ и҆ноплемє́нникъ,  и҆ са́мъ нꙋ́ждною сме́ртїю коне́цъ житїю̀ воспрїи́меши, и҆  ко хрⷭ҇тꙋ̀ бг҃ꙋ на нб҃о востече́ши, и҆ ра́вными тебѣ̀  ст҃ы́ми мч҃ники ли́кꙋ сочта́всѧ возме́здїе прїи́меши.  тѣ́мже и҆ ны́нѣ мы̀ многогрѣ́шнїи, мо́лимъ тѧ̀, свѧ́те:  и҆мѣ́ѧ дерзнове́нїе, помоли́сѧ ѡ҆ гра́дѣ на́шемъ  невоева́нꙋ пребы́ти є҆мꙋ̀, и҆ дꙋша́мъ на́шымъ дарова́ти  ве́лїю ми́лость. (с. 494) 
Сла́ва, гла́съ в҃: 
Прїиди́те, благовѣ́рнїи лю́дїе, прїиди́те, со́нмище  празднолюбе́зныхъ, пѣ́снь воскли́кнемъ, и҆ рꙋка́ми  воспле́щимъ къ застꙋ́пницѣ на́шей и҆ гпⷭ҇жѣ̀ и҆ бцⷣѣ,  сы́нове гра́да смоле́нска, ра́достїю покрыва́ющесѧ: ꙗ҆́кѡ  посла́сѧ ѿ неѧ̀, непобѣди́мь во́инъ гра́дꙋ на́шемꙋ,  оу҆го́дникъ сеѧ̀ сы́й меркꙋ́рїй, мно́гѡ побора́ѧ по на́мъ,  пога́ныхъ побѣжда́етъ, и҆ забра́ло быва́етъ тве́рдо ѿ  всѣ́хъ ра́тей находѧ́щихъ гра́дꙋ на́шемꙋ. сте́кшесѧ  гра́ждане всѝ въ хра́мъ ст҃ы́й гпⷭ҇жѝ и҆ бцⷣы, и҆  пристꙋпи́вше ѡ҆б̾и́мемъ лобза́юще, се́рдцемъ же и҆ оу҆сты̀  гро́бъ ст҃а́гѡ меркꙋ́рїа, и҆ похвала́ми пое́мъ є҆го̀:  ра́дꙋйсѧ, вопїю́ще, хꙋдѡ́жства побѣди́вый ѕловѣ́рныхъ  ва̑рваръ, и҆ свирѣ́пое и҆́хъ мꙋчи́тельство ѡ҆бличи́вый, и҆  ве́лїе дерзнове́нїе ѿ хрⷭ҇та̀ бг҃а прїи́мый. и҆ ны́нѣ,  свѧ́те, мо́лимъ тѧ̀: не забꙋ́ди твоегѡ̀ гра́да и҆ люде́й  живꙋ́щихъ въ не́мъ, и҆дѣ́же є҆́сть гро́бъ съ блаже́ннымъ  тѣ́ломъ твои́мъ: моли́сѧ побѣ́дꙋ да́ти гра́дꙋ на́шемꙋ, и҆  дꙋша́мъ на́шымъ проще́нїе мно́гихъ грѣхѡ́въ, и҆ ве́лїю  ми́лость. 
И҆ ны́нѣ, бг҃оро́диченъ: Пре́йде сѣ́нь зако́ннаѧ: 
Вхо́дъ. Прокі́менъ днѐ. Чтє́нїѧ г҃. Пи́саны сегѡ̀  мцⷭ҇а въ к҃в де́нь, мїхаи́лꙋ тферско́мꙋ. 
На стїхо́внѣ стїхи̑ры, гла́съ д҃. Поⷣ: Ꙗ҆́кѡ  до́блѧ: 
Многоѻбра́зными мꙋчє́нїи, ꙳ лю́тый мꙋчи́тель  ка́знемъ ѕлы̑мъ преда́въ казни́ти ꙳ многострада́льное и҆  долготерпѣли́вое тѣ́ло твоѐ, ꙳ бг҃омы́сленне меркꙋ́рїе, ꙳  не ѿве́рглсѧ є҆сѝ хрⷭ҇та̀, ꙳ ни кꙋмі́рѡмъ поже́рлъ  є҆сѝ, ꙳ по терпѣ́лъ є҆сѝ, ꙳ ꙗ҆́кѡ и҆но́мꙋ стра́ждꙋщꙋ,  ꙳ ѡ҆жида́ѧ бꙋ́дꙋщагѡ возда́нїѧ, и҆ безсме́ртнагѡ  бг҃осло́вїѧ. 
Сті́хъ: Пра́ведникъ, ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Воздви́жемь и҆ стрꙋ́жемь, ꙳ и҆ ка́менїемъ  посыпа́емь, и҆ (с. 495) желѣ́зомъ оу҆ранѧ́емь, ꙳ и҆  мече́мъ скончава́емь, ꙳ непрекло́ненъ пребы́лъ є҆сѝ, ꙳ на  ка́мени оу҆́мнѣмъ ꙳ дꙋ́шꙋ твою̀ водрꙋзи́въ. ꙳ и҆ сегѡ̀  ра́ди а҆́гг҃льскимъ ликѡ́мъ сочета́лсѧ є҆сѝ, ꙳ свѣ́та  невече́рнѧгѡ сподоблѧ́емь. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
И҆сцѣле́нїе дарова́нїй, ꙳ жела́ющымъ и҆сточа́ютъ  сла́вне, ꙳ твоѧ̑ мо́щи, ꙳ и҆ потоплѧ́ютъ страсте́й недꙋ́ги,  меркꙋ́рїе, ꙳ и҆ разорѧ́ютъ лꙋка́выхъ де́мѡнѡвъ толпы̑, ꙳  напаѧ́ютъ же вѣ́рныхъ сердца̀, прозѧба̑ющаѧ добродѣ́телей  ꙳ плоды̀ бжⷭ҇твєнныѧ, ꙳ и҆ благоче́стїѧ разꙋмѣ́нїе. 
Сла́ва, гла́съ в҃: 
Житїе́мъ до́брымъ и҆ чистото́ю, свѧ́те, оу҆гожда́ѧ  хрⷭ҇тꙋ̀ бг҃ꙋ, и҆ тогѡ̀ ро́ждшей бг҃ома́тери, къ сꙋди́щємъ  безбо́жныхъ и҆ноплемє́нникъ постиза́еши, повелѣ́нїемъ  да́же подо́бнѣ и҆сходѧ́й на противоборю́щыѧ, цѣломꙋ́дрїе  проти́вꙋ ѕловѣ́рнѣ цѣлꙋ́ющагѡ, меркꙋ́рїе: тꙋ̀ побѣ́дꙋ  носѧ̀ подвиза́ешисѧ, и҆ чꙋ́до вели́ко ѡ҆ себѣ̀ сотворѧ́ѧ,  ра́тника съ вели́кими си́лами побѣди́въ хрⷭ҇то́вою си́лою,  и҆ са́мъ тꙋ̀ внѣ̀ предъ гра́домъ, блаже́нне, коне́цъ  воспрїѧ́лъ є҆сѝ, и҆ си́мъ чꙋдесе́мъ гра́дъ оу҆дивлѧ́еши:  ѿсѣ́ченнꙋю бо твою̀ свѧтꙋ́ю главꙋ̀ ѿ и҆ноплеме́нника  сꙋдо́мъ бж҃їимъ, са́мъ ꙗ҆́кѡ жи́въ по сме́рти съ тѣ́ломъ  во гра́дъ вне́слъ є҆сѝ, и҆ ны́нѣ побѣ́ды вѣне́цъ  и҆мѣ́еши. тѣ́мже и҆ мы̀ подвиза́ющесѧ мо́лимъ тѧ̀,  ѡ҆бстоѧ́ще, свѧ́те, гро́бъ тво́й, да прише́дъ побо́реши на  гра́дъ тво́й и҆ лю́ди держа́вы гпⷭ҇жѝ и҆ бцⷣы, ѕлѣ̀  ра́тꙋющыѧ, ѿ хрⷭ҇та̀ бг҃а просѧ̀ на́мъ ми́ра, и҆ ве́лїѧ  ми́лости. 
И҆ ны́нѣ, бг҃оро́диченъ воскрⷭ҇нъ, по гла́сꙋ.  Тропа́рь, гла́съ д҃: 
Мꙋ́ченикъ тво́й, гдⷭ҇и, меркꙋ́рїй, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй (с. 496) бо крѣ́пость твою̀, мꙋчи́телей  низложѝ, сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀  моли́твами спасѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ воскрⷭ҇нъ. 
На оу҆́трени, на Бг҃ъ гдⷭ҇ь: тропа́рь то́йже. 
По а҃-й каѳі́смѣ сѣда́ленъ, гла́съ а҃. Подо́бенъ:  Ли́къ а҆́гг҃льскїй: 
Во́инство на землѝ возненави́дѣвъ, мч҃ниче, на  нб҃сѣ́хъ возжелѣ́лъ є҆сѝ сла́вꙋ, и҆ болѣ̑зни  претерпѣ́лъ є҆сѝ и҆ нꙋ́жднꙋю сме́рть. тѣ́мже дне́сь  всесвѧтꙋ́ю твою̀ па́мѧть пра́зднꙋемъ, хрⷭ҇тꙋ̀ приносѧ́ще  хвалꙋ̀, пребл҃же́нне меркꙋ́рїе. 
Два́жды. 
Сла́ва, и҆ ны́нѣ, бг҃оро́диченъ: 
Мт҃рь тѧ̀ бж҃їю и҆ дв҃ꙋ мо́лимъ всѝ вои́стиннꙋ, въ  щедрѡ́ты твоѧ̑ вопїе́мъ, любо́вїю прибѣга́юще къ твое́й  бла́гости: тѧ́ бо и҆́мамы грѣ́шнїи застꙋ́пницꙋ, и҆ тебѐ  стѧжа́хомъ въ напа́стехъ спасе́нїе, є҆ди́нꙋ пречⷭ҇тꙋю. 
По в҃-й каѳі́смѣ сѣда́ленъ, гла́съ д҃. Подо́бенъ:  Ꙗ҆ви́лсѧ є҆сѝ дне́сь: 
Тече́нїе соверши́въ и҆́стинно, и҆ мꙋчи́телей всю̀  крѣ́пость побѣди́лъ є҆сѝ, прїи́мъ вѣне́цъ ѿ рꙋкѝ  вседержи́телѧ, меркꙋ́рїе всече́стне, и҆ показа́лсѧ є҆сѝ  а҆́гг҃лѡмъ соприча́стникъ. 
Два́жды. 
Сла́ва, и҆ ны́нѣ, бг҃оро́диченъ: 
Сло́во ѻ҆́ч҃ее, хрⷭ҇та̀ бг҃а на́шего, и҆зъ тебє̀  вопло́щшеесѧ разꙋмѣ́хомъ, бцⷣе дв҃о, є҆ди́на чⷭ҇таѧ и҆  бл҃гослове́ннаѧ. тѣ́мже всегда̀ прославлѧ́емъ тѧ̀  велича́юще. 
По полѷеле́и сѣда́ленъ, гла́съ д҃: 
Во́ина хрⷭ҇то́ва непобѣди́маго, побѣди́телѧ на  врагѝ до́блѧго, въ вели́кихъ чꙋдесѣ́хъ возсїѧ́вшаго  при́снѡ всѝ восхва́лимъ вѣ́рою меркꙋ́рїа страстоте́рпца:  то́читъ бо цѣльбы̑ прири́щꙋщымъ вѣ́рою, и҆ оу҆толѧ́етъ  стра̑сти лю̑тыѧ, и҆ сꙋ́щыѧ въ ско́рбехъ человѣ́ки  застꙋпа́етъ. 
Два́жды. (с. 497) 
Сла́ва, и҆ ны́нѣ, бг҃оро́диченъ: 
Стѣна̀ непобѣди́маѧ на́мъ хрⷭ҇тїа́нѡмъ є҆сѝ,  бцⷣе дв҃о: къ тебѣ́ бо прибѣга́юще невреди́ми  пребыва́емъ, и҆ па́ки согрѣша́юще и҆́мамы тѧ̀  моли́твенницꙋ. тѣ́мъ благодарѧ́ще вопїе́мъ тѝ: ра́дꙋйсѧ,  ѡ҆бра́дованнаѧ, гдⷭ҇ь съ тобо́ю. 
Та́же степє́нна, а҃ а҆нтїфѡ́нъ, д҃-гѡ гла́са.  Прокі́менъ: Пра́ведникъ, ꙗ҆́кѡ фі́нїѯъ, процвѣте́тъ:  Сті́хъ: Насажде́ни въ домꙋ̀ гдⷭ҇ни: Всѧ́кое  дыха́нїе: Є҆ѵⷢ҇лїе лꙋкѝ, зача́ло р҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Дне́сь вселе́ннаѧ всѧ̀ страстоте́рпца лꙋча́ми  просвѣща́ема, и҆ бж҃їѧ цр҃ковь цвѣ̑ты оу҆краша́ема,  мꙋ́чениче меркꙋ́рїе, вопїе́тъ тѝ: оу҆го́дниче хрⷭ҇то́въ и҆  застꙋ́пниче те́плый, не преста́й молѧ́сѧ за рабы̑ твоѧ̑. 
Канѡ́нъ пра́здника со і҆рмосо́мъ на ѕ҃: И҆ ст҃а́гѡ на  и҃. 
Гла́съ и҃. Пѣ́снь а҃. І҆рмо́съ: 
Посѣ́ченный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́таго врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Ѿ вы́шнихъ повелѣ́нїй, свѧ́те, во́инствꙋеши, съ  вы́шними ли̑ки предстои́ши благи́хъ и҆сто́чникꙋ, и҆ ра́дости  бжⷭ҇твеннагѡ наслажде́нїѧ, приснопа́мѧтне, наслажда́ешисѧ,  сохранѧ́й тве́рдѣ гра́дъ, въ не́мже соверша́ютъ, сла́вне,  па́мѧть твою̀, гдⷭ҇еви пою́ще: сла́внѡ бо просла́висѧ: 
По́двигъ тво́й ре́вности свидѣ́тельствова, мꙋ́дре,  си́лою оу҆крѣплѧ́емь хрⷭ҇то́вою, и҆ проти́въ ра̑тникъ  и҆схо́диши, и҆ ра́дꙋѧсѧ претерпѣ́лъ є҆сѝ главы̀ твоеѧ̀  ѿсѣче́нїе, и҆ вопїѧ́ше сла́внѡ повелѣ́нїемъ є҆ѧ̀. 
Стра́жъ гра́дꙋ ꙗ҆ви́лсѧ є҆сѝ, и҆ мꙋчи́телѧ  ꙗ҆́вѣ оу҆кори́лъ є҆сѝ, и҆ болѣ́зненное ѿ ни́хъ  видѣ́нїе веселѧ́сѧ претерпѣ́лъ є҆сѝ, меркꙋ́рїе, вопїѧ̀  и҆ молѧ́сѧ къ посла́вшей тѧ̀: гдⷭ҇еви пои́мъ, сла́внѡ бо  просла́висѧ. (с. 498) 
Бг҃оро́диченъ: 
Ꙗ҆́коже и҆ въ кесарі́и равноименова́нное тебѣ̀  прїе́млеши сꙋ́ще зва́нїе, та́кожде и҆ здѣ̀ и҆зво́ли  благочести́ваѧ цр҃и́ца, посыла́етъ тѧ̀, меркꙋ́рїе, бцⷣа,  мꙋ́чениче: къ то́й помоли́сѧ ѡ҆ мнѣ̀ ѻ҆каѧ́ннѣмъ,  ми́лостива ѡ҆брѣстѝ на стра́шнѣмъ сꙋдѣ̀ сн҃а є҆ѧ̀. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Ѿ младе́нства вво́инилсѧ є҆сѝ хрⷭ҇тꙋ̀, ро́дъ и҆  бога́тство ѻ҆те́чества ѡ҆ста́вль, и҆ ве́сь разжига́емь  бжⷭ҇твенною любо́вїю, и҆ ѿ тогѡ̀ ро́ждшїѧ, сла́вне,  стра́жъ гра́дꙋ є҆ѧ̀ посла́лсѧ є҆сѝ. 
Воспое́мъ гдⷭ҇а и҆ съ ро́ждшею є҆го̀ бг҃омт҃рїю,  пода́вшаго стра́жа тве́рда гра́дꙋ на́шемꙋ, во́ина до́блѧго  меркꙋ́рїа и҆ чꙋде́съ и҆спо́лненнаго. 
Десни́цею оу҆крѣплѧ́емь влⷣчнею, вра́жїе  па́гꙋбное наше́ствїе побѣди́лъ є҆сѝ ꙗ҆́кѡ до́бръ  страда́лецъ, бг҃омꙋ́дре, за хра́мъ бцⷣы и҆ за благовѣ́рїе. 
Бг҃оро́диченъ: 
Ѽ гдⷭ҇а моегѡ̀ мт҃и! ты̀ наде́жда ѿча́ѧнныхъ, и҆  помо́щница всѣ̑мъ грѣ́шникѡмъ: не пре́зри, ми́лостиваѧ  цр҃и́це, менє̀ ѻ҆каѧ́ннагѡ лю́тѣ и҆ пребезмѣ́рнѡ  согрѣши́вшагѡ, па́че человѣ́ческагѡ є҆стества̀. 
Сѣда́ленъ меркꙋ́рїа, гла́съ д҃. Подо́бенъ: Ско́рѡ  предварѝ: 
Ри́млѧнинъ ро́домъ сы́й, но вѣ́рою благовѣ́рною  ѡ҆гражде́нъ, а҆ не полꙋвѣ́рїемъ болѧ́й, но оу҆го́дникъ  бг҃ꙋ бы́сть, и҆ тогѡ̀ ро́ждшей: льсти́вагѡ ра́тника  посрамѝ, и҆споли́на съ сы́номъ поразѝ, и҆ вѣне́чникъ  хрⷭ҇то́въ ꙗ҆ви́сѧ, и҆ сла́вы ра́достныѧ причасти́сѧ: сегѡ̀  ра́ди свѧще́ннꙋю є҆гѡ̀ па́мѧть пра́зднꙋемъ ны́нѣ. 
Два́жды. (с. 499) 
Сла́ва, и҆ ны́нѣ, бг҃оро́диченъ: 
Данїи́лъ тѧ̀ го́рꙋ ве́лїю наречѐ, и҆́нъ же́злъ и҆  катапета́смꙋ, і҆езекі́иль же две́рь, є҆́юже про́йде  хрⷭ҇то́съ бг҃ъ, бцⷣе: не пре́зри, ми́лостиваѧ, но прїимѝ  мои́хъ скве́рныхъ ѻ҆каѧ́нныхъ оу҆сте́нъ моле́нїе, и҆ тꙋ́не  покажѝ, гпⷭ҇жѐ, твою̀ ми́лость на мнѣ̀ многогрѣ́шнѣмъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ тво́й, и҆ оу҆боѧ́хсѧ,  ꙗ҆́кѡ неизрече́ннымъ совѣ́томъ, бг҃ъ сы́й присносꙋ́щный,  ѿ дв҃ы прише́лъ є҆сѝ вопло́щсѧ: сла́ва снизхожде́нїю  твоемꙋ̀, хрⷭ҇тѐ, сла́ва си́лѣ твое́й. 
Ꙗ҆́коже и҆ во свое́мъ ѻ҆те́чествѣ присво́илсѧ  є҆сѝ любе́знѣ зижди́телю, и҆ свѣ́тлый вѣне́цъ ѿ негѡ̀  воспрїѧ́лъ є҆сѝ, и҆ во́инствовалъ є҆сѝ по благовѣ́рїи,  ꙗ҆́кѡ непобѣди́мь, свѧ́те меркꙋ́рїе: помоли́сѧ, ѿ  негѡ́же полꙋчи́лъ є҆сѝ дерзнове́нїе, ѡ҆ мнѣ̀  ѻ҆каѧ́ннѣмъ, да полꙋчꙋ̀ ми́лость. 
И҆стка̀ себѣ̀ порфѵ́рꙋ благоче́стїѧ па́че ѻ҆тє́цъ  свои́хъ, въ ню́же ѡ҆бо́лксѧ, и҆ во́инъ крѣ́покъ показа́сѧ,  и҆ ме́ртвости совлечѐ ри́зꙋ невѣ́рїѧ, и҆ поѧ́ше: сла́ва  си́лѣ твое́й, гдⷭ҇и. 
Да́же до кро́ве ста́въ, подвиза́лсѧ є҆сѝ,  побѣжда́ѧ проти̑вныѧ ра́тники, побѣдоно́сецъ показа́лсѧ  є҆сѝ и҆ вы́шнїѧ сла́вы сподо́бивсѧ, меркꙋ́рїе. 
Бг҃оро́диченъ: 
Ꙗ҆́коже до́ждь на рꙋно̀ сни́де, та́коже въ твою̀  пречⷭ҇тꙋю оу҆тро́бꙋ сло́во спаси́тельное сни́де,  приснодв҃о: ты́ же, бцⷣе, ꙗ҆́кѡ тꙋ́ча, и҆зсꙋшѝ мно́гихъ  мои́хъ ѕѡ́лъ бре́мѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Распросте́ръ рꙋ́цѣ протѧ́гъ ѕлы́й ва́рваринъ, хотѧ̀  внеза́пꙋ наитѝ на гра́дъ и҆ хра́мъ бцⷣы: ты́ же неѡсла́бнѡ  (с. 500) просте́ръ твоѧ̑ со ѻ҆рꙋ́жїемъ ст҃ы̑ѧ рꙋ́ки,  и҆зше́лъ є҆сѝ, и҆ побѣди́лъ є҆сѝ проти́вника, и҆  ѿтꙋ́дꙋ вѣнча́лсѧ є҆сѝ. 
И҆́же со́лнцꙋ и҆ ѻ҆гню̀ слꙋжѧ̀ прїи́де: ты́ же,  свѧ́те, хрⷭ҇тꙋ̀ и҆ тогѡ̀ мт҃ри слꙋжѧ̀ и҆зше́лъ є҆сѝ, и҆  тогѡ̀ си́лꙋ пресѣ́клъ є҆сѝ, и҆ гра́дъ свободи́лъ є҆сѝ,  и҆ са́мъ ѿ хрⷭ҇та̀ просла́вилсѧ є҆сѝ. 
Прича́стникъ стрⷭ҇те́й влⷣчнихъ ꙗ҆ви́сѧ меркꙋ́рїй,  и҆ сла́вы тогѡ̀ приѻ́бщникъ бы́въ, и҆ тогѡ̀ бж҃е́ственнꙋю  свѣ́тлость наслѣ́дова. 
Бг҃оро́диченъ: 
Оу҆мертвѝ, ѽ дв҃о, живꙋ́щїй во мнѣ̀ грѣ́хъ,  жи́знь ро́ждшаѧ, и҆ оу҆мертви́вшаго сме́рть. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Вжилѧ́ше тѧ̀ присносꙋ́щное ѿ высоты̀, меркꙋ́рїе,  зва́нїе всеви́дѧщее: и҆ слꙋга̀ цр҃ко́вный, мꙋ́дре,  оу҆вѣ́ри тѧ̀ ꙗ҆́коже а҆́гг҃лъ, повелѣва́ше тѝ дерза́ти,  и҆ ника́коже оу҆страши́тисѧ ва́рварска наше́ствїѧ. 
Оу҆мерщвле́нъ бы́сть ѕмі́й вселꙋка́вый, и҆ не  сбы́стсѧ ѕлохи́трїе є҆гѡ̀, но нога́ми попра́сѧ кра́сными  до́блѧгѡ во́ина, и҆ ѻ҆рꙋ́жника хрⷭ҇то́ва меркꙋ́рїа: вше́дъ  бо побѣдѝ пога́нина. 
Всесоверше́нно влⷣцѣ прине́слъ є҆сѝ серде́чное  и҆зволе́нїе, мꙋ́чениче, и҆ тогѡ̀ ра́ди и҆зше́лъ є҆сѝ  проти́вѡ ра́ти пога́нскихъ си́лъ, и҆ побѣди́тель ве́лїй  показа́лсѧ є҆сѝ: и҆ ны́нѣ на нб҃сѝ предстои́ши,  меркꙋ́рїе. 
Бг҃оро́диченъ: 
Зача́тїе неизрече́нно, ржⷭ҇тво̀ неизглаго́ланно,  ѻ҆трокови́це, ꙗ҆́кѡ бг҃а ражда́еши пло́тїю.  оу҆ми́лостивисѧ ѡ҆ мнѣ̀ ѻ҆каѧ́ннѣмъ, да оу҆лꙋчꙋ̀ и҆  а҆́зъ лише́нный застꙋпле́нїе твоѐ. (с. 501) 
Конда́къ, гла́съ д҃. 
Ꙗ҆ви́сѧ во бранѣ́хъ непобѣди́мь во́инъ, ѿ  ри́млѧнъ ро́домъ, сыновство̀ и҆мѣ̀ гра́да смоле́нска:  ꙗ҆́кѡ бо си́хъ ра́ди нарече́сѧ, ꙗ҆́кѡ ѿ бцⷣы стра́жъ  крѣ́покъ посла́сѧ гра́дꙋ: пѣ́сньми меркꙋ́рїа оу҆блажи́мъ,  пра́зднꙋюще ве́селѡ па́мѧть є҆гѡ̀, ꙗ҆́кѡ да и҆зба́витъ  гра́дъ на́шъ ѿ бѣды̀ ра̑тникъ. 
І҆́косъ: 
Горды́ню низложи́въ льсти́вагѡ мꙋчи́телѧ, на  правосла́вїе возносѧ́щагѡсѧ нечести́вагѡ, и҆ до конца̀ сегѡ̀  лю́тагѡ ѕмі́ѧ главꙋ̀ ѿсѣ́клъ є҆сѝ, свѧ́те меркꙋ́рїе, и҆  пꙋ́ста є҆го̀ сотво́рь, и҆ па́мѧть є҆гѡ̀ съ шꙋ́момъ бы́сть:  ты́ бо и҆схо́диши на предгра́дїе є҆ди́нъ, бра́тисѧ съ  ты́сѧщами безбо́жныхъ ва̑рваръ: ꙗ҆́кѡ бо ѿ высоты̀  и҆мѣ́ѧ повелѣ́нїе, наде́ждꙋ и҆ оу҆пова́нїе ѿ самы́ѧ  гпⷭ҇жѝ и҆ бцⷣы, застꙋпа́ющїѧ и҆ помога́ющїѧ тебѣ̀. тоѧ́  же посо́бїемъ непобѣди́мымъ, и҆ ра́тника ѕлоко́зненнаго  крѣ́пкѡ оу҆дави́лъ є҆сѝ, и҆ мно́жество си́лъ є҆гѡ̀  побѣди́лъ є҆сѝ, и҆ сама́го мꙋчи́телѧ посрами́лъ є҆сѝ.  тѣ́мже, крѣ́пкїй хрⷭ҇то́въ во́ине, зове́мъ тѝ ра́достнѡ,  и҆ ве́селѡ пра́зднꙋемъ па́мѧть твою̀: ꙗ҆́кѡ да и҆зба́виши  гра́дъ на́шъ ѿ бѣды̀ ра̑тникъ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  благослове́нъ є҆сѝ, гдⷭ҇и бж҃е, во вѣ́ки. 
Свѣ́томъ вы́шнѧгѡ сїѧ́нїѧ ѡ҆зарѧ́емь, до́блїй  во́ине, воспѣва́ющыѧ ны́нѣ па́мѧть твою̀ просвѣтѝ,  пою́щыѧ: бл҃гослове́нъ бг҃ъ ѻ҆тє́цъ на́шихъ. 
Воспѣва́лъ є҆сѝ всѣ́хъ бл҃годѣ́телѧ  распалѧ́ѧсѧ, и҆ и҆зше́дъ на побѣжде́нїе ра́тникѡвъ, ѻ҆гнѧ̀  ре́вностїю, бл҃же́нне, жего́мь, и҆ поѧ̀: бл҃гослове́нъ  є҆сѝ гдⷭ҇и, бж҃е ѻ҆тє́цъ на́шихъ. 
Въ кро́ви проти́вꙋ ста́лъ є҆сѝ беззако́нныхъ  ѡ҆полче́нїѧ, (с. 502) свѧ́те, ка́менїю и҆ ѻ҆гню̀  кла́нѧющихсѧ: ты́ же къ ка́мени хрⷭ҇тꙋ̀ вопїѧ̀, си́хъ  побѣди́лъ є҆сѝ, поѧ̀: бл҃гослове́нъ є҆сѝ гдⷭ҇и, бж҃е  ѻ҆тє́цъ на́шихъ. 
Зе́млю ѡ҆багри́въ, бл҃же́нне меркꙋ́рїе, кро́вїю  твое́ю, влⷣки чл҃вѣколю́бца, жела́ѧ ѻ҆́бщникъ тогѡ̀  бы́ти, поѧ̀: бл҃гослове́нъ є҆сѝ гдⷭ҇и, бж҃е ѻ҆тє́цъ  на́шихъ. 
Бг҃оро́диченъ: 
Чи́ни а҆́гг҃льстїи оу҆дивлѧ́ютсѧ та́инства твоегѡ̀  глꙋбинѣ̀, бцⷣе, бг҃ъ бо и҆зъ тебє̀ воплоще́нъ ꙗ҆ви́сѧ,  є҆го́же похва́лимъ, бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Благоче́стнѡ и҆ мꙋ́дреннѡ по́двигъ тво́й, сла́вне,  соверши́лъ є҆сѝ, и҆ доблемꙋ́дреннѡ врагѝ твоѧ̑ побѣди́лъ  є҆сѝ, ꙗ҆́кѡ бо дарова́сѧ тебѣ̀, свѧ́тче, побѣ́да  нбⷭ҇наѧ. тѣ́мже воспѣ́лъ є҆сѝ: свѧще́нницы, воспо́йте,  лю́дїе, превозноси́те гдⷭ҇а во вѣ́ки. 
Сконча́всѧ, свѧ́те, ѿ и҆споли́на, меркꙋ́рїе,  мече́мъ бо ѿсѣчѐ главꙋ̀ твою̀, и҆ ѿтꙋ́дꙋ полꙋчи́лъ  є҆сѝ жела́емаго тобо́ю вѣнца̀, и҆ зе́млю кро́вїю ѿ  твои́хъ оу҆де́съ и҆стече́нїемъ напои́лъ є҆сѝ, поѧ̀:  свѧще́нницы, воспо́йте, лю́дїе, превозноси́те гдⷭ҇а во  вѣ́ки. 
Бг҃оро́диченъ: 
Ꙗ҆́кѡ на́шего сꙋщества̀ поновле́нїе, пречⷭ҇таѧ,  всѝ вино́внꙋ вѣ́рнїи пое́мъ тѧ̀: бг҃а бо па́че сло́ва  родила̀ є҆сѝ, є҆ди́на па́че земноро́дныхъ: твои́мъ  бл҃гоꙋтро́бїемъ и҆ на́съ ѡ҆зарѝ пою́щихъ тѧ̀. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. (с.  503) 
Гно́еве мꙋ́ченичестїи благово́нїе ны́нѣ и҆спꙋща́ютъ  бл҃года́тное, смра̑дныѧ на́шѧ стра̑сти и҆сцѣлѣва́ютъ:  и҆сточа́ютъ бо ст҃ы̑ѧ и҆́хъ мѡ́щи цѣлє́бныѧ во́ды, и҆  напоѧ́ютъ дꙋ́шы пою́щихъ тѣ́хъ чꙋдодѣѧ́нїе. 
Ꙗ҆́кѡ вели́ка столпа̀, и҆ тве́рдо забра́ло дарова́  тѧ̀ хрⷭ҇то́съ, меркꙋ́рїе, гра́дꙋ семꙋ̀: и҆дѣ́же ны́нѣ  то́чиши чꙋде́съ стрꙋю̀, и҆ помога́еши побѣ́дою на пога̑ныѧ. 
Спомо́щника и҆мѣ́ѧхꙋ всѝ гра́ждане, страстоте́рпче  хрⷭ҇то́въ до́блественный, копїѐ и҆ щи́тъ тво́й вы́нꙋ  вели́кое посо́бїе и҆мꙋ́ще тѧ̀ велича́ютъ, хрⷭ҇та̀ бг҃а  сла́вѧще вѣнча́вшаго тѧ̀. 
Бг҃оро́диченъ: 
Просвѣтѝ, две́ре свѣ́та, ѡ҆мраче́ннꙋю дꙋ́шꙋ мою̀  страстьмѝ, и҆ лꙋка́выми пѡ́мыслы ѡ҆чернѣ́вшꙋю и҆  бѣ́дствꙋющꙋю, и҆ и҆зба́ви и҆скꙋше́нїй и҆ бѣ́дъ и҆  скорбе́й: да сла́влю тѧ̀, оу҆пова́нїе вѣ́рныхъ и҆  оу҆твержде́нїе. 
Свѣти́ленъ. Подо́бенъ: Дх҃омъ во ст҃и́лищи: 
Женихꙋ̀ свѣщꙋ̀ соблю́лъ є҆сѝ, жестокꙋ̀ стезю̀  ше́ствовалъ є҆сѝ, въ бжⷭ҇твєнныѧ стєзѝ вше́дъ, и҆  простра́нствꙋ ра́йскомꙋ чи́стою пло́тїю дости́глъ є҆сѝ, и҆  свѣ́тлѡ ѿ ст҃ы́ѧ трⷪ҇цы вѣнча́лсѧ є҆сѝ: чтꙋ́щыѧ тѧ̀  помѧнѝ, свѧ́те меркꙋ́рїе. 
Бг҃оро́диченъ: 
Ꙗ҆́кѡ застꙋ́пницꙋ нера́тнꙋ, предгра́дїе вои́стиннꙋ  предлага́ю покро́въ тво́й, бцⷣе дв҃о, хода́таицꙋ же къ  бг҃ꙋ, и҆зба́витисѧ мѝ, влⷣчце, мꙋ́ки вѣ́чныѧ, и҆ жи́зни  нетлѣ́нныѧ тобо́ю причасти́тисѧ нбⷭ҇нагѡ црⷭ҇твїѧ. 
На хвали́техъ стїхи̑ры на д҃, гла́съ д҃. Пи́саны  ве́чера, на Гдⷭ҇и, воззва́хъ: 
Сла́ва, гла́съ то́йже. 
Столпа̀ твердѣ́йшаго, и҆ забра́ло тве́рдо гра́да  на́шегѡ воспое́мъ, и҆ желѣ̑знаѧ врата̀ сꙋ́ща, и҆ посо́бїе  крѣ́пко и҆мꙋ́ща со ѻ҆рꙋ́жїемъ ст҃а́го меркꙋ́рїа. тѣ́мже  къ немꙋ̀ молѧ́щесѧ возопїи́мъ: свѧ́тче, не забꙋ́ди на́съ (с.  504) предстоѧ́щихъ гро́бꙋ твоемꙋ̀, но моли́сѧ къ  чл҃вѣколю́бцꙋ бг҃ꙋ, спастѝ дꙋ́шы на́шѧ. 
И҆ ны́нѣ, бг҃оро́диченъ: 
Славосло́вїе вели́кое. И҆ ѿпꙋ́стъ. 
На лїтꙋргі́и: слꙋ́жба мꙋ́ченическаѧ. 


(с. 504) 
Мѣ́сѧца тогѡ́же въ к҃є-й де́нь. 
И҆̀же во ст҃ы́хъ, ѻ҆тє́цъ на́шихъ и҆  свѧщенномꙋ́чєникъ, кли́мента, па́пы ри́мскагѡ, и҆ петра̀  а҆леѯандрі́йскагѡ. 
[Зрѝ] Въ се́й де́нь ѿдае́тсѧ пра́здникъ Вхо́да  прест҃ы́ѧ бцⷣы. 
На Гдⷭ҇и, воззва́хъ, стїхи̑ры пра́здника, гла́съ  а҃. Подо́бенъ: Ѽ ди́внагѡ чꙋдесѐ! 
Дне́сь вѣ́рнїи ликовствꙋ́имъ, во ѱалмѣ́хъ и҆  пѣ́снехъ гдⷭ҇еви пою́ще, и҆ чтꙋ́ще тогѡ̀ свѧще́ннꙋю сѣ́нь,  ѡ҆дꙋшевле́нный кївѡ́тъ, невмѣсти́мое сло́во вмѣсти́вшꙋю:  приво́дитсѧ бо гдⷭ҇еви, па́че є҆стества̀ пло́тїю  младе́нствꙋющи, и҆ ст҃и́тель вели́кїй заха́рїа прїе́млетъ съ  весе́лїемъ сїю̀, ꙗ҆́кѡ бж҃їе жили́ще. 
Дне́сь хра́мъ ѡ҆дꙋшевле́нный ст҃ы́ѧ сла́вы, хрⷭ҇та̀  бг҃а на́шегѡ, є҆ди́на въ жена́хъ бл҃гослове́ннаѧ чⷭ҇таѧ,  приво́дитсѧ въ хра́мъ зако́нный, жи́ти во ст҃ы́хъ: и҆  ра́дꙋютсѧ съ не́ю і҆ѡакі́мъ и҆ а҆́нна дꙋ́хомъ: и҆  дѣ́вственнїи ли́цы гдⷭ҇еви пою́тъ, ѱало́мски  воспѣва́юще, и҆ чтꙋ́ще мт҃рь є҆гѡ̀. 
Ты̀ прⷪ҇ро́кѡвъ проповѣ́данїе, а҆пⷭ҇лѡвъ сла́ва, и҆  мꙋ́ченикѡвъ похвала̀, и҆ всѣ́хъ земноро́дныхъ ѡ҆бновле́нїе,  дв҃о мт҃и бж҃їѧ: тобо́ю бо бг҃ꙋ примири́хомсѧ. тѣ́мже  чти́мъ твоѐ въ хра́мъ гдⷭ҇ень вхожде́нїе: и҆ со а҆́гг҃ломъ  всѝ (с. 505) пѣ́сненнѡ, ра́дꙋйсѧ, тебѣ̀, пречⷭ҇таѧ,  вопїе́мъ, твои́ми моли́твами спаса́емїи. 
И҆́ны стїхи̑ры, ст҃а́гѡ кли́мента, гла́съ в҃. Поⷣ:  Є҆гда̀ ѿ дре́ва: 
Розга̀ лозы̀ жи́зненныѧ бы́въ, ѻ҆́ч҃е і҆ера́рше,  кра̑сныѧ и҆зне́слъ є҆сѝ гро́зды дх҃омъ догма́тѡвъ,  всемꙋ́дре, ка́плющыѧ всегда̀ спаси́тельное вїно̀  бжⷭ҇твеннагѡ позна́нїѧ, и҆ веселѧ́щыѧ всѣ́хъ  благочести́выхъ сердца̀, и҆́стиннѡ тѧ̀ чтꙋ́щихъ, кли́менте  бг҃оно́сне всеблаже́нне. 
Петра̀ верхо́внагѡ оу҆ч҃ни́къ, ѻ҆́ч҃е, бы́въ, на  ка́мени тогѡ̀ созда́лъ є҆сѝ ꙗ҆́кѡ ка́мень честны́й тебѐ  сама́го, всехва́льне, тве́рдостїю слове́съ твои́хъ всѐ  разврати́лъ є҆сѝ зда́нїе многобо́жное, хра́мы же  воздви́глъ є҆сѝ бжⷭ҇твєнныѧ въ че́сть трⷪ҇цы, ѡ҆ не́йже  подвиза́лсѧ є҆сѝ, блаже́нне, и҆ мꙋче́нїѧ вѣне́цъ прїѧ́лъ  є҆сѝ. 
Ꙗ҆́коже свѣтода́тельное со́лнце ѿ за́падѡвъ  возсїѧ́лъ є҆сѝ, ѻ҆́ч҃е, просвѣща́ѧ зе́млю заре́ю  догма́тѡвъ твои́хъ и҆ ра́нами свѣ́тлѡ, пости́глъ же є҆сѝ  страны̑ востѡ́чныѧ, требл҃же́нне, заше́лъ є҆сѝ  оу҆мерщвлѧ́емь, и҆ возсїѧ́лъ є҆сѝ, кли́менте, ко хрⷭ҇тꙋ̀,  и҆ та́мѡ сꙋ́щими лꙋча́ми бога́тнѡ, непреста́ннѡ по  бжⷭ҇твенномꙋ причаще́нїю просвѣща́емь. 
Сла́ва, и҆ ны́нѣ, гла́съ и҃: 
По ржⷭ҇твѣ̀ твое́мъ, бг҃оневѣ́сто влⷣчце, пришла̀  є҆сѝ въ хра́мъ гдⷭ҇ень воспита́тисѧ во ст҃а̑ѧ ст҃ы́хъ,  ꙗ҆́кѡ ѡ҆свѧще́нна: тогда̀ и҆ гаврїи́лъ по́сланъ бы́сть къ  тебѣ̀ всенепоро́чнѣй, пи́щꙋ тебѣ̀ приносѧ̀: нбⷭ҇наѧ всѧ̑  оу҆диви́шасѧ, зрѧ́ще дх҃а ст҃а́го въ тѧ̀ все́льшасѧ.  тѣ́мже, пречⷭ҇таѧ и҆ нескве́рнаѧ, ꙗ҆́же на нб҃сѝ и҆ на  землѝ сла́вима, мт҃и бж҃їѧ, спасѝ ро́дъ на́шъ. 
На стїхо́внѣ стїхи̑ры пра́здника, гла́съ є҃.  Подо́бенъ: Ра́дꙋйсѧ: 
Ра́дꙋйсѧ нб҃о и҆ землѧ̀, нб҃о оу҆́мное грѧдꙋ́щее  зрѧ́ще, въ бжⷭ҇твенный до́мъ воспита́тисѧ че́стнѡ, дв҃ꙋ  є҆ди́нꙋ и҆ (с. 506) непоро́чнꙋю. къ не́йже дивѧ́сѧ заха́рїа  вопїѧ́ше: две́ре гдⷭ҇нѧ, хра́ма ѿверза́ю тебѣ̀ двє́ри,  ра́дꙋющисѧ въ не́мъ ликовствꙋ́й: позна́хъ бо и҆ вѣ́ровахъ,  ꙗ҆́кѡ оу҆жѐ и҆збавле́нїе прїи́детъ проѧвле́ннѡ і҆и҃лево,  и҆ роди́тсѧ и҆зъ тебє̀ бг҃ъ сло́во, да́рꙋѧй мі́рови ве́лїю  ми́лость. 
Сті́хъ: Приведꙋ́тсѧ цр҃ю̀ дѣ̑вы въ слѣ́дъ є҆ѧ̀,  и҆ и҆́скреннїѧ є҆ѧ̀ приведꙋ́тсѧ тебѣ̀. 
А҆́нна, бжⷭ҇твеннаѧ благода́ть ꙗ҆́вѣ, ѿ  бл҃года́ти да́ннꙋю чⷭ҇тꙋю приснодв҃ꙋ приво́дитъ съ  весе́лїемъ въ хра́мъ бж҃їй, призва́вши и҆тѝ предъ не́ю  ѻ҆трокови́цамъ, свѣщы̀ носѧ́щымъ, и҆ глаго́лющи: пойдѝ,  ча́до, да́вшемꙋ тѧ̀ бꙋ́ди возложе́нїе, и҆ благово́нный  ѳѷмїа́мъ. вни́ди въ незаходи̑маѧ, и҆ оу҆вѣ́ждь та̑йны: и҆  оу҆гото́висѧ бы́ти і҆и҃сово вмѣсти́лище весе́лое и҆  кра́сное, подаю́щагѡ мі́рꙋ ве́лїю ми́лость. 
Сті́хъ: Приведꙋ́тсѧ въ весе́лїи и҆ ра́дованїи,  введꙋ́тсѧ въ хра́мъ цр҃е́въ. 
Внꙋ́трь въ хра́мъ бж҃їй, бг҃овмѣсти́мый хра́мъ  возлага́етсѧ дв҃а всест҃а́ѧ, и҆ ѻ҆трокови̑цы є҆́й ны́нѣ  свѣщы̀ носѧ́ще предхо́дѧтъ: и҆гра́етъ роди́телей  сопрѧже́нїе и҆зрѧ́дное, і҆ѡакі́мъ же и҆ а҆́нна  ликовствꙋ́юще, ꙗ҆́кѡ роди́ша творца̀ ро́ждшꙋю, ꙗ҆́же  ликовствꙋ́ющи въ бжⷭ҇твенныхъ ски́нїихъ, и҆ пита́ема рꙋко́ю  а҆́гг҃ловою, всенепоро́чнаѧ хрⷭ҇та̀ ꙗ҆ви́сѧ мт҃и,  подаю́щагѡ мі́рꙋ ве́лїю ми́лость. 
Сла́ва, и҆ ны́нѣ, гла́съ ѕ҃: 
Дне́сь, собо́ри вѣ́рныхъ, соше́дшесѧ, дꙋхо́внѣ да  торжествꙋ́имъ, и҆ бг҃оѻтрокови́цꙋ, дв҃ꙋ и҆ бцⷣꙋ, въ хра́мъ  гдⷭ҇ень приводи́мꙋ, благоче́стнѡ восхва́лимъ,  пред̾избра́ннꙋ ѿ всѣ́хъ родѡ́въ, во ѡ҆би́телище всѣ́хъ  цр҃ѧ̀ хрⷭ҇та̀ и҆ бг҃а: дѣ̑вы, свѣщы̀ носѧ́ще,  пред̾иди́те, приснодв҃ы, чтꙋ́ще честно́е происхожде́нїе:  ма́тєри, печа́ль всю̀ ѿложи́вше, ра́достнѡ (с. 507)  спослѣ́дствꙋйте мт҃ри бг҃а быва́ющей, и҆ ра́дости мі́ра  хода́таицѣ. всѝ оу҆́бѡ ра́достнѡ, є҆́же ра́дꙋйсѧ, со  а҆́гг҃ломъ возопїи́мъ ѡ҆бра́дованнѣй, при́снѡ молѧ́щейсѧ ѡ҆  дꙋша́хъ на́шихъ. 
Тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѡ҆ на́съ: по  моли́твами и҆́хъ въ ми́рѣ оу҆пра́ви живо́тъ на́шъ. 
Сла́ва, и҆ ны́нѣ: Тропа́рь пра́здника. Дне́сь  благоволе́нїѧ: Ли́стъ рп҃г на ѡ҆б: 
[Зрѝ] Подоба́етъ вѣ́дати, ꙗ҆́кѡ а҆́ще слꙋчи́тсѧ  ѿда́нїе пра́здника вхо́да прест҃ы́ѧ бцⷣы въ недѣ́лю,  ѡ҆ставлѧ́етсѧ вослѣ́дованїе ст҃а́гѡ петра̀, и҆ пое́тсѧ,  є҆гда̀ хо́щетъ є҆кклисїа́рхъ. 
Въ сꙋббѡ́тꙋ на ма́лѣй вече́рни, стїхи̑ры воскрⷭ҇ны  и҆ бцⷣы по ѻ҆бы́чаю, тропа́рь воскрⷭ҇нъ, и҆ пра́здника. 
На вели́цѣй вече́рни. По ѻ҆бы́чной каѳі́смѣ, на  Гдⷭ҇и, воззва́хъ, стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ є҆ди́нъ, и҆ пра́здника  подо́бны г҃, гла́съ а҃: Дне́сь вѣ́рнїи: И҆ ст҃а́гѡ  кли́мента подо́бны г҃. Сла́ва, пра́здника, гла́съ и҃: По  ржⷭ҇твѣ̀ твое́мъ: И҆ ны́нѣ, бг҃оро́диченъ пе́рвый,  настоѧ́щагѡ гла́са. Вхо́дъ. Прокі́менъ, днѐ. На лїті́и  стїхи̑ры пра́здника. Сла́ва, и҆ ны́нѣ, пра́здника. На  стїхо́внѣ стїхи̑ры воскрⷭ҇ны. Сла́ва, и҆ ны́нѣ,  пра́здника. На бл҃гослове́нїи хлѣ́бѡвъ: Бцⷣе дв҃о:  три́жды. А҆ и҆дѣ́же нѣ́сть всено́щнагѡ, глаго́лемъ  тропа́рь воскрⷭ҇нъ. 
Сла́ва, тропа́рь кли́мента, гла́съ д҃: 
И҆́же ѿ бг҃а чꙋдодѣ́йствы пресла́внѡ оу҆дивлѧ́ѧ  вселе́нныѧ концы̀ мі́ра, свѧще́нный страда́льче, па́че  є҆стества̀ мо́рю, соста́вы вода́мъ содѣва́еши  раздѣле́нїе, въ честнѣ́й па́мѧти твое́й, всегда̀  притека́ющымъ оу҆се́рднѡ въ бг҃озда́ннꙋю тѝ це́рковь,  чꙋдє́снымъ твои̑мъ моще́мъ: и҆ (с. 508) по всенаро́дномъ  хожде́нїи, мо́ре во є҆ди́но тече́нїе чꙋдодѣ́тельнѣ  твори́ши, кли́менте преди́вный, молѝ хрⷭ҇та̀ бг҃а спасти́сѧ  дꙋша́мъ на́шымъ. 
И҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды. Сла́ва, кли́мента: И҆ ны́нѣ, пра́здника. По  каѳі́смахъ сѣда́льны воскрⷭ҇ны съ бг҃орѡ́дичны и҆́хъ.  Полѷеле́й, и҆ тропарѝ: А҆́гг҃льскїй собо́ръ: ѵ҆пакоѝ  гла́са, и҆ степє́нна: прокі́менъ, и҆ є҆ѵⷢ҇лїе воскрⷭ҇но.  Воскрⷭ҇нїе хрⷭ҇то́во: ѱало́мъ н҃. и҆ стїхи́ра  воскрⷭ҇на. Канѡ́нъ воскрⷭ҇нъ со і҆рмосо́мъ на д҃: и҆ бцⷣы  на в҃: и҆ пра́здника пе́рвагѡ на д҃: и҆ кли́мента на д҃. 
Катава́сїа: Хрⷭ҇то́съ ражда́етсѧ: 
По г҃ пѣ́сни конда́къ пра́здника, и҆ і҆́косъ. 
И҆ конда́къ кли́мента, гла́съ в҃. Подо́бенъ:  Твє́рдыѧ: 
Бжⷭ҇твеннагѡ вїногра́да свѧщенноѡдѣ́ѧнна всѣ̑мъ  лоза̀ ꙗ҆ви́сѧ, ка́плющи сла́дость премꙋ́дрости, моли́твами  твои́ми, всече́стне, да тебѣ̀ и҆стка́нꙋ, ꙗ҆́кѡ багрѧни́цꙋ,  пѣ́снь мы́сленнꙋю принесе́мъ, кли́менте свѧ́те: спасѝ  рабы̑ твоѧ̑. 
И҆ сѣда́ленъ ст҃а́гѡ: Сла́ва, и҆ ны́нѣ,  пра́здника, По ѕ҃ пѣ́сни конда́къ воскрⷭ҇нъ, и҆ і҆́косъ. На  ѳ҃ пѣ́сни стїхосло́вимъ, Честнѣ́йшꙋю: Свѣти́ленъ  воскрⷭ҇нъ. Сла́ва ст҃а́гѡ: И҆ ны́нѣ, пра́здника. На  хвали́техъ стїхи̑ры воскрⷭ҇ны д҃: и҆ пра́здника со сла́внымъ  на д҃, съ припѣ̑вы пра́здничными: Сла́ва, стїхи́ра  є҆ѵⷢ҇льскаѧ: И҆ ны́нѣ, Преблагослове́нна є҆сѝ:  Славосло́вїе вели́кое. Тропа́рь воскрⷭ҇нъ то́чїю:  є҆ктєнїѝ, и҆ ѿпꙋ́стъ, и҆ ча́съ а҃. На часѣ́хъ тропа́рь  воскрⷭ҇нъ: Сла́ва, пра́здника, И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ: конда́къ пра́здника, и҆  воскрⷭ҇нъ, глаго́лемъ премѣнѧ́юще. 
На лїтꙋргі́и: Блажє́нна гла́са на ѕ҃: и҆ пра́здника  пѣ́снь ѳ҃ на д҃. По вхо́дѣ тропа́рь воскрⷭ҇нъ, и҆  пра́здника, и҆ ст҃а́гѡ. Та́же конда́къ воскрⷭ҇нъ: Сла́ва,  ст҃а́гѡ: И҆ ны́нѣ пра́здника. Прокі́менъ, а҆пⷭ҇лъ,  а҆ллилꙋ́їа, и҆ є҆ѵⷢ҇лїе гла́са и҆ пра́здника. Прича́стенъ:  Хвали́те гдⷭ҇а: и҆ пра́здника. (с. 509) 
На оу҆́трени, на Бг҃ъ гдⷭ҇ь: тропа́рь пра́здника,  два́жды. Сла́ва, ст҃ы́хъ: Бж҃е ѻ҆ц҃ъ на́шихъ: И҆  ны́нѣ, пра́здника, 
По а҃-мъ стїхосло́вїи, сѣда́ленъ, гла́съ а҃. Поⷣ:  Ли́къ а҆́гг҃льскїй: 
Пра́ведныхъ пло́дъ і҆ѡакі́ма и҆ а҆́нны прино́ситсѧ  бг҃ꙋ во ст҃и́лище ст҃о́е, пло́тїю младе́нствꙋющи,  пита́тельница жи́зни на́шеѧ, ю҆́же благословѝ свѧще́нный  заха́рїа: сїю̀ всѝ, ꙗ҆́кѡ мт҃рь бж҃їю, вѣ́рнѡ да  оу҆блажи́мъ. 
Сла́ва, и҆ ны́нѣ, то́йже. 
По в҃-мъ стїхосло́вїи, сѣда́ленъ, гла́съ д҃. Поⷣ:  Оу҆диви́сѧ і҆ѡ́сифъ: 
Пре́жде зача́тїѧ, чⷭ҇таѧ, ѡ҆свѧти́ласѧ є҆сѝ бг҃ꙋ,  и҆ ро́ждшисѧ на землѝ, да́ръ принесла́сѧ є҆сѝ ны́нѣ  є҆мꙋ̀, и҆сполнѧ́ющи ѻ҆те́ческое ѡ҆бѣща́нїе: въ  бжⷭ҇твеннѣмъ же хра́мѣ, ꙗ҆́кѡ сꙋ́щѡ бжⷭ҇твенный хра́мъ,  ѿ младе́нства чи́стѣ со свѣща́ми свѣ́тлыми ѿдана̀  бы́вши, ꙗ҆ви́ласѧ є҆сѝ прїѧ́телище непристꙋ́пнагѡ и҆  бжⷭ҇твеннагѡ свѣ́та. вели́ко вои́стиннꙋ предше́ствїе твоѐ,  є҆ди́на бг҃оневѣ́сто и҆ приснодв҃о. 
Сла́ва, и҆ ны́нѣ, то́йже. 
Та́же канѡ́нъ пра́здника, со і҆рмосо́мъ на ѕ҃: 
И҆ ст҃ы́хъ ѻ҆́ба канѡ́на, на и҃. Канѡ́нъ пра́здника,  гла́съ а҃. 
Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Стеце́мсѧ дне́сь бцⷣꙋ почита́юще пѣ́сньми, и҆  торжествꙋ́имъ дꙋхо́вный пра́здникъ: въ хра́мъ бо бг҃ꙋ да́ръ  прино́ситсѧ. 
Пѣ́сньми да воспои́мъ бцⷣы сла́вное предше́ствїе:  къ хра́мꙋ бо дне́сь, ꙗ҆́кѡ хра́мъ бж҃їй, прино́ситсѧ  прⷪ҇ро́чески, да́ръ многоцѣ́нный. 
Трⷪ҇ченъ: 
Трⷪ҇це є҆диносꙋ́щнаѧ, ѻ҆́ч҃е, и҆ сло́ве, и҆ дш҃е  ст҃ы́й, тѧ̀ (с. 510) вѣ́рнѡ сла́вимъ, ꙗ҆́кѡ творца̀  всѣ́хъ, и҆ тебѣ̀ вопїе́мъ благоче́стнѡ: спаси́ ны, бж҃е. 
Ѿ ба́гра крове́й твои́хъ червлени́цею, пречⷭ҇таѧ,  ѡ҆дѣ́ѧвсѧ, проше́дъ ѡ҆бновѝ цр҃ь и҆ бг҃ъ ро́дъ ве́сь  человѣ́ческїй бл҃гоꙋтро́бїемъ свои́мъ. 
И҆́нъ канѡ́нъ ст҃а́гѡ кли́мента. Творе́нїе  ѳеофа́ново. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ѿ петра̀ бжⷭ҇твеннагѡ наꙋчи́всѧ, а҆пⷭ҇лѡвъ  верхо́внагѡ, и҆ ѿ негѡ̀ навы́къ бжⷭ҇твенное зна́нїе,  ѻ҆́ч҃е, і҆́дѡльскꙋю ле́сть ѡ҆бличи́лъ є҆сѝ. 
Ло́зꙋ бг҃онасажде́нꙋ на землѝ, плоды̀  добродѣ́тєльныѧ оу҆че́нїй всеблагочести́выхъ, хрⷭ҇то́съ  тѧ̀ предлага́етъ, и҆́стиннѡ сꙋ́щїй цвѣтꙋ́щь вїногра́дъ. 
Во всѧ̑ концы̀ протечѐ вои́стиннꙋ бжⷭ҇твенныхъ  повелѣ́нїй твоѐ вѣща́нїе, кли́менте мꙋ́дре, и҆ всѧ̑  просвѣтѝ трⷪ҇цꙋ бг҃осло́вити, во є҆ди́нствѣ бж҃ества̀. 
Бг҃оро́диченъ: 
Сѐ проречє́нїѧ прⷪ҇ро́чєскаѧ ѡ҆ тебѣ̀ прїѧ́ша  коне́цъ вои́стиннꙋ: сло́во бо безъ сѣ́мене заче́нши,  бг҃ороди́тельнице, пло́тїю родила̀ є҆сѝ. 
И҆́нъ канѡ́нъ ст҃а́гѡ петра̀, є҆гѡ́же  краегране́сїе: 
Восхвалѧ́ю трибога́таго петра̀. Творе́нїе  ѳеофа́ново. 
Гла́съ то́йже. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Во свѣтлѣ́йшихъ селе́нїихъ житїѐ и҆мѣ́ѧ,  просвѣще́нїе мѝ пода́ждь, моли́твами твои́ми, пе́тре  всеблаже́нне. 
Зна́нїю наꙋче́нъ, и҆ свѧще́нствомъ оу҆краша́емь,  всеблаже́нне пе́тре, хрⷭ҇тꙋ̀ прине́слсѧ є҆сѝ кро́вїю. (с.  511) 
Оу҆́тварь оу҆пещре́ннаѧ, ꙗ҆́коже многоцѣ́нное  возложе́нїе хрⷭ҇то́вѣ цр҃кви ѿ бг҃а дарова́лсѧ є҆сѝ,  блаже́нне: 
Бг҃оро́диченъ: 
Пречⷭ҇таѧ бцⷣе, воплоще́нное, присносꙋ́щное и҆  пребжⷭ҇твенное сло́во па́че є҆стества̀ ро́ждшꙋю пое́мъ тѧ̀. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Торжествꙋ́имъ празднолю́бцы, и҆ сра́дꙋимсѧ дꙋ́хомъ,  во ст҃ѣ́мъ пра́здницѣ оу҆чрежда́ющесѧ дне́сь, дще́ре  цр҃е́вы, и҆ мт҃ре бг҃а на́шегѡ. 
І҆ѡакі́ме, ра́дꙋйсѧ дне́сь, и҆ весели́сѧ, а҆́нно,  дх҃омъ, рожде́ннꙋю и҆зъ ва́съ гдⷭ҇ꙋ приводѧ́ще  трилѣ́тствꙋющꙋ, ꙗ҆́кѡ ю҆́ницꙋ чи́стꙋ всенепоро́чнꙋю. 
Трⷪ҇ченъ: 
Свѣ́тъ ѻ҆ц҃ъ, свѣ́тъ сн҃ъ є҆гѡ̀, свѣ́тъ дх҃ъ  оу҆тѣ́шительный: ꙗ҆́кѡ ѿ сл҃нца бо є҆ди́нагѡ трⷪ҇ца  сїѧ́ющи, бжⷭ҇твеннѡ ѡ҆зарѧ́етъ, и҆ соблюда́етъ дꙋ́шы на́шѧ. 
Тѧ̀ прⷪ҇ро́цы проповѣ́даша кївѡ́тъ, чⷭ҇таѧ,  ст҃ы́ни, кади́льницꙋ златꙋ́ю, и҆ свѣ́щникъ, и҆ трапе́зꙋ, и҆  мы̀ ꙗ҆́кѡ бг҃овмѣсти́мꙋю ски́нїю воспѣва́емъ тѧ̀. 
И҆́нъ. І҆рмо́съ: 
Стра́хъ тво́й, гдⷭ҇и, всадѝ въ сердца̀ ра̑бъ  твои́хъ, и҆ бꙋ́ди на́мъ оу҆твержде́нїе, тѧ̀ во и҆́стинѣ  призыва́ющихъ. 
Бога́тнѡ и҆злїѧ́сѧ дх҃а благода́ть въ твоѧ̑  оу҆стна̀, мꙋ́дре, є҆́юже всѧ̑ просвѣти́лъ є҆сѝ,  бжⷭ҇твенными твои́ми оу҆чє́нїи, и҆ хрⷭ҇тꙋ̀ приве́лъ  є҆сѝ. 
Ѻ҆гне́мъ воздержа́нїѧ ты̀ попали́лъ є҆сѝ  страсте́й ѻ҆гнепа̑льнаѧ стремлє́нїѧ, и҆ хра́мъ себѐ  соверши́въ дх҃а бжⷭ҇твеннагѡ, доблемꙋ́дренне ѻ҆́ч҃е. 
На го́рꙋ бжⷭ҇твенныхъ добродѣ́телей возше́дъ, и҆  мра́комъ (с. 512) покры́всѧ разꙋ́мнымъ, оу҆зрѣ́лъ є҆сѝ  неизрече́ннꙋю въ чи́стѣй дꙋшѝ твое́й дꙋхо́внꙋю зарю̀. 
Бг҃оро́диченъ: 
Неизрече́ннѡ зачала̀ є҆сѝ, пречⷭ҇таѧ, сп҃са и҆  гдⷭ҇а, и҆зба́вльшаго на́съ ѿ лю́тыхъ, тѧ̀ во и҆́стинѣ  призыва́ющихъ. 
И҆́нъ. І҆рмо́съ: 
Нѣ́сть ст҃ъ, ꙗ҆́кѡ гдⷭ҇ь, и҆ нѣ́сть првⷣнъ,  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  првⷣнъ па́че тебє̀, гдⷭ҇и. 
Возше́лъ є҆сѝ ѣ҆́здѧ ꙗ҆́кѡ на колесни́цѣ,  твое́ю кро́вїю, премꙋ́дре, къ нбⷭ҇нымъ, и҆дѣ́же предте́ча  на́шъ хрⷭ҇то́съ вни́де, є҆ди́нъ безгрѣ́шный. 
Жи́знь тлѣ́ннꙋю ѡ҆ста́вилъ є҆сѝ, и҆ жи́знь  безсме́ртнꙋю ѡ҆брѣ́лъ є҆сѝ, блаже́нне, и҆дѣ́же  вѣнцено́сецъ ликꙋ́еши, молѧ̀ спасти́сѧ дꙋша́мъ на́шымъ. 
Ꙗ҆́коже фі́нїѯъ процвѣ́лъ є҆сѝ  благопло́днѣйшїй: ꙗ҆́кѡ ма́слина плодоро́дна ꙗ҆ви́лсѧ  є҆сѝ, бг҃одохнове́нне, во дво́рѣхъ гдⷭ҇нихъ, ꙗ҆́кѡ  смѵ́рна и҆ лїва́нъ, и҆ ꙗ҆́кѡ мѵ́ро бл҃гово́ннѣйшее. 
Бг҃оро́диченъ: 
Ꙗ҆́кѡ двє́ри спаси́тєльныѧ, и҆ ра́й кра́сный,  свѣ́та присносꙋ́щнагѡ ѻ҆́блакъ, сꙋ́щꙋ ст҃ꙋ́ю дв҃ꙋ  воспое́мъ всѝ, глаго́люще є҆́й: ра́дꙋйсѧ. 
Конда́къ гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Цр҃кве недви́жимїи и҆ бжⷭ҇твеннїи пѵ́ргове,  благоче́стїѧ бжⷭ҇твеннїи столпѝ, вои́стиннꙋ крѣ́пцыи,  кли́менте съ петро́мъ всехва́льнїи, ва́шими моли́твами  соблюди́те всѧ̑. 
Сѣда́ленъ кли́мента, гла́съ и҆ подо́бенъ то́йже: 
Возсїѧ́въ ꙗ҆́коже сл҃нца зарѧ̀, и҆ блиста́еши,  прпⷣбне, всемꙋ̀ мі́рꙋ свѣ́тлѡ, оу҆чє́нїи твои́ми,  бг҃огла́се кли́менте свѣтоно́сне, мꙋ́ченикѡвъ похвало̀. 
Сла́ва, петра̀, гла́съ и҃. Подо́бенъ: Премꙋ́дрости: 
Ѿ вы́шнѧгѡ сꙋда̀ хрⷭ҇то́ва предста́тельствова  ста́дꙋ, (с. 513) на па́житехъ благожи́зненныхъ оу҆па́слъ  є҆сѝ, всемꙋ́дрыми твои́ми догма̑ты, ѿгна́въ а҆́рїа  ꙗ҆́кѡ во́лка некро́ткаго, вше́дшаго въ ни́хъ безбо́жными  оу҆чє́нїи. тѣ́мже и҆ дꙋ́шꙋ твою̀ положи́лъ є҆сѝ за  ни́хъ, па́стырь наре́клсѧ є҆сѝ, ꙗ҆́кѡ речѐ гдⷭ҇ь:  і҆ера́рше пе́тре блаже́нне, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
И҆ ны́нѣ, пра́здника, гла́съ д҃. Подо́бенъ:  Оу҆диви́сѧ і҆ѡ́сифъ: 
Непоро́чнаѧ а҆́гница, и҆ нескве́рный черто́гъ, въ  до́мъ бж҃їй бцⷣа марїа́мъ съ весе́лїемъ вво́дитсѧ  пресла́внѡ, ю҆́же а҆́гг҃ли бж҃їи дорѷно́сѧтъ вѣ́рнѡ, и҆  всѝ вѣ́рнїи блажа́тъ при́снѡ, и҆ благода́рственнѡ пою́тъ  є҆́й непреста́ннѡ ве́лїимъ гла́сомъ: на́ша сла́ва и҆  спасе́нїе ты̀ є҆сѝ, всенепоро́чнаѧ. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Прⷪ҇ро́че и҆са́їе, прорцы̀ на́мъ: дв҃а кто̀ є҆́сть,  и҆мꙋ́щаѧ во чре́вѣ; ꙗ҆́же и҆зъ і҆ꙋ́дина ко́рене прозѧ́бши,  и҆ ро́ждшисѧ и҆зъ дв҃да царѧ̀, сѣ́мене ст҃а́гѡ, пло́дъ  бл҃госла́вный. 
Начина́йте, дѣ̑вы, и҆ воспо́йте пѣ̑сни, рꙋка́ми  держа́ще свѣщы̀, чⷭ҇тыѧ бцⷣы предше́ствїе хва́лѧще, ны́нѣ  грѧдꙋ́щыѧ во хра́мъ бж҃їй кꙋ́пнѡ съ на́ми пра́зднꙋюще. 
Трⷪ҇ченъ: 
Трⷪ҇цꙋ ли́цы, є҆ди́ницꙋ ѻ҆́бразомъ благоче́стнѡ  сла́вимъ бг҃а и҆́стинна, є҆го́же пою́тъ а҆́гг҃льскаѧ и҆  а҆рха̑гг҃льскаѧ чинонача̑лїѧ, ꙗ҆́кѡ тва̑ри влⷣкꙋ, и҆  человѣ́цы вѣ́рнѡ покланѧ́ющесѧ при́снѡ. 
Молѝ непреста́ннѡ, прест҃а́ѧ чⷭ҇таѧ, є҆го́же  пло́тїю родила̀ є҆сѝ сн҃а твоего̀ и҆ бг҃а, ѿ  многоѻбра́зныхъ сѣ́тей дїа́волихъ, и҆ ѿ всѧ́кихъ  и҆скꙋше́нїй находѧ́щихъ, всѧ̑ и҆зба́вити рабы̑ твоѧ̑. (с.  514) 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Ѿ за́пада прише́дъ, бл҃же́нне, къ восто́кꙋ, петрꙋ̀  примѣси́лсѧ є҆сѝ а҆пⷭ҇лꙋ: и҆ тогѡ̀ бжⷭ҇твенными  свѣтлостьмѝ, и҆ оу҆чє́нїи просвѣща́емь, съ ни́мъ  возвѣща́ѧ спаси́тельное сло́во, за́паднꙋю всю̀ проте́клъ  є҆сѝ странꙋ̀. 
Дрꙋгі́й мѡѷсе́й, кли́менте мꙋ́дре, бы́лъ є҆сѝ,  зако́ны бжⷭ҇твєнныѧ всѣ̑мъ и҆злага́ѧ, и҆ свѧщє́ннаѧ пишѧ̀  оу҆чє́нїѧ, и҆ цр҃ко́вное всѐ вчинѧ́еши и҆сполне́нїе.  ѿсю́дꙋ законополо́жника тѧ̀ и҆ оу҆чи́телѧ всѝ и҆мꙋ́ще,  вѣ́рою чти́мъ. 
По́стническими пѡ́ты ѡ҆чи́стивсѧ,  свѧщеннонача́льникъ, блаже́нне, ꙗ҆ви́лсѧ є҆сѝ, къ  благочести́вѣй вѣ́рѣ хрⷭ҇то́вѣй всѧ̑ возводѧ̀  бжⷭ҇твенными твои́ми сказа̑нїи: пострада́въ же зако́ннѡ,  подо́бнѣ болѣ́зни сплетѐ вѣне́цъ, приснопа́мѧтне. 
Бг҃оро́диченъ: 
Съ бг҃омъ тѧ̀ застꙋ́пницꙋ стѧжа́хомъ: ты́ бо мт҃и  бж҃їѧ была̀ є҆сѝ творца̀ и҆ содѣ́телѧ, на́шъ ѻ҆́бразъ  прїе́мша, пренепоро́чнаѧ, и҆ того̀ спа́сша ѿ тлѝ и҆  сме́рти, и҆ сла́вою бжⷭ҇твенною просла́вльшагѡ. 
И҆́нъ. І҆рмо́съ: 
И҆зъ горы̀ приѡсѣне́нныѧ, сло́ве, проро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Добродѣ́телей ше́ствовавъ стезе́ю, ѻ҆́ч҃е,  пости́глъ є҆сѝ ѻ҆би́тєли вы̑шнїѧ, бг҃оно́сне,  свѧще́нства пома́занїемъ оу҆кра́шенъ, и҆ мꙋче́нїѧ сїѧ́ѧ  кро́вїю. 
Тꙋ́чами пото́кѡвъ твои́хъ крове́й, бл҃же́нне,  оу҆гаси́лъ є҆сѝ пе́щь пре́лести, и҆ гонѧ́щихъ погꙋби́лъ  є҆сѝ мра́къ, свѧщенномꙋ́чениче достосла́вне. (с. 515) 
Но́вый пе́тръ нѣ́кїй на́мъ ꙗ҆ви́лсѧ є҆сѝ,  и҆́стиннѡ а҆пⷭ҇льскими сїѧ́ѧ дарова̑нїи, свѧщеннодѣ́тель же  и҆ свидѣ́тель стрⷭ҇те́й влⷣки твоегѡ̀, всебога́те. 
Бг҃оро́диченъ: 
Всѣ́хъ до́брыхъ и҆сполне́нїе ро́ждши, и҆спо́лни  на̑ша, дв҃о, молє́нїѧ, грѣхѡ́въ на́мъ и҆збавле́нїѧ  просѧ́щи, и҆ просвѣще́нїѧ, и҆ ве́лїѧ ми́лости. 
Пѣ́снь є҃. І҆рмо́съ: 
Свѣ́тлый на́мъ возсїѧ́й свѣ́тъ присносꙋ́щный,  оу҆́треннюющымъ ѡ҆ сꙋдьба́хъ за́повѣдей твои́хъ, влⷣко  чл҃вѣколю́бче, хрⷭ҇тѐ бж҃е на́шъ. 
Да свѣтлоно́симъ, правосла́внїи всѝ, стека́ющесѧ  и҆ сла́вѧще бг҃ома́терь, ꙗ҆́кѡ гдⷭ҇ꙋ дне́сь приво́дитсѧ,  ꙗ҆́кѡ же́ртва благопрїѧ́тна. 
Да веселѧ́тсѧ пра́ѻтцы дне́сь, влⷣчце, и҆ да  ра́дꙋетсѧ ро́ждшаѧ тѧ̀ со ѻ҆тце́мъ твои́мъ, ꙗ҆́кѡ пло́дъ  и҆́хъ гдⷭ҇ꙋ прино́ситсѧ. 
Трⷪ҇ченъ: 
Пребезнача́льное и҆ присносꙋ́щное є҆ди́но бжⷭ҇тво̀  славосло́вѧще поклони́мсѧ, тре́ми ли́цы є҆стество́мъ  нераздѣ́льное, и҆ сла́вою равноче́стное. 
Приста́нище благоꙋти́шное, и҆ неѡбори́мꙋю стѣ́нꙋ  стѧжа́хомъ моли́твꙋ твою̀ во ѡ҆бстоѧ́нїихъ,  бг҃ороди́тельнице, всегда̀ и҆збавлѧ́еми бѣ́дъ и҆ скорбе́й. 
И҆́нъ. І҆рмо́съ: 
Просвѣтѝ на́съ повелѣ́нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Во свѣ́тѣ за́повѣдей ходѧ̀ гдⷭ҇нихъ, ча́до  вои́стиннꙋ ꙗ҆ви́лсѧ є҆сѝ тогѡ̀, блаже́нне, нело́жное. 
Всегѡ̀ на землѝ ты̀ ѿре́клсѧ є҆сѝ пристра́стїѧ,  свѧщеннонача́льниче, да бꙋ́дꙋщее благосла́вїе полꙋчи́ши, и҆  свѣ́тлости сла́вы хрⷭ҇то́вы. 
Мч҃ническими оу҆кра́шенъ свѣтлостьмѝ, со а҆́гг҃лы  ны́нѣ предстои́ши влⷣцѣ, ѡ҆ пою́щихъ моли́сѧ. (с. 516) 
Бг҃оро́диченъ: 
Мт҃и бж҃їѧ, вѣ́рою тѧ̀ пою́щыѧ ѿ бѣ́дъ и҆зба́ви  моли́твами твои́ми, дв҃о, ꙗ҆́кѡ тѧ̀ предста́тельницꙋ  вѣ́мы, чⷭ҇таѧ. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
На ка́мень возше́дъ вѣ́ры, страстоте́рпче,  неꙋкло́ненъ пребы́лъ є҆сѝ во и҆скꙋше́нїи сопроти́вныхъ. 
Ѻ҆рꙋ́жїемъ пла́меннымъ дх҃а ст҃а́гѡ, і҆ера́рше,  а҆́рїа вредосло́вца бжⷭ҇твеннымъ сꙋдо́мъ закла́лъ є҆сѝ. 
Крѣ́постїю оу҆крѣплѧ́емь, сла́вне, сп҃совою,  вра́жїю си́лꙋ и҆ крѣ́пость попра́лъ є҆сѝ. 
Бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀, бцⷣе, ты́ бо бг҃а  сло́ва пло́тїю мі́рꙋ родила̀ є҆сѝ. 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Пра́зднꙋимъ, вѣ́рнїи, пра́здникъ дꙋхо́вный мт҃ре  бж҃їѧ, воспѣва́юще благоче́стнѡ: є҆́сть бо ст҃ѣ́йша  нбⷭ҇ныхъ оу҆мѡ́въ. 
Пѣ́сньми дꙋхо́вными восхва́лимъ, вѣ́рнїи, мт҃рь  свѣ́та, ꙗ҆́кѡ дне́сь на́мъ ꙗ҆ви́сѧ предходѧ́щи въ хра́мъ  бж҃їй. 
Трⷪ҇ченъ: 
Ѻ҆ц҃ъ, и҆ сн҃ъ, и҆ дх҃ъ пра́вый, трїѷпоста́снаѧ  є҆ди́нице и҆ нераздѣли́маѧ трⷪ҇це, поми́лꙋй покланѧ́ющыѧсѧ  бжⷭ҇твеннѣй держа́вѣ твое́й. 
Во чре́вѣ твое́мъ вмѣще́нъ, невмѣсти́мый всѣ́ми,  бг҃ома́ти, бы́въ, и҆зъ тебє̀ произы́де, пречⷭ҇таѧ, сꙋгꙋ́бъ  є҆стество́мъ бг҃ъ и҆ чл҃вѣ́къ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ре́вностїю разжже́нъ гдⷭ҇ни любвѐ, мꙋ́дре,  і҆́дѡльскꙋю (с. 517) ле́сть ѡ҆бличи́лъ є҆сѝ крѣ́пкѡ  слове́сными противлє́нїи, и҆ чꙋде́сными ꙗ҆влє́нїи,  всехва́льне. 
Недрема́нно соблю́лъ є҆сѝ ѻ҆́ко се́рдца твоегѡ̀,  на ѕло́бꙋ ника́коже воздрема́въ, сла́вне, бжⷭ҇твенными  восхождє́нїи вчинѧ́ѧ добродѣ́телей къ верхо́вномꙋ. 
Ꙗ҆́кѡ і҆ера́рхъ че́стенъ, вѧза́ти и҆ рѣши́ти  прегрѣшє́нїѧ вла́сть прїи́мъ ѿ сп҃са хрⷭ҇та̀, мно́гихъ  мои́хъ прегрѣше́нїй до́лгъ разрѣшѝ, возводѧ̀ къ  покаѧ́нїю. 
Бг҃оро́диченъ: 
Твои́ми мольба́ми, чⷭ҇таѧ, бѣ́дъ и҆ напа́стей  и҆схи́ти мѧ̀ лю́тыхъ, и҆ и҆зба́ви мѧ̀, молю́сѧ: ты́ бо  стѣна̀ є҆сѝ неразрꙋши́ма, и҆ приста́нище и҆ покро́въ, и҆  неѡбори́мое оу҆твержде́нїе. 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 
Цѣломꙋ́дреннѡ и҆ пра́веднѡ бг҃ꙋ ты̀  жи́тельствовавъ, коне́цъ блаже́нный ѿ негѡ̀ прїѧ́лъ  є҆сѝ, всеблаже́нне пе́тре. 
Всесоверше́ннꙋю же́ртвꙋ и҆ прїѧ́тнꙋ, тебѐ сама́го  прине́слъ є҆сѝ, пе́тре ди́вный, же́ртва тебє̀ ра́ди  бы́вшемꙋ бг҃ꙋ. 
Слове́съ дх҃о́вныхъ и҆спо́лнивсѧ, дх҃омъ дви́жимь  ѻ҆рга́нъ бы́лъ є҆сѝ пѣснопоѧ̀, бг҃оглаго́ливе,  неизречє́ннаѧ. 
Бг҃оро́диченъ: 
Є҆ди́на сло́вомъ пло́тїю сло́во ро́ждшаѧ, и҆зба́ви,  мо́лимсѧ, сѣте́й вра́жїихъ дꙋ́шы на́шѧ. 
Конда́къ пра́здника, гла́съ д҃. Подо́бенъ:  Вознесы́йсѧ: 
Пречⷭ҇тый хра́мъ сп҃совъ, многоцѣ́нный черто́гъ и҆  дв҃а, свѧще́нное сокро́вище сла́вы бж҃їѧ, дне́сь вво́дитсѧ  въ до́мъ гдⷭ҇ень, благода́ть совводѧ́щи, ꙗ҆̀же въ дс҃ѣ  бжⷭ҇твенномъ, ю҆́же воспѣва́ютъ а҆́гг҃ли бж҃їи: сїѧ̀  є҆́сть селе́нїе нбⷭ҇ное. 
І҆́косъ: 
Неизрече́нныхъ бж҃їихъ и҆ бжⷭ҇твенныхъ та̑инъ зрѧ̀  въ (с. 518) дв҃ѣ благода́ть ꙗ҆влѧ́емꙋ, и҆ и҆сполнѧ́емꙋ  ꙗ҆́вственнѡ, ра́дꙋюсѧ, и҆ ѻ҆́бразъ разꙋмѣ́ти  недоꙋмѣ́юсѧ, стра́нный и҆ неизрече́нный: ка́кѡ и҆збра́ннаѧ  чⷭ҇таѧ, є҆ди́на ꙗ҆ви́сѧ па́че всеѧ̀ тва́ри ви́димыѧ и҆  разꙋмѣва́емыѧ; тѣ́мже восхвали́ти хотѧ̀ сїю̀, оу҆жаса́юсѧ  ѕѣлѡ̀ оу҆мо́мъ же и҆ сло́вомъ, ѻ҆ба́че дерза́ѧ  проповѣ́даю и҆ велича́ю: сїѧ̀ є҆́сть селе́нїе нбⷭ҇ное. 
Пѣ́снь з҃. І҆рмо́съ: 
Пе́щь, сп҃се, ѡ҆роша́шесѧ, ѻ҆́троцы же, ликꙋ́юще,  поѧ́хꙋ: ѻ҆тцє́въ бж҃е, бл҃гослове́нъ є҆сѝ. 
Ликовствꙋ́имъ празднолю́бцы дне́сь, воспои́мъ чⷭ҇тꙋю  влⷣчцꙋ, і҆ѡакі́ма и҆ а҆́ннꙋ досто́йнѡ чтꙋ́ще. 
Прⷪ҇ро́чествꙋй дв҃де, глаго́лѧ дх҃омъ: приведꙋ́тсѧ  дѣ̑вы въ слѣ́дъ тебє̀, приведꙋ́тсѧ тебѣ̀ во хра́мъ  цр҃и́цы мт҃ри. 
Трⷪ҇ченъ: 
Просла́вимъ трⷪ҇цꙋ нераздѣ́льнꙋю, воспои́мъ  є҆ди́но бж҃ество̀, со ѻ҆ц҃е́мъ сло́во, и҆ дх҃а всест҃а́го. 
Молѝ є҆го́же родила̀ є҆сѝ гдⷭ҇а, ꙗ҆́кѡ  бл҃гоꙋтро́бна є҆стество́мъ сꙋ́ща, бг҃ороди́тельнице,  спастѝ дꙋ́шы воспѣва́ющихъ тѧ̀. 
И҆́нъ. І҆рмо́съ: 
Ѻ҆́троцы благочести́вїи въ вавѷлѡ́нѣ ѻ҆́бразꙋ  злато́мꙋ не поклони́шасѧ, но посредѣ̀ пе́щи ѻ҆́гненныѧ  ѡ҆роша́еми, пѣ́снь воспѣва́хꙋ глаго́люще: превозноси́мый  ѻ҆тцє́въ и҆ на́съ бж҃е, бл҃гослове́нъ є҆сѝ. 
Ꙗ҆́коже оу҆́тро возсїѧ́лъ є҆сѝ, просвѣща́ѧ  землѝ всѧ̑ концы̀, и҆ но́щь преле́стнꙋю ѿгонѧ̀,  бг҃огла́се, і҆́дѡльскагѡ безбо́жїѧ: бл҃гослове́нъ є҆сѝ,  вопїѧ̀, бж҃е ѻ҆тє́цъ на́шихъ. 
Всѧ̑ спастѝ хотѧ̀ бг҃ъ твои́ми моли́твами,  прозрѣ́нїе дарова̀ сїсі́нїю, и҆ дꙋшѝ и҆ тѣлесѝ ѻ҆чеса̀  ѿве́рзъ, ѻ҆́ч҃е: ѿтꙋ́дꙋ просвѣща́етсѧ бжⷭ҇твенною  ба́нею. 
Стрꙋи̑ и҆сцѣле́нїй то́чиши, ѿ бжⷭ҇твенныѧ твоеѧ̀  ра́ки, кли́менте сла́вне: страсте́й мно́гихъ и҆збавлѧ́еши  всегда̀ (с. 519) притека́ющыѧ къ тебѣ̀, и҆ пою́щыѧ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Подоба́ше безъ сѣ́мене воплоща́емомꙋ и҆зъ тебє̀  проитѝ, дв҃о пречⷭ҇таѧ: ты́ бо возрасла̀ є҆сѝ всѣ́хъ,  чⷭ҇таѧ, пребо́льши. тѣ́мже тѝ непреста́ннѡ зове́мъ:  благослове́нъ пло́дъ чре́ва твоегѡ̀. 
И҆́нъ. І҆рмо́съ то́йже. 
Житїе́мъ бг҃олѣ́пнымъ оу҆кра́шенъ, и҆ бжⷭ҇твеннымъ  свѣ́томъ просвѣща́емь нбⷭ҇ныхъ въ нехѡ́днаѧ вше́лъ є҆сѝ  веселѧ́сѧ, и҆ вопїѧ̀, мꙋ́дре, сотво́ршемꙋ: бл҃гослове́нъ  бг҃ъ ѻ҆тє́цъ на́шихъ. 
Ꙗ҆́кѡ да пресвѣ́тлѡ благоꙋгоди́ши хрⷭ҇тꙋ̀ бг҃ꙋ,  бг҃облаже́нне, въ рꙋ́ки беззако́нныхъ тѧ̀ сама́го пре́далъ  є҆сѝ во́лею, поѧ̀, пребога́те: бл҃гослове́нъ бг҃ъ  ѻ҆тє́цъ на́шихъ. 
Ве́сь просвѣще́нъ, сподо́билсѧ є҆сѝ ви́дѣти  хрⷭ҇та̀, тебѣ̀ показꙋ́юща свою̀ ри́зꙋ, лю́тѣ расте́рзанꙋ,  и҆стка́нꙋю свы́ше, прпⷣбне, бл҃гослове́нъ є҆сѝ, вопїѧ̀,  бж҃е ѻ҆тє́цъ на́шихъ. 
Бг҃оро́диченъ: 
Всѧ̀ ꙗ҆́кѡ чиста̀ прїѧ́ла є҆сѝ во оу҆тро́бѣ  твое́й сло́во воплоща́емо: но того̀ молѝ ѡ҆чи́стити мѝ  прегрѣше́нїй дꙋ́шꙋ и҆ тѣ́ло, пречⷭ҇таѧ, къ тебѣ̀ чи́стою  вѣ́рою прири́щꙋщагѡ. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте свѧще́нницы, просла́вите  ѻ҆́троцы, благослови́те лю́дїе, и҆ превозноси́те во всѧ̑  вѣ́ки. 
Весели́тсѧ дне́сь свѣ́тлѡ і҆ѡакі́мъ, и҆ а҆́нна  непоро́чнаѧ гдⷭ҇ꙋ бг҃ꙋ прино́ситъ же́ртвꙋ, да́ннꙋю є҆́й ѿ  ѡ҆бѣща́нїѧ ст҃ꙋ́ю дще́рь. 
Хва́лѧтсѧ ст҃і́и дв҃дъ и҆ і҆ессе́й, и҆ і҆ꙋ́да  чти́тсѧ: и҆зъ ко́рене бо и҆́хъ и҆зрастѐ пло́дъ, дв҃а  чⷭ҇таѧ, и҆зъ неѧ́же роди́сѧ бг҃ъ превѣ́чный. 
Трⷪ҇ченъ: 
Да пое́тсѧ трист҃ы́й, ѻ҆ц҃ъ, и҆ сн҃ъ, и҆ дх҃ъ  ст҃ы́й, (с. 520) нераздѣ́льнаѧ є҆ди́ница, є҆ди́но  бжⷭ҇тво̀ держа́ще дла́нїю всю̀ тва́рь, во всѧ̑ вѣ́ки. 
Безнача́льное начина́етсѧ сло́во пло́тїю, роди́всѧ  ꙗ҆́кѡ благоволѝ, бг҃ъ же и҆ чл҃вѣ́къ, и҆зъ ѻ҆трокови́цы  дв҃ы, возсозида́ѧ ны̀ пре́жде па́дшыѧ, ра́ди кра́йнѧгѡ  бл҃гоꙋтро́бїѧ. 
И҆́нъ. І҆рмо́съ: 
Мꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ  безчи́слєннымъ покланѧ́ющымсѧ ѻ҆́бразꙋ въ деи́рѣ, трѝ  ѻ҆́троцы не повинꙋ́вшесѧ, гдⷭ҇а воспѣва́хꙋ и҆  славосло́влѧхꙋ во всѧ̑ вѣ́ки. 
Оу҆чени́къ бы́въ петро́въ, бжⷭ҇твєнныѧ нра́вы  тогѡ̀ подража́ѧ, кли́менте страда́льче, тѣ́мже и҆ престо́ла  прее́мникъ и҆́стиннѡ показа́лсѧ є҆сѝ, просвѣща́ѧ всю̀  тва́рь. 
Та́йнѡ ѡ҆червлени́въ твоѧ̑ оу҆стна̀ ча́шею  мꙋ́дрости, кли́менте, и҆зры́гнꙋлъ є҆сѝ бжⷭ҇твенныхъ  оу҆че́нїй пꙋчи́нꙋ, потоплѧ́ющꙋю демѡностра́шїе, дꙋша́мъ же  человѣ́чєскимъ и҆сточа́ющꙋю спасе́нїе. 
Ꙗ҆́кѡ пречестнꙋ́ю оу҆́тварь цр҃ковь стѧжа́вши,  твоѧ̑ бжⷭ҇твєннаѧ законоположє́нїѧ, ѡ҆ тебѣ̀ хва́литсѧ,  и҆ всѧ̑ подвиза́етъ, твою̀ па́мѧть вѣ́рою почита́ти во всѧ̑  вѣ́ки. 
Бг҃оро́диченъ: 
Марі́е дв҃о бцⷣе, бг҃а сп҃са человѣ́кѡмъ ро́ждшаѧ  пло́тїю, спасѝ вѣ́рою пою́щыѧ твоѐ ржⷭ҇тво̀, и҆  превозносѧ́щыѧ во всѧ̑ вѣ́ки. 
И҆́нъ. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте, и҆ превозноси́те во всѧ̑ вѣ́ки. 
Жирꙋ́ющꙋю соскꙋ́талъ є҆сѝ па́гꙋбꙋ, а҆́рїева  ѕлѣ́йшагѡ хꙋле́нїѧ, ѿ вѣ́рныхъ собо́рища ѿсѣ́къ, и҆  ѿгна́въ церко́вныхъ, бг҃омꙋ́дре, ѡ҆гра́дъ. 
Первостоѧ́тель ли́ка а҆́гг҃льскагѡ пе́тръ ꙗ҆ви́сѧ,  бжⷭ҇твенный верхо́вникъ, сто́лпъ же мꙋ́ченикѡвъ бы́лъ  є҆сѝ, (с. 520) всемꙋ́дре пе́тре бг҃оно́се, и҆  свѧщеннодѣ́йствитель бжⷭ҇твенныхъ та́инствъ. 
Наꙋчи́всѧ ѿ бжⷭ҇твеннагѡ вдохнове́нїѧ бꙋ́дꙋщихъ  ра́зꙋмꙋ, бг҃оглаго́ливе, и҆ є҆́же ѿ землѝ проꙋвѣ́дѣвъ  твоѐ преставле́нїе мꙋче́нїемъ, къ вы́шнихъ гдⷭ҇ꙋ сла́вы  хрⷭ҇тꙋ̀ во вѣ́ки всѧ̑. 
Бг҃оро́диченъ: 
Во оу҆тро́бꙋ дв҃ы все́льшагосѧ, и҆ ѿ неѧ̀  стра́шнѡ и҆ па́че сло́ва дре́внѧго а҆да́ма ѡ҆бно́вльшаго  гдⷭ҇а, по́йте и҆ превозноси́те во всѧ̑ вѣ́ки. 
На ѳ҃-й пѣ́сни Честнѣ́йшꙋю не пое́мъ, но пое́мъ  припѣ́въ пра́здника. 
Велича́й, дꙋшѐ моѧ̀, приведе́ннꙋю во хра́мъ  гдⷭ҇ень, и҆ благослове́ннꙋю рꙋка́ми і҆ере́евыми. 
Пѣ́снь ѳ҃. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ  ра́ди, бы́въ чл҃вѣ́къ, безнача́льный: велича́емъ всѝ  ꙗ҆́кѡ мт҃рь бг҃а на́шегѡ чⷭ҇тꙋю. 
Къ си̑мъ тропарє́мъ то́йже припѣ́въ. 
И҆зъ пра́ведныхъ произы́де, і҆ѡакі́ма и҆ а҆́нны,  ѡ҆бѣща́нїѧ пло́дъ, бг҃оѻтрокови́ца марі́а: и҆ ꙗ҆́кѡ  кади́ло прїѧ́тное, пло́тїю младе́нствꙋющи, приво́дитсѧ во  свѧти́лище ст҃о́е, ꙗ҆́кѡ ст҃а́ѧ во ст҃ы́хъ ѡ҆бита́ти. 
Младе́нствꙋющꙋю є҆стество́мъ, и҆ па́че є҆стества̀  ꙗ҆́вльшꙋюсѧ мт҃рь бж҃їю, восхва́лимъ пѣ́сньми: въ хра́мъ  бо зако́нный гдⷭ҇ꙋ дне́сь приво́дитсѧ, въ воню̀ благово́нїѧ  пра́ведныхъ, ꙗ҆́кѡ пло́дъ дꙋхо́вный. 
Трⷪ҇ченъ: 
Велича́й, дꙋшѐ моѧ̀, трїѷпоста́снагѡ и҆  нераздѣ́льнагѡ бжⷭ҇тва̀ держа́вꙋ. 
Трїѷпоста́сное є҆стество̀, и҆ нераздѣ́льнꙋю  сла́вꙋ, и҆ въ бжⷭ҇твѣ̀ є҆ди́номъ, пое́мꙋю непреста́ннѡ на  нб҃сѝ и҆ на землѝ, трⷪ҇цꙋ неразлꙋ́чнꙋю просла́вимъ, съ  сн҃омъ ѻ҆ц҃ꙋ̀ и҆ дх҃ꙋ покланѧ́ющесѧ благоче́стнѡ. (с. 522) 
Велича́й, дꙋшѐ моѧ̀, честнѣ́йшꙋю и҆ сла́внѣйшꙋю  го́рнихъ во́инствъ, дв҃ꙋ, пречⷭ҇тꙋю бцⷣꙋ. 
Подъ твоѐ бл҃гоꙋтро́бїе прибѣга́ющыѧ вѣ́рнѡ, и҆  покланѧ́ющыѧсѧ бл҃гоче́стнѡ сн҃ꙋ твоемꙋ̀, дв҃о  бг҃ороди́тельнице, ꙗ҆́кѡ бг҃ꙋ и҆ гдⷭ҇ꙋ мі́ра, моли́сѧ, ѿ  тлѝ и҆ бѣ́дъ и҆зба́вити и҆ всѧ́ческихъ и҆скꙋше́нїй. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Тече́нїе твоѐ соверши́въ мно́гими пѡ́двиги, и҆  несомнѣ́ннѡ соблю́дъ вѣ́рꙋ хрⷭ҇то́вꙋ, пра́веднымъ  вѣнце́мъ оу҆краси́лсѧ є҆сѝ. 
Ꙗ҆́кѡ спа́слъ є҆сѝ ѻ҆́трока дре́вле,  оу҆держа́на въ мо́ри лѣ́тнымъ ѡ҆бхожде́нїемъ, мꙋ́чениче  хрⷭ҇то́въ, си́це глꙋбины̀ грѣхо́вныѧ и҆ менѐ спасѝ. 
Любо́вїю тѧ̀ чтꙋ́щыѧ, кли́менте страстоте́рпче, ѿ  напа́стей и҆ бѣ́дъ и҆ скорбе́й спасѝ, молѧ̀ зижди́телѧ  хрⷭ҇та̀. 
Бг҃оро́диченъ: 
Ра́дости моѐ се́рдце и҆спо́лни, дв҃о, ꙗ҆́же  ра́дости прїе́мшаѧ и҆сполне́нїе, грѣхо́внꙋю печа́ль  потреблѧ́ющи. 
И҆́нъ. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, рождество̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Пред̾ѡпредѣле́ннаго свѧще́ннѡ і҆ера́ршествовати,  и҆ свѧще́нства коне́цъ благосла́внѡ прїи́мша, и҆ хрⷭ҇то́вꙋ  подража́вша стрⷭ҇ть, петра̀ чꙋ́днаго воспои́мъ. 
Жезло́мъ оу҆крѣ́пльшасѧ си́лы гдⷭ҇ни, и҆  свѧще́нствовавша, и҆ свѧще́нствованна, и҆ хрⷭ҇тꙋ̀  прине́сшагосѧ же́ртва, петра̀ бг҃оно́снаго воспои́мъ. 
Всесмѣше́ннаго заре́ю трⷪ҇чною, и҆ свѣтлѣ́йшагѡ  є҆ѧ̀ (с. 523) насла́ждшасѧ сїѧ́нїѧ, и҆ на́мъ спасе́нїѧ  просѧ́ща, петра̀ бг҃опрїѧ́тнаго воспои́мъ. 
Дае́ши ѻ҆би́льнѡ дꙋшѝ мое́й спасе́нїе, ꙗ҆́кѡ  первосвѧще́нникъ бо и҆́маши вла́сть вѧза́ти и҆ рѣши́ти  прегрѣше́нїй вины̑, твои́ми молє́нїи, свѧще́ннѣйшїй. 
Бг҃оро́диченъ: 
Ты̀ є҆сѝ, бцⷣе, ѻ҆рꙋ́жїе на́ше и҆ стѣна̀, ты̀  є҆сѝ застꙋпле́нїе къ тебѣ̀ прибѣга́ющихъ, тебѐ и҆  ны́нѣ на моли́твꙋ подвиза́емъ, да и҆зба́вимсѧ ѿ вра̑гъ  на́шихъ. 
Свѣти́ленъ. Подо́бенъ: Жєны̀ оу҆слы́шите: 
Ны́нѣ благонаро́читъ ꙗ҆ви́сѧ на́мъ де́нь, и҆мꙋ́щи  свѧще́нныхъ преє́мникъ, свѧще́нныхъ а҆пⷭ҇лъ, петра̀ кꙋ́пнѡ  и҆ кли́мента, проповѣ́дники вѣ́ры, и҆ непобѣди̑мыѧ  мꙋ́ченики: и҆́хже лѣ́тнюю па́мѧть вѣ́рнѡ соверша́емъ всѝ. 
Сла́ва, и҆ ны́нѣ, пра́здника: 
Ю҆́же дре́вле предвозвѣстѝ прⷪ҇ро́ческое  сосло́вїе, ста́мнꙋ, и҆ же́злъ, и҆ скрижа́ль, и҆ несѣко́мꙋю  го́рꙋ, марі́ю бг҃оѻтрокови́цꙋ, вѣ́рнѡ да восхва́лимъ:  дне́сь бо вво́дитсѧ во ст҃а̑ѧ ст҃ы́хъ воспита́тисѧ гдⷭ҇еви. 
На хвали́техъ стїхи̑ры на ѕ҃, пра́здника, г҃, гла́съ  а҃. 
Подо́бенъ: Нбⷭ҇ныхъ чинѡ́въ: 
Свѣщенѡ́сицы дѣ̑вы, ꙳ приснодв҃ꙋ свѣ́тлѡ  провожда́юще, ꙳ проро́чествꙋютъ и҆́стиннѡ дх҃омъ бꙋ́дꙋщее: ꙳  хра́мъ бо бж҃їй, бцⷣа сꙋ́щи, ꙳ въ хра́мъ со сла́вою  дѣ́вственною ꙳ младе́нствꙋющи вво́дитсѧ. 
Ѡ҆бѣща́нїѧ ст҃а́гѡ, и҆ пло́дъ бл҃госла́вный, ꙳  бцⷣа вои́стиннꙋ ꙗ҆ви́сѧ мі́рꙋ, ꙳ ꙗ҆́кѡ всѣ́хъ  превы́шшаѧ: ꙳ ꙗ҆́же бл҃гоче́стнѡ приводи́ма въ хра́мъ  бж҃їй, мл҃твꙋ ро́ждшихъ и҆сполнѧ́етъ, ꙳ соблюда́ема  бжⷭ҇твеннымъ дх҃омъ. 
Нбⷭ҇нымъ воспита́на, дв҃о, хлѣ́бомъ, ꙳ вѣ́рнѡ въ  хра́мѣ гдⷭ҇ни, ꙳ родила̀ є҆сѝ мі́рꙋ жи́зни хлѣ́бъ  сло́во, ꙳ (с. 524) є҆мꙋ́же, ꙗ҆́кѡ хра́мъ и҆збра́нный и҆  всенепоро́чный, ꙳ пред̾ѡбрꙋчи́ласѧ є҆сѝ дх҃омъ  та́инственнѡ, ѡ҆брꙋчена̀ бг҃ꙋ и҆ ѻ҆ц҃ꙋ̀. 
И҆ ст҃а́гѡ петра̀ г҃. гла́съ и҆ подо́бенъ то́йже: 
Пресꙋ́щныѧ трⷪ҇цы ꙳ є҆диносꙋ́щное преѿмща́ѧ,  всеблаже́нне, ꙳ ꙗ҆́кѡ несозда́нныѧ є҆ди́ницы, ꙳ а҆́рїа  низложи́лъ є҆сѝ, ꙳ показа́въ на́мъ сн҃а нераздѣ́льное, ꙳  ꙗ҆́кѡ тогѡ́жде сꙋ́ща ꙳ ѻ҆ц҃ꙋ̀ и҆ дх҃ꙋ бж҃ества̀. 
Гонѧ́щихъ преста̀ оу҆бі́йственное стремле́нїе, ꙳  крове́й лїѧ́нїе ны́нѣ въ неѧвле́нное сконча́сѧ, ꙳ ѻ҆боѧ̑  запеча́ташасѧ, пе́тре мꙋ́дре, ꙳ свѧще́ннымъ твои́мъ  свидѣ́тельствомъ, ꙳ ꙗ҆́кѡ ѻ҆́трочищꙋ мѡѷсе́евꙋ ста̀  тече́нїе, ꙳ ка́мыкомъ сепфѡ́ры и҆ногда̀. 
Па́стырски пожи́въ, свѧщенномꙋ́чениче хрⷭ҇то́въ, ꙳  мꙋ́ченичєскїѧ по́двиги показа́лъ є҆сѝ до́блественнѡ, ꙳  є҆ди́нъ, чрезъ ѻ҆боѧ̑ вѣне́цъ прїе́мъ, ꙳ ѻ҆бою́дꙋ  оу҆краша́емь, ꙳ свѧще́нствомъ и҆ болѣ́зньми  страда́льческими: ꙳ сегѡ̀ ра́ди молѝ спасти́сѧ на́мъ. 
Сла́ва, гла́съ д҃. Самогла́сенъ: 
Рꙋко́ю бж҃їею пома́завсѧ во і҆ере́а, верхо́внагѡ  соиме́нне, и҆ дѣ́лы соприча́стниче, словє́сныѧ ѻ҆́вцы  є҆ѵⷢ҇льскими препита́лъ є҆сѝ ѕла́ками, ꙗ҆́кѡ мꙋ́дръ и҆  и҆́стиненъ па́стырь, и҆ ма́рка прее́мникъ досто́йнѡ  показа́лсѧ є҆сѝ, страстоте́рпческою кро́вїю вѣ́ры  тече́нїе соверши́лъ є҆сѝ, ѡ҆ лю́дехъ предпоже́рсѧ, и҆  хрⷭ҇тꙋ̀ соѡбразꙋ́ѧсѧ, моли́сѧ ѡ҆ дꙋша́хъ на́шихъ. 
И҆ ны́нѣ, пра́здника, гла́съ в҃: 
Дне́сь въ хра́мъ приво́дитсѧ всенепоро́чнаѧ дв҃а во  ѻ҆би́телище всецр҃ѧ̀ бг҃а, и҆ всеѧ̀ жи́зни на́шеѧ  пита́телѧ: дне́сь чистѣ́йшаѧ ст҃ы́нѧ, ꙗ҆́кѡ  трилѣ́тствꙋющаѧ ю҆́ница, во ст҃а̑ѧ ст҃ы́хъ вво́дитсѧ. то́й  возопїи́мъ, ꙗ҆́кѡ а҆́гг҃лъ: ра́дꙋйсѧ, є҆ди́на въ жена́хъ  бл҃гослове́ннаѧ. 
Славосло́вїе вели́кое, и҆ ѿпꙋ́стъ. 
На лїтꙋргі́и: бл҃жє́нна пра́здника, ѻ҆бои́хъ  канѡ́нѡвъ, пѣ́снь (с. 525) ѳ҃, на и҃. По вхо́дѣ  тропа́рь пра́здника, и҆ ст҃ы́хъ. Сла́ва, конда́къ ст҃ы́хъ:  И҆ ны́нѣ, пра́здника. Прокі́менъ: Пѣ́снь бцⷣы, гла́съ г҃:  Вели́читъ дꙋша̀ моѧ̀ гдⷭ҇а: Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀: Ст҃ы́хъ прокі́менъ, гла́съ з҃:  Честна̀ предъ гдⷭ҇емъ сме́рть прпⷣбныхъ є҆гѡ̀. А҆пⷭ҇лъ  пра́здника, ко є҆вре́ємъ, зача́ло т҃к. И҆ ст҃ы́хъ, къ  фїлїпписі́ѡмъ, зача́ло см҃ѕ. А҆ллилꙋ́їа, гла́съ и҃: Слы́ши  дщѝ и҆ ви́ждь: Є҆ѵⷢ҇лїе пра́здника, лꙋкѝ, зача́ло н҃д.  И҆ ст҃ы́хъ, матѳе́а, зача́ло а҃і. Прича́стенъ: Ча́шꙋ  спасе́нїѧ: И҆ ст҃ы́хъ: Въ па́мѧть вѣ́чнꙋю: 


(с. 525) 
Мѣ́сѧца тогѡ́же въ к҃ѕ-й де́нь. 
Прпⷣбнагѡ ѻ҆тца̀ на́шегѡ а҆лѵ́пїа сто́лпника: 
И҆ ѡ҆свѧще́нїе хра́ма свѧта́гѡ великомꙋ́ченика  геѡ́ргїа, и҆́же въ кі́евѣ предъ враты̀ ст҃ы́ѧ софі́и: 
Слꙋ́жба є҆гѡ̀ пи́сана по се́й слꙋ́жбѣ. 
И҆ па́мѧть преставле́нїѧ ст҃и́телѧ і҆нноке́нтїа,  пе́рвагѡ є҆пі́скопа і҆ркꙋ́тскагѡ, чꙋдотво́рца. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ, стїхи̑ры ѻ҆ктѡ́иха, и҆лѝ  бцⷣы: 
Та́же ст҃а́гѡ, гла́съ а҃. Подо́бенъ: Всехва́льнїи  мч҃ницы: 
Всеблаже́нне а҆лѵ́пїе, ꙳ твою̀ и҆змла́да возложи́лъ  є҆сѝ жи́знь ꙳ хрⷭ҇тꙋ̀ бг҃ꙋ на́шемꙋ, ꙳ ѿ негѡ́же  оу҆крѣплѧ́емь, ꙳ плотскі̑ѧ стра̑сти по́мыслꙋ покори́лъ  є҆сѝ, ꙳ го́ршее подчинѧ́ѧ лꙋ́чшемꙋ. ꙳ тѣ́мже моли́сѧ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Бг҃омꙋ́дре а҆лѵ́пїе, ꙳ свѣти́ло ꙗ҆ви́лсѧ є҆сѝ  велича́йшее, ꙳ просвѣща́ющее подсо́лнечнꙋю чꙋде́съ сїѧ̑нїи,  ꙳ и҆ бжⷭ҇твенными дѣ́лы: ꙳ тѣ́мже по оу҆спе́нїи, ꙳  незаходи́мый тѧ̀ свѣ́тъ (с. 526) прїѧ́тъ. ꙳ тѣ́мже  моли́сѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Сто́лпъ бы́лъ є҆сѝ, мꙋ́дре, мона́хѡвъ  непоколеби́мь, ꙳ превы́ше столпа̀ стоѧ̀, ꙳ и҆ дрꙋчи́мь  зно́емъ и҆ хла́домъ, ꙳ и҆ мно́гими пощє́нїи: ꙳ тѣ́мъ и҆  прїѧ́лъ є҆сѝ дх҃а бжⷭ҇твєннаѧ дарова̑нїѧ, ꙳ цѣли́ти  недꙋ́ги, ꙳ и҆ ѿгони́ти стра̑сти лютѣ́йшыѧ. ꙳ и҆ ны́нѣ  моли́сѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Ра́дꙋйсѧ, кꙋпино̀ неѡпали́маѧ, ꙳ совѣ́та вели́кагѡ  а҆́гг҃ла, ꙳ ра́дꙋйсѧ, є҆ди́на ро́ждшаѧ: ꙳ ра́дꙋйсѧ,  и҆зволе́нїе честны́ѧ трⷪ҇цы: ꙳ ра́дꙋйсѧ, земны̑мъ  оу҆твержде́нїе: ꙳ ра́дꙋйсѧ, раѧ̀ кла́съ ꙳ прозѧ́бши  невоздѣ́ланный, ꙳ цр҃ѧ̀ и҆ гдⷭ҇а, ꙳ прозѧбє́нїѧ  и҆зсꙋша́юща ѕло́бы. 
Крⷭ҇тобг҃оро́диченъ, подо́бенъ то́йже: 
Своего̀ а҆́гнца ꙳ а҆́гница и҆ непоро́чнаѧ влⷣчца ꙳  на крⷭ҇тѣ̀ ꙗ҆́кѡ ви́дѣвши зра́ка не и҆мꙋ́ща ꙳ нижѐ  добро́ты, ꙳ оу҆вы̀ мнѣ̀, рыда́ющи глаго́лаше: ꙳ гдѣ̀  добро́та твоѧ̀ за́йде, сладча́йшїй; ꙳ гдѣ̀ благолѣ́пїе; ꙳  гдѣ̀ бл҃года́ть блиста́ющаѧ ѻ҆́браза твоегѡ̀, ꙳ сн҃е мо́й  любе́знѣйшїй; 
Тропа́рь, гла́съ а҃: 
Терпѣ́нїѧ сто́лпъ бы́лъ є҆сѝ, ревнова́вый  пра́ѻтцємъ, прпⷣбне, і҆́ѡвꙋ во страсте́хъ, і҆ѡ́сифꙋ во  и҆скꙋше́нїихъ, и҆ безпло́тныхъ жи́тельствꙋ сы́й въ тѣлесѝ,  а҆лѵ́пїе ѻ҆́ч҃е на́шъ, молѝ хрⷭ҇та̀ бг҃а, спасти́сѧ  дꙋша́мъ на́шымъ. 
На оу҆́трени ѻ҆́ба канѡ́на ѻ҆ктѡ́иха: и҆ прпⷣбнагѡ  на д҃, 
є҆гѡ́же краегране́сїе: Ра́дꙋѧсѧ похвалѧ́ю  а҆лѵ́пїевы болѣ̑зни. І҆ѡ́сифъ. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй  бра̑ни мы́шцею высо́кою, хрⷭ҇то́съ и҆стрѧсѐ, і҆и҃лѧ же  спасѐ, побѣ́днꙋю пѣ́снь пою́ща. (с. 527) 
Бл҃года́тїю и҆спо́лненъ, ра́дости мою̀ и҆спо́лни  дꙋ́шꙋ, похвали́ти житїѐ твоѐ, а҆лѵ́пїе, и҆ жи́тельство,  и҆́миже всѧ̑ а҆́гг҃лы возвесели́лъ є҆сѝ подвиза́всѧ. 
Ꙗ҆́кѡ дрꙋга́го тѧ̀ самꙋи́ла бг҃ъ ѡ҆свѧтѝ, и҆зъ  ма́тернѧгѡ чре́ва, а҆лѵ́пїе блаже́нне, и҆ зрѣ́ти прє́днѧѧ,  ꙗ҆́кѡ прⷪ҇ро́ка бжⷭ҇твенна содѣ́ѧ тѧ̀, достосла́вне. 
Ꙗ҆́кѡ да бг҃ъ ꙗ҆ви́тъ твою̀ свѣ́тлость, ꙗ҆́же  напослѣ́докъ и҆мѣ́лъ є҆сѝ, до́брѣ подвиза́всѧ, свѣ́та  бжⷭ҇твеннагѡ и҆спо́лни, тебѣ̀ ро́ждшꙋсѧ, прпⷣбне,  хра́минꙋ, па́че оу҆ма̀. 
Бг҃оро́диченъ: 
Рече́нїе прⷪ҇ро́ка честна́гѡ коне́цъ прїѧ́тъ: се́ бо  дв҃а пло́тїю бг҃а родѝ, человѣ́ки воззи́ждꙋща,  сокрꙋшє́нныѧ пре́жде грѣхмѝ и҆ прегрѣшє́нїи. 
Пѣ́снь г҃. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ, хрⷭ҇тѐ, ка́мени за́повѣдей твои́хъ цр҃ковь  твою̀ оу҆твердѝ, є҆ди́не бла́же и҆ чл҃вѣколю́бче. 
Ꙗ҆́кѡ свѣти́льникъ на свѣ́щницѣ дѣѧ́нїѧ  лꙋ́чшагѡ возложе́нъ, свѣтоза́рными твои́ми, ѻ҆́ч҃е,  добродѣ́тельми всѧ́кꙋ дꙋ́шꙋ, вѣ́рнѡ къ тебѣ̀ приходѧ́щꙋю,  благочестномꙋ́дреннѡ просвѣти́лъ є҆сѝ, тмы̀ грѣха̀  и҆збавлѧ́ѧ. 
Оу҆ма̀ твоегѡ̀ свѧщє́ннаѧ движє́нїѧ творѧ̀, къ  соблюде́нїю бжⷭ҇твенныхъ зако́нѡвъ дх҃а, а҆́гг҃лъ ꙗ҆ви́лсѧ  є҆сѝ на землѝ, а҆́гг҃льское жи́тельство съ пло́тїю  воспрїе́мъ, ѻ҆́ч҃е бг҃оно́се а҆лѵ́пїе. 
Разꙋ́мнѡ пли́щей жите́йскихъ, а҆лѵ́пїе, ѿше́льникъ  ꙗ҆ви́лсѧ є҆сѝ, и҆ пристꙋпи́лъ є҆сѝ къ три́знамъ  по́стническагѡ пребыва́нїѧ оу҆се́рднѡ, твоѐ се́рдце  жили́ще ꙗ҆влѧ́ѧ дх҃а, прпⷣбне. 
Бг҃оро́диченъ: 
Дв҃о чⷭ҇таѧ, сло́ва пала́та, дꙋ́шꙋ мою̀ покажѝ  до́мъ (с. 528) дх҃а, и҆ водо́ю и҆сто́чника живонача́льнагѡ  напо́й мѧ̀, зно́емъ грѣха̀ пали́маго, ꙗ҆́кѡ да по до́лгꙋ  сла́влю тѧ̀. 
Сѣда́ленъ, гла́съ д҃. Подо́бенъ: Ско́рѡ предварѝ: 
Свѣ́тлостїю вѣ́ры и҆ дѣ́тельнымъ свѣ́томъ,  ꙗ҆ви́лсѧ є҆сѝ равноа́гг҃ленъ на землѝ вои́стинꙋ,  а҆лѵ́пїе прпⷣбне, показа́лъ є҆сѝ мꙋ́жественнѡ крѣ́пкое  ра́зꙋма твоегѡ̀, побѣди́въ ѡ҆полчє́нїѧ стра̑стнаѧ  посто́мъ. тѣ́мже и҆ по кончи́нѣ ꙗ҆́кѡ жи́въ сы́й, молѝ  спасти́сѧ на́мъ. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнагѡ бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
Дв҃о пренепоро́чнаѧ мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла  є҆сѝ во́лею сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи непреста́й, проще́нїе прегрѣше́нїй  на́мъ дарова́ти. 
Пѣ́снь д҃. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе прозорли́вѡ  а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во  спасе́нїе люде́й твои́хъ, спастѝ помаза̑нныѧ твоѧ̑ прише́лъ  є҆сѝ. 
Любо́вь и҆́стиннꙋю и҆ милосе́рдїе, вѣ́рꙋ и҆  наде́ждꙋ тве́рдꙋ, и҆ жи́тельство нельсти́вое прїе́мь,  ѻ҆́ч҃е, оу҆го́дникъ хрⷭ҇то́въ бы́лъ є҆сѝ. 
Стоѧ̀ на столпѣ̀ непрекло́ненъ проти́вными  прилѡ́ги, де́мѡнѡвъ по́лкъ побѣди́лъ є҆сѝ, и҆  коле́блємымъ бы́лъ є҆сѝ, всеблаже́нне, незы́бленное  оу҆твержде́нїе. 
Во́дъ бжⷭ҇твенныхъ и҆спо́лненъ бы́въ и҆ ѡ҆роси́лъ  є҆сѝ дꙋ́шы и҆ста́ѧвшыѧ зно́емъ лю́тагѡ грѣха̀, а҆лѵ́пїе  бг҃омꙋ́дре всебога́те. (с. 529) 
Ꙗ҆ви́лсѧ є҆сѝ стра́шенъ и҆ непристꙋ́пенъ  де́мѡнѡмъ всѣ̑мъ вои́стиннꙋ, оу҆ранѧ́ѧ сїѧ̑ ра́ною  свѧще́нныхъ твои́хъ моли́твъ, и҆ дале́че ѿгонѧ́ѧ,  а҆лѵ́пїе. 
Бг҃оро́диченъ: 
Стра̑сти дꙋшѝ моеѧ̀ и҆сцѣлѝ, и҆ просвѣтѝ  оу҆́мъ и҆ се́рдце моѐ, влⷣчце, свѣтода́телѧ ро́ждши  хрⷭ҇та̀, преблага́го бг҃а. 
Пѣ́снь є҃. І҆рмо́съ: 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀  оу҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ благоꙋтро́бенъ. 
Ве́сь возложи́всѧ вседержи́телю, лѣ́тнымъ  стоѧ́нїемъ безъ покро́ва, ѻ҆́ч҃е, дожде́мъ и҆ зно́емъ  ѕѣ́льнѡ стражда̀, оу҆се́рднѡ претерпѣ́лъ є҆сѝ. 
Въ пѣ́снехъ и҆ мольба́хъ оу҆пражнѧ́ѧсѧ, прпⷣбне,  трисо́лнечныѧ зарѝ благода́ть оу҆ма̀ чистото́ю прїѧ́лъ  є҆сѝ, и҆ свѣ́тъ цѣле́нїй возблиста́лъ є҆сѝ. 
Тѣ́ло твоѐ на столпѣ̀ ѡ҆гради́въ, оу҆мо́мъ  ше́ствовати невоизбра́ннѡ, къ тебѣ̀ жела́емомꙋ, ѻ҆́ч҃е,  попꙋсти́лъ є҆сѝ, свѣ́та и҆сполнѧ́емь. 
Бг҃оро́диченъ: 
Ст҃а́го родила̀ є҆сѝ бг҃а, бы́вша человѣ́ка за  милосе́рдїе, ст҃а́ѧ ѻ҆трокови́це, ѡ҆свѧща́ющаго, и҆̀же  того̀ вѣ́рою и҆ стра́хомъ ѡ҆свѧща́ющыѧ. 
Пѣ́снь ѕ҃. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко  хрⷭ҇тѐ, страсте́й мо́ре оу҆кротѝ, и҆ ѿ тлѝ возведи́  мѧ, ꙗ҆́кѡ благоꙋтро́бенъ. 
Ка́менїемъ тѧ̀ дꙋ́си ѕло́бы бїю́ще ꙗ҆́вѣ, творѧ́ща  стоѧ́нїе на столпѣ̀, ꙗ҆́кѡ тве́рдагѡ ка́мене ника́коже  поколеба́ша. 
Терпѧ̀, прпⷣбне, претерпѣ́лъ є҆сѝ, терпѣ́нїе  тебѣ̀ и҆́стинное гдⷭ҇ꙋ дарова́вшꙋ, и҆ ѿ всѣ́хъ  неꙋдо́бныхъ тѧ̀ и҆зба́вившꙋ. 
Пресла́внѡ, прпⷣбне, свѣ́тъ ви́дѣнъ бы́сть вы́ше  (с. 530) столпа̀, на всѧ́къ де́нь просвѣща́ющь твоѧ̑,  чꙋдотво́рче, дꙋшє́внаѧ чꙋ̑вства. 
Бг҃оро́диченъ: 
Крѣ́пко тѧ̀ оу҆тѣше́нїе сꙋ́щїи въ ско́рби, и҆  прибѣ́жище, и҆ и҆звѣ́стное всѝ и҆́мамы застꙋпле́нїе,  бцⷣе: спасѝ ѿ бѣ́дъ рабы̑ твоѧ̑. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ꙗ҆́кѡ добродѣ́телей винꙋ̀, и҆ по́стникѡвъ  оу҆добре́нїе, цр҃ковь сла́витъ тѧ̀ дне́сь и҆ воспѣва́етъ,  а҆лѵ́пїе: моли́твами твои́ми пода́ждь чтꙋ́щымъ любо́вїю  до́блєсти твоѧ̑ и҆ борє́нїѧ лю́тыхъ прегрѣше́нїй  и҆збавле́нїе, ꙗ҆́кѡ тезоимени́тый. 
І҆́косъ: 
А҆лѵ́пїевꙋ житїю̀ бжⷭ҇твенномꙋ и҆ равноа́гг҃льномꙋ  прїиди́те, почꙋди́мсѧ, а҆рхїєре́и, свѧще́нницы, и҆  мона́шествꙋющїи, и҆ всѝ лю́дїе бг҃омꙋ́дрїи, и҆ подража́имъ  дѣѧ̑нїѧ є҆гѡ̀, да и҆ тогѡ̀ ча́сти сподо́бимсѧ мольба́ми  є҆гѡ̀ празднолю́бцы: и҆́бо то́й нбⷭ҇нꙋю пѣ́снь пое́тъ  безпеча́льнѡ бг҃ꙋ, ꙗ҆́кѡ тезоимени́тый. 
Пѣ́снь з҃. І҆рмо́съ: 
Превозноси́мый ѻ҆ц҃є́въ гдⷭ҇ь, пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ  є҆сѝ. 
Терпѣли́вѣйшїи и҆ крѣ́пкїй а҆лѵ́пїй, лѣ́ты  мно́гими зимо́ю дрꙋчи́мь, дх҃а теплото́ю грѣ́ѧшесѧ  пресла́внѡ. 
Къ высотѣ̀ нбⷭ҇нѣй и҆мѣ́ѧ жи́тельство, ѡ҆  тѣлесѝ небре́глъ є҆сѝ, ꙗ҆́кѡ растлѣ́тисѧ и҆мꙋ́щемъ: и҆  томꙋ̀ согнива́емꙋ, неради́лъ є҆сѝ ѡ҆ болѣ́знехъ. 
Всѧ́кагѡ сладостра́стїѧ, ѻ҆́ч҃е, ѿве́ргсѧ, съ  зимо́ю и҆ ва́ромъ борѧ́сѧ пострада́лъ є҆сѝ, безпокро́венъ  поѧ̀: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Непостижи́мый пло́ть прїѧ́тъ, оу҆́мнꙋ же и҆  ѡ҆дꙋшевле́ннꙋ, и҆зъ тебє̀, приснодв҃о, є҆́же спастѝ  пою́щыѧ: бж҃е, бл҃гослове́нъ є҆сѝ. (с. 531) 
Пѣ́снь и҃. І҆рмо́съ: 
Себѣ̀ вседѣ́телю, въ пещѝ ѻ҆́троцы всемі́рный  ли́къ спле́тше, поѧ́хꙋ: дѣла̀ всѧ̑каѧ гдⷭ҇а по́йте, и҆  превозноси́те во всѧ̑ вѣ́ки. 
Но́вый самꙋи́лъ предзрѧ̀ бꙋ́дꙋщее оу҆ма̀ чистото́ю,  ꙗ҆ви́лсѧ є҆сѝ, а҆лѵ́пїе, всѣ̑мъ предглаго́лѧ, ꙗ҆́кѡ  бж҃їй проро́къ, ѿ гдⷭ҇а ꙗ҆влѧ́ємаѧ тебѣ̀, ѻ҆́ч҃е. 
Свѣтови́дный цр҃кве сто́лпъ, забра́ло незы́бленное,  стѣна̀ нерꙋши́маѧ всѣ́хъ человѣ́кѡвъ, бг҃ꙋ вѣ́ровавшихъ,  хрⷭ҇то́въ оу҆го́дникъ а҆лѵ́пїй да почти́тсѧ. 
Оу҆снꙋ́лъ є҆сѝ до́брѣ сно́мъ пра́веднымъ,  ѻ҆́ч҃е, всѣ̑мъ до́лжнымъ, оу҆спи́въ пре́жде стра̑сти  многоѻбра̑зныѧ мольба́ми и҆ бдѣ̑нїи. тѣ́мже неꙋсы́пна тѧ̀  предста́телѧ и҆мꙋ́ще ны́нѣ, ѡ҆богати́хомсѧ. 
Бг҃оро́диченъ: 
Твоѐ ржⷭ҇тво̀ роди́вшїйсѧ грѣ́хъ ѕло́бою ѕмїи́ною  ѡ҆безпло́дстви ны́нѣ, є҆ди́на клѧ́твы потреби́тельница  дв҃о. тѣ́мже тѧ̀ чти́мъ во всѧ̑ вѣ́ки. 
Пѣ́снь ѳ҃. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆блажа́емъ. 
Свѧще́нное житїѐ твоѐ ѿ пеле́нъ ꙗ҆ви́сѧ  хрⷭ҇тꙋ̀, сїѧ́ѧ добродѣ́тельнымъ свѣ́томъ, бл҃же́нне:  честна́ же твоѧ̀ сме́рть предъ бг҃омъ бы́сть, ѻ҆́ч҃е  а҆лѵ́пїе, мона́шествꙋющихъ нача́льниче. 
Ꙗ҆́кѡ свѣти́ло пресвѣ́тлое просвѣща́еши всю̀  зе́млю, ѿгонѧ̀ лꙋка̑выѧ стра̑сти, и҆ разрѣша́ѧ тмꙋ̀  грѣхо́внꙋю, и҆ просвѣща́ѧ бжⷭ҇твенными свѣтлостьмѝ  и҆сцѣле́нїй пою́щыѧ тѧ̀. 
Стоѧ́нїе на столпѣ̀ сотвори́лъ є҆сѝ лѣ̑та,  мꙋ́дре, пѧтьдесѧ́тъ къ тре́мъ, ꙗ҆́кѡ страда́лецъ стражда̀  оу҆се́рднѣйше, и҆ зимо́ю и҆ мра́зомъ и҆ зно́емъ, ѻ҆́ч҃е,  неѡсла́бнѡ дрꙋчи́мь. (с. 532) 
Ст҃а́ѧ твоѧ̀ па́мѧть дх҃омъ ст҃ы́мъ на́съ  ѡ҆свѧща́етъ, мꙋ́дре, сїю̀ свѧще́ннѡ соверша́ющыѧ, и҆ вѣ́рою  тѧ̀ воспѣва́ющыѧ, ѻ҆́ч҃е, въ не́й, ꙗ҆́кѡ застꙋ́пника и҆  предста́телѧ дꙋ́шъ на́шихъ. 
Бг҃оро́диченъ: 
Просвѣще́нїе мнѣ̀ да́рꙋй, во тмѣ̀ сꙋ́щꙋ  страсте́й, ѻ҆каѧ́нномꙋ и҆ грѣ́шномꙋ, и҆ и҆зба́ви мѧ̀  лꙋка́выхъ дѣ́лъ, и҆ пла́мене предлежа́щагѡ мѝ, пречⷭ҇таѧ  влⷣчце, предста́тельнице пою́щихъ тѧ̀. 
Свѣти́ленъ. Подо́бенъ: Жєны̀ оу҆слы́шите: 
По́двиги па́че человѣ́ка проше́лъ є҆сѝ, ѻ҆́ч҃е  прпⷣбне, хрⷭ҇то́вою си́лою: пѧтьдесѧ́тъ бо къ тре́мъ  лѣ́тѡмъ на столпѣ̀ стоѧ́лъ є҆сѝ, мꙋ́дре а҆лѵ́пїе,  ѿвсю́дꙋ дрꙋчи́мь: и҆ ны́нѣ коне́чное, бл҃же́нне, благи́хъ  всѣ́хъ ѡ҆брѣ́лъ є҆сѝ. 
Бг҃оро́диченъ: 
Ты̀ моѧ̀ предста́тельница чⷭ҇таѧ, и҆ тве́рдое  прибѣ́жище, ты̀ моѧ̀ застꙋ́пница и҆ покро́въ, и҆ къ тебѣ̀  припа́даѧ зовꙋ̀: болѣ́зней мои́хъ и҆зба́ви мѧ̀, ꙗ҆́кѡ  всѣ́хъ преимꙋ́щи, и҆ ѻ҆гнѧ́ мѧ и҆схитѝ вѣ́чнꙋющагѡ,  дв҃о, на тѧ̀ оу҆пова́ющаго. 
Слꙋ́жба ѡ҆свѧще́нїѧ це́ркве ст҃а́гѡ великомꙋ́ченика  геѡ́ргїа, ꙗ҆́же въ кі́евѣ предъ враты̀ ст҃ы́ѧ софі́и. 
Ве́черъ, Блаже́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Страда́лецъ ди́вный, ꙳ во́инъ хра́брый непобѣди́мь,  ꙳ и҆ свѣти́льникъ всемі́рный, ꙳ по́двиги страда́нїй твои́хъ  ꙳ (с. 533) всѧ̑ просвѣща́ѧ мі́ра концы̀, ꙳ ѿгонѧ́ѧ мра́къ  де́мѡнѡвъ лю́тый, ꙳ геѡ́ргїе страстоте́рпче, ꙳ оу҆добре́нїе  мꙋ́ченикѡвъ, ꙳ и҆ сограждани́нъ нбⷭ҇ныхъ во́инствъ. 
Пресловꙋ́щїй въ мꙋ́жествѣ, ꙳ красе́нъ въ во́зрастѣ  бы́въ, ꙳ въ словесѣ́хъ и҆ дѣ́лѣхъ ѿ всѣ́хъ  преꙋдивлѧ́емь, ꙳ хра́борски ѿлꙋчи́всѧ къ подвигѡ́мъ  мꙋче́нїѧ за хрⷭ҇та̀, ꙳ небоѧ́зненнѡ на врагѝ воздви́глъ  є҆сѝ побѣ́ды, ꙳ вели́кими твои́ми страда̑нїи: ꙳ сегѡ̀  ра́ди тѧ̀, геѡ́ргїе, ꙳ во хвале́нїи чти́мъ ра́достнѡ,  досточꙋ́дне, ꙳ красота̀ мꙋ́ченикѡвъ и҆ похвала̀. 
На высотꙋ̀ нбⷭ҇нꙋю ра́дꙋѧсѧ возше́лъ є҆сѝ, ꙳ въ  прекра́снꙋю ѻ҆де́ждꙋ ѡ҆блече́нъ, ꙳ ѿ твои́хъ  страда́льческихъ крове́й ѡ҆багре́нꙋю, ꙳ цр҃ю̀ всѣ́хъ  предста́въ, ꙳ живонача́льною десни́цею вѣнча́емь. ꙳ тѣ́мже  дне́сь, геѡ́ргїе великострада́льче, ꙳ твою̀ па́мѧть  свѣтоза́рнꙋю соверша́ющымъ ꙳ и҆спросѝ просвѣще́нїе ꙳ и҆  спасе́нїе дꙋ́шъ на́шихъ. 
Сла́ва, гла́съ ѕ҃. Самогла́сенъ: 
Дне́сь прїиди́те празднолю́бнїи собо́ри,  страстоте́рпца чⷭ҇тно́е торжество̀ свѣ́тлѡ пра́зднꙋемъ:  и҆́бо неви́димаго врага̀ низложѝ, зако́ннѡ по хрⷭ҇тѣ̀  пострада́въ, и҆ досто́йнѡ прїѧ̀ побѣ́ды ѿ сп҃са вѣне́цъ,  и҆ ны́нѣ на небесѣ́хъ со а҆́гг҃лы ра́дꙋѧсѧ, трⷪ҇цѣ  свѣ́тлѡ предстои́тъ. тѣ́мже и҆ мы̀ пѣ́сньми хвале́нїѧ  воспое́мъ: ра́дꙋйсѧ, тве́рдый страда́льче непобѣди́мый,  ра́дꙋйсѧ, хра́брый ѻ҆рꙋ́жниче хрⷭ҇то́въ: ра́дꙋйсѧ,  многобо́жїѧ льстѝ потреби́телю, и҆ и҆́стинныѧ вѣ́ры  свѣ́тлый побо́рниче. но, ѽ страстоте́рпцєвъ оу҆краше́нїе  геѡ́ргїе! моли́сѧ гдⷭ҇ꙋ, и҆зба́витисѧ на́мъ ви́димыхъ и҆  неви́димыхъ вра̑гъ, и҆ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. Чтє́нїѧ трѝ. (с. 534) 
Пи́саны сегѡ̀ мцⷭ҇а въ к҃в де́нь мїхаи́лꙋ  тферско́мꙋ. 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
За всѣ́хъ жи́знь стра́ждеши, ꙳ кро́вь твою̀  и҆злива́ѧ, ꙳ страстоте́рпче геѡ́ргїе, ꙳ кро́вь свою̀ тебє̀  ра́ди и҆злїѧ́вшемꙋ, ꙳ приве́лсѧ є҆сѝ хрⷭ҇тꙋ̀, блаже́нне: ꙳  тѣ́мъ ѻ҆́бщника своеѧ̀ сла́вы сотвори́ тѧ, ꙳ и҆ црⷭ҇тва  соприча́стника, ꙳ ꙗ҆́кѡ мꙋ́жествовавша крѣ́пкѡ на  льсти́ваго, ꙳ и҆ сегѡ̀ оу҆хищрє́нїѧ до конца̀  низложи́вшаго. 
Сті́хъ: Првⷣникъ, ꙗ҆́кѡ фі́нїѯъ, процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Благоче́стїѧ сто́лпъ бы́лъ є҆сѝ, ꙳ ѡ҆снова́нъ  тве́рдѡ на ка́мени вѣ́ры, ꙳ и҆скꙋше́нїй вѣ̑тры  непоколе́блемь, ꙳ мꙋче́нїй мно́гихъ, блаже́нне: ꙳ съ лю́тою  бо ꙗ҆́ростїю вразѝ тебѣ̀ прирази́шасѧ, ꙳ тща́щесѧ  низложи́ти, ꙳ и҆ не возмого́ша крѣ́пости твоеѧ̀, ꙳ но  посра́млени падо́ша: ꙳ побѣди́тельнымъ бо ѿ хрⷭ҇та̀  вѣнце́мъ, ꙳ оу҆краси́тисѧ возжелѣ́лъ є҆сѝ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Вопло́щшемꙋсѧ хрⷭ҇тꙋ̀ бг҃ꙋ на́шемꙋ, ꙳ и҆ стра́стїю  крⷭ҇тною ꙳ низложи́вшемꙋ ѿстꙋ́пника, ꙳ во́льнымъ тогѡ̀  страстє́мъ, ꙳ стрⷭ҇тоте́рпче геѡ́ргїе, поревнова́въ, ꙳ и҆  ра́нами протѧза́емь, ꙳ хва́лѧщагосѧ неви́димаго врага̀, ꙳ съ  пло́тїю, мч҃ниче, побѣди́въ, ꙳ на зе́млю низложи́лъ є҆сѝ. 
Сла́ва, гла́съ д҃. Самогла́сенъ: 
Прїиди́те вѣ́рныхъ собо́ри, прїиди́те, пра́здникъ  соста́вимъ: и҆́бо пресвѣ́тлаѧ па́мѧть дне́сь ꙗ҆ви́сѧ  страстоте́рпца геѡ́ргїа, на̑ша просвѣща́етъ неви́димѡ  сердца̀, добродѣ́тельми блиста́ющи. тѣ́мже  є҆диномꙋ́дреннѡ воспѣва́юще рце́мъ: ра́дꙋйсѧ, во́ине  вели́кагѡ цр҃ѧ̀ хрⷭ҇та̀: ра́дꙋйсѧ, пресвѣ́тлаѧ похвало̀  вѣ́ры: ра́дꙋйсѧ, всесвѣ́тле и҆ пребога́те: ѡ҆ на́съ,  пребл҃же́нне, всѣ́хъ влⷣкꙋ хрⷭ҇та̀ бг҃а (с. 535) молѝ,  сохранє́ннымъ бы́ти ѿ и҆скꙋше́нїй лꙋка́вагѡ, и҆ спастѝ  дꙋ́шы на́шѧ. 
И҆ ны́нѣ, бг҃оро́диченъ: При́зри на молє́нїѧ: 
Тропа́рь, гла́съ д҃: 
Дне́сь блажа́тъ тѧ̀ мі́ра концы̀, бжⷭ҇твенныхъ  чꙋде́съ и҆спо́лншесѧ, и҆ землѧ̀ ра́дꙋетсѧ напи́вшисѧ кро́ве  твоеѧ̀: хрⷭ҇тоимени́тїи же лю́дїе гра́да кі́ева,  ѡ҆свѧще́нїемъ бжⷭ҇твеннагѡ хра́ма твоегѡ̀, ра́достїю  возвесели́шасѧ, страстоте́рпче геѡ́ргїе, сосꙋ́де и҆збра́нный  ст҃а́гѡ дх҃а, оу҆го́дниче хрⷭ҇то́въ. є҆го́же молѝ, съ  вѣ́рою и҆ мольбо́ю приходѧ́щымъ во ст҃ы́й тво́й хра́мъ,  да́ти ѡ҆чище́нїе грѣхѡ́въ, оу҆мири́ти мі́ръ, и҆ спастѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́ное: 
На Бг҃ъ гдⷭ҇ь, тропа́рь два́жды. Сла́ва, и҆  ны́нѣ, бг҃оро́диченъ: 
По а҃-мъ стїхосло́вїи сѣда́ленъ, гла́съ д҃: 
Страстоте́рпца дне́сь геѡ́ргїа благоче́стнѡ  сотворѧ́емъ пра́зднество, ѡ҆свѧще́нїе хра́ма: ꙗ҆́кѡ  непреста́ннѡ мо́литсѧ гдⷭ҇ꙋ, всѣ̑мъ да́ти ми́ръ, и҆  спасе́нїе дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, на́шꙋ  помо́щницꙋ, и҆ къ бг҃ꙋ премѣне́нїе: є҆ѧ́же ра́ди тлѝ  и҆зба́вихомсѧ, бцⷣꙋ вѣ́рнїи оу҆блажа́емъ. 
По в҃-мъ стїхосло́вїи сѣда́ленъ, гла́съ а҃. Поⷣ:  Ли́къ а҆́гг҃льскїй: 
Земно́е во́инство и҆ че́сть ѿри́нꙋлъ є҆сѝ,  ꙗ҆́кѡ ско́рѡ ги́бнꙋщꙋю, на нб҃сѣ́хъ со а҆́гг҃льскими вѡ́и  бы́ти возжелѣ́въ, и҆ сла́вы при́снѡ вѣ́чнѡ пребыва́ющїѧ.  тѣ́мже мнѡ́ги мꙋ̑ки претерпѣ́въ, сме́рть прїѧ́лъ є҆сѝ:  сегѡ̀ ра́ди дне́сь всесвѧтꙋ́ю твою̀ па́мѧть пра́зднꙋюще,  хрⷭ҇тꙋ̀ прино́симъ хвалꙋ̀, требл҃же́нне геѡ́ргїе. 
Два́жды. (с. 536) 
Сла́ва, и҆ ны́нѣ, бг҃оро́диченъ: 
Мт҃рь тѧ̀ бж҃їю мо́лимъ всѝ, и҆ дв҃ꙋ вои́стиннꙋ, въ  щедрѡ́ты твоѧ̑ вопїе́мъ, любо́вїю прибѣга́юще въ твою̀  бла́гость: тѧ́ бо и҆́мамы грѣ́шнїи застꙋ́пницꙋ, тебѐ  стѧжа́хомъ въ напа́стехъ спасе́нїе, є҆ди́нꙋ пречи́стꙋю. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Ꙗ҆́кѡ лꙋчы̀ блиста́нїй чꙋде́съ, всѧ̑ просвѣща́еши  мі́ра концы̀, ꙗ҆́кѡ ѕвѣзда̀ пресвѣ́тлаѧ, и҆ краснѡ̀  благоꙋха́еши, ꙗ҆́кѡ бжⷭ҇твенный ра́й, при́снѡ дꙋ́шы на́шѧ  весели́ши, и҆ ѿго́ниши недꙋ́ги. тѣ́мже тѧ̀, бл҃же́нне, по  до́лгꙋ пое́мъ, и҆ любо́вїю чти́мъ честнꙋ́ю па́мѧть твою̀,  великомꙋ́чениче геѡ́ргїе: молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Премꙋ́дрость и҆ сло́во въ твое́мъ чре́вѣ заче́нши,  неѡпа́льнѡ, мт҃и бж҃їѧ, мі́рꙋ родила̀ є҆сѝ, мі́ръ  содержа́щаго: и҆ во ѡ҆б̾ѧ́тїѧхъ понесла̀ є҆сѝ всѧ̑  носѧ́щаго, пита́телѧ всѣ́хъ, и҆ творца̀ тва́ри. тѣ́мже  молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀,  и҆зба́витисѧ мнѣ̀ прегрѣше́нїй: и҆ въ де́нь сꙋда̀, є҆гда̀  предста́ти и҆́мамъ предъ лице́мъ созда́телѧ моегѡ̀, влⷣчце  дв҃о чⷭ҇таѧ, твою̀ по́мощь тогда̀ пода́ждь мѝ: всѧ̑ бо  мо́жеши, є҆ли̑ка хо́щеши, всепѣ́таѧ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Првⷣникъ, ꙗ҆́кѡ фі́нїѯъ, процвѣте́тъ, ꙗ҆́кѡ ке́дръ,  и҆́же въ лїва́нѣ, оу҆мно́житсѧ. Сті́хъ: Насажде́ни въ  домꙋ̀ гдⷭ҇ни: Всѧ́кое дыха́нїе: Є҆ѵⷢ҇лїе лꙋкѝ,  зача́ло ѯ҃г. По н҃-мъ ѱалмѣ̀ стїхи́ра, гла́съ ѕ҃.  Самогла́сна: 
Дне́сь вселе́ннаѧ всѧ̀ страстоте́рпца просвѣща́етсѧ  зарѧ́ми, и҆ хрⷭ҇то́ва цр҃ковь цвѣты̀ оу҆краша́ема,  геѡ́ргїе, вопїе́тъ тебѣ̀: оу҆го́дниче хрⷭ҇то́въ и҆  застꙋ́пниче те́плый, не преста́й молѧ́сѧ ѡ҆ рабѣ́хъ  твои́хъ. (с. 537) 
Канѡ́нъ бцⷣы на ѕ҃. и҆ ст҃а́гѡ на и҃, гла́съ д҃. 
Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́новы и҆ си́лꙋ. 
Воспѣ́ти твоѧ̑ страда̑нїѧ ра́зꙋмъ да́ждь сла́внѡ,  вѣнцено́сче страстоте́рпче геѡ́ргїе, цр҃ѧ̀ всѣ́хъ  прⷭ҇то́лꙋ предстоѧ̀ свѣ́тлѡ: на́съ сохранѧ́й пою́щихъ тѧ̀. 
Ѡ҆ благоче́стїи крѣ́пцѣ подвиза́всѧ,  великострада́льче геѡ́ргїе, вѣнце́мъ сла́вы досто́йнѡ  почествова́лсѧ є҆сѝ десни́цею вседержи́телевою. 
Крѣ́пость дадѐ тебѣ̀ хрⷭ҇то́съ на по́двиги,  мно́ги, ви́ды мꙋ́къ до́блественнѣ и҆ терпѣли́внѡ  под̾ѧ́ти: тѣ́мъ и҆ побѣди́лъ є҆сѝ безбо́жныхъ шата̑нїѧ. 
Бг҃оро́диченъ: 
Лѣ́ствица ꙗ҆ви́ласѧ є҆сѝ нбⷭ҇наѧ, дв҃о, є҆́юже  сни́де къ на́мъ сло́во бж҃їе, тѧ̀ дре́вле прови́дѣ  і҆а́кѡвъ, пра́ѻтєцъ тво́й. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Плотскі́й сою́зъ и҆ сочета́нїе твои́хъ оу҆дѡ́въ  разрꙋша́шесѧ, но крѣ́пость соблюде́сѧ твоеѧ̀ дꙋшѝ  неразрꙋши́ма. 
Ꙗ҆́рости стремле́нїе благомо́щнѡ претерпѣ́лъ  є҆сѝ ѕѣлѡ̀ ѿ мꙋ́чащихъ тѧ̀, страстоте́рпче геѡ́ргїе,  терпѣ́нїе до́блественно крѣ́пкѡ показа́въ. 
Кто̀ возмо́жетъ твоѐ крѣ́пкое и҆ си́льное, и҆  по́мысла неꙋкло́ннꙋю мꙋ́дрость, геѡ́ргїе, похвала́ми  почестви́ти по достоѧ́нїю, бл҃же́нне; 
Бг҃оро́диченъ: 
Оу҆ста́вила є҆сѝ тлю̀ сме́рти, ꙗ҆́же во  ѵ҆поста́си пло́тїю живота̀ ро́ждши, пречⷭ҇таѧ, человѣ́кѡмъ  ꙗ҆́вльшасѧ и҆зъ чре́ва твоегѡ̀, прест҃а́ѧ. (с. 538) 
Сѣда́ленъ, гла́съ д҃. Подо́бенъ: Ско́рѡ предварѝ: 
До́блемꙋ страда́льцꙋ и҆ во́инꙋ крѣ́пкомꙋ  всецарю́ющагѡ хрⷭ҇та̀ похвалє́нїѧ прино́симъ: ра́дꙋйсѧ,  мꙋ́ченикѡвъ оу҆краше́нїе и҆ лѣ́пота: ра́дꙋйсѧ,  пресвѣ́тлаѧ цр҃кве ѕвѣздо̀, застꙋ́пниче и҆ спаси́телю къ  тебѣ̀ прибѣга́ющихъ, великомꙋ́чениче сла́вный геѡ́ргїе.  тѧ̀ пою́щыѧ спаса́й ѿ всѣ́хъ навѣ̑тъ вра́жїихъ, и҆  моли́твами твои́ми ко гдⷭ҇ꙋ црⷭ҇твїѧ є҆гѡ̀ сподо́би на́съ. 
Два́жды. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, пребога́таго бг҃а ро́ждшаѧ, со  страстотє́рпцы того̀ молѝ непреста́ннѡ, ѡ҆ставле́нїе  согрѣше́нїй, и҆ и҆справле́нїе житїѧ̀ да́ти на́мъ пре́жде  конца̀, вѣ́рою и҆ любо́вїю пою́щымъ тѧ̀ по до́лгꙋ, є҆ди́на  всепѣ́таѧ. 
Пѣ́снь д҃. І҆рмо́съ: 
Нб҃са̀ добродѣ́тель твоѧ̀ покры́ла є҆́сть, и҆  землѧ̀ и҆спо́лнисѧ сла́вы твоеѧ̀, хрⷭ҇тѐ. тѣ́мже вѣ́рнѡ  вопїе́мъ: сла́ва си́лѣ твое́й, гдⷭ҇и. 
Ꙗ҆́ростїю де́мѡнскою мꙋчи́телїе ѡ҆держи́мїи, тѧ̀  любо́вїю бж҃їею содержи́маго, неми́лостивнѡ ѕлодѣ́и  оу҆ранѧ́хꙋ, страстоте́рпче геѡ́ргїе. 
Ѻ҆гнѧ̀ си́льнѣйши и҆зволе́нїе стѧжа́лъ є҆сѝ,  мꙋчи́телѧ несмы́сльство низложи́въ посрами́лъ є҆сѝ,  зовы́й, геѡ́ргїе: сла́ва си́лѣ твое́й, гдⷭ҇и. 
По хрⷭ҇тѣ̀ да́же до сме́рти, дꙋше́ю терпѣли́внѡ  всѧ́кимъ мꙋ́камъ сопроти́вилсѧ є҆сѝ велегла́снѡ вопїѧ̀:  сла́ва си́лѣ твое́й, гдⷭ҇и. 
Ѕѣ́льнѣйшимъ и҆зволе́нїемъ, блаже́нне, ѡ҆держи́мь,  пре́лесть, геѡ́ргїе, попра́лъ є҆сѝ, благода́рнѡ вопїѧ̀:  сла́ва си́лѣ твое́й, гдⷭ҇и. 
Бг҃оро́диченъ: 
Вопло́щсѧ и҆зъ дв҃ы безпло́тенъ сы́й, на зе́млю къ  человѣ́кѡмъ прїи́де. тѣ́мъ вѣ́рою зове́мъ: сла́ва си́лѣ  твое́й гдⷭ҇и. (с. 539) 
Пѣ́снь є҃. І҆рмо́съ: 
Стѧжа́вый ны̀ и҆збра̑нныѧ лю́ди кро́вїю твое́ю,  гдⷭ҇и, тво́й ми́ръ да́ждь на́мъ, во є҆диномы́слїи сохранѧ́ѧ  ста́до твоѐ. 
Непобѣди́мою крⷭ҇та̀ си́лою оу҆крѣплѧ́емь,  вели́кїй страда́льче геѡ́ргїе, возмо́глъ є҆сѝ мꙋчи́телево  лю́тое побѣди́ти свирѣ́пство. 
Поста́вивъ се́рдце твоѐ велеꙋ́мнѣ на тве́рдѣмъ  ка́мени вѣ́ры, геѡ́ргїе, нахожде́ньми и҆скꙋше́нїй мꙋ́къ  непобѣди́мь пребы́лъ є҆сѝ. 
Ꙗ҆́кѡ нбⷭ҇нагѡ цр҃ѧ̀ во́инъ, со а҆́гг҃льскими вѡ́и  томꙋ̀ предстоѧ̀, страстоте́рпче геѡ́ргїе, тебѐ вѣ́рою  призыва́ющыѧ ѿ всѧ́кихъ и҆скꙋше́нїй и҆зба́ви. 
Бг҃оро́диченъ: 
И҆збавлѧ́ющи на́съ ꙗ҆ви́сѧ ѿ бѣ́дъ и҆  прегрѣше́нїй, тлетво́рныхъ страсте́й, и҆ скорбе́й, и҆  ѡ҆бстоѧ́нїй, пою́щыѧ тѧ̀ вѣ́рою, бцⷣе приснодв҃о. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Преди́венъ взо́ромъ, красе́нъ тѣ́ломъ, оу҆добре́нъ  же дꙋ́хомъ, геѡ́ргїе, ѿлꙋчи́лсѧ є҆сѝ къ боре́нїю  ѕлоко́зненнагѡ, и҆ сего̀ разрази́въ, побѣ́ды вѣне́цъ  прїѧ́лъ є҆сѝ. 
Оу҆краша́ютсѧ до́брыхъ пѡ́двигъ ѡ҆долѣ́нїемъ,  страда́льческое зрѧ́ще натрижне́нїе, перворожде́нныхъ  и҆збра́нїе, и҆ свѣтоно́сное собо́рище. 
Нбⷭ҇ныхъ блаже́нство воспрїе́млѧ, ѿ гдⷭ҇а  оу҆гото́ванныхъ, геѡ́ргїе страда́льче, и҆́хже ра́ди на  землѝ подвиза́лсѧ є҆сѝ да́же до кро́ве, и҆ побѣ̑дныѧ  по́чєсти прїи́мъ. 
Бг҃оро́диченъ: 
Ꙗ҆́кѡ бразда̀ чре́во твоѐ, чⷭ҇таѧ, ꙗ҆ви́сѧ,  пшени́цꙋ приносѧ́щи безсме́ртїѧ, всѣ́хъ вѣ́рныхъ дꙋ́шы  пита́ющи, и҆ мꙋ́чєникъ веселѧ́щи. (с. 540) 
Конда́къ, гла́съ в҃. Подо́бенъ: Твє́рдыѧ: 
Бжⷭ҇твеннаго и҆ вѣнцено́снаго великомч҃ника  хрⷭ҇то́ва геѡ́ргїа, на врагѝ побѣ́дꙋ взе́мшаго  ѡ҆долѣ́нїѧ, соше́дшесѧ вѣ́рою во ѡ҆свѧще́нный хра́мъ,  восхва́лимъ, є҆го́же благоволѝ бг҃ъ созда́ти во и҆́мѧ  є҆гѡ̀, є҆ди́нъ во ст҃ы́хъ почива́ѧй. 
І҆́косъ: 
Ꙗ҆́кѡ свѣти́льника незаходи́магѡ ѕвѣзда̀  показа́сѧ непреле́стна, сл҃нца хрⷭ҇та̀ возвѣща́ѧ зарѧ́ми  твои́ми, страстоте́рпче геѡ́ргїе, созыва́еши ѿ  первопресто́льнагѡ ма́тере градѡ́въ, бг҃омъ спасе́ннагѡ  кі́ева, во ѡ҆свѧще́нный хра́мъ хрⷭ҇толюби̑ваѧ мно́жєства,  ѡ҆благодѣ́тельствовати ѻ҆бы́чнѣ, хотѧ́щыѧ восхвали́ти  пѣ́сньми, во гла́сѣ ра́дованїѧ и҆ и҆сповѣ́данїѧ,  соста́вити пра́здникъ свѧще́ннагѡ хра́ма: є҆го́же  благоволѝ бг҃ъ созда́ти во и҆́мѧ твоѐ, є҆ди́нъ во ст҃ы́хъ  почива́ѧй. 
Пѣ́снь з҃. І҆рмо́съ: 
Ѻ҆ц҃ъ на́шихъ бж҃е, не посрамѝ на́съ, но да́рꙋй  на́мъ со дерзнове́нїемъ вопи́ти тебѣ̀ бл҃гослове́нъ є҆сѝ,  бж҃е ѻ҆ц҃ъ на́шихъ. 
Крѣпча́йшимъ ра́зꙋмомъ пла́мень ле́сти погаси́въ,  во и҆скꙋше́нїи непобѣди́мь бы́лъ є҆сѝ, геѡ́ргїе, вопїѧ̀:  ѻ҆тє́цъ на́шихъ бж҃е, бл҃гослове́нъ є҆сѝ. 
Ꙗ҆́кѡ мꙋ́ченикъ и҆ вели́къ страда́лецъ, въ  пресвѣ́тлый бжⷭ҇твенный черто́гъ вше́лъ є҆сѝ, хрⷭ҇то́въ  оу҆го́дниче, вопїѧ̀: ѻ҆тє́цъ на́шихъ бж҃е, бл҃гослове́нъ  є҆сѝ. 
Ви́дѣти сподо́билсѧ є҆сѝ, геѡ́ргїе, та́мѡ  блажє́нства, и҆ наслаждє́нїѧ вѣ́чныхъ ст҃ы́хъ  свѣ́тлостей, а҆пⷭ҇тѡлъ и҆ прⷪ҇рѡ́къ и҆ мꙋ́чєникъ,  і҆ера́рхѡвъ, и҆ всѣ́хъ пра́ведныхъ. 
Бг҃оро́диченъ: 
Ꙗ҆ви́ласѧ є҆сѝ всѣ̑мъ человѣ́кѡмъ, чⷭ҇таѧ мт҃и  бж҃їѧ, держа́ва ве́лїѧ, и҆ покро́въ и҆ застꙋпле́нїе тѧ̀  пою́щымъ всегда̀ свѧще́нными пѣ́сньми. (с. 541) 
Пѣ́снь и҃. І҆рмо́съ: 
Всѧ̑ дѣла̀ бж҃їѧ, и҆ всѧ̀ тва́рь, благослови́те  гдⷭ҇а, ꙗ҆́кѡ человѣ́кѡмъ ѿ землѝ возсїѧ̀ свѣ́тъ, и҆  вселе́ннꙋю всю̀ просвѣтѝ, и҆ жи́знь вѣ́чнꙋю мі́рꙋ  дарова̀: по́йте, лю́дїе, и҆ превозноси́те є҆го̀ во вѣ́ки. 
Низложи́въ всѧ̑ вра́жїѧ ѻ҆рꙋ̑жїѧ, великомꙋ́чениче  геѡ́ргїе, попра́лъ є҆сѝ і҆́дѡльскꙋю ле́сть, зовы́й:  по́йте, лю́дїе, и҆ превозноси́те хрⷭ҇та̀ бг҃а во вѣ́ки. 
Оу҆кра́шенъ ѕѣлѡ̀ благолѣ́пнѡ, хрⷭ҇тꙋ̀ предстоѧ̀,  страда́льче приснопа́мѧтне геѡ́ргїе, ѿ крове́й твои́хъ  мꙋ́ченическихъ ѡ҆червле́нꙋ багрѧни́цꙋ носѧ̀, ве́селѡ пое́ши:  лю́дїе, превозноси́те є҆го̀ во вѣ́ки. 
По́чєсти тебѣ̀ хрⷭ҇то́съ подадѐ, геѡ́ргїе, во  страда́нїихъ твои́хъ: и҆сповѣ́далъ бо є҆сѝ того̀  велегла́снѡ, свидѣ́тельствꙋѧ, и҆ зовы́й: по́йте, лю́дїе, и҆  превозноси́те є҆го̀ во вѣ́ки. 
Ны́нѣ предстои́ши живонача́льныѧ свѣ́тꙋ трⷪ҇цы,  бж҃е́ственными сїѧ̑нїи, геѡ́ргїе, просвѣща́емь, помина́й  на́съ вѣ́рою чествꙋ́ющыѧ тѧ̀, и҆ превозносѧ́щыѧ хрⷭ҇та̀ во  вѣ́ки. 
Бг҃оро́диченъ: 
Законода́вца родила̀ є҆сѝ хрⷭ҇та̀, зако́ннѡ  страда́вшаго вѣнча́вша страстоте́рпца и҆ мꙋ́ченика,  є҆го́же молѝ зако́номъ грѣха̀ побѣжде́на мѧ̀,  ѻ҆трокови́це, и҆сцѣли́ти. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Зако́нными повелѣ̑нїи побѣжда́етсѧ пѡ́двигъ  твои́хъ, геѡ́ргїе, велича́вый: є҆ди́нъ бо влⷣка хрⷭ҇то́съ  просла́ви тѧ̀. є҆го́же молѝ ѡ҆ на́съ, страстоте́рпче,  любо́вїю пою́щихъ тѧ̀. 
Красе́нъ вои́стиннꙋ дꙋше́ю и҆ тѣ́ломъ ве́сь,  сла́вне (с. 542) геѡ́ргїе, ны́нѣ предстои́ши цр҃ю̀ царе́й  всѣ́хъ красотѣ̀, при́снѡ прича̑стїи оу҆добрѧ́емь  всекра́сныхъ, всече́стне, наслажде́нїй. 
Твою̀, цр҃ю̀ хрⷭ҇тѐ, любо́вь геѡ́ргїй подража́въ,  кро́вїю да́же до сме́рти, мечꙋ̀, ѻ҆гню́ же и҆ мꙋ́камъ,  бжⷭ҇твенный страда́лецъ сопроти́вльсѧ, и҆ є҆́же ѿ тебє̀,  чл҃вѣколю́бче, безсме́ртїе прїи́мъ наслажда́етсѧ. 
Всего̀ себѐ же́ртвꙋ прине́слъ є҆сѝ хрⷭ҇тꙋ̀, и҆  тогѡ̀ црⷭ҇твїѧ наслѣ́дникъ ꙗ҆ви́лсѧ є҆сѝ и҆  прича́стникъ, и҆ при́снѡ съ ли̑ки ст҃ы́хъ ра́дꙋѧсѧ, ны́нѣ  вѣ́чнѡ ца́рствꙋеши, страстоте́рпче геѡ́ргїе. 
Вѣ́рою страда̑нїѧ твоѧ̑, геѡ́ргїе, ѡ҆ на́съ  чествꙋ́ющихъ хрⷭ҇та̀ молѝ, страстоте́рпче, прилѣ́жнѡ,  спасти́сѧ на́мъ бѣ́дъ треволне́нїѧ, и҆ всѣ́хъ страсте́й,  и҆ до́брѣ прейтѝ житїѐ, и҆ бжⷭ҇твенное блаже́нство  оу҆лꙋчи́ти. 
Бг҃оро́диченъ: 
Ѡ҆бле́ксѧ и҆зъ тебє̀ цр҃ь въ тѣле́снꙋю багрѧни́цꙋ,  про́йде ве́сь красе́нъ и҆зъ оу҆тро́бы твоеѧ̀, и҆ всѧ̑  врагѝ побѣдѝ, и҆ побѣ́дꙋ страда́льцємъ подадѐ,  є҆ди́на приснодв҃о мт҃и. 
Свѣти́ленъ. Подо́бенъ: Свѣ́те неизмѣ́нный: 
Ꙗ҆́кѡ свѣтоза́рное со́лнце, чꙋде́съ лꙋча́ми  ѡ҆сїѧ́еши всю̀ тва́рь, пресла́вне геѡ́ргїе страстоте́рпче:  твою̀ пра́зднꙋюще па́мѧть про́симъ, ѿ всѧ́кихъ бѣ́дъ  и҆зба́витисѧ. 
Два́жды. 
Сла́ва, и҆ ны́нѣ, бг҃оро́диченъ: 
Ми́лѡсти и҆ щедрѡ́ты твоѧ̑, бж҃е, на ны̀, рабы̑  твоѧ̑, низпослѝ, моли́твами пречⷭ҇тыѧ твоеѧ̀ мт҃ре, и҆  сла́внагѡ страстоте́рпца твоегѡ̀ геѡ́ргїѧ, и҆ всѣ̑мъ да́рꙋй  вели́кꙋю твою̀ ми́лость. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Пресла́вный страстоте́рпче, ꙳ велемꙋ́дренне  геѡ́ргїе, ꙳ хрⷭ҇то́вымъ ѻ҆рꙋ́жїемъ ꙳ себѐ воѡрꙋжи́въ  мꙋ́жески, ꙳ на сꙋди́щи (с. 543) дерзнове́ннѡ гдⷭ҇а всѣ́хъ  бг҃а и҆сповѣ́далъ є҆сѝ, ꙳ и҆ врага̀ побѣди́въ  оу҆мертви́лъ є҆сѝ. ꙳ тѣ́мже побѣ́ды вѣнце́мъ ꙳ твою̀  главꙋ̀ вѣнча̀ нбⷭ҇ный цр҃ь ꙳ великодарови́тый. 
Си́лою бжⷭ҇твенною оу҆крѣплѧ́емь, геѡ́ргїе, ꙳  и҆́стиннѡ непобѣди́мою, ꙳ го́рдаго врага̀ посрами́лъ  є҆сѝ, ꙳ гдⷭ҇а бг҃а предъ мꙋчи́тєли проповѣ́даѧ творца̀  всѣ́хъ, ꙳ за него́же жи́зни не пощади́лъ є҆сѝ, ꙳ и҆  кро́вь твою̀ и҆злїѧ́лъ є҆сѝ, сла́вне. ꙳ тѣ́мже нбⷭ҇ный  а҆́гг҃лѡвъ цр҃ь ꙳ тѧ̀ ца́рствовати кꙋ́пнѡ съ собо́ю ꙳  вѣ́чнѡ сподо́билъ є҆́сть. 
Преꙋдивле́нъ въ во́зрастѣ мꙋ́жества сы́й, ꙳  тѣлесѐ красото́ю оу҆добре́нъ, ꙳ и҆ дꙋшѝ бжⷭ҇твенною  благода́тїю оу҆кра́шенъ, ꙳ и҆ въ побѣ́дахъ пресловꙋ́щь, ꙳  въ словесѣ́хъ и҆ мꙋ́дрости преди́венъ бы́въ, ꙳ ѡ҆  тлѣ́нныхъ че́стѣхъ земны́хъ неради́лъ є҆сѝ: ꙳ нбⷭ҇ныхъ  по́честей возжелѣ́въ, ꙳ и҆̀хже полꙋчи́лъ є҆сѝ оу҆ цр҃ѧ̀  црⷭ҇твꙋющагѡ, ꙳ на́съ бл҃же́нне, помина́й. 
Сла́ва, гла́съ ѕ҃: 
По хрⷭ҇тѣ̀ зако́ннѡ пострада́въ, геѡ́ргїе, и҆ съ  земны́мъ вражде́бнымъ мꙋчи́телемъ, неви́димаго низложи́лъ  є҆сѝ врага̀, досто́йнѡ прїе́мъ ѿ вѣнцеда́вца сп҃са  вѣне́цъ: и҆ ны́нѣ на нб҃сѣ́хъ со а҆́гг҃льскими чи́ны  вы́шнѧгѡ свѣтоли́тїѧ наслажда́ешисѧ, трїѷпоста́сномꙋ и҆  пе́рвомꙋ свѣ́тꙋ причаща́ѧсѧ ѻ҆би́льнѡ. тѣ́мже и҆ мы̀,  благовѣ́рнїи лю́дїе, любомꙋ́чєничныѧ пѣ̑сни воспое́мъ  тѝ: ра́дꙋйсѧ, а҆дама́нте непобѣди́мый дꙋше́ю, и҆ крѣ́пкїй  ѻ҆рꙋ́жниче хрⷭ҇то́въ: ра́дꙋйсѧ, ле́сти і҆́дѡльскїѧ  потреби́телю, и҆ и҆́стины побо́рниче свѣ́тлый. но моли́сѧ  гдⷭ҇ꙋ, и҆ на́мъ житїе́мъ бг҃олюби́вымъ, съ тобо́ю полꙋчи́ти  стоѧ́нїе при прⷭ҇то́лѣ вели́чествїѧ є҆гѡ̀. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Славосло́вїе вели́кое. И҆ ѿпꙋ́стъ. 
На лїтꙋргі́и: Бл҃жє́нна, пѣ́снь г҃ и҆ ѕ҃.  Прокі́менъ, гла́съ з҃: Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀: Сті́хъ: (с. 544)  Оу҆слы́ши, бж҃е, гла́съ мо́й, внегда̀ моли́тимисѧ къ  тебѣ̀. А҆пⷭ҇лъ къ тїмоѳе́ю, зача́ло сч҃в. А҆ллилꙋ́їа.  Пра́ведникъ, ꙗ҆́кѡ фі́нїѯъ, процвѣте́тъ: Є҆ѵⷢ҇лїе  ѿ і҆ѡа́нна, зача́ло н҃в. Прича́стенъ: Въ па́мѧть  вѣ́чнꙋю: 


(с. 544) 
Мѣ́сѧца тогѡ́же въ к҃з-й де́нь. 
Ст҃а́гѡ великомч҃ника і҆а́кѡва пе́рсѧнина: 
И҆ прпⷣбнагѡ ѻ҆тца̀ на́шегѡ палла́дїа: 
Въ то́йже де́нь пра́зднꙋемъ по бз҃ѣ зна́менїе,  бы́вшее пречⷭ҇тою бцⷣею въ вели́комъ новѣ́градѣ. 
Слꙋ́жба є҆ѧ̀ пи́сана по се́й слꙋ́жбѣ. 
И҆ и҆́же во ст҃ы́хъ ѻ҆ц҃а̀ на́шегѡ і҆а́кѡва  є҆пі́скопа, росто́вскагѡ чꙋдотво́рца. 
Слꙋ́жба є҆гѡ̀ пи́сана по слꙋ́жбѣ зна́менїѧ  пречⷭ҇тыѧ бцⷣы. 
На Гдⷭ҇и, воззва́хъ, стїхи̑ры мч҃ника і҆а́кѡва, на  ѕ҃, гла́съ в҃. 
Подо́бенъ: Є҆гда̀ ѿ дре́ва: 
Мі́ра кра̑снаѧ ѡ҆ста́вивъ, ро́да свѣ́тлость,  бога́тство и҆ красотꙋ̀: все́ же чꙋ́вство ѿве́ргъ, и҆  тѣ́ломъ раздроблѧ́емь, страсте́й подража́нїемъ, ра́дꙋѧсѧ  послѣ́довалъ є҆сѝ хрⷭ҇тꙋ̀, і҆а́кѡве: ꙗ҆́кѡ оу҆́бѡ  ѻ҆́бщникъ страда́ньми сла́вы бы́лъ є҆сѝ вои́стиннꙋ и҆  црⷭ҇твїѧ ны́нѣ соприча́стникъ. 
Оу҆́ды пожина́емь пло́ти, и҆ нестерпи̑мыѧ болѣ̑зни  и҆ ра̑ны терпѧ̀, мч҃ниче хрⷭ҇то́въ достосла́вне і҆а́кѡве, и҆  мꙋчи́телей сꙋровство̀ попра́въ мꙋ́жественнѡ, побѣ́ды  многоцѣ́нный вѣне́цъ прїѧ́лъ є҆сѝ: и҆́мже ны́нѣ  оу҆краша́емь, блаже́нне, бжⷭ҇твенномꙋ влⷣки твоегѡ̀  прⷭ҇то́лꙋ съ пострада́вшими съ тобо́ю предстои́ши. (с. 545) 
И҆мѣ́ѧ дерзнове́нїе ко хрⷭ҇тꙋ̀, ѡ҆ всѣ́хъ вѣ́рою  соверша́ющихъ честны́й тво́й пра́здникъ, мꙋ́чениче  приснопа́мѧтне, те́плѣ предстои́ши, ѿ бѣ́дъ и҆збавлѧ́ѧ,  и҆ страсте́й свобожда́ѧ, всѧ́кагѡ ѡ҆бстоѧ́нїѧ лю́тыхъ  и҆з̾има́ѧ, подава́ѧ дꙋша́мъ спасе́нїе бжⷭ҇твенными твои́ми  моли́твами, ꙗ҆́кѡ да свѣ̑тлыѧ твоѧ̑ по́двиги просла́вимъ. 
Сла́ва, гла́съ є҃: 
Оу҆диви́лъ є҆сѝ, ѽ і҆а́кѡве, въ мꙋ́кахъ всѣ́хъ  долготерпѣ́въ: пе́рстѡмъ бо и҆ рꙋка́мъ, и҆ мы́шцамъ  ѿсѣ́чєннымъ твои̑мъ бы́вшымъ, подо́бнѣ и҆ нога́мъ и҆  лы́стѡмъ твои̑мъ, да́же до бедрꙋ̀ претерпѣ́лъ є҆сѝ:  про́чее молѧ́щꙋсѧ тебѣ̀, и҆ честнꙋ́ю главꙋ̀ твою̀  ѿсѣко́ша. мꙋ́чениче многострада́льне, ѡ҆ на́съ не  преста́й хрⷭ҇тꙋ̀ молѧ́сѧ, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ра́дꙋйсѧ: 
А҆́гнца своего̀ а҆́гница и҆ногда̀ зрѧ́щи, къ  заколе́нїю тща́щасѧ, оу҆се́рднѡ послѣ́доваше, сїѧ̑  вопїю́щи є҆мꙋ̀: ка́мѡ и҆́деши, ча́до моѐ сладча́йшее,  хрⷭ҇тѐ; чесѡ̀ ра́ди ско́рое тече́нїе сїѐ,  долготерпѣли́ве, тече́ши нелѣ́ностнѡ; і҆и҃се  возжелѣ́ннѣйшїй безгрѣ́шне, многоми́лостиве гдⷭ҇и, да́ждь  мѝ сло́во рабѣ̀ твое́й: сн҃е мо́й вселюбе́знѣйшїй, не  пре́зри, ще́дре, молчѧ̀, тѧ̀ стра́ннѡ ро́ждшꙋю, бж҃е  всеще́дре, да́рꙋѧй мі́рꙋ ве́лїю ми́лость. 
На стїхо́внѣ ѻ҆ктѡ́иха. Сла́ва, мꙋ́ченика, гла́съ  и҃. Геѡ́ргїа сѷке́лла. 
Вѣ́рнѡ соше́дшесѧ дне́сь любозри́телє, ви́дите  борьбꙋ̀ стра́ннꙋю и҆ размѣне́ннꙋю і҆а́кѡва, сꙋ́щагѡ ѿ  персі́ды, на́мъ ѡ҆блиста́вшагѡ ꙗ҆́кѡ ѕвѣздꙋ̀, волхвѡ́мъ  ꙗ҆́вльшꙋюсѧ, и҆ ко и҆́стинномꙋ позна́нїю наста́вльшꙋю: то́й  бо до́блественный, внегда̀ па́дати, ра́тователи ѿража́ше,  и҆ внегда̀ соста́вѡмъ оу҆дѡ́въ рѣ̑занымъ бы́ти, мꙋ́чащыѧ  не́мощны творѧ́ше, вы́шнимъ про́мысломъ оу҆крѣплѧ́емь (с.  546) вопїѧ̀: а҆́ще и҆ оу҆́ды моѧ̑ чꙋ́вствєнныѧ сꙋ́щыѧ  сѣче́те, но и҆́мамъ хрⷭ҇та̀ разꙋ́мнѡ мѝ всѧ̑ быва́юща.  тѣ́мже прови́дѧ бꙋ́дꙋщꙋю жи́знь, предлежа́щїѧ ра́ди всѣ́хъ  сме́рти, ко ѻ҆́ной тща́шесѧ прейтѝ: въ не́йже и҆  водворѧ́ѧсѧ, про́ситъ на́мъ ѿ вѣнцеда́телѧ бг҃а,  ѡ҆чище́нїе, просвѣще́нїе и҆ ве́лїю ми́лость, соверша́ющымъ  па́мѧть є҆гѡ̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко; ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ́мъ даѧ́й жи́знь, ꙳  бцⷣа пла́чꙋщисѧ глаго́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма ꙳ и҆зъ неѧ̀ неизрече́ннѡ возсїѧ́вшаго, ꙳ бг҃а и҆  чл҃вѣ́ка. 
Тропа́рь мꙋ́ченика і҆а́кѡва, гла́съ д҃: 
Мч҃никъ тво́й, гдⷭ҇и, і҆а́кѡвъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти. тогѡ̀ моли́твами  спасѝ дꙋ́шы на́шѧ. 
И҆лѝ се́й, гла́съ то́йже: 
Мꙋчє́нїи странноꙋжа́сными, и҆ до́блестїю терпѣ́нїѧ  всѣ́хъ преꙋдиви́лъ є҆сѝ, многострада́льне: надъ ко́имждо  соста́вомъ оу҆десѝ рѣ́занїѧ, благода́рны мольбы̑  преди́внѣ и҆зре́клъ є҆сѝ гдⷭ҇ꙋ. тѣ́мъ во страда́нїи  твое́мъ вѣне́цъ прїе́мъ, къ прⷭ҇то́лꙋ возше́лъ є҆сѝ  нбⷭ҇нагѡ цр҃ѧ̀ хрⷭ҇та̀ бг҃а, і҆а́кѡве: того̀ молѝ спастѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ: (с. 547) 
Слꙋ́жба ст҃а́гѡ палла́дїа пое́тсѧ на повече́рїи. 
Канѡ́нъ, є҆гѡ́же краегране́сїе: 
Твоѐ почита́ю, всебл҃же́нне ѻ҆́ч҃е, житїѐ.  І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Бжⷭ҇твенными свѣтлостьмѝ ѡ҆зарѧ́емь, прпⷣбне,  ѻ҆́блакъ разженѝ помышле́нїѧ моегѡ̀, ꙗ҆́кѡ да оу҆зрю̀  твоѐ житїѐ свѣтоно́сное, и҆ и҆справле́нїе жи́тельства  твоегѡ̀. 
Оу҆́треневавъ къ бг҃ꙋ, пра́вды сл҃нцꙋ, ѿ  младе́нства, всебога́те, тмы̀ и҆збѣ́глъ є҆сѝ тѣле́сныхъ  страсте́й воздержа́нїемъ, и҆ да́ромъ чꙋде́съ ѡ҆богати́лсѧ  є҆сѝ, прпⷣбне. 
Оу҆́мнꙋю чистотꙋ̀ безстра́стїемъ стѧжа́въ, дх҃а  бы́лъ є҆сѝ вмѣсти́лище, досточꙋ́дне палла́дїе  всебл҃же́нне, ѻ҆тцє́въ оу҆краше́нїе, свѣти́льниче  всемі́рный. 
Бг҃оро́диченъ: 
Ты̀, є҆ди́на бг҃оневѣ́сто, въ вы́шнихъ сѣдѧ́щаго  рꙋка́ми носи́ла є҆сѝ, пло́ть бы́вшаго: ты́ бо є҆сѝ  прїѧ́телище досто́йно всѣ́хъ вѣкѡ́въ вседержи́телѧ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ,  сла́вы сподо́би. 
Всено́щное, ѻ҆́ч҃е, моле́нїе, бо́дреннымъ приносѧ̀  по́мысломъ бг҃ꙋ вседержи́телю, стра̑сти плотскі̑ѧ оу҆спи́лъ  є҆сѝ: тѣ́мже предста́тель неꙋсы́пный всѣ́хъ на́съ бы́лъ  є҆сѝ. (с. 548) 
Оу҆мертви́въ оу҆́ды воздержа́нїемъ, ѡ҆живи́лъ  є҆сѝ, ѻ҆́ч҃е, дꙋ́шꙋ бжⷭ҇твенными возвращє́нїи,  добродѣ́тельми вжилѧ́емь, вседѣ́тельными си́лами,  ѻ҆тцє́въ ѻ҆́ч҃е палла́дїе. 
Вкꙋси́въ до́брагѡ бж҃їѧ глаго́ла, и҆ ра́зꙋма  бжⷭ҇твеннагѡ прича́щсѧ, молчали́во соверши́въ твоѐ житїѐ,  прилѣплѧ́ѧсѧ невозвра́тнѡ, преподо́бне, свѣтода́телю бг҃ꙋ  на́шемꙋ. 
Бг҃оро́диченъ: 
Ми́лостивыми твои́ми, ѻ҆трокови́це, ка́плѧми,  оу҆́глїе оу҆гасѝ страсте́й, марі́е неискꙋсобра́чнаѧ, и҆  оу҆гаше́нный возжзѝ свѣти́льникъ се́рдца моегѡ̀, златы́й  свѣти́льниче, всенепоро́чнаѧ. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Си́лою же и҆ бл҃года́тїю вседѣ́тельною всѣ́хъ  цр҃ѧ̀ бг҃а на́шегѡ, лꙋка́вствїѧ безпло́тныхъ вра̑гъ ѿню́дъ  и҆збѣ́глъ є҆сѝ, ѻ҆́ч҃е палла́дїе бг҃одохнове́нне. 
Да возра́дꙋемсѧ дꙋхо́внѣ, па́мѧть соверша́юще  пра́зднственнꙋю, знаменоно́сца и҆ честна́гѡ ѻ҆тца̀ на́шегѡ,  свѧще́нными тогѡ̀ мольба́ми неꙋдо́бныхъ и҆збавлѧ́еми. 
Цѣле́нїе приснотекꙋ́щее твоѧ̀ ра́ка то́читъ, ѽ  палла́дїе сла́вне! приходѧ́щихъ ѡ҆чища́етъ сквє́рны  плотскі̑ѧ вкꙋ́пѣ и҆ дꙋшє́вныѧ, ѻ҆́ч҃е ѻ҆тцє́въ  бг҃опрїѧ́тне. 
И҆зба́ви ны̀, прпⷣбне, твои́ми моли́твами, всѣ́хъ  собла̑знъ ѕмїи́ныхъ сѣте́й, и҆ и҆сцѣлѝ на́шѧ лю̑тыѧ  недꙋ́ги, ко влⷣцѣ мольба́ми твои́ми. 
Бг҃оро́диченъ: 
Ꙗ҆ви́сѧ бг҃овмѣсти́маѧ вои́стиннꙋ цр҃ковь всѣ́хъ  цр҃ѧ̀, пренепоро́чнаѧ бг҃ороди́тельнице. тѣ́мже  благоче́стнѡ гаврїи́лово, є҆́же ра́дꙋйсѧ, вѣ́рнїи  несꙋмнѣ́ннѡ прино́симъ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, (с. 549) неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Стра̑сти пренебре́глъ є҆сѝ плотскі̑ѧ,  бг҃обл҃же́нне, премно́гимъ воздержа́нїемъ. тѣ́мъ тебѣ̀  бл҃года́ть бжⷭ҇твеннаѧ дарова́сѧ, стра̑сти и҆сцѣлѧ́ти  вѣ́рныхъ, ѻ҆́ч҃е, приходѧ́щихъ тѝ, ѽ палла́дїе  пресла́вне! 
Свѧ́то твоѐ житїѐ, всебл҃же́нне, соверши́въ,  тѣ́мже и҆ ко ст҃ы̑мъ причта́лсѧ є҆сѝ, ѿ вѣ́ка бг҃ꙋ  рабо́тавшымъ, всѣ́хъ ѡ҆свѧща́еши дꙋ́шы, хва́лѧщихъ твоѧ̑  честна̑ѧ чꙋдодѣѧ̑нїѧ. 
Бл҃же́нъ бы́лъ є҆сѝ и҆́стиннѡ, достосла́вне: ты́  бо въ пꙋ́ть ѡ҆правда́нїй всеви́дца бг҃а ходи́лъ є҆сѝ,  неѕло́бивъ и҆ кро́токъ бы́въ, и҆ восхождє́нїи до́брыми  оу҆краша́емь. 
Бг҃оро́диченъ: 
Дале́че человѣ́чество бг҃а, дв҃о, бы́сть, тебѣ́ же  заче́ншей сп҃са несказа́ннѡ, бг҃ора́дованнаѧ, па́ки въ ра́й  вхо́дитъ, вѣ́рою оу҆блажа́ѧ тѧ̀, всепѣ́таѧ. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Чи́сто житїѐ воспрїе́мъ воздержа́нїѧ, ꙗ҆́кѡ  безпло́тенъ, и҆спра́вилъ є҆сѝ стоѧ́нїе всено́щное,  моли́твꙋ, мꙋ́дре, неѡскꙋ́днꙋ, вѣ́рꙋ и҆́стиннꙋю, бжⷭ҇твенное  смире́нїе. 
До́брыхъ видѣ̑нїи оу҆краша́емь, ꙗ҆́кѡ а҆́гг҃лъ  ви́дѣнъ бы́лъ є҆сѝ, въ пло́ти жи́тельствꙋѧ, и҆ преше́дъ  всели́лсѧ є҆сѝ со а҆́гг҃лы, ѻ҆́ч҃е бг҃облаже́нне  палла́дїе. 
А҆́гг҃лы и҆мѣ́ѧ спомо́щники, де́мѡнскаѧ ѿрази́лъ  є҆сѝ мечта̑нїѧ, и҆ всѧ̑ лꙋка̑вствїѧ, и҆ безъ преткнове́нїѧ  проше́лъ є҆сѝ, ѽ бг҃облаже́нне! стезю̀ къ жи́зни  вводѧ́щꙋю. (с. 550) 
Бг҃оро́диченъ: 
Глаго́лы, ѻ҆трокови́це всенепоро́чнаѧ, бжⷭ҇твеннагѡ  гаврїи́ла ꙗ҆́кѡ оу҆слы́шала є҆сѝ, сло́во зачала̀ є҆сѝ  въ безсѣ́меннѣмъ чре́вѣ твое́мъ, и҆ па́че сло́ва сего̀  родила̀ є҆сѝ. 
Гдⷭ҇и, поми́лꙋй, три́жды. 
Сла́ва, и҆ ны́нѣ, сѣда́ленъ, гла́съ а҃. Подо́бенъ:  Ка́мени запеча́танꙋ: 
Мона́шествовавъ бг҃оꙋго́днѡ, бг҃оно́сне ѻ҆́ч҃е  на́шъ, моли́твою и҆ посто́мъ бг҃а взыска́лъ є҆сѝ, и҆ бы́лъ  є҆сѝ прїѧ́телище чи́сто дх҃а, блиста́ѧ вѣ̑рнымъ  добродѣ́тєльныѧ зари̑, и҆́миже просвѣща́еши всѧ̑ чтꙋ́щыѧ  тѧ̀. сла́ва просла́вльшемꙋ тѧ̀ хрⷭ҇тꙋ̀, сла́ва  оу҆крѣ́пльшемꙋ тѧ̀, сла́ва дѣ́йствꙋющемꙋ тобо́ю всѣ̑мъ  и҆сцѣле́нїе. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Пресла́вными оу҆каза̑нїи, всебога́те, чꙋде́съ,  всѣ́хъ дꙋ́шы притека́ющихъ къ тебѣ̀ просвѣща́еши  бл҃года́тїю вседержи́телевою, просвѣти́вшагѡ твою̀ дꙋ́шꙋ,  и҆ показа́вшагѡ ю҆̀ со́лнца свѣтлѣ́йшꙋю. 
Возлюби́въ соверше́ннѣйше гдⷭ҇а оу҆ма̀ пра́востїю,  и҆ ѿ негѡ̀, всемꙋ́дре, соверше́ннѣ возлюби́сѧ: бл҃года́ть  прїѧ́лъ є҆сѝ лꙋка̑выѧ ѿгонѧ́ти дꙋ́хи, и҆ и҆сцѣлѧ́ти  всѧ̑ недꙋ́ги. 
Сле́зъ твои́хъ течє́нїѧ прїи́мъ всеви́децъ бг҃ъ,  оу҆тѣше́нїѧ а҆́гг҃льскагѡ прича́стна тѧ̀ содѣ́ла, є҆́же  полꙋчи́ша бг҃ꙋ слꙋжи́вшїи пра́востїю се́рдца. 
Бг҃оро́диченъ: 
Ми́лостиваго ро́ждши гдⷭ҇а, є҆ди́на  бг҃облагода́тнаѧ, десни́цею є҆гѡ̀, чⷭ҇таѧ, поми́ловати мо́й  оу҆́мъ моли́сѧ, всегда̀ лю́тѣ совраша́емый жите́йскими  печа́льми. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ (с. 551) є҆́сть: тогда̀ оу҆́бѡ  ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Си́лою бжⷭ҇твенною ѡ҆полчє́нїѧ де́мѡнскаѧ па̑гꙋбнаѧ  потреби́лъ є҆сѝ: бл҃года́ть же прїѧ́лъ є҆сѝ оу҆ста́вити  не́мѡщи, и҆ ѿгони́ти дꙋ́хи нечи̑стыѧ, вопїѧ̀: гдⷭ҇а по́йте  дѣла̀, и҆ превозноси́те є҆го̀ во всѧ̑ вѣ́ки. 
Пожи́въ, всеблаже́нне, бг҃оꙋго́днѡ, пра́вєднымъ  ꙗ҆́вѣ до́лжнымъ сно́мъ ны́нѣ оу҆снꙋ́лъ є҆сѝ, и҆ къ  неконча́емомꙋ приве́лсѧ є҆сѝ наслажде́нїю, прпⷣбне,  вопїѧ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Цѣльбы̑ и҆сточа́етъ пресла́внѡ ра́ка твоѧ̀,  ѻ҆́ч҃е, прири́щꙋщымъ, оу҆ставлѧ́ющи недꙋ́ги, стра̑сти же  и҆зсꙋша́ющи: є҆́йже покланѧ́ющесѧ, пое́мъ житїѐ твоѐ,  болѣ̑зни и҆ бж҃е́ствєнныѧ по́двиги, палла́дїе бл҃же́нне,  свѣти́льниче мона́шествꙋющихъ. 
Бг҃оро́диченъ: 
Во́дъ мѧ̀ и҆спо́лни, дв҃о, бжⷭ҇твенныхъ, ꙗ҆́же  и҆сто́чникъ ро́ждшаѧ, и҆зба́ви мѧ̀ зно́ѧ грѣхо́внагѡ, и҆ къ  жи́зни пꙋтево́дстви, две́ре бжⷭ҇твенныѧ жи́зни, вопїю́ща:  гдⷭ҇а по́йте дѣла̀, и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ  приснодв҃о. 
Возмо́гъ бж҃їею си́лою и҆ бл҃года́тїю, ѻ҆́ч҃е,  побѣди́ти ѕмі́ѧ хва́лѧщасѧ безꙋ́мїемъ, и҆ па́гꙋбнꙋю главꙋ̀  є҆гѡ̀ сокрꙋши́ти, и҆ попра́въ нога́ми твои́ми. тѣ́мже  соше́дшесѧ, оу҆ми́льною дꙋше́ю тебѐ оу҆блажа́емъ. 
Ꙗ҆ви́лсѧ є҆сѝ нб҃о высото́ю жи́тельства твоегѡ̀,  чꙋдесы̀. оу҆добрѧ́емь, всебога́те, ꙗ҆́кѡ бжⷭ҇твенными  ѕвѣзда́ми, и҆ (с. 552) просвѣща́еши дꙋ́шы благоче́стнѡ  всегда̀ приходѧ́щихъ тебѣ̀, и҆ чтꙋ́щихъ вѣ́рою по́двиги  твоѧ̑, бг҃оно́сне, свѣти́ло свѣтлѣ́йшее. 
Оу҆ста́вилъ є҆сѝ страсте́й течє́нїѧ, прпⷣбне,  тꙋ́чами сле́зъ твои́хъ, стрꙋи̑ притека́ющымъ чꙋде́съ  то́чиши, бг҃облаже́нне: ѿрѣва́еши зно́й страсте́й  всегда̀, палла́дїе сла́вне, цр҃кве честно́е оу҆добре́нїе. 
Процвѣ́лъ є҆сѝ ꙗ҆́вѣ ꙗ҆́кѡ ши́покъ  благово́нный въ цр҃кви хрⷭ҇то́вѣ, и҆ ѡ҆благоꙋха́лъ є҆сѝ  чꙋде́сными вонѧ́ми мі́ра концы̀. тѣ́мже бжⷭ҇твеннꙋю твою̀  па́мѧть торжествꙋ́емъ, въ не́йже всѣ̑мъ и҆спросѝ  ѡ҆ставле́нїе, бг҃оно́сне, мно́гихъ согрѣше́нїй. 
Бг҃оро́диченъ: 
Свѣ́тъ и҆́же и҆зъ свѣ́та, возсїѧ̀ и҆зъ чре́ва  твоегѡ̀, мт҃и приснодв҃о, и҆ пре́лести тмꙋ̀ ѿгна̀, и҆  земны̑ѧ концы̀ всѧ̑ просвѣтѝ. тѣ́мже вѣ́рою, ра́дꙋйсѧ,  зове́мъ тебѣ̀, бцⷣе, прпⷣбныхъ похвало̀. 
Стїхи̑ры, гла́съ а҃. Подо́бенъ: Всехва́льнїи  мꙋ́чєницы: 
Припѣ́въ: Прпⷣбне ѻ҆́ч҃е палла́дїе, молѝ бг҃а ѡ҆  на́съ. 
Оу҆́мъ тво́й просвѣща́емь свѣ́томъ, ꙳  всебл҃же́нне палла́дїе, трисо́лнечнагѡ бжⷭ҇тва̀ ꙳ хра́мъ  бы́лъ є҆сѝ чи́стый, ꙳ бжⷭ҇твєнныѧ ст҃а́гѡ дх҃а зари̑  разꙋ́мнѡ прїе́млѧ. ꙳ тѣ́мже моли́сѧ, ꙳ дарова́ти дꙋша́мъ  на́шымъ ꙳ ми́ръ и҆ ве́лїю ми́лость. 
А҆́гг҃лы споспѣ́шники и҆мѣ́ѧ, мꙋ́дре, ꙳  оу҆крѣплѧ́ющыѧ тѧ̀, ꙳ де́мѡнскаѧ мечта̑нїѧ, ꙳ и҆ лꙋка̑ваѧ  дѣѧ̑нїѧ ѿрази́лъ є҆сѝ, ѻ҆́ч҃е, ꙳ и҆ пꙋ́ть проше́лъ  є҆сѝ, ꙳ вводѧ́щїй къ бжⷭ҇твенномꙋ поко́ю. ꙳ тѣ́мже  моли́сѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Сла́ва: 
Дꙋше́вною чистото́ю, мꙋ́дре, ꙳ бг҃оно́сне сла́вне, ꙳  чи́стомꙋ оу҆подо́бивсѧ бг҃ꙋ ꙳ зижди́телю твоемꙋ̀, ꙳ же́ртва  жива̀ томꙋ̀ прине́слсѧ є҆сѝ, ꙳ ꙗ҆́кѡ храни́тель тогѡ̀ (с.  553) повелѣ́нїй. ꙳ тѣ́мже моли́сѧ, ꙳ дарова́ти дꙋша́мъ  на́шымъ ꙳ ми́ръ и҆ ве́лїю ми́лость. 
И҆ ны́нѣ, бг҃оро́диченъ: 
Пречⷭ҇тый хра́мъ бж҃їй, ꙳ нб҃съ ши́ршїй ꙳ и҆  херꙋві̑мъ ст҃ѣ́йшїй, бг҃облагода́тнаѧ всест҃а́ѧ  ѻ҆трокови́це, ꙳ оу҆́мъ мо́й ѡ҆благодатѝ, ꙳ и҆ просвѣтѝ  сердє́чныѧ ѻ҆́ч҃и, ꙳ подаю́щи мѝ благопрїѧ́тнымъ твои́мъ  хода́тайствомъ ꙳ прегрѣше́нїй всѣ́хъ ѿпꙋще́нїе. 
Крⷭ҇тобг҃оро́диченъ. Подо́бенъ: то́йже: 
Дв҃а нескве́рнаѧ дре́вле, ꙳ на дре́вѣ зрѧ́щи бг҃а,  ꙳ є҆го́же и҆зъ безсѣ́менна чре́ва родѝ, ꙳ не терпѧ́щи  оу҆тро́бнагѡ оу҆ѧзвле́нїѧ, ꙳ терза́ющисѧ глаго́лаше: ꙳  ма́нїемъ содержа́й всю̀ тва́рь, ꙳ ка́кѡ, ꙗ҆́кѡ  ѡ҆сꙋ́жденникъ, на крⷭ҇тѣ̀ распѧ́лсѧ є҆сѝ, ꙳ хотѧ́й  спастѝ всѐ человѣ́чество; 
На оу҆́трени ѻ҆́ба канѡ́на ѻ҆ктѡ́иха, безъ  мꙋ́ченичнѡвъ: 
И҆ ст҃а́гѡ на ѕ҃, є҆гѡ́же краегране́сїе: 
Пе́рсїна і҆а́кѡва пѣ́сньми мꙋ́ченика пою̀.  Творе́нїе і҆ѡ́сифово. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Хрⷭ҇то́вꙋ престо́лꙋ ны́нѣ предстоѧ̀ вѣнцено́сецъ,  сла́вне мꙋ́чениче і҆а́кѡве, свѣтоно́снꙋю мнѣ̀ зарю̀ и҆  благода́ть съ нб҃сѐ да́ждь моли́твами твои́ми. 
Ꙗ҆́коже оу҆́тро на́мъ возсїѧ́лъ є҆сѝ  многосвѣ́тлое, ѿ восто́ка и҆сходѧ̀, и҆ просвѣти́лъ  є҆сѝ хрⷭ҇то́вꙋ цр҃ковь свѣ́тлостїю страда́нїй, мч҃ниче  і҆а́кѡве. 
Ю҆́ношеское сопротивле́нїе показа́въ, ꙗ҆́кѡ  побѣди́тель, сподо́билсѧ є҆сѝ по́чести, и҆ соверше́ннагѡ  натрижне́нїѧ, и҆ сла́вы вѣ́чныѧ, мꙋ́чениче і҆а́кѡве. (с.  554) 
Бг҃оро́диченъ: 
Прⷪ҇ро́чєскїѧ тѧ̀ трꙋбы̑ провозвѣсти́ша, є҆́же ѡ҆  тебѣ̀ та́инство проповѣ́дающе, бцⷣе дв҃о, и҆здале́ча  зрѧ́ще твоѧ̑ чꙋдеса̀. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Бы́лъ є҆сѝ ꙗ҆́кѡ и҆збра́нна хрⷭ҇то́ва лоза̀,  серпо́мъ мꙋче́нїй ѡ҆чища́ема, и҆ мно́гъ пло́дъ носѧ́щаѧ, въ  точи́лѣхъ сп҃совыхъ приноси́мый. 
Текꙋ́щихъ тлѣ́нное и҆ оу҆доборазрѣ́шное  презрѣ́лъ є҆сѝ смы́сленнѡ, вѣнцено́сче: ꙗ҆́кѡ  ѻ҆строꙋ́мный же пред̾избра́лъ є҆сѝ приснопребыва́ющихъ  незы́бленное. 
Вѣнцы̀ тебѣ̀ свѣ́тлы, раздроблѧ́емое тѣ́ло  сꙋровство́мъ мꙋчи́телей и҆схода́тайствова, і҆а́кѡве, и҆  пи́щи ра́йскїѧ наслажде́нїе. 
Бг҃оро́диченъ: 
Поми́ловано бы́сть ꙗ҆́вѣ ржⷭ҇тво́мъ твои́мъ  бжⷭ҇твеннымъ, дв҃о, человѣ́чество, соедини́вшеесѧ по  ѵ҆поста́си влⷣцѣ всѣ́хъ, бг҃оневѣ́сто. 
Сѣда́ленъ, гла́съ и҃. Подо́бенъ: Премꙋ́дрости: 
И҆зъ персі́ды ѕвѣздꙋ̀ новоѧвле́ннꙋю, хрⷭ҇то́съ  возсїѧ̀ земны̑мъ бжⷭ҇твеннаго і҆а́кѡва, и҆ приснопа́мѧтнаго  мꙋ́ченика: тогѡ̀ ра́ди пре́лести мра́къ ѿгна̀, и҆  вѣ̑рнымъ бл҃года́ть дх҃а возсїѧ̀. тѣ́мже па́мѧть є҆гѡ̀  соверша́юще вѣ́рнѡ пра́зднꙋимъ, и҆ возопїи́мъ глаго́люще:  страстоте́рпче многострада́льне, молѝ хрⷭ҇та̀ бг҃а,  грѣхѡ́въ ѡ҆ставле́нїе дарова́ти пра́зднꙋющымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Въ ти́нꙋ впа́дъ грѣхѡ́въ, и҆ нѣ́сть мнѣ̀  постоѧ́нїѧ, лю́тѣ потопи́ мѧ бꙋ́рѧ прегрѣше́нїй: но ꙗ҆́кѡ  ро́ждши сло́во, є҆ди́наго человѣколю́бца, на мѧ̀ раба̀  твоего̀ (с. 555) при́зри, и҆ и҆зба́ви мѧ̀ всѧ́кагѡ грѣха̀,  и҆ страсте́й дꙋшетлѣ́нныхъ, и҆ всѧ́кагѡ ѡ҆ѕлобле́нїѧ  лꙋка́вагѡ оу҆бі́йцы, бцⷣе неискꙋсомꙋ́жнаѧ: молѝ хрⷭ҇та̀  бг҃а грѣхѡ́въ ѡ҆ставле́нїе да́ти мѝ, тебе́ бо наде́ждꙋ  и҆́мамъ ра́бъ тво́й. 
Крⷭ҇тобг҃оро́диченъ: 
Дв҃а и҆ мт҃и и҆зба́вителѧ, крⷭ҇тꙋ̀ предстоѧ́щи,  болѣ́зненнѡ со слеза́ми рыда́ющи, мт҃рски вопїѧ́ше: что̀  стра́нное сїѐ, и҆ пресла́вное, сн҃е; и҆сточа́ѧй всѣ̑мъ  человѣ́кѡмъ безстра́стїе, посредѣ̀ ѡ҆сꙋждє́ною на  крⷭ҇тѣ̀ распѧ́лсѧ є҆сѝ, въ рє́бра пробода́емь, и҆  же́лчїю напаѧ́емь, ѿ рꙋ́къ, ꙗ҆̀же созда́лъ є҆сѝ; но  воста́ни, и҆ да́рꙋй прегрѣше́нїй ѡ҆ставле́нїе вѣ́рою  пою́щымъ бжⷭ҇твєннаѧ твоѧ̑ страда̑нїѧ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Вжилѧ́емь, сла́вне, ѿ бг҃а да́ннымъ тебѣ̀  всеѻрꙋ́жїемъ, ѻ҆гнеслꙋжи́телей ле́сть всю̀ попали́лъ  є҆сѝ. 
Ѡ҆чище́нїе на́мъ и҆спросѝ, честнꙋ́ю твою̀ па́мѧть  соверша́ющымъ, дерзнове́нїе и҆мѣ́ѧ, мꙋ́чениче і҆а́кѡве. 
Текꙋ́щыѧ кро́ве то́ки ѿ твои́хъ оу҆де́съ,  треблаже́нне, пре́лести пла́мень ве́сь погаси́ша. 
Бг҃оро́диченъ: 
Оу҆пра́ви моѧ̑ помышлє́нїѧ, пречⷭ҇таѧ, къ  благоти́хомꙋ приста́нищꙋ твоегѡ̀ безстра́стїѧ и҆ чистоты̀. 
Пѣ́снь є҃. І҆рмо́съ: 
Свѣ́та пода́телю, и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Ꙗ҆́коже нѣ́каѧ землѧ̀ блага́ѧ, и҆ добропло́днаѧ  и҆́стиннѡ бы́лъ є҆сѝ, ра́ломъ го́рькихъ мꙋ́къ  раздроблѧ́емь, мꙋ́дре, многокла́сное зижди́телю приносѧ̀  земледѣ́ланїе. 
Стрѣ́лы, всеизѧ́щне, разжжє́ныѧ вра̑жїѧ  оу҆гаси́лъ є҆сѝ (с. 556) кро́вїю ѿсѣ́ченыхъ твои́хъ  оу҆де́съ тѣле́сныхъ, треблаже́нне: наде́ждею бо ꙗ҆ви́лсѧ  є҆сѝ и҆ вѣ́рою ѡ҆гражда́емь. 
Всепло́дно ꙗ҆́кѡ ѻ҆вча̀ хрⷭ҇тꙋ̀, премꙋ́дре,  твои̑мъ оу҆десє́мъ рѣ́жємымъ лю́тѣ, побѣ́днꙋю пѣ́снь  и҆ досто́йнꙋю хвалꙋ̀ на кі́йждо приноси́лъ є҆сѝ. 
Дае́ши ѡ҆чище́нїе дꙋше́вныхъ мои́хъ скве́рнъ,  сла́вне мꙋ́чениче хрⷭ҇то́въ, твоѧ̑ болѣ̑зни, и҆збавле́нїе  подава́ѧ крове́й твоѧ̑ то́ки, всехва́льне. 
Бг҃оро́диченъ: 
И҆́стинствꙋющїй честно́мꙋ и҆ стра́шномꙋ ржⷭ҇твꙋ̀  твоемꙋ̀ гла́съ се́рдцемъ и҆ ѧ҆зы́комъ приносѧ́ще ꙗ҆́снѡ,  тѧ̀ ны́нѣ бцⷣꙋ чⷭ҇тꙋю и҆менꙋ́емъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Поꙋче́нїе смы́сленнѡ прїе́мъ бли́жнихъ твои́хъ,  ра́дꙋѧсѧ оу҆стреми́лсѧ є҆сѝ къ подвигѡ́мъ, сла́вне, и҆  вѣнцы̀ побѣ́ды прїѧ́лъ є҆сѝ. 
Ꙗ҆́коже въ чꙋжде́мъ тѣлесѝ стражда̀, терпѣ́лъ  є҆сѝ, мꙋ́чениче і҆а́кѡве, и҆ на оу҆́ды раздроблѧ́емь,  влⷣцѣ пѣ́снь возсыла́лъ є҆сѝ. 
Спасе́нїѧ въ ри́зꙋ ꙗ҆́вственнѡ, и҆ весе́лїѧ  ѻ҆де́ждꙋ, кро́вїю твое́ю ѡ҆багри́вшꙋюсѧ, премꙋ́дре,  побѣдоно́сецъ ꙗ҆́кѡ мꙋ́ченикъ ѡ҆бле́клсѧ є҆сѝ. 
Мꙋче́нїѧ преплы́тїе соверши́въ, тѣ́мже  свѧщеннопобѣ́дный вѣне́цъ прїѧ́лъ є҆сѝ: и҆ ны́нѣ съ  мч҃ническими чи́нми сликовствꙋ́еши досто́йнѡ, і҆а́кѡве  сла́вне. 
Бг҃оро́диченъ: 
Неискꙋсомꙋ́жнѡ, дв҃о, родила̀ є҆сѝ, и҆ вѣ́чнꙋеши  дв҃а, ꙗ҆влѧ́ющи и҆́стиннагѡ бжⷭ҇тва̀, сн҃а и҆ бг҃а твоегѡ̀  зна́мєнїѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Оу҆вѣ́ривсѧ до́брою сопрꙋ́жницею,  терпѣливодꙋ́шне, и҆ (с. 557) стра́шнагѡ сꙋди́ща  оу҆боѧ́всѧ, пе́рсское повелѣ́нїе и҆ стра́хъ, і҆а́кѡве,  поплева́лъ є҆сѝ, и҆ ꙗ҆ви́лсѧ є҆сѝ мꙋ́ченикъ честны́й,  тѣ́ломъ ꙗ҆́кѡ розга̀ рѣ́жемь. 
І҆́косъ: 
Ѿ дꙋшѝ возстене́мъ всѝ, сле́зы пролива́юще,  зрѧ́ще мꙋ́ченика го́рькѡ раздроблѧ́ема, подо́бнѡ псѡ́мъ  рыка́ющымъ, соше́дшесѧ оу҆́ды растерза́ютъ чꙋ́днагѡ и҆  до́блѧгѡ въ свидѣ́телехъ мꙋ́ченика, что̀ оу҆́бѡ є҆́сть,  да прирекꙋ̀; а҆́ще хо́щете, ма́лѡ пожди́те, и҆ рекꙋ̀ всѧ̑ со  тща́нїемъ: ка́кѡ во є҆ди́нъ де́нь бы́сть сме́рть, тѣ́ломъ  і҆а́кѡвъ ꙗ҆́кѡ розга̀ рѣ́жемь. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Крѣ́постїю оу҆́мною, терпѣ́нїемъ же дꙋше́внымъ,  раздроблѧ́емꙋ, мꙋ́чениче, твоемꙋ̀ тѣ́лꙋ, непрело́женъ и҆  непрекло́ненъ бы́лъ є҆сѝ вѣ́рою оу҆крѣплѧ́емь  бжⷭ҇твенною, и҆ зовы́й, і҆а́кѡве: бл҃гослове́нъ є҆сѝ,  гдⷭ҇и бж҃е ѻ҆тє́цъ на́шихъ. 
И҆спра́вивъ твоѧ̑ помышлє́нїѧ къ смотре́нїю  вы́шнѧгѡ зва́нїѧ, и҆ мꙋ́ками ѡ҆блива́емь не потопи́лсѧ  є҆сѝ: но терпѧ̀ оу҆до́бнѡ ꙗ҆́звы беззако́нныхъ, и҆  разсѣка́емь, пѣ́лъ є҆сѝ: бл҃гослове́нъ є҆сѝ, гдⷭ҇и  бж҃е ѻ҆тє́цъ на́шихъ. 
Бл҃же́нъ є҆сѝ, и҆ добро̀ тебѣ̀ є҆́сть ны́нѣ,  блаже́ннѣйше, побѣди́вшꙋ тѝ неꙋкроти́мое лꙋка́вагѡ  свирѣ́пство и҆ мꙋчи́телевꙋ ꙗ҆́рость, оу҆се́рднѡ зовꙋ́щꙋ  тѝ: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ. 
Бг҃оро́диченъ: 
Незаходи́магѡ свѣ́та, и҆ свѣщѝ бжⷭ҇твеннагѡ  сїѧ́нїѧ, ꙗ҆ви́ласѧ є҆сѝ свѣ́щникъ златосїѧ́ющь, и҆ мі́ръ  ве́сь ѡ҆зарѧ́ющь заре́ю честна́гѡ дѣ́вства, и҆ пою́щыѧ  спаса́еши: бл҃гослове́ннаѧ, ꙗ҆́же бг҃а пло́тїю ро́ждшаѧ.  (с. 558) 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Си́лою бж҃їею оу҆крѣпи́всѧ, лꙋка́выхъ собѡ́рища и҆  ѡ҆полчє́нїѧ разогна́лъ є҆сѝ, блаже́нне, и҆ держа́внѡ  ѿгна́въ, побѣ́ды вѣне́цъ прїѧ́лъ є҆сѝ, зовы́й:  благослови́те всѧ̑ дѣла̀ гдⷭ҇нѧ, гдⷭ҇а, по́йте и҆  превозноси́те є҆го̀ во вѣ́ки. 
Ѿѧ̑тїѧ оу҆де́съ, ꙗ҆́кѡ приложє́нїѧ благи́хъ,  мꙋ́чениче, зрѣ́лъ є҆сѝ, не ны̑нѣшнїѧ ви́дѧ бѡлѣ́зни, но  бꙋ́дꙋщее смотрѧ́ѧ мꙋ́ченикѡвъ кра́сное вѣнча́нїе, ѿ  пра́веднагѡ сꙋдїѝ оу҆гото́ванное. 
Терпѣ́нїе преесте́ственное стѧжа́въ тве́рдѡ,  ꙗ҆́коже сто́лпъ пре́былъ є҆сѝ, блаже́нне, вра̑жїѧ  стремлє́нїѧ безстра́шнѡ и҆ стрѣ́лы прїе́млѧ, зовы́й:  благослови́те хрⷭ҇та̀ во вѣ́ки. 
Оу҆стремле́нїемъ мно́гимъ тебѣ̀ приложи́всѧ  началоѕло́бный вра́гъ и҆ дꙋшетлѣ́нный, и҆ мꙋчи́тели  подви́гнꙋвъ низложи́ти дꙋшѝ твоеѧ̀ крѣ́пость, и҆ не  возмо́же, сла́вне: во всеѻрꙋ́жїе бо хрⷭ҇то́во ѡ҆дѣ́ѧлъ  є҆сѝ себѐ. 
Бг҃оро́диченъ: 
Безсме́ртїѧ проза́рный вѣ́мы тѧ̀ и҆сто́чникъ,  бцⷣе, ꙗ҆́кѡ ро́ждшꙋю сло́во безсме́ртнаго ѻ҆ц҃а̀, всѧ̑  сме́рти и҆зба́вльшаго, превозносѧ́щыѧ є҆го̀ во вѣ́ки. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Съ мꙋ́чєники ꙗ҆́кѡ мч҃никъ сликовствꙋ́ѧ,  треблаже́нне, и҆ прⷭ҇то́лꙋ предстоѧ̀ хрⷭ҇то́вꙋ, соверша́ющыѧ  па́мѧть твою̀, и҆ тво́й свѣтоно́сный съ весе́лїемъ дне́сь  чтꙋ́щыѧ пра́здникъ лю́тыхъ бѣ́дъ твои́ми моли́твами  и҆зба́ви. (с. 559) 
И҆дѣ́же мꙋ́ченикѡвъ собо́ри, и҆дѣ́же всѣ́хъ  ст҃ы́хъ ст҃о́е оу҆поко́исѧ мно́жество, и҆дѣ́же пра́ведныхъ  дꙋ́си, и҆дѣ́же цр҃ковь перворожде́нныхъ, ны́нѣ на  нб҃сѣ́хъ всели́лсѧ є҆сѝ вои́стиннꙋ ꙗ҆́кѡ мч҃никъ, ѽ  і҆а́кѡве! 
Свѣщено́сецъ предста́лъ є҆сѝ сп҃сꙋ всѣ́хъ, за  него́же тѣ́ла твоегѡ̀ оу҆де́съ ѿсѣче́нїе претерпѣ́лъ  є҆сѝ, и҆ ѻ҆гнѧ̀ и҆ ра̑нъ и҆скꙋше́нїѧ неради́лъ є҆сѝ  крѣ́пкѡ: тѣ́мже тѧ̀ всѝ вѣ́рою и҆ любо́вїю  оу҆блажа́емъ, і҆а́кѡве. 
И҆спещре́нною баграни́цею, кровьмѝ твои́ми  ѡ҆червленѣ́вшеюсѧ ны́нѣ ѡ҆дѣ́ѧнъ, со хрⷭ҇то́мъ  ца́рствꙋеши, і҆а́кѡве: страстьми́ бо безстра́стїѧ ѡ҆брѣ́лъ  є҆сѝ и҆сто́чникъ, є҆гѡ́же наслажда́тисѧ вѣ́чнѡ,  всебл҃же́нне, сподо́билсѧ є҆сѝ. 
Бг҃оро́диченъ: 
Ꙗ҆́кѡ бг҃а заче́ншꙋю, и҆ бж҃їю мт҃рь бы́вшꙋю  и҆́стиннѡ чⷭ҇тꙋю, тѧ̀ бцⷣꙋ сла́вимъ, веще́й є҆стествꙋ̀,  зва́нїе прили́чествꙋюще ꙗ҆́снѡ, и҆ подо́бнѡ бжⷭ҇твенный  тебѣ̀ гла́съ приносѧ́ще. 
Свѣти́ленъ. Подо́бенъ: Дх҃омъ во ст҃и́лищи: 
Ꙗ҆́кѡ ло́зꙋ ѡ҆брѣ́заемꙋ мно́гими мꙋ́ками,  просла́ви гдⷭ҇и, ꙗ҆́кѡ вїногра́дъ честны́й, вїно̀  и҆сточа́ющь, ѿ и҆стѡ́чникъ крове́й твои́хъ, і҆а́кѡве  страстоте́рпче, и҆ покрови́телю любо́вїю всесвѧще́ннꙋю твою̀  па́мѧть досто́йнѡ творѧ́щихъ. 
Бг҃оро́диченъ: 
Нѣ́сть ѿню́дъ во мнѣ̀ спасе́нїѧ, дв҃о, ꙗ҆́кѡ  ѕлѣ̀ впадо́хъ во глꙋбинꙋ̀ грѣхо́внꙋю, и҆ ѡ҆жида́ю  преще́нїѧ, и҆ стра́шнагѡ мꙋче́нїѧ, и҆ кѡ́злищь ча́сти,  оу҆ще́дри мѧ̀ пре́жде сꙋда̀, ꙗ҆́кѡ сꙋ́щи те́плое  застꙋпле́нїе, бцⷣе. 
На стїхо́внѣ ѻ҆ктѡ́иха. Сла́ва, ст҃а́гѡ, гла́съ в҃.  Стꙋді́тово: 
Терпѧ̀ въ страда́нїихъ, мꙋ́чениче і҆а́кѡве, тѣ́ло  твоѐ преда́лъ є҆сѝ за хрⷭ҇та̀ бг҃а, и҆ раздроблѧ́емь  рꙋ́цѣ и҆ стє́гна, и҆ мы̑шцы и҆ лы̑ста и҆ пе́рсты, и҆  коне́чное главꙋ̀ (с. 560) твою̀, возлетѣ́лъ є҆сѝ на  нб҃са̀, сца́рствꙋѧ цр҃ю̀ всѣ́хъ. тѣ́мже, страда́льцємъ  держа́внѣйше, не ѡ҆скꙋдѣва́й молѧ́сѧ спасти́сѧ дꙋша́мъ  на́шымъ ѿ всѧ́кагѡ вре́да чꙋжда́гѡ. 
И҆ ны́нѣ, бг҃оро́диченъ и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀  а҆́гница, на заколе́нїе ꙗ҆́кѡ чл҃вѣ́ка во́лею влеко́ма,  пла́чꙋщи гл҃го́лаше: безча́дствовати мѧ̀ ны́нѣ тщи́шисѧ,  хрⷭ҇тѐ, ро́ждшꙋю тѧ̀. что̀ сїѐ сотвори́лъ є҆сѝ,  и҆зба́вителю всѧ́ческихъ; ѻ҆ба́че воспѣва́ю и҆ сла́влю  твою̀, ю҆́же па́че оу҆ма̀ и҆ сло́ва, кра́йнюю бл҃гость,  чл҃вѣколю́бче. 
На лїтꙋргі́и прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑  въ ни́хъ. А҆пⷭ҇лъ ко є҆фесе́ємъ, зача́ло сл҃г.  А҆ллилꙋ́їа. Мнѡ́ги скѡ́рби пра́вєднымъ: Є҆ѵⷢ҇лїе  і҆ѡа́нна зача́ло н҃. Прича́стенъ: Въ па́мѧть вѣ́чнꙋю: 
Слꙋ́жба зна́менїѧ прест҃ы́ѧ бцⷣы, бы́вшагѡ въ  вели́комъ новѣ́градѣ. 
На ма́лѣй вече́рни, 
На Гдⷭ҇и, воззва́хъ, стїхи̑ры на д҃, гла́съ а҃.  Поⷣ: Нбⷭ҇ныхъ чинѡ́въ: 
Ны́нѣ наста̀ де́нь ра́достенъ ꙳ и҆ весе́лїѧ  и҆спо́лненъ дне́сь: ꙳ ѿ скорбе́й бо премѣне́нїе, дв҃о  бг҃ороди́тельнице, ꙳ зна́менїе і҆кѡ́ны твоеѧ̀, пречⷭ҇таѧ, ꙳  пра́здникъ свѣ́телъ торжествꙋ́юще зове́мъ: ꙳ влⷣчце,  и҆зба́ви ѿ бѣ́дъ дꙋ́шы на̑ша. 
Два́жды. 
Сѐ ны́нѣ вре́мѧ благопрїѧ́тно, ꙳ сѐ ны́нѣ де́нь  спасе́нїѧ, ꙳ сѐ хра́мъ пресвѣ́телъ и҆ мѣ́сто свѧще́нїѧ, ꙳  зна́менїѧ і҆кѡ́ны твоеѧ̀, пречⷭ҇таѧ, ꙳ пра́здникъ дꙋхо́внѣ  соверша́юще, вопїе́мъ: ꙳ влⷣчце мт҃и хрⷭ҇та̀ бг҃а, ꙳  и҆зба́ви ѿ бѣ́дъ дꙋ́шы на́шѧ. (с. 561) 
Чꙋ́дное ѡ҆долѣ́нїе, ꙳ и҆ зна́менїе стра́шно и҆  ве́щь пресла́внꙋю ꙳ дне́сь пра́зднꙋюще лю́дїе твоѝ, бцⷣе,  ꙳ похва́льнꙋю пѣ́снь съ гаврїи́ломъ прино́симъ тѝ,  глаго́люще: ꙳ ра́дꙋйсѧ, ѡ҆бра́дованнаѧ. 
Сла́ва, и҆ ны́нѣ, гла́съ а҃: 
Ди̑вна правосла́вныхъ торжєства̀, дне́сь сте́кшесѧ  ѱалѡ́мскаѧ пѣ̑нїѧ принесе́мъ, глаго́люще: воскрⷭ҇нѝ,  гдⷭ҇и, въ поко́й тво́й, ты̀ и҆ кївѡ́тъ ст҃ы́ни твоеѧ̀:  ꙗ҆́кѡ побѣ́дꙋ дарова́лъ є҆сѝ ѻ҆́бразъ пречⷭ҇тыѧ твоеѧ̀  мт҃ре, сло́ве. є҆ѧ́же моли́твами, і҆и҃се всеси́льне, спасѝ  дꙋ́шы на́шѧ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мꙋ премꙋ́дрости бж҃їѧ, ꙳ чꙋ́дномꙋ ст҃и́телю, ꙳  ꙗ҆́вльсѧ свѣ́тлымъ ѻ҆́бразомъ, ꙳ дерза́ти повелѣва́етъ,  ꙳ и҆ наде́жди не ѿпа́дати. 
Сті́хъ: Воскреснѝ, гдⷭ҇и, въ поко́й тво́й, ты̀ и҆  кївѡ́тъ ст҃ы́ни твоеѧ̀. 
Въ хра́мъ тво́й, влⷣчце, ꙳ соше́дшесѧ наро́ди, ꙳  молѧ́шесѧ глаго́лахꙋ: ꙳ ви́ждь ѡ҆ѕлобле́нїе на́ше, ꙳ и҆  пода́ждь на́мъ по́мощь, пречⷭ҇таѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Ви́ждь, пречⷭ҇таѧ, бѣды̑ ра̑бъ твои́хъ, ꙳ и҆ не  ѿри́ни на́съ въ коне́цъ, ꙳ на твою̀ по́мощь надѣ́ющихсѧ,  ꙳ да всѝ вопїе́мъ тѝ: ꙳ ра́дꙋйсѧ, ѡ҆бра́дованнаѧ. 
Сла́ва, и҆ ны́нѣ, гла́съ а҃: 
Стрѣло́ю стрѣли́вшихъ неразꙋ́мнѣ, ѻ҆́бразꙋ  твоемꙋ̀, пречⷭ҇таѧ, бг҃ора́нною стрѣло́ю тѣ́хъ оу҆ѧзвѝ,  не то́кмѡ сердца̀, но и҆ дꙋ́шы: и҆ и҆сто́чникъ честны́ѧ  і҆кѡ́ны твоеѧ̀, тѣ̑мъ неꙋтѣ́шимый пла́чь наведѐ, на́мъ же  лю́демъ твои̑мъ ра́дость ве́лїю сотворѝ і҆кѡ́ною твое́ю,  пречⷭ҇таѧ мт҃и сло́ва: є҆ѧ́же ра́ди спасѝ дꙋ́шы на́шѧ. 
Тропа́рь, гла́съ д҃: 
Ꙗ҆́кѡ неѡбори́мꙋю стѣ́нꙋ и҆ и҆сто́чникъ чꙋде́съ  (с. 562) стѧжа́вше тѧ̀ рабѝ твоѝ, бцⷣе пречⷭ҇таѧ,  сопроти́вныхъ ѡ҆полчє́нїѧ низлага́емъ. тѣ́мже мо́лимъ тѧ̀:  ми́ръ гра́дꙋ твоемꙋ̀ да́рꙋй, и҆ дꙋша́мъ на́шымъ ве́лїю  ми́лость. 
На вели́цѣй вече́рни стїхологисꙋ́емъ, Бл҃же́нъ  мꙋ́жъ: пе́рвый а҆нтїфѡ́нъ. 
На Гдⷭ҇и, воззва́хъ, стїхи̑ры на п҃, гла́съ и҃.  Самогла́сны: 
Го́рдостїю за́висти распали́вшесѧ, и҆ неи́стовствомъ  ѡ҆держи́ми, и҆ногда̀ ненака́заннїи, наче́нше проти̑внаѧ на  гра́дъ тво́й, пречⷭ҇таѧ: но ѻ҆ба́че са́ми спѧ́ти бы́ша и҆  падо́ша, ѱало́мски, при а҆́дѣ, бг҃ороди́тельнице. 
Внегда̀ оу҆́бѡ мꙋ́жїе вели́кагѡ нова́града,  ви́дѣвше себѐ проти́вными ѡ҆бстои́мы, ни ѿкꙋ́дꙋ же  по́мощи надѣ́ющесѧ, то́кмѡ тебѣ̀, пречⷭ҇таѧ, молѧ́щесѧ,  глаго́лахꙋ: ви́ждь, бцⷣе, бѣды̑ ра̑бъ твои́хъ, и҆ не  ѿри́ни моле́нїѧ на́шегѡ въ коне́цъ, да разꙋмѣ́ютъ  сопроти́внїи, ꙗ҆́кѡ ты̀ є҆сѝ, пречⷭ҇таѧ, застꙋпле́нїе  дꙋша́мъ на́шымъ. 
Ди́внꙋю гра́дꙋ твоемꙋ̀ побѣ́дꙋ дарова́ла є҆сѝ,  дв҃о пречⷭ҇таѧ. ты́ бо є҆сѝ томꙋ̀ тве́рдое ѡ҆гражде́нїе,  на врагѝ оу҆крѣплѧ́ющи,  и҆ держа́внѡ непокори̑выѧ покарѧ́ющи при́снѡ. тѣ́мже  чи́стою вѣ́рою сла́вимъ тѧ̀, и҆  сн҃ꙋ твоемꙋ̀ любе́знѡ вопїе́мъ: і҆и҃се всеси́льне, спасѝ  всѣ́хъ, ꙗ҆́кѡ милосе́рдъ. 
Да́лъ є҆сѝ зна́менїе живо́тное, ѻ҆́бразъ,  пречⷭ҇тыѧ твоеѧ̀ мт҃ре, сло́ве, ю҆́же зрѧ́ще любе́знѡ  ѡ҆блобыза́емъ, и҆ ѿ сеѧ̀ ра́дости и҆спо́лнившесѧ, стра́шни  врагѡ́мъ борю́щымсѧ съ на́ми ꙗ҆влѧ́емсѧ, и҆ та́инство  премꙋ́дрости бж҃їѧ ви́дѣвше, хва́лимъ тѧ̀ па́че сло́ва  ро́ждшагосѧ и҆зъ неѧ̀: і҆и҃се, чꙋ́днаѧ добро́то, спасѝ  всѣ́хъ, ꙗ҆́кѡ милосе́рдъ. 
Сла́ва, и҆ ны́нѣ, гла́съ ѕ҃: 
Весели́тесѧ, лю́дїе, и҆ всѝ правосла́внїи собо́ри  вели́кагѡ нова́града дне́сь, и҆ рꙋка́ми восплещи́те ꙗ҆зы́цы  съ (с. 563) весе́лїемъ: се́ бо цр҃и́ца, цр҃ѧ̀ хрⷭ҇та̀  ро́ждшаѧ, ст҃и́телю ꙗ҆ви́сѧ чꙋ́днымъ ѻ҆́бразомъ, дерза́ти  наро́дѡмъ повелѣва́ѧ, ꙗ҆́коже нѣ́кїй воево́да: въ печа́ли  сꙋ́щымъ тогда̀ ра́дость сотворѝ, сопроти́вныхъ побѣди́вши.  и҆ тебѣ̀, ра́дость ро́ждшей всѣ̑мъ, любо́вїю вопїе́мъ:  дв҃о пречⷭ҇таѧ, молѝ спасти́сѧ дꙋша́мъ на́шымъ. 
Вхо́дъ. Прокі́менъ днѐ. И҆ чтє́нїѧ. Бытїѧ̀  чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆  спа̀ та́мѡ: за́йде бо со́лнце, и҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ, и҆ со́нъ ви́дѣ: И҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до нб҃съ,  и҆ а҆́гг҃ли бж҃їи восхожда́хꙋ и҆ низхожда́хꙋ по не́й. Гдⷭ҇ь  же оу҆твержда́шесѧ на не́й, и҆ речѐ: а҆́зъ бг҃ъ  а҆враа́мовъ, ѻ҆тца̀ твоегѡ̀, и҆ бг҃ъ і҆саа́ковъ, не бо́йсѧ:  землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆  сѣ́мени твоемꙋ̀. И҆ бꙋ́детъ сѣ́мѧ твоѐ, ꙗ҆́кѡ песо́къ  земны́й, и҆ распространи́тсѧ на мо́ре, и҆ лі́вꙋ, и҆  сѣ́веръ, и҆ на восто́ки. И҆ возблагословѧ́тсѧ ѡ҆ тебѣ̀  всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ  съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще  по́йдеши. И҆ возвращꙋ́ тѧ въ зе́млю сїю̀, ꙗ҆́кѡ не и҆́мамъ  тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ, нѣ́сть сїѐ, но до́мъ бж҃їй, и҆ сїѧ̀ врата̀  небє́снаѧ. 
Прⷪ҇ро́чества і҆езекїи́лева чте́нїе. 
[Глава̀ м҃г] Та́кѡ глаго́летъ гдⷭ҇ь: бꙋ́детъ ѿ  днѐ ѻ҆сма́гѡ и҆ про́чее, сотворѧ́тъ і҆ерє́и на ѻ҆лтарѝ  всесожже́нїѧ ва́шегѡ, и҆ ꙗ҆̀же спасе́нїѧ ва́шегѡ, и҆  прїимꙋ̀ вы̀, глаго́летъ а҆дѡнаі̀ гдⷭ҇ь. И҆ ѡ҆брати́ мѧ на  пꙋ́ть вра́тъ ст҃ы́хъ внѣ́шнихъ, (с. 564) зрѧ́щихъ на  восто́ки, и҆ сїѧ̑ бѧ́хꙋ затворє́на. [м҃д] И҆ речѐ гдⷭ҇ь ко  мнѣ̀: врата̀ сїѧ̑ затворє́на бꙋ́дꙋтъ, и҆ не ѿве́рзꙋтсѧ,  и҆ никто́же про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ  і҆и҃левъ про́йдетъ и҆́ми, и҆ бꙋ́дꙋтъ заключє́на. Ꙗ҆́кѡ  и҆гꙋ́менъ сѧ́детъ въ ни́хъ снѣ́сти хлѣ́бъ, по пꙋтѝ  є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ.  И҆ введе́ мѧ по пꙋтѝ вра́тъ ст҃ы́хъ, сꙋ́щихъ къ сѣ́верꙋ,  прѧ́мѡ до́мꙋ, и҆ ви́дѣхъ, и҆ сѐ и҆спо́лнь сла́вы до́мъ  гдⷭ҇ень. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̑ созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀, и҆ тре́бꙋющымъ оу҆ма̀  речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви  бꙋ́дете: и҆ взыщи́те ра́зꙋма, да поживетѐ, и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀  безче́стїе: ѡ҆блича́ѧй же нечести́ваго, ѡ҆поро́читъ себѐ:  ѡ҆бличе́нїе бо нечести́вомꙋ, ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆  возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дрѣйшїй  бꙋ́детъ: сказꙋ́й пра́ведномꙋ, и҆ приложи́тъ прїима́ти.  Нача́ло премꙋ́дрости, стра́хъ гдⷭ҇ень, и҆ совѣ́тъ ст҃ы́хъ,  ра́зꙋмъ. Разꙋмѣ́ти бо зако́нъ, по́мысла є҆́сть блага́гѡ:  си́мъ бо ѻ҆́бразомъ мно́гое поживе́ши вре́мѧ, и҆  приложа́тсѧ тебѣ̀ лѣ̑та живота̀. 
На лїті́и стїхи̑ры, гла́съ ѕ҃: 
Ро́ги грѣ́шныхъ сотро́шасѧ, и҆ лꙋ́цы и҆́хъ  сокрꙋши́шасѧ, грѣхо́вною бо тмо́ю ѻ҆́чи помрачи́вше, и҆  дрꙋ́гъ дрꙋ́га ꙗ҆́кѡ сопроти́вна зрѧ́ще, ѻ҆рꙋ́жїемъ  неми́лостивнѡ себѐ оу҆ѧзвлѧ́хꙋ: наро́ди же ви́дѣвше  по́мощь твою̀, (с. 565) влⷣчце, на сопроти̑вныѧ  оу҆стреми́шасѧ, тебѐ на по́мощь призыва́юще. 
Ꙗ҆́коже и҆ногда̀ крѣ́пкїй дв҃дъ, сопроти́вѧщагосѧ  го́рдаго голїа́ѳа, си́лою сн҃а твоегѡ̀ препоѧ́савсѧ,  низложѝ: та́кожде и҆ лю́дїе твоѝ, пречⷭ҇таѧ, и҆мꙋ́ще  ѻ҆́бразъ тво́й честны́й, пресла́вно ѡ҆долѣ́нїе показа́ша. 
Чꙋ́днаѧ побѣ́да и҆ ди́вное ѡ҆долѣ́нїе, честны́ѧ  і҆кѡ́ны твоеѧ̀, пречⷭ҇таѧ мт҃и сло́ва, оу҆дивлѧ́етъ  оу҆́мъ, и҆ оу҆жаса́етъ по́мыслъ: без̾ѻрꙋ́жнїи бо  ѻ҆рꙋ̑жныѧ побѣжда́хꙋ, си́лою твое́ю, дв҃о всепѣ́таѧ, и҆  посо́бїемъ бжⷭ҇твеннагѡ зра́ка твоегѡ̀, во спасе́нїе дꙋша́мъ  на́шымъ. 
Сла́ва, и҆ ны́нѣ, гла́съ то́йже: 
Сѐ де́нь и҆збавле́нїѧ на́шегѡ наста̀, и҆ сме́рти  премѣне́нїе, ра́дꙋйтесѧ собо́ри дне́сь вели́кагѡ  нова́града, и҆ веселѧ́щесѧ торжествꙋ́йте: и҆̀же бо на на́съ  подви́гшїисѧ, коне́чнѣ бг҃ора́нными ꙗ҆́звами  оу҆ѧзви́шасѧ. тѣ́мже пречⷭ҇тѣй, и҆ и҆зъ неѧ̀ нетлѣ́ннѡ  воплоще́нномꙋ сло́вꙋ вопїе́мъ: і҆и҃се всеси́льне, моли́твами  ро́ждшїѧ тѧ̀, спасѝ всѣ́хъ на́съ, ꙗ҆́кѡ милосе́рдъ. 
На стїхо́внѣ стїхи̑ры, гла́съ а҃. Самогла́сны: 
Ꙗ҆́коже дре́вле во і҆ерꙋсали́мѣ зорова́велемъ,  держа́внаѧ твоѧ̀ десни́ца чꙋдодѣ́йствоваше, гдⷭ҇и,  мно́жество безчи́сленное проти́вныхъ побѣдѝ: та́кожде и҆  си́хъ низложѝ прише́дшихъ разори́ти гра́дъ, є҆го́же  и҆скꙋпи́лъ є҆сѝ кро́вїю твое́ю, сло́ве, да разꙋмѣ́ютъ ѿ  дѣ́лъ, ꙗ҆́кѡ ты̀ и҆зба́витель съ на́ми є҆сѝ. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ ст҃ы́ни твоеѧ̀. 
Ди̑вна правосла́вныхъ торжєства̀, дне́сь сте́кшесѧ  ѱало́мскаѧ пѣ̑нїѧ принесе́мъ, глаго́люще: воскрⷭ҇нѝ,  гдⷭ҇и, въ поко́й тво́й, ты̀, и҆ кївѡ́тъ ст҃ы́ни твоеѧ̀,  ꙗ҆́кѡ побѣ́дꙋ (с. 566) дарова̀ ѻ҆́бразъ пречⷭ҇тыѧ твоеѧ̀  мт҃ре, сло́ве. є҆ѧ́же моли́твами, і҆и҃се всеси́льне, спасѝ  дꙋ́шы на́шѧ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Стрѣло́ю стрѣли́вшихъ неразꙋ́мнѣ, ѻ҆́бразꙋ  твоемꙋ̀, пречⷭ҇таѧ, бг҃ора́нною стрѣло́ю тѣ́хъ оу҆ѧзвѝ,  не то́кмѡ сердца̀, но и҆ дꙋ́шы, и҆ и҆сто́чникъ честны́ѧ  і҆кѡ́ны твоеѧ̀. тѣ́мъ неꙋтѣ́шимый пла́чь наведѐ, на́мъ же  лю́демъ твои̑мъ ра́дость ве́лїю сотворѝ і҆кѡ́на твоѧ̀,  пречⷭ҇таѧ мт҃и сло́ва: є҆ѧ́же ра́ди спасѝ дꙋ́шы на́шѧ. 
Сла́ва, и҆ ны́нѣ, гла́съ и҃: 
Мнѧ́щесѧ непокори́вїи ѿ ѡ҆снова́нїѧ разори́ти  гра́дъ тво́й, пречⷭ҇таѧ, не разꙋмѣ́вше по́мощь твою̀,  влⷣчце: но си́лою твое́ю низложе́ни бы́ша, на бѣжа́нїе  оу҆стремлѧ́хꙋсѧ, и҆, ꙗ҆́коже ю҆́зами желѣ́зными,  слѣпото́ю свѧ́зани бы́вше, и҆ мра́комъ, ꙗ҆́коже дре́вле  є҆гѵ́петъ, ѡ҆б̾ѧ́ти не разꙋмѣ́вше, до́ндеже и҆ коне́чнѣ  побѣжде́ни бы́ша. тѣ́мже чи́стою вѣ́рою сла́вимъ тѧ̀, и҆  сн҃ꙋ твоемꙋ̀ любе́знѡ вопїе́мъ: моли́твами ро́ждшїѧ тѧ̀,  і҆и҃се всеси́льне, неизрече́ннаѧ ра́досте, сохранѧ́й гра́дъ  тво́й невреди́мь, ꙗ҆́кѡ милосе́рдъ и҆ чл҃вѣколю́бецъ. 
На благослове́нїи хлѣ́бѡвъ тропа́рь, гла́съ д҃:  Ꙗ҆́кѡ неѡбори́мꙋю стѣ́нꙋ: три́жды. Пи́санъ на ма́лѣй  вече́рни. 
[Зрѝ] А҆́ще нѣ́сть бдѣ́нїѧ, глаго́лемъ тропа́рь  є҆ди́ножды. А҆́ще хра́мъ пресвѧты́ѧ бцⷣы зна́менїѧ,  пое́тсѧ слꙋ́жба зна́менїѧ є҆ди́нагѡ. Кромѣ́ же хра́ма  пое́тсѧ слꙋ́жба зна́менїѧ, со і҆а́кѡвомъ пе́рсѧниномъ,  си́це: 
На ма́лѣй вече́рни, на Гдⷭ҇и, воззва́хъ,  стїхи̑ры на д҃, гла́съ а҃. Подо́бенъ: Нбⷭ҇ныхъ чинѡ́въ:  Сла́ва, и҆ ны́нѣ гла́съ, то́йже. На стїхо́внѣ стїхи̑ры,  гла́съ в҃. Подо́бенъ: До́ме є҆ѵфра́ѳовъ: съ припѣ́вы  и҆́хъ. Сла́ва, и҆ ны́нѣ, гла́съ а҃. и҆ про́чее ѻ҆бы́чное.  и҆ ѿпꙋ́стъ. (с. 567) 
На вели́цѣй вече́рни, Блаже́нъ мꙋ́жъ, а҃-й  а҆нтїфѡ́нъ. На Гдⷭ҇и, воззва́хъ, стїхи̑ры на и҃: Бцⷣы,  д҃, гла́съ и҃. самогла́сны: Го́рдостїю за́висти: и҆  мꙋ́ченика д҃, гла́съ в҃. Подо́бенъ: Є҆гда̀ ѿ дре́ва.  Мі́ра кра̑снаѧ ѡ҆ста́вль: Сла́ва, мꙋ́ченика, гла́съ є҃:  Ди́венъ бы́лъ є҆сѝ, і҆а́кѡве: И҆ ны́нѣ, бцⷣы, гла́съ  ѕ҃: Весели́тесѧ лю́дїе: Вхо́дъ. Прокі́менъ днѐ.  чтє́нїѧ бцⷣы г҃. На лїті́и стїхи̑ры, гла́съ ѕ҃:  Ро́ги грѣ́шныхъ сотро́шасѧ: Сла́ва, и҆ ны́нѣ, гла́съ  то́йже: Сѐ де́нь и҆збавле́нїѧ на́шегѡ наста̀: На  стїхо́внѣ стїхи̑ры, гла́съ а҃, самогла́сны: Ꙗ҆́коже  дре́вле во і҆ерⷭ҇ли́мѣ: съ припѣ́вы и҆́хъ. Сті́хъ а҃:  Воскрⷭ҇нѝ, гдⷭ҇и, въ поко́й тво́й: Сті́хъ в҃:  Клѧ́тсѧ гдⷭ҇ь дв҃дꙋ и҆́стиною: Сла́ва, мꙋ́ченика, гла́съ  и҃: Вѣ́рнѡ соше́дшесѧ дне́сь: И҆ ны́нѣ, бцⷣы, гла́съ  то́йже: Мнѧ́щесѧ непокори́вїи: Тропа́рь мꙋ́ченика,  гла́съ д҃. Сла́ва, и҆ ны́нѣ, гла́съ то́йже: Ꙗ҆́кѡ  неѡбори́мꙋю стѣ́нꙋ: 
На оу҆́трени: на Бг҃ъ гдⷭ҇ь, тропа́рь бцⷣы,  два́жды: Сла́ва, мꙋ́ченика: И҆ ны́нѣ, бцⷣы. По а҃  каѳі́смѣ, и҆ по в҃, и҆ по полѷеле́и сѣда́льны бцⷣы, и҆  чте́нїе. Степє́нна, а҃ а҆нтїфѡ́нъ, д҃-гѡ гла́са.  Прокі́менъ, гла́съ д҃: Слы́ши, дщѝ, и҆ ви́ждь, и҆  приклонѝ оу҆́хо твоѐ. Сті́хъ: Ѿры́гнꙋ се́рдце моѐ:  Є҆ѵⷢ҇лїе лꙋкѝ, зача́ло д҃: Воста́вши марїа́мъ: По н҃- мъ ѱалмѣ̀ стїхи́ра, гла́съ ѕ҃: Весели́тесѧ, лю́дїе:  пи́сана на Гдⷭ҇и, воззва́хъ, Сла́ва. Канѡ́на два̀ бцⷣы, на  и҃: є҆ди́нъ, гла́съ ѕ҃: дрꙋгі́й, гла́съ и҃: и҆ мꙋ́ченика на  ѕ҃, гла́съ в҃: Катава́сїа: Хрⷭ҇то́съ ражда́етсѧ: По г҃  пѣ́сни, конда́къ мꙋ́ченика, и҆ і҆́косъ, и҆ сѣда́ленъ  бцⷣы, гла́съ и҃. Сла́ва, ст҃а́гѡ сѣда́ленъ, гла́съ то́йже.  И҆ ны́нѣ, бцⷣы. По ѕ҃ пѣ́сни, конда́къ бцⷣы, гла́съ д҃.  Подо́бенъ: Ꙗ҆ви́лсѧ є҆сѝ дне́сь: Честна́гѡ  ѻ҆́браза твоегѡ̀ зна́менїе: и҆ і҆́косъ. и҆ чте́мъ про́логъ.  По ѳ҃ пѣ́сни, свѣти́ленъ бцⷣы: Сла́ва, мꙋ́ченика: И҆  ны́нѣ, бцⷣы. На хвали́техъ стїхи̑ры на д҃, гла́съ ѕ҃,  самогла́сны: Непоко́рствомъ ра́зꙋма: Сла́ва, мꙋ́ченика,  гла́съ в҃: Терпѣ́въ въ страда́нїи, мч҃ниче: И҆ ны́нѣ,  бцⷣы, гла́съ и҃: Мнѧ́щесѧ непокори́вїи:  Славосло́вїе вели́кое, по трⷭ҇то́мъ (с. 568) тропа́рь  ст҃а́гѡ: Сла́ва, и҆ ны́нѣ, бцⷣы. є҆ктєнїѝ, и҆  ѿпꙋ́стъ, и҆ ча́съ а҃. На а҃-мъ часѣ̀ тропа́рь бцⷣы:  Сла́ва, ст҃а́гѡ: И҆ ны́нѣ, бг҃оро́диченъ часѡ́въ. По  трⷭ҇то́мъ на всѣ́хъ часѣ́хъ конда́къ бцⷣы, непремѣ́ннѡ.  И҆ соверше́нный ѿпꙋ́стъ. 
На лїтꙋргі́и: блажє́нна бцⷣы, а҃-гѡ канѡ́на  пѣ́снь г҃-ѧ, на д҃: в҃-гѡ канѡ́на пѣ́снь ѕ҃-ѧ, на д҃.  Прокі́менъ, пѣ́снь бцⷣы, гла́съ г҃: Вели́читъ  дꙋша̀ моѧ̀ гдⷭ҇а: Сті́хъ: Ꙗ҆́кѡ призрѣ̀ на смире́нїе  рабы̀ своеѧ̀: И҆ мꙋ́ченика прокі́менъ, гла́съ, д҃:  Ст҃ы̑мъ, и҆̀же сꙋ́ть на землѝ є҆гѡ̀: бцⷣы а҆пⷭ҇лъ къ  є҆вре́ємъ зача́ло т҃к: Мꙋ́ченика а҆пⷭ҇лъ къ є҆фесе́ємъ,  зача́ло сл҃г. А҆ллилꙋ́їа, гла́съ и҃. Слы́ши, дщѝ, и҆  ви́ждь: Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. И҆ мꙋ́ченика, Сті́хъ: Мнѡ́ги скѡ́рби  првⷣнымъ: Бцⷣы, є҆ѵⷢ҇лїе лꙋкѝ, зача́ло н҃д: Вни́де  і҆и҃съ въ ве́сь нѣ́кꙋю: Мꙋ́ченика, є҆ѵⷢ҇лїе і҆ѡа́нна,  зача́ло и҃: А҆́зъ є҆́смь лоза̀ и҆́стиннаѧ: Прича́стенъ  бцⷣы: Ча́шꙋ спасе́нїѧ: Мꙋ́ченика: Въ па́мѧть  вѣ́чнꙋю: 
Потре́бно є҆́сть вѣ́дати и҆ сѐ, ꙗ҆́кѡ а҆́ще  слꙋчи́тсѧ въ недѣ́лю пра́здникъ прест҃ы́ѧ бцⷣы чⷭ҇тна́гѡ  є҆ѧ̀ зна́менїѧ, и҆ ст҃а́гѡ великомꙋ́ченика і҆а́кѡва  пе́рсскагѡ: 
Ве́черъ, на ма́лѣй вече́рни, на Гдⷭ҇и, воззва́хъ,  стїхи̑ры воскрⷭ҇ны гла́са, на д҃: Сла́ва, и҆ ны́нѣ,  зна́менїѧ. На стїхо́внѣ стїхи́ра воскрⷭ҇на є҆ди́на, и҆  зна́менїѧ стїхо́вна со стїхѝ є҆ѧ̀: Сла́ва, и҆ ны́нѣ,  зна́менїѧ. Та́же, Ны́нѣ ѿпꙋща́еши: и҆ по трист҃о́мъ  тропа́рь воскрⷭ҇нъ: Сла́ва, и҆ ны́нѣ, зна́менїѧ. є҆ктенїа̀  ма́лаѧ: Поми́лꙋй на́съ, бж҃е: и҆ ѿпꙋ́стъ. 
На вели́цѣй вече́рни: по ѻ҆бы́чномъ стїхосло́вїи,  на Гдⷭ҇и, воззва́хъ, стїхи̑ры воскрⷭ҇ны трѝ, и҆  ꙾восто́ченъ꙾꙾А҆нато́лїевъ꙾ є҆ди́нъ: и҆ зна́менїѧ трѝ: и҆  мꙋ́ченика і҆а́кѡва г҃. Сла́ва, зна́менїѧ. И҆ ны́нѣ,  бг҃оро́диченъ пе́рвый гла́са. Чтє́нїѧ зна́менїѧ. На лїті́и  стїхи̑ры зна́менїѧ. Сла́ва, мꙋ́ченика. И҆ ны́нѣ, зна́менїѧ.  На стїхо́внѣ стїхи̑ры воскрⷭ҇ны. Сла́ва, і҆а́кѡва. И҆  ны́нѣ, зна́менїѧ. На благослове́нїи хлѣ́бѡвъ тропа́рь  зна́менїѧ, три́жды. А҆́ще нѣ́сть бдѣ́нїѧ, (с. 569)  глаго́лемъ тропа́рь воскрⷭ҇нъ. Сла́ва, і҆а́кѡва. И҆ ны́нѣ,  зна́менїѧ. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды: Сла́ва, і҆а́кѡва, И҆ ны́нѣ, зна́менїѧ. По  каѳі́смахъ сѣда́льны воскрⷭ҇ны съ бг҃оро́дичны и҆́хъ: Та́же  полѷеле́й, и҆ велича́нїе пое́мъ: 
Досто́йно є҆́сть блажи́ти тѧ̀, бцⷣе дв҃о,  честнѣ́йшꙋю херꙋві̑мъ, и҆ сла́внѣйшꙋю безъ сравне́нїѧ  серафі̑мъ. и҆лѝ: Пѣ́снь всѧ́кꙋ дꙋхо́внꙋю принесе́мъ  бцⷣѣ. Ѱало́мъ и҆збра́нный: Помѧнѝ, гдⷭ҇и,  дв҃да, и҆ всю̀ кро́тость є҆гѡ̀. И҆ тропарѝ:  А҆́гг҃льскїй собо́ръ: И҆ сѣда́льны зна́менїѧ кꙋ́пнѡ  всѧ̑ трѝ. Степє́нна, и҆ прокі́менъ гла́са. Є҆ѵⷢ҇лїе  воскрⷭ҇но. Та́же, Воскрⷭ҇нїе хрⷭ҇то́во: Ѱало́мъ н҃.  стїхи́ра воскрⷭ҇на. Канѡ́нъ воскрⷭ҇нъ со і҆рмосо́мъ на  д҃. Зна́менїѧ є҆ди́нъ канѡ́нъ на ѕ҃. Мꙋ́ченикꙋ і҆а́кѡвꙋ, на  д҃. Катава́сїа: Хрⷭ҇то́съ ражда́етсѧ: По г҃ пѣ́сни,  конда́къ зна́менїѧ, и҆ мꙋ́ченика, и҆ сѣда́ленъ мꙋ́ченика.  Сла́ва, и҆ ны́нѣ, зна́менїѧ. По ѕ҃-й пѣ́сни конда́къ, и҆  і҆́косъ воскрⷭ҇нъ. На ѳ҃-й пѣ́сни пое́мъ, Честнѣ́йшꙋю:  Свѣти́ленъ воскрⷭ҇нъ. Сла́ва, мꙋ́ченика, И҆ ны́нѣ,  зна́менїѧ. На хвали́техъ стїхи̑ры воскрⷭ҇ны д҃: и҆ зна́менїѧ  со Сла́внымъ д҃, самогла́сны, гла́съ ѕ҃, со стїхѝ. Стїхи́  же глаго́лемъ: Воскрⷭ҇нѝ, гдⷭ҇и, въ поко́й тво́й:  Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.  Сла́ва, стїхи́ра є҆ѵⷢ҇льскаѧ. И҆ ны́нѣ:  Пребл҃гослове́нна є҆сѝ: Славосло́вїе вели́кое, и҆ по  трист҃о́мъ тропа́рь воскрⷭ҇нъ то́чїю. є҆ктєнїѝ, и҆  ѿпꙋ́стъ. Та́же ча́съ а҃. На а҃-мъ часѣ̀ тропа́рь  воскрⷭ҇нъ. Сла́ва, зна́менїѧ. И҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ, конда́къ зна́менїѧ, и҆  про́чее послѣ́дованїе пе́рвагѡ часа̀, и҆ ѿпꙋ́стъ. На  г҃-мъ часѣ̀ тропа́рь воскрⷭ҇нъ. Сла́ва, мꙋ́ченика, И҆  ны́нѣ, бг҃оро́диченъ часѡ́въ. Та́кожде, и҆ на ѕ҃-мъ  часѣ̀, и҆ на ѳ҃-мъ, глаго́лемъ тропа́рь зна́менїѧ и҆  мꙋ́ченикꙋ, премѣнѧ́юще: тропа́рь же воскрⷭ҇нъ глаго́летсѧ  непремѣ́ннѡ. По Ѻ҆́ч҃е на́шъ: кондакѝ, воскрⷭ҇нъ и҆  зна́менїѧ, глаго́лемъ премѣнѧ́юще. 
На лїтꙋргі́и: Блажє́нна гла́са, на ѕ҃: и҆ бцⷣы,  пѣ́снь г҃-ѧ, на д҃. По вхо́дѣ, тропа́рь воскрⷭ҇нъ, и҆  зна́менїѧ, и҆ мꙋ́ченика. (с. 570) Конда́къ воскрⷭ҇нъ.  Сла́ва, конда́къ мꙋ́ченика: И҆ ны́нѣ, зна́менїѧ.  Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе, и҆ прича́стенъ,  пре́жде воскрⷭ҇нъ, и҆ пото́мъ бцⷣы. 
На оу҆́трени, на Бг҃ъ гдⷭ҇ь, тропа́рь: 
Ꙗ҆́кѡ неѡбори́мꙋю стѣ́нꙋ: Три́жды. 
По а҃ стїхосло́вїи сѣда́ленъ, гла́съ д҃. Поⷣ:  Ꙗ҆ви́лсѧ є҆сѝ дне́сь: 
Ѻ҆́чи мы́слєнныѧ ѡ҆чи́стивше, прїиди́те ли́цы  вели́кагѡ нова́града дне́сь, торжествꙋ́имъ свѣ́тлѡ, чтꙋ́ще  бг҃оѻтрокови́цꙋ, добро́тꙋ і҆а́кѡвлю, и҆ невѣ́стꙋ всѣ́хъ  цр҃ѧ̀ хрⷭ҇та̀ бг҃а на́шегѡ: сїѧ́ бо показа́сѧ нб҃о, и҆  кра́снаѧ пала́та, и҆ хра́мъ ѡ҆дꙋшевле́нный, и҆ сеѧ̀ си́лою  проти̑вныѧ побѣжда́емъ. 
Сла́ва, и҆ ны́нѣ, то́йже. 
По в҃ стїхосло́вїи сѣда́ленъ, гла́съ а҃. Подо́бенъ:  Гро́бъ тво́й, сп҃се: 
Пречⷭ҇таѧ твоѧ̀ і҆кѡ́на, бцⷣе дв҃о, врачевство̀  гра́дꙋ твоемꙋ̀ дарова́сѧ дꙋхо́вное: къ не́йже приходѧ́ще  покланѧ́емсѧ и҆ чествꙋ́емъ, и҆ ѿ жела́нїѧ се́рдца  цѣлꙋ́емъ, и҆сцѣле́нїй благода́ть почерпа́юще, и҆ недꙋ́гъ  тѣле́сныхъ, и҆ дꙋше́вныхъ страсте́й, твои́ми моли́твами  свобожда́емсѧ. 
Сла́ва, и҆ ны́нѣ, то́йже: 
По полѷеле́и сѣда́ленъ, гла́съ и҃. Подо́бенъ:  Повелѣ́нное: 
Ꙗ҆́же нб҃съ превы́шши сꙋ́щи, и҆ херꙋві̑мъ  вои́стиннꙋ сла́внѣйши, и҆ всеѧ̀ тва́ри честнѣ́йши, дв҃о  пречⷭ҇таѧ, дне́сь благода́рствєннаѧ рабѝ твоѝ прино́симъ  ѻ҆́бразꙋ честна́гѡ твоегѡ̀ подо́бїѧ: ты́ бо стра́ннꙋю  побѣ́дꙋ, и҆ ди́вное ѡ҆долѣ́нїе гра́дꙋ твоемꙋ̀ дарова́ла  є҆сѝ. тѣ́мже согла́снѡ пою́ще, вопїе́мъ тѝ: влⷣчце,  бцⷣе, молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти,  тебе́ бо наде́ждꙋ и҆́мамы рабѝ твоѝ. 
Сла́ва, и҆ ны́нѣ, то́йже: 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Слы́ши, дщѝ, и҆ ви́ждь, и҆ приклонѝ оу҆́хо твоѐ.  Сті́хъ: Ѿры́гнꙋ се́рдце моѐ (с. 571) сло́во бла́го:  Всѧ́кое дыха́нїе: Є҆ѵⷢ҇лїе лꙋкѝ, зача́ло д҃: Во  дни̑ ѻ҆́ны, воста́вши марїа́мъ: По н҃-мъ ѱалмѣ̀  стїхи́ра, гла́съ ѕ҃: 
Весели́тесѧ лю́дїе: 
Пи́сана на вели́цѣй вече́рни, на Гдⷭ҇и, воззва́хъ,  Сла́вникъ канѡ́на в҃: і҆рмосы̀ пе́рвагѡ канѡ́на по  два́жды: тропарѝ во ѻ҆бою̀ на в҃і. 
Канѡ́нъ пе́рвый, творе́нїе свѧщенномона́ха пахѡ́мїа  логоѳе́та, є҆гѡ́же краегране́сїе: Да́ждь мѝ сло́во,  сло́ве бж҃їй, восхвали́ти ро́ждшꙋю тѧ̀. 
Гла́съ ѕ҃. Пѣ́снь а҃. І҆рмо́съ: 
Волно́ю морско́ю скры́вшаго дре́вле, гони́телѧ  мꙋчи́телѧ, подъ земле́ю скры́ша спасе́нныхъ ѻ҆́троцы: но  мы̀, ꙗ҆́кѡ ѻ҆трокови̑цы, гдⷭ҇еви пои́мъ, сла́внѡ бо  просла́висѧ. 
Да ра́дꙋетсѧ ра́достїю бжⷭ҇твенною мно́жество  нова́града дне́сь, зрѧ́ще те́плꙋю застꙋ́пницꙋ, стра́ннꙋ  побѣ́дꙋ да́рꙋющꙋ на проти̑вныѧ, и҆ да пое́тъ бжⷭ҇твенными  пѣ́сньми. 
Ꙗ҆́коже лѣ́ствицꙋ превысокꙋ̀ зри́мъ дне́сь і҆кѡ́нꙋ  твою̀, дв҃о всенепоро́чнаѧ, ю҆́же сопроти́внїи зрѧ́ще,  коне́чнѣй слѣпотѣ̀ преда́шасѧ: мы́ же къ не́й вѣ́рнѣ  взира́юще ѿ бѣ́дъ и҆збавлѧ́емсѧ. 
Въ ржⷭ҇твѣ̀ тлѝ не прїи́мши, тлѣ́нїѧ всѣ́хъ  на́съ, дв҃о, и҆змѣнѝ, печа̑ли оу҆ставлѧ́ющи ма́тернимъ  премѣне́нїемъ, бг҃ора́дованнаѧ. 
Дрꙋгі́й канѡ́нъ. Гла́съ и҃. І҆рмо́съ: 
Посѣче́нный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́таго врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Бжⷭ҇твенныѧ си́лы же́злъ дне́сь приѡблиста́ѧ  благода́тїю, и҆ свѣ́томъ безмѣ́рнымъ бж҃їе свѧ́то жили́ще,  чꙋ́до па́че є҆стества̀ ѻ҆́браза твоегѡ̀, пречⷭ҇таѧ. 
Ви́дѣхомъ пресла́вное дне́сь зна́менїе бы́вшее,  бжⷭ҇твеннагѡ твоегѡ̀ зра́ка, мт҃и бж҃їѧ: па́че же и҆  сопроти́внїи (с. 572) ѻ҆́ни ꙗ҆́кѡ ви́дѧще со ѻ҆́бразомъ  и҆ си́лꙋ ѿвраща́ющꙋ, а҆́бїе тѣле́сными ѻ҆чи́ма  ѡ҆слѣпо́ша. 
Наде́ждꙋ и҆мꙋ́ще на тебѐ, бг҃ороди́тельнице, и҆  несꙋмнѣ́ннꙋ вѣ́рꙋ гра́да сегѡ̀ наро́ди, ꙗ҆́кѡ ца́рскїй  ски́птръ, тебѐ гра́дꙋ забра̑ла положи́ша, дв҃о  неискꙋсобра́чнаѧ. 
Ꙗ҆́коже жи́вꙋ мт҃рь сло́ва ви́дѣвше тѧ̀,  сꙋемꙋ́дренныхъ многочи́сленное во́инство, ꙗ҆́коже  бо́дреннаго блюсти́телѧ, на забра́лѣхъ ѡ҆бстои́мꙋ  вѣ́рными, а҆́бїе рꙋ́цѣ и҆́хъ съ про́чими оу҆́ды  ѡ҆слабѣ́ша. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Тобо́ю, хрⷭ҇тѐ, нб҃са̀ оу҆твержда́єма всѧ̑,  сло́во бж҃їе и҆ си́ла, и҆сповѣ́даютъ сла́вꙋ неизрече́ннꙋ,  и҆ вседѣ́тельныѧ рꙋкѝ твоеѧ̀ сотворе́нїе: нѣ́сть бо  прест҃ъ, ра́звѣ тебє̀, гдⷭ҇и. 
Ꙗ҆́кѡ ѕвѣ́ри оу҆стреми́вшесѧ на ста́до твоѐ,  пречⷭ҇таѧ, но ты̀ тѣ́хъ чє́люсти сокрꙋшѝ, и҆ си́хъ  не́мощны до конца̀ показа̀. 
Ѻ҆́бщаго па́стырѧ влⷣкꙋ хрⷭ҇та̀ ро́ждши, дв҃о  неискꙋсобра́чнаѧ, томꙋ̀ моли́сѧ, настоѧ́щагѡ гнѣ́ва  и҆зба́вити на́съ, и҆ проти́вныхъ ѡ҆бстоѧ́нїѧ, влⷣчце. 
Ми́лостиваѧ, ми́лостиваго ро́ждши сп҃са, ви́ждь  ѡ҆ѕлобле́нїе и҆ воздыха́нїе люде́й твои́хъ, оу҆скорѝ,  пречⷭ҇таѧ, и҆ оу҆ще́дри ны̀. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
Пе́рвѣе оу҆́бѡ вседержи́тельнаѧ твоѧ̀ десни́ца,  гдⷭ҇и, мѡѷсе́емъ чꙋдодѣ́йствꙋѧ, помрача́ше є҆гѵ́петъ:  та́кожде и҆ здѣ̀ прише́дшыѧ разори́ти гра́дъ тво́й,  ѻ҆́бразомъ мт҃ре твоеѧ̀ помрача́еши. 
Ꙗ҆́коже оу҆слы́ша чꙋ́дный а҆рхїепі́скопъ,  ѡ҆бѣща́нїе твоѐ, (с. 573) бг҃ороди́тельнице,  благовѣствова́ше наро́дѡмъ ра́дость, глаго́лѧ. дерза́йте,  мт҃и бо бг҃а на́шегѡ съ на́ми є҆́сть. 
Пресла́внꙋю побѣ́дꙋ и҆спо́лненꙋ оу҆́жаса  ви́дѣвше, и҆̀же тогда̀ наро́ди на сопроти̑вныѧ  ѡ҆полчи́вшесѧ, и҆ а҆́бїе до конца̀ тѣ́хъ побѣди́ша. 
Ны́нѣ наста̀ де́нь весе́лїѧ, зна́менїѧ і҆кѡ́ны  твоеѧ̀, дв҃о бг҃ороди́тельнице, и҆ пра́здникъ свѣ́телъ,  є҆го́же соверша́юще, вопїе́мъ: нѣ́сть пречⷭ҇тыѧ па́че  тебє̀, бг҃оневѣ́сто. 
Сѣда́ленъ, гла́съ и҃. Подо́бенъ: Премꙋ́дрости: 
Ꙗ҆́же дре́вле прⷪ҇рѡ́ки проповѣ́дасѧ две́рь  нбⷭ҇наѧ, неѡпали́маѧ кꙋпина̀, свѣ́щникъ многосвѣ́тлый,  злата́ѧ кади́льница, рꙋ́чка и҆ же́злъ, пресла́внѡ дне́сь  чꙋ́дномꙋ свѧти́телю ꙗ҆влѧ́етсѧ, наро́домъ дерза́ти  повелѣва́етъ, и҆ ди́внꙋю побѣ́дꙋ показꙋ́етъ. тѣ́мже  благода̑рнаѧ то́й возопїи́мъ: дв҃о бг҃ороди́тельнице, молѝ  хрⷭ҇та̀ бг҃а, грѣхѡ́въ ѡ҆ставле́нїе дарова́ти на́мъ: тебе́  бо и҆́мамы наде́ждꙋ рабѝ твоѝ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Оу҆диви́сѧ твоѝ ра́зꙋмъ ѿ менє̀, оу҆слы́шавшꙋ  пресла̑внаѧ велѣ̑нїѧ смотрѣ́нїѧ твоегѡ̀, оу҆крѣпи́сѧ же  возлюбле́нїемъ твоегѡ̀ схожде́нїѧ: ты́ бо моеѧ̀ нищеты̀ не  ѿве́рглсѧ є҆сѝ. 
Почита́ющїй тѧ̀ гра́дъ, пречⷭ҇таѧ, и҆ по до́лгꙋ  сла́вѧщїй, ѡ҆гражда́й ѿ безбо́жныхъ, чⷭ҇таѧ,  и҆ноплемє́нникъ: ты́ бо томꙋ̀, пречⷭ҇таѧ, бога́тство  неѿе́млемо є҆сѝ, покро́въ же и҆ сла́ва. 
Мнѧ́щїисѧ, ꙗ҆́коже дре́вле і҆ерїхѡ́нъ, разори́ти  гра́дъ тво́й, пречⷭ҇таѧ мт҃и сло́ва, са́ми коне́чнѣй  поги́бели преда́шасѧ, си́лою и҆зъ тебє̀, воплоще́ннагѡ,  влⷣчце. 
При́зри, чⷭ҇таѧ, спасѝ пою́щыѧ тѧ̀, потреби́тисѧ  хотѧ́щсѧ ѿ сопроти́вныхъ: тѣ́мже наше́дшагѡ преще́нїѧ  и҆зба́ви, бг҃ороди́тельнице. (с. 574) 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Є҆гда̀ оу҆слы́шаша наро́ди чꙋ́дное ѡ҆бѣща́нїе  побѣ́ды, ра́достїю неизрече́нною и҆спо́лнившесѧ, и҆  ꙗ҆́коже крѣ́пка нѣ́коего храни́телѧ и҆мꙋ́ще, сопроти̑вныѧ  побѣжда́хꙋ. 
Многобога́тный да́ръ, и҆ неистощи́мое сокро́вище  дарова́лъ є҆сѝ гра́дꙋ твоемꙋ̀, і҆кѡ́нꙋ мт҃ре твоеѧ̀,  сло́ве, и҆ сеѧ̀ по́мощїю проти̑вныѧ низлага́емъ. 
Въ бжⷭ҇твеннѣмъ хра́мѣ твое́мъ, бг҃ора́дованнаѧ,  и҆дѣ́же чꙋдотво́рнаѧ твоѧ̀ і҆кѡ́на положена̀ бы́сть,  и҆сцѣлє́нїѧ вѣ́рою приходѧ́щымъ подава́етъ. 
Собо́ри вѣ́рныхъ и҆ всѧ́ко состоѧ́нїе  человѣ́ческое весели́тсѧ, совокꙋ́пльшесѧ въ честнѣ́мъ  хра́мѣ твое́мъ, зрѧ́ще въ не́мъ, ꙗ҆́коже пресвѣ́тлое  со́лнце, честны́й ѻ҆́бразъ тво́й, влⷣчце. 
Пѣ́снь є҃. І҆рмо́съ: 
Сою́зомъ любвѐ свѧзꙋ́еми а҆пⷭ҇ли, влⷣчествꙋющемꙋ  всѣ́ми себѐ хрⷭ҇тꙋ̀ возло́жше, кра́сны но́ги ѡ҆чища́хꙋ,  благовѣствꙋ́юще всѣ̑мъ ми́ръ. 
Те́плаѧ застꙋ́пница къ тебѣ̀ прибѣга́ющымъ, и҆  ненадѣ́ющымсѧ наде́жда, ви́ждь ѡ҆ѕлобле́нїе люде́й твои́хъ,  и҆ пода́ждь по́мощь, пречⷭ҇таѧ. 
Ꙗ҆́же ѻ҆́гнь ро́ждшаѧ бжⷭ҇твенный,  дв҃о,проти́вныхъ, пречⷭ҇таѧ, моли́твою твое́ю ѻ҆гне́мъ  попалѝ, ꙗ҆́кѡ мт҃и сꙋ́щи зижди́телѧ, всепѣ́таѧ. 
Чтⷭ҇аѧ бг҃оневѣ́сто, недоꙋмѣ̑нныѧ лю́ди  оу҆ще́дри, ма́терними твои́ми мольба́ми, и҆ ꙗ҆̀же на ны̀  проти́вныхъ ѡ҆бстоѧ̑нїѧ разорѝ вско́рѣ моли́твами твои́ми. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, (с. 575) и҆ покры́ла мѧ̀ є҆́сть  чꙋжда́ѧ тма̀ ѻ҆каѧ́ннаго. но ѡ҆брати́ мѧ, и҆ къ свѣ́тꙋ  за́повѣдей твои́хъ, пꙋти̑ моѧ̑ напра́ви, молю́сѧ. 
Ꙗ҆́коже и҆ногда̀ въ црⷭ҇твꙋющымъ гра́дѣ,  неи́стовѧщаго и҆ хꙋли́тсѧ, хотѧ́щаго ѻ҆́бразъ тво́й  низложи́ти, того̀ а҆́бїе коне́чнѣ оу҆ѧзвѝ: та́коже и҆  ны́нѣ показа́ла є҆сѝ, бг҃ороди́тельнице. 
Ꙗ҆́кѡ щито́мъ ѡ҆гражда́еми непобѣди́мою твое́ю  си́лою, дв҃о, проти́вныхъ побѣжда́ютъ неизрече́нное  мно́жество, на тѧ̀ наде́ждꙋ и҆мꙋ́щїи лю́дїе твоѝ,  всепѣ́таѧ. 
Тѧ̀ бога́тство неистощи́мое и҆мꙋ́ще, и҆ и҆сцѣле́нїй  и҆сто́чникъ, вѣ́рою прибѣга́ющїи хра́мꙋ твоемꙋ̀, и҆дѣ́же  пребыва́етъ честны́й ѻ҆́бразъ тво́й, влⷣчце. 
Пѣ́снь ѕ҃. І҆рмо́съ: 
Ꙗ҆́тъ бы́сть, но не оу҆держа́нъ въ пе́рсехъ  ки́товыхъ і҆ѡ́на: тво́й бо ѻ҆́бразъ носѧ̀, страда́вшагѡ и҆  погребе́нїю да́вшагѡсѧ, ꙗ҆́кѡ ѿ черто́га, ѿ ѕвѣ́рѧ  и҆зы́де, приглаша́ше же кꙋстѡді́и, хранѧ́щїи сꙋ́єтнаѧ и҆  лѡ́жнаѧ, ми́лость сїю̀ ѡ҆ста́вили є҆стѐ. 
И҆зба́ви ра́тныхъ наше́ствїѧ рабы̑ твоѧ̑, пречⷭ҇таѧ,  и҆ не преда́ждь до конца̀ поги́бнꙋти наслѣ́дїю твоемꙋ̀,  всепѣ́таѧ: но си́лою и҆зъ тебє̀ рожде́ннагѡ проти̑вныѧ  низложѝ. 
Многосогрѣ́шшихъ тебѣ̀ не пре́зри, но прїимѝ  мольбꙋ̀ мт҃ре твоеѧ̀ ѡ҆ на́съ, ще́дре: да не похва́лѧтсѧ  сопроти́внїи, гдѣ́ є҆́сть бг҃ъ и҆́хъ, глаго́люще: но да  разꙋмѣ́ютъ всѝ, ꙗ҆́кѡ ты̀ и҆зба́витель съ на́ми є҆сѝ. 
Ны́нѣ по́мощи прїи́де вре́мѧ, ны́нѣ премѣне́нїѧ  потре́ба, чⷭ҇таѧ. моли́сѧ сн҃ꙋ твоемꙋ̀ и҆ бг҃ꙋ, ꙗ҆́кѡ да  оу҆ще́дритъ согрѣши́вшыѧ, и҆ належа́щагѡ гнѣ́ва  и҆зба́витъ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. (с. 576) 
Сꙋ́щемꙋ тогда̀ чꙋ́дномꙋ а҆рхїере́ю ꙗ҆ви́ласѧ є҆сѝ  стра́ннымъ ѻ҆́бразомъ, на де́рзость подвиза́ющи: наро́ди же  неизрече́нныѧ ра́дости и҆спо́лнившесѧ, ѻ҆рꙋ̑жныѧ  побѣжда́хꙋ, влⷣчце. 
Зна́менїе стра́шно, и҆ ве́щь пресла́внꙋ, и҆ чꙋ́дное  ѡ҆долѣ́нїе дне́сь пра́зднꙋюще лю́дїе твоѝ, бцⷣе,  похва̑льнаѧ ꙗ҆́кѡ досто́йной похвалы̀ прино́симъ,  глаго́люще: ра́дꙋйсѧ, ѡ҆бра́дованнаѧ. 
Честнꙋ́ю і҆кѡ́нꙋ твою̀ ра́достнымъ се́рдцемъ и҆  дꙋше́ю ѡ҆блобыза́емъ веселѧ́щесѧ, и҆ те́плою вѣ́рою  прикаса́ющесѧ, и҆сцѣле́нїе почерпа́емъ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Честна́гѡ ѻ҆́браза твоегѡ̀ зна́менїе пра́зднꙋюще  лю́дїе твоѝ, бг҃ороди́тельнице, и҆́мже ди́внꙋю побѣ́дꙋ на  сопроти̑вныѧ гра́дꙋ твоемꙋ̀ дарова́ла є҆сѝ. тѣ́мже тебѣ̀  вѣ́рою взыва́емъ: ра́дꙋйсѧ, дв҃о, хрⷭ҇тїа́нъ похвало̀. 
І҆́косъ: 
Разрѣшѝ тмꙋ̀ мои́хъ согрѣше́нїй, во оу҆мѣ̀  мое́мъ лежа́щꙋю, и҆ твои́мъ мѧ̀ свѣ́томъ просвѣтѝ, дв҃о,  ꙗ҆́кѡ да возмогꙋ̀ тебѣ̀ похвалꙋ̀ принестѝ, ꙗ҆́же ѻ҆ц҃ъ  восхвалѝ, и҆ дх҃ъ ст҃ы́й ѡ҆сѣнѝ, сн҃ъ же и҆ сло́во бж҃їе  всели́всѧ, и҆ нетлѣ́ннѡ ѿ пречи́стою твоє́ю бокꙋ̀  проше́дъ, съ человѣ̑ки поживѐ. тѣ́мже мы̀ грѣ́шнїи и҆  недосто́йнїи рабѝ твоѝ, дне́сь соверша́юще свѧще́нное  торжество̀ зна́менїѧ, бы́вшагѡ честно́ю і҆кѡ́ною твое́ю,  є҆́юже пресла́внꙋю побѣ́дꙋ на проти̑вныѧ гра́дꙋ твоемꙋ̀  дарова́ла є҆сѝ: и҆ ѿ всѣ́хъ чꙋде́съ и҆спо́лнившесѧ,  вмѣ́стѡ благово́нныхъ а҆рѡма̑тъ, є҆ли́кѡ возмо́жно на́мъ  земны̑мъ, похва̑льнаѧ тебѣ̀ прино́симъ, глаго́люще:  ра́дꙋйсѧ, бцⷣе, ра́досте а҆́гг҃лѡвъ и҆ человѣ́кѡвъ:  ра́дꙋйсѧ, тве́рдаѧ наде́жда и҆ покро́ве гра́дꙋ твоемꙋ̀:  ра́дꙋйсѧ, ꙗ҆́кѡ проти̑вныѧ си́лою твое́ю (с. 577)  низлага́емъ: ра́дꙋйсѧ, оу҆́мнагѡ сл҃нца мт҃и, вѣ̑рныѧ  просвѣща́ющагѡ, невѣ̑рныѧ же помрача́ющагѡ: ра́дꙋйсѧ,  дв҃о, хрⷭ҇тїа́нъ похвало̀. 
Пѣ́снь з҃. І҆рмо́съ: 
Неизрече́нное чꙋ́до, въ пещѝ и҆зба́вивый  преподѡ́бныѧ ѻ҆́троки и҆зъ пла́мене, во гро́бѣ ме́ртвъ  бездыха́ненъ полага́етсѧ, во спасе́нїе на́съ пою́щихъ:  и҆зба́вителю бж҃е, благослове́нъ є҆сѝ. 
Вои́стиннꙋ сокро́вище че́стно гра́дꙋ твоемꙋ̀,  і҆кѡ́на твоѧ̀, пречⷭ҇таѧ дарова́сѧ, ю҆́же и҆ са́ми зрѧ́ще,  чꙋдесѝ оу҆дивлѧ́емсѧ, и҆ сн҃ꙋ твоемꙋ̀ вопїе́мъ:  и҆зба́вителю бж҃е, бл҃гослове́нъ є҆сѝ. 
Ꙗ҆́коже и҆ногда̀ нїнеѵі́тѧны покаѧ́нїѧ ра́ди  пощади́лъ є҆сѝ, сло́ве бж҃їй, про́повѣдїю і҆ѡ́ны  прⷪ҇ро́ка: та́кожде и҆ здѣ̀ показа́лъ є҆сѝ ѻ҆́бразомъ  пречⷭ҇тыѧ твоеѧ̀ мт҃ре, хрⷭ҇тѐ, вопїю́щымъ: и҆зба́вителю  бж҃е, бл҃гослове́нъ є҆сѝ. 
Хра́мъ тѧ̀ бж҃їй, влⷣчце, вѣ́дꙋще, во ст҃ѣ́мъ  хра́мѣ твое́мъ рꙋ́ки на́шѧ возно́симъ на моли́твꙋ: ви́ждь  ѡ҆ѕлобле́нїе на́ше, и҆ пода́ждь на́мъ по́мощь. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ви́ждь, пречⷭ҇таѧ, ѡ҆ѕлобле́нїе ра̑бъ твои́хъ, и҆ не  ѿри́ни въ коне́цъ: твое́ бо є҆смы̀ достоѧ́нїе, и҆ твое́ю  наде́ждею крѣпи́мсѧ, да всѝ вопїе́мъ тѝ: ра́дꙋйсѧ,  ѡ҆бра́дованнаѧ. 
Свѣтоно́снаѧ благода́ть и҆ и҆сцѣле́нїѧ дарова́нїе  даде́сѧ гра́дꙋ твоемꙋ̀ ѻ҆́бразъ тво́й, пречⷭ҇таѧ: є҆го́же  любе́знѡ ѡ҆блобыза́юще, весели́мсѧ. 
Пѣ́снь и҃. І҆рмо́съ: 
Оу҆жасни́сѧ боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо въ мертвецѣ́хъ вмѣнѧ́етсѧ въ  вы́шнихъ живы́й, и҆ во гро́бъ ма́лъ страннопрїе́млетсѧ.  є҆го́же, ѻ҆́троцы, бл҃гослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. (с. 578) 
Собезнача́льное сло́во ѻ҆́ч҃ее, дв҃о пречⷭ҇таѧ,  нетлѣ́ннѡ родила̀ є҆сѝ, и҆ ѿ сосцꙋ̀ пита́ла є҆сѝ.  того̀ молѝ, бг҃ороди́тельнице, ѿ ѡ҆бстоѧ́нїѧ вра́жїѧ  спастѝ пою́щыѧ тѧ̀, и҆ превозносѧ́щыѧ во вѣ́ки. 
Є҆го́же прови́дѣ на престо́лѣ превзѧ́тѣмъ  и҆са́їа, сего̀ въ ложесна́хъ, дв҃о, вмѣсти́ла є҆сѝ, и҆  нетлѣ́ннѡ родила̀ є҆сѝ: є҆го́же молѝ спасти́сѧ рабѡ́мъ  твои̑мъ, пою́щымъ: дѣ́ти, благослови́те, свѧще́ннїи по́йте  и҆ превозноси́те є҆го̀ во вѣ́ки. 
Є҆ди́на сꙋ́щи бл҃га́ѧ, пребл҃го́е сло́во молѝ  прилѣ́жнѡ, настоѧ́щагѡ гнѣ́ва рабѡ́мъ твои̑мъ  и҆зба́витисѧ, несомнѣ́нною вѣ́рою сн҃ꙋ твоемꙋ̀ пою́щымъ:  дѣ́ти, благослови́те, свѧще́ннїи по́йте и҆ превозноси́те  є҆го̀ во вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Ѡ҆ всѣ́хъ наро́ди недоꙋмѣ́вшесѧ, къ тебѣ̀  прибѣга́ютъ, вопїю́ще: не преда́ждь на́съ врагѡ́мъ на́шымъ,  влⷣчце бцⷣе, но держа́вною твое́ю рꙋко́ю ты̑ѧ низложѝ, да  тѧ̀ непреста́ннѡ пое́мъ и҆ превозно́симъ во вѣ́ки. 
Ꙗ҆́кѡ нерꙋши́мое забра́ло и҆мꙋ́ще рабѝ твоѝ  і҆кѡ́нꙋ твою̀, пречⷭ҇таѧ, проти́вѧщыѧсѧ низлага́емъ, и҆ сн҃ꙋ  твоемꙋ̀ вопїе́мъ: дѣ́ти, благослови́те, свѧще́нницы,  воспо́йте, лю́дїе, превозноси́те є҆го̀ во вѣ́ки. 
Чꙋ́дномꙋ і҆ера́рхꙋ ꙗ҆ви́ласѧ є҆сѝ, пречⷭ҇таѧ,  ѻ҆́нъ же со мно́гимъ наро́домъ чꙋдесѝ оу҆ди́вльсѧ, а҆́бїе  съ ра́достїю ко ѻ҆́бразꙋ твоемꙋ̀ прибѣга́етъ: пода́ждь  по́мощь, влⷣчце, глаго́лющымъ: дѣ́ти, благослови́те,  свѧще́нницы, воспо́йте, лю́дїе, превозноси́те є҆го̀ во  вѣ́ки. (с. 579) 
Что́ ти принестѝ, пречⷭ҇таѧ, ѿ всеѧ̀ тва́ри  сла́вимѣй, недоꙋмѣ́емсѧ, влⷣчце, то́чїю є҆́же гаврїи́лъ  на́съ наꙋчѝ: ра́дꙋйсѧ, ѡ҆бра́дованнаѧ. 
Пѣ́снь ѳ҃. І҆рмо́съ: 
Стра́нствїѧ влⷣчнѧ, и҆ безсме́ртныѧ трапе́зы на  го́рнѣмъ мѣ́стѣ, высо́кими оу҆мы̀, вѣ́рнїи, прїиди́те  наслади́мсѧ, возше́дша сло́ва, ѿ сло́ва наꙋчи́вшесѧ,  є҆го́же велича́емъ. 
Млⷭ҇рдымъ ѻ҆́комъ свы́ше при́зри на гра́дъ и҆ лю́ди  твоѧ̑, пречⷭ҇таѧ: и҆ны́ѧ бо по́мощи не и҆́мамы, то́кмѡ  тебѐ, всенепоро́чнаѧ, да тѧ̀ всѝ мт҃рь бж҃їю непреста́ннѡ  велича́емъ. 
Є҆ди́на ро́ждшаѧ сло́во воплоще́нное, дв҃о  всепѣ́таѧ, приснотекꙋ́щїй и҆сто́чникъ и҆сцѣле́нїй  и҆злива́еши вѣ́рою притека́ющымъ хра́мꙋ твоемꙋ̀, пречⷭ҇таѧ. 
Сѐ рабѝ твоѝ вопїе́мъ тѝ, мт҃и бж҃їѧ: ѻ҆бы̑чныѧ  ми̑лости твоѧ̑ на гра́дъ и҆ лю́ди твоѧ̑ ми́лостивнѡ  показꙋ́ющи, проти́вныхъ ѡ҆бстоѧ́нїй на́съ и҆змѣнѝ, да тѧ̀  всѝ непреста́ннѡ велича́емъ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Сѐ вре́мѧ благопрїѧ́тно и҆ де́нь спасе́нїѧ, въ  не́мже зна́менїе і҆кѡ́ны твоеѧ̀, пречⷭ҇таѧ, показа́сѧ:  є҆́же пра́зднꙋюще свѣ́тлѡ, дꙋхо́внѣ торжество̀  соверша́емъ. 
Ꙗ҆́кѡ бжⷭ҇твенною свѣ́тлостїю ѡ҆зарѧ́емꙋ, зри́мъ  дне́сь, пречⷭ҇таѧ, і҆кѡ́нꙋ твою̀ честнꙋ́ю, є҆́йже вѣ́рою  покланѧ́ющесѧ, тѧ̀ велича́емъ. 
Мы̑сли ѡ҆чи́стивше празднолю́бнагѡ нова́града  собо́ри, со а҆рхїере́йскимъ ли́комъ восхвали́те, па́че  наде́жди по́мощь на сопроти̑вныѧ дарова́вшꙋю. 
Дѣ́вства твоегѡ̀ зна́мєнїѧ невреди́мѡ сохрани́въ  сло́во бж҃їе и҆зъ тебє̀ проше́дъ, сохранѝ гра́дъ тво́й  невреди́мь, дв҃о всепѣ́таѧ, да тѧ̀ непреста́ннѡ велича́емъ.  (с. 580) 
Свѣти́ленъ. Подо́бенъ: Посѣти́лъ ны̀ є҆сѝ: 
Возжелѣ́въ твоеѧ̀ добро́ты і҆и҃съ, пречⷭ҇таѧ, въ  тѧ̀ всели́сѧ, и҆ тебѐ застꙋ́пницꙋ гра́дꙋ твоемꙋ̀ сло́во  бж҃їе дарова̀: є҆го́же сохранѧ́й застꙋпле́нїемъ твои́мъ  при́снѡ, ꙗ҆́кѡ да тѧ̀ оу҆блажа́емъ, пренепоро́чнаѧ  ѻ҆трокови́це. 
Два́жды. 
На хвали́техъ стїхи̑ры, на д҃, гла́съ ѕ҃.  Самогла́сны: 
Непоко́рствомъ ра́зꙋма и҆ го́рдостїю разже́гшесѧ  ненака́заннїи, на ста́до твоѐ, пречⷭ҇таѧ, є҆́же  и҆скорени́ти гра́дъ, въ не́мже пречестны́й тво́й ѻ҆́бразъ  водворѧ́етсѧ. но оу҆́бѡ показа́ла є҆сѝ, ꙗ҆́коже и҆ногда̀  сн҃ъ тво́й є҆вре́ємъ, досто́йнѡ въ пꙋсты́ни тѣлесы̀  па́дшымъ. 
Сѐ хра́мъ пресвѣ́телъ и҆ мѣ́сто свѧще́нїѧ,  и҆дѣ́же честна́ѧ і҆кѡ́на мт҃ре твоеѧ̀, сло́ве, пристꙋпи́те,  человѣ́цы, и҆ и҆сцѣле́нїе почерпи́те, ꙗ҆́кѡ спасе́нїе  тоѧ̀ ра́ди на́мъ дарова́сѧ, и҆ и҆збавле́нїе ѿ проти́вныхъ,  потреби́те на́съ хотѧ́щихъ, но ті́и, по прⷪ҇ро́кꙋ,  потреби́шасѧ. 
Ꙗ҆́коже и҆ногда̀ кро́ткїй дв҃дъ проти́вѧщагосѧ  го́рдаго голїа́ѳа, си́лою сн҃а твоегѡ̀ препоѧ́савсѧ,  низложѝ: та́кожде и҆ лю́дїе твоѝ, пречⷭ҇таѧ, и҆мꙋ́ще  ѻ҆́бразъ тво́й честны́й, пресла́внѡ ѡ҆долѣ́нїе показа́ша. 
Чꙋ́днаѧ побѣ́да и҆ ди́вное ѡ҆долѣ́нїе честны́ѧ  і҆кѡ́ны твоеѧ̀, пречⷭ҇таѧ мт҃и сло́ва, оу҆дивлѧ́етъ оу҆́мъ  и҆ оу҆жаса́етъ по́мыслъ: без̾ѻрꙋ́жнїи во ѻ҆рꙋ́жныхъ  побѣжда́хꙋ си́лою твое́ю, дв҃о всепѣ́таѧ, и҆ посо́бїемъ  бжⷭ҇твеннагѡ зра́ка твоегѡ̀, во спасе́нїе дꙋ́шъ на́шихъ. 
Сла́ва, и҆ ны́нѣ, гла́съ и҃: Мнѧ́шесѧ непокори́вїи: 
Пи́санъ на вели́цѣй вече́рни, на стїхо́внѣ. 
Славосло́вїе вели́кое. И҆ ѿпꙋ́стъ. 
На лїтꙋргі́и прокі́менъ, пѣ́снь бцⷣы, гла́съ г҃:  Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆  бз҃ѣ сп҃сѣ мое́мъ. (с. 581) Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀. А҆пⷭ҇лъ ко є҆вре́ємъ, зача́ло  т҃к. А҆ллилꙋ́їа, гла́съ и҃: Слы́ши дщѝ и҆ ви́ждь, и҆  приклонѝ оу҆́хо твоѐ. Сті́хъ: Лицꙋ̀ твоемꙋ̀  помо́лѧтсѧ бога́тїи лю́дстїи. Є҆ѵⷢ҇лїе лꙋкѝ, зача́ло  н҃д. Прича́стенъ: Ча́шꙋ спасе́нїѧ прїимꙋ̀, и҆ и҆́мѧ гдⷭ҇не  призовꙋ̀. 
Слꙋ́жба, и҆́же во ст҃ы́хъ, ѻ҆ц҃а̀ на́шегѡ і҆а́кѡва  є҆пі́скопа, росто́вскагѡ чꙋдотво́рца. 
Ве́черъ, Блаже́нъ мꙋ́жъ: На Гдⷭ҇и, воззва́хъ,  стїхи̑ры, гла́съ ѕ҃. 
Подо́бенъ: Всѐ ѿло́жше: 
Ве́сь ѡ҆свѧще́нъ, ꙳ и҆ бг҃оно́сецъ показа́лсѧ  є҆сѝ, ꙳ пома́занїе бж҃їе ст҃о́е, ꙳ ст҃ы́мъ дх҃омъ  ѡ҆бложе́нъ, ꙳ и҆ свѣ́тлѡ входѧ̀ вы́нꙋ во ст҃а̑ѧ ст҃ы́хъ, ꙳  бг҃онача́льными свѣтлостьмѝ ѡ҆зарѧ́емь, ꙳ и҆ бл҃года́ти  причаща́ѧсѧ ꙳ спаси́тєльнымъ та́йнамъ, ꙳ ꙗ҆́кѡ и҆́стинный  і҆ера́рхъ пресла́венъ, ꙳ со дерзнове́нїемъ моли́сѧ ꙳ ѡ҆  дꙋша́хъ на́шихъ. 
Просвѣти́сѧ житїѐ твоѐ ꙳ добродѣ́тельными  свѣтлостьмѝ, ꙳ и҆ вѣ̑рныѧ просвѣти́лъ є҆сѝ, ꙳ и҆  льстѝ тмꙋ̀ разгна́лъ є҆сѝ: ꙳ и҆́стинное бо ꙗ҆ви́лсѧ  є҆сѝ ꙳ и҆ свѣтоза́рное сл҃нце, і҆ера́рше пребл҃же́нне  і҆а́кѡве: ꙳ и҆ ны́нѣ всели́лсѧ є҆сѝ, ꙳ и҆дѣ́же сїѧ́етъ  свѣ́тъ невече́рнїй, ꙳ сы́нъ днѐ благода́тїю дх҃а ст҃а́гѡ  бы́въ. ꙳ тѣ́мже твою̀ бжⷭ҇твеннꙋю па́мѧть ꙳ и҆  свѣтоно́снꙋю, ꙳ че́стнѡ соверша́юще, приснопа́мѧтне, ꙳  любо́вїю почита́емъ. 
Оу҆́мъ тво́й манове́нїемъ, є҆́же къ бг҃ꙋ, ꙳  мꙋ́дре, вѣ́рою оу҆добрѧ́емь, ꙳ свѣ́телъ ꙗ҆ви́лсѧ є҆сѝ,  всесла́вне, ꙳ въ ме́ртвеннѣмъ тѣ́лѣ и҆ тлѣ́ннѣмъ, ꙳  премꙋ́дре, нетлѣ́нїю (с. 582) поꙋчи́всѧ, ꙳ притѧжа́лъ  є҆сѝ безпло́тныхъ свѣ́тлѡсти, ꙳ и҆ страсте́й внѣ̀ бы́въ,  ꙳ безстра́стїемъ оу҆краша́ѧсѧ, ꙳ і҆а́кѡве ѻ҆́ч҃е,  і҆ера́рше премꙋ́дре, ꙳ свѣтлѣ́йшее свѣти́ло ꙳ и҆  моли́твенниче ѡ҆ чтꙋ́щихъ вѣ́рою па́мѧть твою̀. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Прпⷣбне ѻ҆́ч҃е і҆а́кѡве, ꙳ ты̀ є҆щѐ во  оу҆тро́бѣ сы́й ма́терни, ꙳ а҆рхїере́йства прозва́нїе и҆́мѧ  прїи́мъ нарече́нное, ꙳ и҆змла́да хрⷭ҇та̀ возлюби́лъ є҆сѝ:  ꙳ врꙋчи́всѧ же па́ствѣ слове́сныхъ ѻ҆ве́цъ, ꙳ до́брѣ  па́слъ є҆сѝ цр҃ковь хрⷭ҇то́вꙋ. ꙳ тѣ́мъ пра́зднꙋемъ твоѐ  оу҆спе́нїе, ꙳ ра́достїю се́рдца хрⷭ҇та̀ велича́емъ, ꙳  прославлѧ́ющаго своего̀ оу҆го́дника. 
Прпⷣбне ѻ҆́ч҃е і҆а́кѡве, ꙳ и҆спросѝ ꙗ҆̀же къ  бг҃ꙋ моли́твами твои́ми ꙳ цр҃кви оу҆твержде́нїе, ꙳  і҆ера́рха покры́й моли́твою твое́ю: ꙳ благочєсти́вымъ же и҆  хрⷭ҇тѡлюби́вымъ побѣ̑ды да́рꙋй на врагѝ и҆ ѡ҆долѣ́нїе: ꙳  гра́дꙋ же твоемꙋ̀ крѣ́пкое и҆ недви́жимое оу҆твержде́нїе,  ꙳ и҆ вѣ̑рнымъ лю́демъ грѣхѡ́въ ѡ҆ставле́нїе и҆спросѝ, ꙳  и҆ ѡ҆ всѣ́хъ на́съ, притека́ющихъ къ ра́цѣ моще́й твои́хъ,  ꙳ и҆ свѣ́тлѡ творѧ́щихъ пра́зднество оу҆спе́нїѧ твоегѡ̀, ꙳  свѧ́те, помоли́сѧ. 
Прпⷣбне ѻ҆́ч҃е и҆ бг҃оно́се ст҃и́телю і҆а́кѡве, ꙳  ты̀ вои́стиннꙋ ꙗ҆ви́лсѧ є҆сѝ ꙳ просвѣща́ѧ всѣ́хъ  ѡ҆мрачє́ннаѧ сердца̀, ꙳ наставлѧ́ѧ на пꙋ́ть и҆́стинный. ꙳  ты̀ бы́лъ є҆сѝ оу҆бѡ́гимъ и҆ сирота́мъ и҆ вдова́мъ  застꙋ́пникъ, ꙳ вельмо́жамъ тве́рдое наказа́нїе, и҆  оу҆твержде́нїе ꙳ всѣ̑мъ вѣ́рою притека́ющымъ ꙳ подъ  кро́въ пречⷭ҇тыѧ бж҃їѧ мт҃ре. ꙳ и҆спросѝ, свѧ́те, грѣхѡ́въ  ѡ҆ставле́нїе, ꙳ молѧ́сѧ за ны̀ ко влⷣцѣ. 
Сла́ва, гла́съ ѕ҃: 
А҆пⷭ҇лѡвъ ревни́телѧ і҆а́кѡва, преблаже́ннаго  ѻ҆тца̀ и҆ оу҆чи́телѧ, соше́дшесѧ дне́сь восхва́лимъ,  и҆́мже хрⷭ҇та̀ бг҃а позна́хомъ. и҆ ѿ тмы̀ къ свѣ́тꙋ  прибли́жившесѧ, ѻ҆́чи и҆ (с. 583) сердца̀ да просвѣти́мъ,  и҆ въ па́мѧть є҆гѡ̀ ликовствꙋ́юще, кꙋ́пнѡ возвесели́мсѧ,  ѡ҆брѣ́тше вожда̀, пра́вѡ ведꙋ́ща въ црⷭ҇твїе бж҃їе. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ, прокі́менъ днѐ, и҆ чтє́нїѧ г҃, пи́саны сегѡ̀  мцⷭ҇а въ г҃і де́нь. 
На лїті́и стїхи̑ры, гла́съ и҃: 
Прпⷣбне ѻ҆́ч҃е і҆а́кѡве, ты̀ возше́дъ на  лѣ́ствицꙋ бж҃е́ственнагѡ ра́зꙋма, и҆ къ бг҃ꙋ приближа́ѧсѧ,  оу҆сыне́нїѧ да́ръ ѿ негѡ̀ прїи́мъ, и҆сцѣлѧ́ѧ недꙋ́ги  неисцѣ̑льныѧ, и҆ ѿгонѧ́ѧ дꙋ́хи нечи̑стыѧ. тѣ́мъ твоѐ  оу҆спе́нїе пра́зднꙋемъ ра́достїю се́рдца, хрⷭ҇та̀  прославлѧ́юще, велича́юща своего̀ оу҆го́дника. 
Гла́съ д҃: 
Воззрѣ́въ неꙋкло́ннѡ на высотꙋ̀ ра́зꙋма, и҆  оу҆смотри́лъ є҆сѝ безвѣ́стнѡ премꙋ́дрости глꙋбинꙋ̀,  оу҆чє́нїи мі́ръ ѡ҆богати́лъ є҆сѝ, ѻ҆́ч҃е, ѡ҆ на́съ  при́снѡ молѝ хрⷭ҇та̀, ст҃и́телю і҆а́кѡве. 
Человѣ́че бж҃їй, вѣ́рный оу҆го́дниче, строи́телю  тогѡ̀ та̑инъ, и҆ мꙋ́жъ жела́нїй дꙋхо́вныхъ, сто́лпе  ѡ҆дꙋшевле́нный, дꙋхо́вный ѻ҆́бразъ, ꙗ҆́кѡ бжⷭ҇твенное  сокро́вище, мїрскі̑ѧ цр҃кви ѡ҆брѣ́тше тѧ̀ моли́твенника ѡ҆  дꙋша́хъ на́шихъ. 
Гла́съ и҃: 
Ст҃и́телю і҆а́кѡве, высото́ю добродѣ́телей бж҃їе  просвѣще́нїе, дх҃о́вный ѻ҆рга́не, правосла́вныхъ сла́во,  ѕловѣ́рїѧ ѻ҆бличи́телю, дѣ́вственномꙋ ли́кꙋ вели́кое и҆  спасе́нное и҆ ди́вное мꙋдрова́нїе показа́лсѧ є҆сѝ. 
Сла́ва, гла́съ ѕ҃: 
Правосла́вныѧ вѣ́ры дꙋше́вныѧ ра́ди мꙋ́дрости  оу҆чи́тель ꙗ҆ви́лсѧ є҆сѝ, і҆а́кѡве бл҃же́нне, хрⷭ҇та̀  ѡ҆брѣ́тъ наста́вника, совѣ́ты ѕлосла̑вныѧ є҆реті́чєскїѧ  разгна́лъ є҆сѝ. тѣ́мъ мо́лимъ тѧ̀, свѧ́те: моли́сѧ  хрⷭ҇тꙋ̀ бг҃ꙋ ѡ҆ на́съ всегда̀, є҆́же (с. 584) ѡ҆ тебѣ̀  и҆звѣ́ствованнꙋю правосла́внꙋю вѣ́рꙋ неподви́жнꙋ  сохрани́ти на́мъ, и҆ ве́лїю ми́лость и҆спросѝ, ѻ҆́ч҃е  і҆а́кѡве. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Зарѧ́ми дꙋхо́вными ꙳ просвѣще́нное свѣтоза́рное ꙳  со́лнце бы́лъ є҆сѝ, ꙳ ꙗ҆́коже лꙋчы̀ оу҆чє́нїѧ ꙳ во всѧ̑  концы̀ простира́ѧ, ꙳ и҆ вѣ́рныхъ ѡ҆зарѧ́ѧ ꙳ и҆сполне́нїе,  блаже́нне, ꙳ и҆ ѿгонѧ́ѧ тмꙋ̀, бг҃оно́се, є҆ресе́й, ꙳  си́лою ѿ дв҃ы возсїѧ́вшагѡ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Благосказа́нїемъ слове́съ твои́хъ, ꙳ свѧще́нный  і҆а́кѡве, ꙳ цр҃ковь всѧ̀ оу҆краша́етсѧ, ꙳ ра́дꙋющисѧ  оу҆че́ньми кра́сными въ добродѣ́телехъ, ꙳ и҆ почита́етъ  свѧще́нное твоѐ ꙳ преставле́нїе, пресла́вне, ꙳ свѧще́нныхъ  похвало̀, ꙳ ѻ҆тцє́въ верхо́вниче, ꙳ и҆ прест҃ы́ѧ трⷪ҇цы  побо́рниче. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ: 
Ѻ҆́гненными твои́ми оу҆чє́нїи ꙳ є҆ресе́й всѧ́каѧ  хвра́стнаѧ ꙳ попалѧ́етсѧ ле́сть, премꙋ́дре, ꙳ разꙋ́мными  глꙋбина́ми ꙳ погрꙋжа́етсѧ во́инство ꙳ неповинꙋ́ющихсѧ  ѕлочести́выхъ, ꙳ свѧще́нне ѻ҆́ч҃е і҆а́кѡве, оу҆чє́нїи  твои́ми, и҆ оу҆краша́етсѧ вѣ́рныхъ всегда̀ цр҃ковь, ꙳  велегла́снѡ чтꙋ́щихъ тѧ̀. 
Сла́ва, гла́съ и҃. 
И҆́же по ѻ҆́бразꙋ соблю́дъ невреди́мѡ, прпⷣбне  ѻ҆́ч҃е, ѡ҆ хрⷭ҇то́вѣ ѻ҆́бразѣ проти́вꙋ ста́лъ є҆сѝ  мꙋ́жески, не оу҆боѧ́всѧ гноеимени́тагѡ преще́нїѧ, но  дꙋхо́внымъ мече́мъ того̀ оу҆би́лъ є҆сѝ. тѣ́мже  дерзнове́нїе стѧжа́въ къ бг҃ꙋ, спасѝ ста́до твоѐ ѿ  є҆ресе́й всѣ́хъ, і҆а́кѡве многострада́льне. 
И҆ ны́нѣ, бг҃оро́диченъ. Тропа́рь, гла́съ д҃: 
И҆збра́нъ ѿ ю҆́ности бг҃ови бы́въ, ст҃и́телю  і҆а́кѡве, сегѡ̀ ра́ди а҆рхїере́йства са́номъ почте́нъ,  оу҆па́слъ є҆сѝ лю́ди, ꙗ҆̀же тебѣ̀ бг҃омъ врꙋчє́нныѧ:  тѣ́мже и҆ по преставле́нїи чꙋде́съ дарова̑нїѧ ѿ бг҃а  прїѧ́лъ є҆сѝ и҆сцѣлѧ́ти (с. 585) разли̑чныѧ недꙋ́ги:  молѝ ѡ҆ на́съ, соверша́ющихъ честнꙋ́ю па́мѧть твою̀, да  тебѐ непреста́ннѡ велича́емъ. 
Сла́ва, и҆ ны́нѣ, бг҃оро́диченъ: 
На оу҆́трени, на Бг҃ъ гдⷭ҇ь, тропа́рь то́йже. 
По а҃-мъ стїхосло́вїи сѣда́ленъ, гла́съ а҃.  Подо́бенъ: Гро́бъ тво́й: 
Слꙋжи́тель бы́въ хрⷭ҇та̀, всѧ́ческихъ влⷣки,  наꙋчи́лъ є҆сѝ лю́ди, и҆ просвѣти́лъ є҆сѝ бжⷭ҇твеннымъ  креще́нїемъ, къ разꙋмѣ́нїю си́хъ наставлѧ́ѧ, ст҃и́телю.  тѣ́мже тѧ̀ проповѣ́дника и҆́стинна всѝ и҆менꙋ́емъ,  всечестна́го ст҃и́телѧ и҆ оу҆го́дника хрⷭ҇то́ва. 
Два́жды. 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на  предста́тельница вѣ́рныхъ и҆ покро́въ, бѣ́дъ и҆ скорбе́й  и҆ лю́тыхъ ѡ҆бстоѧ́нїй всѧ̑ и҆зба́ви, и҆̀же на тѧ̀  оу҆пова́нїе и҆мꙋ́щыѧ, ѻ҆трокови́це, и҆ дꙋ́шы на́шѧ спасѝ  бжⷭ҇твенными мольба́ми твои́ми. 
По в҃-мъ стїхосло́вїи сѣда́ленъ, гла́съ д҃: 
Ѿ ю҆́ности взе́мъ крⷭ҇тъ тво́й, благоче́стнѡ  послѣ́довалъ є҆сѝ, и҆ оу҆вѧди́въ плотско́е мꙋдрова́нїе  воздержа́нїемъ. тѣ́мъ на а҆рхїере́йстѣмъ сѣда́лищи  сѣ́дъ, возвели́чилъ є҆сѝ влⷣкꙋ, и҆ того̀ пречⷭ҇тꙋю  мт҃рь, зна́меньми разли́чными твою̀ оу҆краси́вшыѧ ра́кꙋ,  і҆а́кѡве бг҃облаже́нне. 
Два́жды. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, пресꙋ́щнаго бг҃а ро́ждшаѧ, со  і҆ера́рхомъ і҆а́кѡвомъ того̀ непреста́ннѡ молѝ,  ѡ҆ставле́нїе согрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю чтꙋ́щымъ тѧ̀ по  до́лгꙋ: є҆ди́на всепѣ́таѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Надъ страстьмѝ ца́рствовалъ є҆сѝ плотски́ми,  і҆ера́рхъ ꙗ҆ви́всѧ бг҃оподо́бенъ: гра́дъ тво́й росто́въ  оу҆па́слъ є҆сѝ: креще́нїемъ же просвѣти́лъ є҆сѝ, и҆  наказа́лъ є҆сѝ сла́вити (с. 586) є҆ди́наго бг҃а въ тре́хъ  ѵ҆поста́сехъ. тѣ́мже и҆сточа́еши и҆сцѣлє́нїѧ и҆ по  кончи́нѣ вѣ́рою притека́ющымъ ко пречⷭ҇тѣй бж҃їи мт҃ри,  и҆ къ ра́цѣ моще́й твои́хъ, і҆а́кѡве: молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти, благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Оу҆ста̀ моѧ̑ возглаго́лютъ премꙋ́дрость, и҆ поꙋче́нїе  се́рдца моегѡ̀ ра́зꙋмъ. Сті́хъ: Оу҆ста̀ пра́веднагѡ  поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ  сꙋ́дъ. Всѧ́кое дыха́нїе: Є҆ѵⷢ҇лїе ѿ і҆ѡа́нна,  зача́ло л҃є. 
По н҃-мъ ѱалмѣ̀ стїхи́ра, гла́съ ѕ҃. Самогла́сна: 
Наслѣ́дниче хрⷭ҇то́въ, слꙋго̀ гдⷭ҇ень і҆а́кѡве, по  и҆́мени твоемꙋ̀ та́кѡ и҆ житїѐ твоѐ: просїѧ́въ бо  сѣди́нами ра́зꙋмъ, свидѣ́тельствоваше свѣ́тлость лица̀  твоегѡ̀, дꙋше́вное неѕло́бїе и҆звѣ́ствоваше кро́тость,  сло́во молчали́вое, жи́знь твоѧ̀ сла́внаѧ, и҆ оу҆спе́нїе со  ст҃ы́ми, молѝ ѡ҆ дꙋша́хъ на́шихъ. 
Канѡ́нъ бцⷣы, на ѕ҃: И҆ ст҃а́гѡ на и҃. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Бжⷭ҇твенными зарѧ́ми и҆ свѧще́нными свѣтосїѧ̑нїи  при́снѡ мою̀ дꙋ́шꙋ ѡ҆зарѝ, тво́й, і҆ера́рше, пра́здникъ,  ѻ҆́ч҃е, сла́вѧща. (с. 587) 
Всесвѣ́тлꙋю тѧ̀ ѕвѣздꙋ̀, мы́сленное показа̀ сл҃нце  свѣ́тлость твои́хъ добродѣ́телей, просвѣтѝ зе́млю,  ст҃и́телю хрⷭ҇то́въ мꙋ́дре і҆а́кѡве. 
Житїѐ при́снѡ ѡ҆чище́но и҆ чи́сто, и҆ скве́рнѣ  несмѣ́шено ꙗ҆ви́въ, хрⷭ҇то́въ свѧще́нъ сосꙋ́дъ, премꙋ́дре,  показа́лсѧ є҆сѝ на землѝ, і҆а́кѡве бл҃же́нне. 
Бг҃оро́диченъ: 
Со ѻ҆ц҃е́мъ сы́й є҆диноро́дный, зємны́ѧ  ѡ҆божи́въ, чⷭ҇таѧ, за мнѡ́гїѧ щедрѡ́ты, ꙗ҆́кѡ бг҃ъ  пребл҃гі́й. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Сн҃ъ днѐ свѣ́та ты̀, ст҃и́телю, трꙋды̑ твои́ми  ꙗ҆ви́лсѧ є҆сѝ, и҆ ꙗ҆́снѡ во свѣ́тлостехъ ны́нѣ ст҃ы́хъ  сїѧ́еши бл҃года́тїю. 
Проповѣ́даѧ ны́нѣ благочести́внѡ трⷪ҇цы є҆ди́но  бжⷭ҇тво̀, многобо́жнꙋю ле́сть и҆скорени́лъ є҆сѝ ѿ  землѝ, ꙗ҆́кѡ чⷭ҇тны́й ст҃и́тель, и҆ ꙗ҆́кѡ сло́ва  и҆́стинный слꙋжи́тель. 
Пꙋ́ть ѡ҆бличи́лъ є҆сѝ, мꙋ́дре, всѣ̑мъ  прельщє́ннымъ нечести́вагѡ и҆скꙋше́нїѧ, и҆ приве́лъ є҆сѝ  къ сло́вꙋ пастыренача́льникꙋ, ꙗ҆́кѡ па́стырь слове́сный и҆  спаси́тельный. 
Бг҃оро́диченъ: 
Приста́нище бꙋ́ди мѝ и҆ ѡ҆кормле́нїе, бѣ́дствꙋющꙋ  страстьмѝ неѡсла́бнѡ и҆ погиба́ющꙋ, приста́нище сꙋ́щи въ  мо́ри жите́йстѣмъ, є҆ди́на чⷭ҇таѧ приснодв҃о. 
Сѣда́ленъ, гла́съ и҃. Подо́бенъ: Премꙋ́дрости: 
Оу҆краша́ѧсѧ премꙋ́дростїю ра́зꙋма, горды́ню  низложи́лъ є҆сѝ плотскі́ѧ тѧ́гости, и҆ бы́лъ є҆сѝ  ѻ҆би́тель дх҃а прест҃а́гѡ, непремѣ́ннѡ простира́ѧсѧ  ра́зꙋмомъ къ лю́бѧщемꙋ тѧ̀. тѣ́мъ ре́вностїю бжⷭ҇твенною  разгара́ѧсѧ, сла́вне, (с. 588) сирота́мъ и҆ оу҆бѡ́гимъ  оу҆твержде́нїе ꙗ҆ви́лсѧ є҆сѝ: а҆́гг҃лѡвъ собесѣ́дникъ,  і҆а́кѡве, молѝ хрⷭ҇та̀ т҃а, грѣхѡ́въ ѡ҆ставле́нїе пода́ти  чтꙋ́щымъ любо́вїю свѧтꙋ́ю па́мѧть твою̀. 
Сла́ва, и҆́нъ сѣда́ленъ, гла́съ д҃ Подо́бенъ:  Ꙗ҆ви́лсѧ є҆сѝ дне́сь: 
Правовѣ́рнѡ, прпⷣбне, цр҃ковь хрⷭ҇то́вꙋ оу҆па́слъ  є҆сѝ, и҆ є҆реті́чєскїѧ ѿгна́лъ є҆сѝ пле́велы, и҆ въ  вы́шнихъ се́лѣхъ водворѧ́ешисѧ, пребл҃же́нне. 
И҆ ны́нѣ, бг҃оро́диченъ: Ꙗ҆́кѡ всенепоро́чнаѧ:  Пи́санъ въ ѕ҃і де́нь. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Предвѣ́дый бг҃ъ, бл҃же́нне, твоеѧ̀ дꙋшѝ красотꙋ̀  и҆ ра́зꙋма чистотꙋ̀, свѧщеннопроповѣ́дника мꙋ́дра и҆  оу҆чи́телѧ показа́ тѧ. 
Дх҃омъ просвѣще́нъ сы́й, сꙋ́щыѧ во тмѣ̀ пре́лести  просвѣща́еши, и҆ креще́нїемъ сы́ны днѐ соверша́еши,  ст҃и́телю пресловꙋ́щїй. 
Ѿ тмы̀ ѕвѣре́й и҆зба́вилъ є҆сѝ, ста́до твоѐ  растерза́ти и҆́щꙋщихъ, и҆ ѿстꙋпи́те вѣ́ры непоро́чныѧ,  ст҃и́телємъ добро́то, и҆ па́стырємъ старѣ́йшинство. 
Бг҃оро́диченъ: 
Разꙋ́мнѡ въ кꙋпинѣ́ тѧ ѻ҆гнепа́льнѣй мѡѷсе́й  ви́дѣвъ, ꙗ҆́вственнѡ ѡ҆бразꙋ́ющей бг҃а, хотѧ́ща и҆зъ  тебє̀ роди́тисѧ неизрече́ннѡ, бцⷣе приснодв҃о. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Ст҃и́тельскꙋю твою̀ ѻ҆де́ждꙋ свѧще́ннꙋю носи́въ  свѧще́ннѡ, нечести̑выѧ просвѣти́лъ є҆сѝ, честны́й  ст҃и́телю: є҆ди́нство несозда́нно въ тре́хъ ли́цѣхъ,  і҆а́кѡве премꙋ́дре проповѣ́далъ є҆сѝ. (с. 589) 
Ѿ оу҆́стъ во́лка мы́сленнагѡ восхи́тилъ є҆сѝ  лю́ди оу҆че́нїемъ, бг҃огла́се, оу҆ста̀ є҆реті́чєскаѧ  велерѣ̑чиваѧ, твои́ми бг҃ослѡ́вїи загради́лъ є҆сѝ,  ѻ҆́ч҃е. 
Ме́рзскїй низложе́нъ бы́сть твои́ми свѧще́нными  словесы̀ маркїа́нъ, и҆ и҆згна́нъ бы́сть ра́ди всѧ́кагѡ  безмѣ́стїѧ, ѿрыга́ѧй сквє́рны смра̑дныѧ, і҆а́кѡве  пресла́вный. 
Бг҃оро́диченъ: 
Зако́ны є҆стества̀ пресꙋ́щный бг҃ъ ѡ҆бновлѧ́етъ,  непоро́чнаѧ, и҆зъ твоеѧ̀ оу҆тро́бы ражда́етсѧ, є҆ди́нъ  оу҆сво́ивъ всѧ́чєскаѧ во́лею. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Возвы́шено смире́нїе чистото́ю оу҆ма̀, и҆ любо́вь  нелицемѣ́рнꙋ, вѣ́рꙋ и҆ наде́ждꙋ и҆мѣ́ѧ и҆́стиннꙋ,  і҆а́кѡве всесла́вный, трⷪ҇цы ꙗ҆ви́лсѧ є҆сѝ жили́ще. 
Ны́нѣ ѿ созва́нїѧ твоегѡ̀ дх҃омъ, премꙋ́дре,  и҆́же по тебѣ̀ благода́тїю слове́сныхъ ѻ҆ве́цъ,  наста́вника приво́диши къ же́ртвенникꙋ, добродѣ́тели  писа́нїемъ ѡ҆блиста́ема. 
Вельмѝ оу҆краси́вшасѧ росто́вскагѡ свѧще́нїѧ,  сѣда́лищꙋ тѧ̀ оу҆́читъ, прехва́льне, дх҃ъ ст҃ы́й, и҆ тебѐ  па́стырѧ рꙋко́ю ст҃и́тельскою, і҆а́кѡве, соверша́етъ. 
Бг҃оро́диченъ: 
Две́рь бг҃облагода́тнаѧ, ѿве́рзши двє́ри нбⷭ҇ныѧ,  двє́ри свѣ́та ѿве́рзи мѝ, влⷣчце, и҆ ѿ вра́тъ  сме́ртныхъ свободи́ мѧ, чⷭ҇таѧ. 
Конда́къ, гла́съ и҃: 
Ꙗ҆́кѡ а҆рхїере́євъ сопресто́льникъ и҆ ст҃и́телємъ  и҆зрѧ́дный побо́рникъ бы́лъ є҆сѝ, ст҃и́телю і҆а́кѡве:  непреста́ннѡ сохранѧ́й ѻ҆те́чество твоѐ, гра́дъ же и҆  лю́ди, тебѐ вѣ́рою почита́ющыѧ, и҆ честны̑мъ моще́мъ  твои̑мъ покланѧ́ющыѧсѧ, (с. 590) да велегла́снѡ тебѣ̀  вопїе́мъ: ра́дꙋйсѧ, і҆а́кѡве бг҃омꙋ́дре. 
І҆́косъ: 
И҆зъ чре́ва ма́тернѧ ѡ҆свѧще́ннаго ст҃и́телѧ гдⷭ҇нѧ  хва́литъ ны́нѣ всѧ̀ страна̀ рѡссі́йскаѧ, прпⷣбнаго  і҆а́кѡва, росто́вꙋ гра́дꙋ оу҆твержде́нїе, бл҃года̑тныѧ  да́ры прїе́мшаго бжⷭ҇твенныѧ сла́вы: къ немꙋ́же притека́юще  всѝ вѣ́рою те́плою, ра́кꙋ моще́й є҆гѡ̀ любе́знѡ  цѣлꙋ́емъ. тѣ́мъ и҆ а҆́зъ недосто́йный и҆ грѣ́шный  надѣ́ѧсѧ на моли̑твы твоѧ̑, ст҃и́телю, ꙗ҆̀же ко влⷣцѣ и҆  пречⷭ҇тѣй є҆гѡ̀ мт҃ри, жела́ю, а҆́ки псѝ ѿ крꙋпи́цъ  па́дающихъ ѿ трапе́зы госпо́дїй свои́хъ, насыще́нїе  прїѧ́ти, є҆́же въ де́нь сꙋ́дный содѣ́ѧнныхъ мно́ю ѕѡ́лъ,  моли́твами твои́ми, свѧ́те, проще́нїе оу҆лꙋчи́ти, да  велегла́снѡ тебѣ̀ вопїю̀: ра́дꙋйсѧ, і҆а́кѡве бг҃омꙋ́дре. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Вразꙋмлѧ́лъ є҆сѝ неразꙋ̑мныѧ, ѡ҆браща́лъ є҆сѝ  прельщє́нныѧ, совраща́ющыѧсѧ же, ѻ҆́ч҃е, спа́слъ є҆сѝ,  и҆ бг҃ꙋ приве́лъ є҆сѝ чи́сты, томꙋ̀ пою́щыѧ благоче́стнѡ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Оу҆краси́шасѧ бжⷭ҇твеннїи твоѝ по́двиги,  воплоще́нїе проповѣ́дающе неизрече́ннымъ милосе́рдїемъ  возсїѧ́вшагѡ на́мъ. є҆мꙋ́же вопїе́мъ прилѣ́жнѡ:  бл҃гослове́нъ бг҃ъ ѻ҆тє́цъ на́шихъ. 
Ѡ҆блада́въ страстьмѝ тѣле́сными, поще́нїемъ,  сла́вне, неѡблада́емь жите́йскими напа́стьми ꙗ҆ви́лсѧ  є҆сѝ. ны́нѣ пое́ши при́снѡ: бл҃гослове́нъ бг҃ъ ѻ҆тє́цъ  на́шихъ. 
Бг҃оро́диченъ: 
И҆збавлѧ́еши дре́внѧгѡ престꙋпле́нїѧ ржⷭ҇тво́мъ  твои́мъ, пречⷭ҇таѧ, хва́лимъ тѧ̀ спасе́ннїи тобо́ю, дв҃о, и҆  пою́ще вопїе́мъ тѝ: бл҃гослове́нъ бг҃ъ ѻ҆тє́цъ на́шихъ.  (с. 591) 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Процвѣ́лъ є҆сѝ ꙗ҆́кѡ фі́нїѯъ во дворѣ́хъ  бж҃їихъ, и҆ до́лжнымъ сно́мъ преподѡ́бнымъ оу҆снꙋ́лъ  є҆сѝ: при́снѡ же наслажде́нїе пребжⷭ҇твенный гро́бъ тво́й,  и҆ чꙋ́до ви́дѧщымъ, і҆а́кѡве проповѣ́дниче, показꙋ́еши. 
Бж҃їе бо сло́во сꙋще́ственное, свѧще́ннѡ тѧ̀ и҆  ст҃и́телѧ возставлѧ́етъ, пома́зающа лю́ди, свѧщенност҃и́телю  и҆ престо́льниче росто́вскїй и҆ свѣти́льниче вселе́нныѧ. 
Вопло́щшагосѧ сло́ва бг҃осло́вилъ є҆сѝ:  многобезслове́сїѧ бо лю́ди и҆зба́вивъ, бжⷭ҇твенъ бы́лъ  є҆сѝ оу҆чени́къ возсїѧ́вшагѡ, і҆а́кѡве бг҃огла́се. 
Бг҃оро́диченъ: 
Свѧщеннонаꙋчи́всѧ твои̑мъ та́йнамъ, прⷪ҇ро́чески  бжⷭ҇твенный ли́къ, бцⷣе, и҆здале́ча оу҆ви́дѣвъ, и҆ ꙗ҆́кѡ  положи́въ бг҃опроповѣ́днѡ, бжⷭ҇твеннагѡ проповѣ́данїѧ  ржⷭ҇тва̀ твоегѡ̀. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Ꙗ҆́кѡ свѣ́тъ, ꙗ҆́кѡ свѣ́щникъ, ꙗ҆́кѡ вели́кое  со́лнце, ꙗ҆́кѡ мо́лнїѧ хрⷭ҇то́вѣ цр҃кви возсїѧ́лъ є҆сѝ,  и҆ вѣ́рныхъ ра́зꙋмы просвѣти́лъ є҆сѝ, и҆ въ невечє́рнѧѧ  мѣста̀ всели́лсѧ є҆сѝ, поѧ̀ трист҃ы́ми гла́сы трⷪ҇цꙋ  несозда́ннꙋю. 
Пло́тїю мі́ра кромѣ̀ бы́въ, ст҃и́телю, въ  прекра́сныхъ чи́нѣ ѻ҆бита́ѧ, ро́да на́шегѡ ѡ҆богаща́еши  творе́нїемъ свѣ́тлымъ. тѣ́мже па́мѧть твою̀ вѣ́рою  соверша́емъ на землѝ, і҆а́кѡве премꙋ́дре. 
Землѧ̀ тѣ́ло твоѐ блаже́нное скрыва́етъ, ꙗ҆́кѡ  и҆сцѣлє́нїѧ точа́щи вѣ̑рнымъ, нб҃о же дꙋ́хъ со  и҆збра́нными ѿ (с. 592) вѣ́ка но́ситъ, бжⷭ҇твенными  сїѧ̑нїи ѡ҆заре́нъ є҆сѝ вои́стиннꙋ, ꙗ҆́кѡ всесла́вный. 
Бг҃оро́диченъ: 
Гла́съ а҆рха́гг҃ла гаврїи́ла прїе́мши, вели́кагѡ  совѣ́та, чⷭ҇таѧ, хрⷭ҇та̀ є҆мманꙋ́ила родила̀ є҆сѝ, со  а҆́гг҃лы земны̑ѧ всѧ̑ сочета́вшаго, є҆ди́на вино́вна  на́шегѡ, дв҃о, бл҃же́нства. 
Свѣти́ленъ. Подо́бенъ: Оу҆ченикѡ́мъ: 
Чꙋ́днаго и҆ сла́внаго ст҃и́телѧ і҆а́кѡва вели́каго,  прїиди́те пѣ́сньми бжⷭ҇твенными и҆ свѧще́нными похва́лимъ,  ꙗ҆́кѡ росто́вꙋ предсѣда́льника и҆ а҆́гг҃льскимъ чинѡ́мъ  сослꙋже́бника бы́вша. 
Сла́ва, дрꙋгі́й свѣти́ленъ. Подо́бенъ: Посѣти́лъ  ны̀ є҆́сть: 
Сла́внѡ кра́ситсѧ дне́сь свѣтоза́рное торжество̀,  и҆́же во свѣ́тѣ сла́вы бж҃їѧ предстоѧ̀, ст҃и́телю, помѧнѝ  на́съ, хва́лѧщихъ твою̀ па́мѧть. 
И҆ ны́нѣ, бг҃оро́диченъ: 
Съ бг҃омъ оу҆пова́нїе на тѧ̀ возложи́хомъ,  пречⷭ҇таѧ, и҆́же и҆зъ тебє̀ проше́дшемꙋ сраспина́емсѧ  хрⷭ҇тꙋ̀: твои́ми же къ немꙋ̀ моли́твами, невреди́мы да́же до  конца̀ сохранѝ. 
На хвали́техъ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
На нб҃сѝ сы́й почива́ѧй веселѧ́сѧ, ꙳ молѝ за ны̀  прест҃ꙋ́ю трⷪ҇цꙋ, ꙳ ми́лость пода́ти на́мъ, ст҃и́телю, ꙳ и҆  житїѐ безгрѣ́шно: ꙳ ꙗ҆́кѡ въ тꙋ́ю вѣ́рꙋющихъ при́снѡ  скѡ́рби ѿгонѧ́етъ, ꙳ и҆ недꙋ́ги и҆сцѣлѧ́етъ. 
Милосе́рдїѧ твоегѡ̀ и҆сто́чникъ на́мъ да́рꙋй и҆  бл҃года́ть, ꙳ вско́рѣ ра́дости и҆спо́лни: ꙳ пода́й же  цѣльбы̑ въ ско́рбехъ и҆ печа́лехъ, ꙳ молѧ̀ хрⷭ҇та̀,  всесла́вне, ꙳ спастѝ всѧ̑ пою́щыѧ тѧ̀. 
На весе́лїе вше́дъ нетлѣ́емое, ꙳ весе́лїе да́ти  молѝ, ꙳ є҆́же спастѝ рабы̑ твоѧ̑: ꙳ мо́жеши бо, і҆а́кѡве,  ꙳ въ моли́твахъ бѣды̑ всѧ̑ разгони́ти, ꙳ молѧ̀ хрⷭ҇та̀  и҆сцѣли́ти болѧ́щыѧ, ꙳ и҆ спастѝ дꙋ́шы на́шѧ. (с. 593) 
Ѿ зако́ннагѡ ко́рене и҆зрастѐ вѣ́твь всыне́нїѧ,  ꙳ вода́ми напое́нъ ꙗ҆́снѡ, і҆а́кѡве: ꙳ и҆́бо цр҃кви  хрⷭ҇то́вѣ, ꙗ҆́кѡ фі́нїѯъ высокове́рхїй, ꙳ процвѣ́лъ  є҆сѝ на́мъ, просвѣща́ѧ вѣ̑рныѧ. ꙳ тѣ́мъ ны́нѣ со  ст҃и́тєли предстоѧ̀ прⷭ҇то́лꙋ хрⷭ҇то́вꙋ, ꙳ моли́сѧ ѡ҆  дꙋша́хъ на́шихъ. 
Сла́ва, гла́съ ѕ҃: 
Добродѣ́телей твои́хъ, ѻ҆́ч҃е прпⷣбне, пло́дъ  просвѣти́лъ є҆́сть вѣ́рныхъ сердца̀: кто́ бо слы́шѧ  безчи́сленное твоѐ смире́нїе, и҆ терпѣ́нїю не  оу҆диви́тсѧ, є҆́же къ ни́щымъ ти́хость, скорбѧ́щымъ  оу҆тѣше́нїе; всѧ̑ бг҃олѣ́пнѡ наꙋчи́лъ є҆сѝ, прпⷣбне  ст҃и́телю і҆а́кѡве. и҆ ны́нѣ неꙋвѧда́емымъ вѣнце́мъ  оу҆вѧ́злсѧ є҆сѝ, молѝ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Влⷣчце, прїимѝ: 
Славосло́вїе вели́кое, и҆ ѿпꙋ́стъ. И҆ ча́съ  пе́рвый. 
На лїтꙋргі́и: Бл҃жє́нна, ѿ канѡ́на, пѣ́снь г҃-ѧ и҆  ѕ҃-ѧ. 
Слꙋ́жба всѧ̀ ст҃и́тельскаѧ. 


(с. 593) 
Мѣ́сѧца тогѡ́же въ к҃и-й де́нь. 
Ст҃а́гѡ прпⷣбномꙋ́ченика стефа́на но́вагѡ: 
И҆ ст҃а́гѡ мꙋ́ченика і҆рина́рха. 
На Гдⷭ҇и, воззва́хъ, стїхи̑ры прпⷣбнагѡ, на ѕ҃.  Гла́съ ѕ҃. 
Подо́бенъ: Всѐ ѿло́жше: 
Ве́сь ѿ ю҆́ности ꙳ возложи́лсѧ є҆сѝ влⷣцѣ, ꙳  пло́ти кромѣ̀ бы́въ, ꙳ и҆ мїрскі́ѧ любвѐ, свѧще́ннѣйше, ꙳  мона́хъ и҆зѧ́щнѣйшїй бы́въ, стефа́не, ꙳ и҆ прїѧ́телище  бжⷭ҇твеннагѡ дх҃а: ꙳ и҆́бо заключи́лсѧ є҆сѝ, бл҃же́нне, въ  хи́жѣ тѣснѣ́йшей, ꙳ впери́лъ є҆сѝ оу҆́мъ къ нбⷭ҇нымъ,  ꙳ зрѣ́ти неизрече́ннꙋю (с. 594) добро́тꙋ ꙳ хрⷭ҇та̀ цр҃ѧ̀ и҆  бг҃а, ꙳ є҆гѡ́же кла́нѧѧсѧ ѻ҆́бразꙋ, ꙳ пострада́лъ є҆сѝ  крѣпча́йше. 
Четы́редесѧть дні́й, ꙗ҆́кѡ влⷣка, пости́лсѧ  є҆сѝ, ꙳ въ темни́цѣ блюдо́мь, ꙳ тебѐ сама́го ко  страда́нїю оу҆гото́валъ є҆сѝ, свѧще́нне стефа́не, ꙳  мона́хѡвъ оу҆твержде́нїе, ꙳ и҆ мꙋ́ченикѡвъ оу҆добре́нїе. ꙳  тѣ́мъ тѧ̀ ꙗ҆́кѡ ѕвѣ́ри неми́лостивїи напа́дше, ꙳ ꙗ҆́коже  неѕло́биваго а҆́гнца влекꙋ́ще, непра́веднѡ растерза́хꙋ, ꙳ и҆  со беззако́нными положи́вше, страда́вша крѣ́пкѡ, ꙳ и҆ со  дерзнове́нїемъ молѧ́щасѧ ꙳ ѡ҆ дꙋша́хъ на́шихъ. 
Лю́дїе пребеззако́ннїи, ꙳ пребеззако́нїю  повинꙋ́ющесѧ ꙳ пребеззако́ннагѡ царѧ̀, прпⷣбне, ꙳ ка́менемъ  тебѐ ꙗ҆́кѡ первострада́льца ꙳ и҆ честна́го стефа́на,  неща́днѡ поби́ша, ꙳ и҆ главꙋ̀ твою̀ свѧтꙋ́ю, ѻ҆́ч҃е,  сокрꙋши́ша, ꙳ по оу҆́лицамъ же влекꙋ́ще сꙋро́вѣйше, ꙳  и҆злїѧ́ша оу҆трѡ́бы твоѧ̑, всебл҃же́нне, ꙳ нижѐ по сме́рти  оу҆щедрѧ́юще тѧ̀. ѽ твоегѡ̀ мꙋ́жества! ѽ нра́ва! ѽ  мно́гагѡ терпѣ́нїѧ! ꙳ и҆́мже прїѧ́лъ є҆сѝ, стефа́не,  вѣне́цъ неꙋвѧда́емый. 
Сла́ва, гла́съ ѕ҃. Стꙋді́тово: 
Ѿ младе́нства бг҃ꙋ возложи́лсѧ є҆сѝ,  свѧще́ннѣйше стефа́не, ꙗ҆́коже вели́кїй прⷪ҇ро́къ  самꙋи́лъ, и҆ на го́рꙋ возше́дъ, мона́шески оу҆годи́лъ  є҆сѝ є҆мꙋ̀, па́ки ко страда́нїю ѡ҆бнажи́лсѧ є҆сѝ  мꙋ́жески, и҆ за ѻ҆́бразъ є҆гѡ̀ и҆згна̑нїѧ и҆ скѡ́рби  под̾ѧ́лъ є҆сѝ терпѣли́внѣйше, и҆ оу҆́зы и҆ темни̑цы  претерпѣ́лъ є҆сѝ, влачи́мь и҆ бїе́мь, и҆ ка́менїемъ  побива́емь, и҆ главо́ю сокрꙋша́емь, вѣнцє́въ сподо́билсѧ  є҆сѝ ѿ хрⷭ҇та̀ бг҃а. того̀ молѝ, любо́вїю соверша́ющымъ  твою̀ присночестнꙋ́ю па́мѧть, и҆зба́витисѧ ѿ страсте́й и҆  и҆скꙋше́нїй и҆ бꙋ́дꙋщїѧ ско́рби, и҆ спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле, ꙳ и҆  непоро́чнаѧ влⷣчца, ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски (с. 595) восклица́ше, и҆ дивѧ́щисѧ  вопїѧ́ше: ꙳ ча́до сладча́йшее, ꙳ что̀ зрѣ́нїе сїѐ но́вое  и҆ пресла́вное; ꙳ ка́кѡ со́нмъ безблагода́тный ꙳ сꙋди́щꙋ  пїла́товꙋ предаде́ тѧ, ꙳ и҆ ѡ҆сꙋжда́етъ на сме́рть живота̀  всѧ́ческихъ; ꙳ но воспѣва́ю твоѐ неизрече́нное, ꙳ сло́ве,  снизхожде́нїе. 
На стїхо́внѣ ѻ҆ктѡ́иха. Сла́ва, гла́съ и҃: 
Є҆́же по ѻ҆́бразꙋ соблю́дъ невреди́мѡ, препⷣбне  ѻ҆́ч҃е, ѡ҆ хрⷭ҇то́вѣ ѻ҆́бразѣ противоста́лъ є҆сѝ  мꙋ́жественнѣйше, не оу҆боѧ́всѧ гноеимени́тагѡ преще́нїй:  но дꙋ́ха мече́мъ того̀ оу҆би́лъ є҆сѝ. тѣ́мъ дерзнове́нїе  стѧжа́въ къ бг҃ꙋ, спасѝ па́ствꙋ твою̀ ѿ є҆ресе́й  всѣ́хъ, стефа́не многострада́льне. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Подо́бенъ: Ѽ пресла́внагѡ чꙋдесѐ! 
Что̀ зри́мое видѣ́нїе, ꙳ є҆́же мои́ми ѻ҆чесы̀  ви́дитсѧ, ѽ влⷣко; ꙳ содержа́й всю̀ тва́рь ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа пла́чꙋщи глаго́лаше, ꙳ є҆гда̀ оу҆зрѣ̀ на крⷭ҇тѣ̀  возвыша́ема, сꙋ́щаго и҆зъ неѧ̀ неизрече́ннѡ возсїѧ́вшаго ꙳  бг҃а и҆ чл҃вѣ́ка. 
Тропа́рь, гла́съ д҃: 
По́стнически предподвиза́всѧ на горѣ̀, оу҆́мнаѧ  врагѡ́въ ѡ҆полчє́нїѧ всеѻрꙋ́жїемъ крⷭ҇та̀ погꙋби́лъ  є҆сѝ, всебл҃же́нне, па́ки же ко страда́льчествꙋ мꙋ́жески  воѡрꙋжи́лсѧ є҆сѝ, оу҆би́въ копрѡнѵ́ма мече́мъ вѣ́ры: и҆  ѻ҆бои́хъ ра́ди вѣнча́лсѧ є҆сѝ ѿ бг҃а,  прпⷣбномꙋ́чениче стефа́не приснопа́мѧтне. 
Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Слꙋ́жба ст҃а́гѡ мꙋ́ченика і҆рина́рха пое́тсѧ на  повече́рїи. (с. 596) 
Канѡ́нъ, є҆гѡ́же краегране́сїе: Ми́рнꙋю мнѣ̀  пода́ждь, мч҃ниче, бл҃года́ть. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь пои́мъ, вопїѧ́ше. 
Ѿ собла̑знъ жите́йскихъ и҆ страсте́й, стꙋжа́ющихъ  мѝ, оу҆мирѝ мо́й оу҆́мъ, страда́льче і҆рина́рхе, твою̀  похвали́ти па́мѧть ти́хѡ сподо́би. 
Стрꙋѧ́ми крове́й твои́хъ пла́мень гони́телей  оу҆гаси́въ, напои́лъ є҆сѝ помышлє́нїѧ вѣ́рныхъ,  возрасти́ти жела́нїе живота̀ вѣ́чнагѡ благоче́стнѡ,  мꙋ́чениче і҆рина́рхе. 
Свѧщенопобѣ̑дныѧ вѣнцы̀, ꙗ҆́кѡ страда́лецъ  прїе́мъ, і҆рина́рхе, преложи́лсѧ є҆сѝ ѿ землѝ къ ми́рꙋ  нера́тномꙋ, и҆ свѣ́тꙋ и҆ животꙋ̀ и҆́стинномꙋ,  бл҃же́ннѣйше. 
Бг҃оро́диченъ: 
Невмѣсти́мое сло́во, во твое́мъ чре́вѣ вмѣще́но  ро́ждши, бг҃овмѣсти́маѧ ски́нїѧ, оу҆тѣснѧ́ющаго мѧ̀  лю́тыхъ треволне́нїѧ ѕлы́хъ, чⷭ҇таѧ, и҆зба́ви. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Вжилѧ́ешисѧ крѣ́постїю бжⷭ҇твенною, и҆ грѧде́ши къ  подвигѡ́мъ оу҆се́рднѡ, всебл҃же́нне, терпѧ̀ ра̑ны, и҆  растерза̑нїѧ гонѧ́щихъ, страстоте́рпче мч҃ниче  до́блественнѣйше. 
Крѣ́пость тѝ дае́тъ хрⷭ҇то́съ, вели́кїй (с. 597)  страстополо́жникъ, погꙋби́ти пре́лесть и҆ посрами́ти врага̀,  хва́лѧщасѧ безстꙋ́днѡ, и҆ сꙋ́етнѡ, мꙋ́чениче,  свирѣ́пѣющаго. 
Низложѝ болѣ́зньми мꙋ́жественными ѕлонача́льнаго  ѕмі́ѧ, ли́къ ст҃ы́хъ пострада́въ крѣ́пкѡ, и҆ ра̑ны и҆  оу҆́зы претерпѣ́въ, си́лою бжⷭ҇твеннагѡ дх҃а. 
Бг҃оро́диченъ: 
Ю҆́же ви́дѣ дре́вле і҆а́кѡвъ ѿ землѝ досѧ́жꙋщꙋ  къ небе́снѣй высотѣ̀ бжⷭ҇твеннꙋю лѣ́ствицꙋ, ꙗ҆́вѣ  марі́ю, чⷭ҇тꙋю, влⷣчню воспои́мъ пала́тꙋ. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Зако́ннѡ поте́клъ є҆сѝ, зако́ннѡ пострада́лъ  є҆сѝ, и҆ зако́ннѡ вѣнча́лсѧ є҆сѝ, бж҃їимъ зако́номъ  оу҆крѣплѧ́емь, и҆ непревре́дна тебѐ сама́го соблюда́ѧ,  блаже́ннѣйше. 
Не терпѧ̀, сла́вне, въ пре́лести ходи́ти, къ  бг҃орожде́нїю, ꙗ҆́кѡ смы́сленъ, ра́дꙋѧсѧ оу҆стреми́лсѧ  є҆сѝ, свѣ́тъ разꙋ́мный прїе́мъ, и҆ свѣти́льникъ  показꙋ́ѧсѧ. 
Ѿню́дъ не покры̀ глꙋбина̀ прїе́мши тѧ̀,  всеблаже́нне мч҃ниче, позна́вши тѧ̀ бжⷭ҇твенныхъ стрⷭ҇те́й  всеи́стиннѣйшагѡ хрⷭ҇та̀ бжⷭ҇твеннаго свидѣ́телѧ,  і҆рина́рхе. 
Свѧщеннодѣ́йствꙋемы, и҆ предзакала́емы, и҆  стрꙋ́жемы кꙋ́пнѡ, и҆ ѻ҆гне́мъ ѿсю́дꙋ пали́мы, не  ѿверго́стесѧ хрⷭ҇та̀, страстотє́рпицы досточꙋ̑дныѧ. 
Бг҃оро́диченъ: 
Дв҃а пребыла̀ є҆сѝ по ржⷭ҇твѣ̀, ꙗ҆́коже была̀  є҆сѝ пре́жде ржⷭ҇тва̀, ꙗ҆́кѡ бг҃а сло́ва родила̀ є҆сѝ  и҆зба́вльшаго ны̀ хода́тайствомъ твои́мъ, всенепоро́чнаѧ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Копїе́мъ оу҆ѧзви́сѧ вра́гъ, терпѣ́нїѧ крѣ́пкагѡ  (с. 598) доблемꙋ́дреннагѡ мꙋ́ченика, и҆ тогѡ̀ пѧта́мъ  покори́сѧ, и҆ смѣ́хъ ви́дитсѧ и҆ посрамлѧ́етсѧ. 
Нога̀ твоѧ̀ ста̀ прⷪ҇ро́чески, мꙋ́чениче, на  пра́вости ꙗ҆́вѣ, непревра́тнымъ мꙋдрова́нїемъ подпина́ющи  многоко́зненнаго, и҆ стезѧ́ми мꙋче́нїѧ оу҆добрѧ́ема. 
Ты̀ ѕло́бꙋ гонѧ́щихъ, неѕло́бивъ и҆ про́стъ  ꙗ҆ви́сѧ, мꙋ́чениче, ѿри́нꙋлъ є҆сѝ, і҆рина́рхе, и҆  конча́нїемъ твоеѧ̀ кро́ве вѣнцы̀ нетлѣ́нїѧ вѣнча́лсѧ  є҆сѝ. 
Бг҃оро́диченъ: 
Оу҆разꙋмѣ́въ и҆здале́ча та́инственнѡ прⷪ҇ро́кѡвъ  бг҃освѣ́тлый ли́къ, дв҃о бг҃оневѣ́стнаѧ, бжⷭ҇твеннагѡ  ржⷭ҇тва̀ твоегѡ̀ глꙋбинꙋ̀ неизрече́ннꙋю, ѻ҆́бразы  свѧще́нными тѧ̀ проначерта̀. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Возше́дъ на во́ды ѡ҆кормлѧ́емь рꙋко́ю  живонача́льною, і҆рина́рхе, и҆ спа́слсѧ є҆сѝ си́ми,  гони́телей погрꙋзи́въ ѕлоче́стїѧ, моли́твою прилѣ́жною,  свѧще́ннѣйше. 
Ма́лыми и҆скꙋпи́вше вели̑каѧ, на вели̑ка себѐ  са̑мыѧ преда́ша мꙋчє́нїѧ свѧщє́нныѧ жєны̀, лестца̀  є҆́ѵина дх҃омъ оу҆мертви́вше, ѕмі́ѧ началоѕло́бнагѡ. 
Ѻ҆́троцы ст҃і́и, а҆́гнцы чи́стїи, и҆ приноше́нїѧ  совершє́ннаѧ, на́съ ра́ди пожре́нномꙋ ꙗ҆́кѡ же́ртва  и҆́стинномꙋ а҆́гницꙋ приведе́ни бы́ша, въ воню̀ благово́нїѧ  веселѧ́щесѧ. 
Бг҃оро́диченъ: 
Сѐ ны́нѣ воплоти́сѧ ѿ крове́й твои́хъ чⷭ҇тыхъ,  дв҃ома́ти, гдⷭ҇ь, и҆ человѣ́кѡмъ соединѧ́етсѧ кромѣ̀  враще́нїѧ, за неизглаго́ланнꙋю ми́лость, на́ше спасе́нїе  содѣ́ловаѧ. 
Гдⷭ҇и, поми́лꙋй, три́жды. 
Сла́ва, и҆ ны́нѣ: Сѣда́ленъ, гла́съ а҃. Подо́бенъ:  Гро́бъ тво́й: 
Ми́ръ тебѣ̀ мно́гъ прибы́сть, мꙋ́чениче, пости́гшꙋ  (с. 599) врага̀, и҆ побѣди́вшꙋ пре́лести ра́ть бжⷭ҇твенною  благода́тїю, крѣ́пкѡ пострада́вшꙋ тѝ. тѣ́мже вѣ́рою тѧ̀  мо́лимъ: всѧ́кагѡ вре́да и҆зба́ви ст҃ꙋ́ю твою̀ па́мѧть  чтꙋ́щихъ, і҆рина́рхе. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Любвѐ є҆́же къ пло́ти распрѧ́гъ тво́й оу҆́мъ,  блаже́ннѣйше, пали́мь и҆ ѻ҆гне́мъ жго́мь, мꙋ́дре,  ѻ҆́троческꙋю вопїѧ́лъ є҆сѝ пѣ́снь: бл҃гослове́нъ є҆сѝ,  гдⷭ҇и бж҃е ѻ҆ц҃ъ на́шихъ. 
Оу҆блаже́нъ бы́сть ѻ҆трокѡ́въ бжⷭ҇твенный собо́ръ,  и҆ же́нъ седмочи́сленный ли́къ ст҃ы́й, строга̑нїѧ, ѻ҆́гнь  и҆ ра̑ны крѣ́пкѡ претерпѣ́вше кꙋ́пнѡ, и҆ нбⷭ҇ныхъ бла̑гъ  сподоблѧ́еми. 
Ѿгонѧ́ютсѧ ѿ є҆ди́нагѡ твоегѡ̀ призыва́нїѧ  лꙋка́вїи дꙋ́си, оу҆вѣ́дѣвше тѧ̀ страда́льца непобѣ́дна  хрⷭ҇то́ва, і҆рина́рхе, пою́ща те́плѣ: бл҃гослове́нъ є҆сѝ,  гдⷭ҇и бж҃е ѻ҆тє́цъ на́шихъ. 
Бг҃оро́диченъ: 
Оу҆ны́нїемъ мѧ̀ ѡ҆бдержи́ма воздви́гни къ  дѣ́йствꙋ, пречⷭ҇таѧ, бжⷭ҇твенныхъ дѣѧ́нїй, оу҆крѣплѧ́ющи  мѧ̀ на врагѝ, при́снѡ борю́щыѧ мѧ̀ лю́тѣ, и҆ проти́вными  помышлє́нїи льстѧ́щыѧ мѧ̀. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ  во всѧ̑ вѣ́ки. 
Кро́вными течє́нїи є҆щѐ ка́плѧ, и҆ ра́нъ  добро́тою оу҆добрѧ́емь, побѣдотво́рцꙋ ꙗ҆ви́лсѧ є҆сѝ,  і҆рина́рхе, побѣ́ды по́чєсти ѿ негѡ̀ прїе́млѧ. 
Возвы́сивсѧ любо́вїю вседержи́телевою, гони́телей  вознесе́нꙋю горды́ню низложи́лъ є҆сѝ, и҆ і҆́дѡльское  смири́лъ є҆сѝ киче́нїе, мꙋ́чениче страстоте́рпче  і҆рина́рхе всебл҃же́нне. 
Милосе́рдїѧ мѧ̀ бжⷭ҇твеннагѡ, мꙋ́чениче, сподо́би,  (с. 600) и҆скꙋше́нїй и҆ бѣ́дъ и҆збавлѧ́ѧ, вѣ́рою тѧ̀  те́плою чтꙋ́щаго, і҆рина́рхе, и҆ подъ покро́въ тво́й  прибыва́ющаго. 
Бг҃оро́диченъ: 
Ра́дꙋйсѧ, ст҃а́ѧ горо̀ и҆ бг҃опрохо́днаѧ  неизрече́нныхъ веще́й: ра́дꙋйсѧ, ꙗ҆вле́нїе и҆ слы́шанїе  стра́шное, неꙋдобови́димое видѣ́нїе: ра́дꙋйсѧ, па́дшихъ  воззва́нїе, дв҃о. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Са́мое послѣ́днее и҆ кра́шнѣйшее жела́нїй  пости́глъ є҆сѝ, бг҃омꙋ́дре і҆рина́рхе, и҆ прича́стїемъ  бг҃ъ бы́лъ є҆сѝ, поѧ̀ съ безтѣле́сными: ст҃ъ, ст҃ъ, ст҃ъ,  трⷪ҇це вседѣ́тельнаѧ и҆ всеси́льнаѧ. 
И҆збѣ́гъ сѣ́тей ловѧ́щихъ тѧ̀, ко гнѣздꙋ̀  нбⷭ҇номꙋ воспочи́лъ є҆сѝ, сла́вне, и҆ мꙋ́ченикѡвъ  совокꙋпи́лсѧ є҆сѝ во́инствѡмъ, съ тобо́ю сострада́вшими.  тѣ́мже чти́мъ па́мѧть ва́шꙋ, прера́достнѡ торжествꙋ́юще. 
Крѣ́пость и҆ си́лꙋ хрⷭ҇та̀ полага́ѧ, лю́тꙋю мꙋ́къ  преплы́въ пꙋчи́нꙋ, и҆ вы́шнѧгѡ приста́нища дости́глъ є҆сѝ,  ве́сь оу҆кра́шенъ, ве́сь дх҃а свѣтоли̑тїи ѻ҆би́льнѡ  ѡ҆блива́емь. 
Бг҃оро́диченъ: 
Разꙋмѣ́ти чꙋ́до непости́жное ржⷭ҇тва̀ твоегѡ̀,  дв҃омт҃и, не могꙋ́ще, молча́нїемъ сїѐ па́че сла́вимъ: и҆  тебѐ славосло́вимъ всеблаже́ннꙋю є҆ди́нꙋ, и҆ до́брꙋю въ  жена́хъ, ѽ всенепоро́чнаѧ! 
Стїхи̑ры, гла́съ ѕ҃. Подо́бенъ: Тридне́венъ: 
Припѣ́въ: Ст҃ы́й мꙋ́чениче і҆рина́рхе, молѝ бг҃а  ѡ҆ на́съ. 
По́двиги честна́гѡ страда́льца, и҆ болѣ̑зни  ѻ҆рꙋ́жника хрⷭ҇то́ва благохва́лѧще по до́лгꙋ, вѣ́рнїи,  возопїи́мъ гдⷭ҇ꙋ: тогѡ̀ моли́твами всѧ́кїѧ нꙋ́жды и҆зба́ви  ны̀. (с. 601) 
Ми́ръ мно́гъ ѿ гдⷭ҇а страда́вшꙋ тѝ бы́сть, и҆  бꙋ́рю проше́дшꙋ лю́тыхъ, і҆рина́рхе всеблаже́нне, до́блїй  во́ине и҆ моли́твенниче ѡ҆ благохва́лѧщихъ тѧ̀. 
Сла́ва: 
Спострада̀ съ тобо́ю же́нъ ли́къ и҆ дѣте́й  бжⷭ҇твенное собра́нїе, со ст҃ы́мъ а҆ка́кїемъ крѣ́пкѡ  соверша́юще по́двигъ, пре́лесть оу҆малѧ́юще, і҆рина́рхе  блаже́нне. 
И҆ ны́нѣ, бг҃оро́диченъ: 
Застꙋ́пница и҆ покро́въ мо́й ты̀ є҆сѝ,  всенепоро́чнаѧ бцⷣе: тѧ́ бо и҆́мамъ помо́щницꙋ въ ско́рбехъ  и҆ недꙋ́зѣхъ и҆ тѣснота́хъ, и҆ тѧ̀ прославлѧ́ю всепѣ́тꙋю. 
Крⷭ҇тобг҃оро́диченъ: 
Лю́ди беззако́ннѣйшыѧ, безъ пра́вды пригвожда́ющыѧ  тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже  сѷмеѡ́нъ проречѐ, оу҆тро́бою, сп҃се, оу҆ѧзвлѧ́шесѧ. 
На оу҆́трени ѻ҆́ба канѡ́на ѻ҆ктѡ́иха: 
И҆ преподо́бнагѡ, на ѕ҃. Є҆гѡ́же краегране́сїе: 
Хрⷭ҇то́съ вѣнча́етъ тѧ̀ мꙋ́ченическимъ вѣнце́мъ,  блаже́нне. І҆ѡ́сифъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Ра́достнѡ ты̀ проше́дъ тѣ́снꙋю стезю̀ поста̀,  мꙋче́нїѧ широто́ю вра̑жїѧ попали́лъ є҆сѝ стремлє́нїѧ, и҆  простра́ннꙋю жи́знь, блаже́нне, наслѣ́довалъ є҆сѝ. 
Ко́рень тѧ̀, непло́дный пре́жде, пло́дствꙋетъ,  а҆́нны тезоимени́тый, ꙗ҆́кѡ дре́вле самꙋи́ла, и҆ да́вшемꙋ  тѧ̀ дае́тъ бг҃ꙋ, житїѧ̀ твоегѡ̀, мꙋ́дре, благода́ть  зна́менающи. 
Въ свѧще́ннѣйшїй бжⷭ҇твенный мона́хѡвъ прише́дъ  чи́нъ, ꙗ҆́кѡ свѣтлѣ́йшаѧ ѕвѣзда̀ добродѣ́тельми  возсїѧ́лъ є҆сѝ, вѣ̑рныѧ ѡ҆зарѧ́ѧ та́инственнѡ, прпⷣбне  стефа́не. (с. 602) 
Стѣсни́въ тѣ́ло заключе́нїемъ тѣ́снагѡ до́мꙋ,  впери́лъ є҆сѝ оу҆́мъ къ нбⷭ҇нымъ, мꙋ́дре, восхождє́нїи  до́брѣ распространѧ́ѧсѧ. 
Бг҃оро́диченъ: 
Непрохо́днꙋю две́рь, чи́стый чистоты̀ хра́мъ,  до́брꙋю въ жена́хъ, ст҃ꙋ́ю влⷣчцꙋ, гла̑сы свѧще́нными,  свѧще́ннїи лю́дїе просла́вимъ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Оу҆́мъ тво́й зрѣ́нїемъ къ бг҃ꙋ оу҆добрѧ́емь,  ѻ҆́ч҃е, краснѣ́йшїй ꙗ҆ви́сѧ, и҆ бл҃года́ти всѧ́кїѧ  и҆спо́лненъ вои́стиннꙋ, и҆ бжⷭ҇твенныѧ свѣ́тлости  прича́стникъ. 
Честнѣ́й і҆кѡ́нѣ хрⷭ҇то́вѣ, и҆ тогѡ̀ ро́ждшїѧ  покланѧ́ѧсѧ, блаже́нне, царѧ̀ ѕлочести́вагѡ повелѣ́нїе  ме́рзское возненави́дѣ, си́лою бжⷭ҇твеннагѡ дх҃а. 
Желѣ́зы тебѐ, желѣ́зно и҆мꙋ́ща се́рдце,  пребезꙋ́мный свѧза́въ, ѿсыла́етъ въ темни́цꙋ, ꙗ҆́кѡ  храни́телѧ хрⷭ҇то́выхъ догма̑тъ, стефа́не всеблаже́нне. 
Твоѧ̑ кра̑сныѧ ꙗ҆́вственнѡ и҆мѣ́лъ є҆сѝ,  прпⷣбне, но́ги, мꙋче́нїѧ къ стезѧ́мъ стꙋпа́ющыѧ свѣ́тлѡ,  и҆ главы̑ вра̑жїѧ сокрꙋша́ющыѧ, стефа́не многострада́льне. 
Бг҃оро́диченъ: 
И҆зъ тебє̀, є҆ди́ныѧ чⷭ҇тыѧ пребжⷭ҇твенное сло́во  воплоти́сѧ, ꙗ҆́кѡ вѣ́сть, и҆ спасе́ ны ѿ тлѝ,  покланѧ́ющыѧсѧ, за милосе́рдїе, бжⷭ҇твенномꙋ є҆гѡ̀  снизхожде́нїю. 
Конда́къ, гла́съ и҃. Подо́бенъ: Взбра́нной: 
Трⷪ҇цы рачи́телѧ и҆ бжⷭ҇твеннаго стефа́на  восхва́лимъ вѣ́рнѡ пѣ́сньми, празднолю́бцы, ѿ се́рдца,  ꙗ҆́кѡ почествова́вша начерта́нїе кра́сное влⷣки, и҆ мт҃ре  є҆гѡ̀, и҆ согла́снѡ ны́нѣ ѿ любвѐ возопїи́мъ є҆мꙋ̀,  ра́дꙋющесѧ: ра́дꙋйсѧ, ѻ҆́ч҃е присносла́вне. (с. 603) 
Та́же сѣда́ленъ, гла́съ а҃. Подо́бенъ: Гро́бъ  тво́й, сп҃се: 
Кро́вь твоѧ̀ мꙋ́дре, та́йнѡ зове́тъ ѿ землѝ къ  бг҃ꙋ, ꙗ҆́коже а҆́велева, бг҃омꙋ́дре, ꙗ҆́снѡ бо проповѣ́да  хрⷭ҇то́во вочл҃вѣ́ченїе. тѣ́мже посрами́лъ є҆сѝ  і҆кѡнора́тныхъ пре́лесть, и҆ преше́лъ є҆сѝ въ нбⷭ҇ныѧ  черто́ги, молѝ спастѝ на́съ. 
Сла́ва, Подо́бенъ то́йже: 
Поще́нїемъ просвѣти́всѧ, ꙗ҆́кѡ зла́то въ горни́лѣ  ѡ҆блиста́лъ є҆сѝ, мꙋ́дре, зако́ннымъ страда́нїемъ: и҆  вѣне́цъ прїѧ́лъ є҆сѝ твоемꙋ̀ зва́нїю подо́бенъ. тѣ́мъ  ра́дꙋющесѧ всесвѧтꙋ́ю твою̀ па́мѧть пра́зднꙋемъ, твоѧ̑  по́двиги почита́юще, приснопа́мѧтне стефа́не. 
И҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ  предста́тельнице и҆ покро́ве, бѣ́дъ и҆ скорбе́й, и҆ лю́тыхъ  ѡ҆бстоѧ́нїй всѧ̑ и҆зба́ви, на тѧ̀ оу҆пова́нїе,  ѻ҆трокови́це, и҆мꙋ́щыѧ: и҆ дꙋ́шы на́шѧ спасѝ бжⷭ҇твенными  моли́твами твои́ми. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ строе́нїе,  и҆́мже спа́слъ є҆сѝ, пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Свѣ́томъ дх҃а просвѣща́емь, мольба́ми  бжⷭ҇твенными, слѣпы̑мъ свѣ́тъ, ѻ҆́ч҃е, по́далъ є҆сѝ,  твоего̀ влⷣкꙋ и҆ бг҃а подража́въ, бг҃одохнове́нне. 
Ви́дѣнъ бы́лъ є҆сѝ и҆здале́ча пла́вающими въ  мо́ри, ѡ҆кормлѧ́ѧ ты́ѧ, бл҃же́нне, къ ти́хомꙋ приста́нищꙋ,  бж҃е́ственною благода́тїю, призыва́ющыѧ твоѐ вѣ́рнѡ,  ѻ҆́ч҃е стефа́не, и҆́мѧ. (с. 604) 
Свѧщеннодѣ́йствꙋемь, ꙗ҆́коже заколе́нїе свѧще́нное  прине́слсѧ є҆сѝ тебє̀ ра́ди пожре́нномꙋ, стефа́не, и҆  перворожде́нныхъ во ѻ҆би́телехъ воспочи́лъ є҆сѝ ра́дꙋѧсѧ. 
Честны́мъ твои́мъ глаго́ломъ, пре́жде на по́лы  сꙋхі́й здра́въ ꙗ҆ви́сѧ ве́сь, оу҆диви́всѧ, мч҃ниче,  да́нной тѝ благода́ти съ высоты̀ ѻ҆би́льнѡ, человѣ́кѡвъ  на и҆справле́нїе. 
Бг҃оро́диченъ: 
На тѧ̀, пренепоро́чнаѧ, спасе́нїѧ моегѡ̀ надє́жды  возложи́хъ, къ твоемꙋ̀ покро́вꙋ прибѣго́хъ: бꙋ́ди мѝ,  ѻ҆трокови́це, помо́щница, лю́тыхъ и҆збавлѧ́ющи мѧ̀. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Мꙋ́ченическими вѣнча̀ почестьмѝ, по́стничєскїѧ  твоѧ̑ трꙋды̀ и҆́стиннѡ, прпⷣбне стефа́не, подвигополо́жникъ  є҆ди́нъ бг҃ъ на́шъ, на оу҆бі̑йцы оу҆крѣпи́вый тѧ̀. 
Подвиза́ѧсѧ благосла́внѡ, со мно́жествомъ мꙋ́чєникъ  въ темни́цахъ приѡбща́ѧсѧ, мꙋ́чениче, ѡ҆брѣ́лсѧ є҆сѝ: тѧ́  бо ꙗ҆́кѡ ѕвѣ́зды незаходи́мое со́лнце, ѡ҆бстоѧ́ще  пребо́льше просвѣща́хꙋсѧ. 
Глагѡ́лы бжⷭ҇твенными свѧщє́нныѧ и҆сповѣ́дники и҆  подража́тели бжⷭ҇твенныхъ стрⷭ҇те́й, оу҆блажа́емъ трѝ ста̀  и҆ четы́редесѧть и҆ два̀ безбо́жныхъ пора́товавшыѧ. 
Власѡ́въ ѿѧ́тїе рꙋга́тельнѡ, оу҆ше́съ  ѿрѣ́занїе и҆ рꙋ́къ, оу҆де́съ же бжⷭ҇твенныхъ пожже́нїе,  по і҆кѡ́нѣ хрⷭ҇то́вѣ под̾ѧ́ше мно́жество прпⷣбныхъ  благосла́внѣйшее. 
Бг҃оро́диченъ: 
Прест҃а́ѧ, ꙗ҆́же бг҃а є҆ди́на на землѝ ꙗ҆́кѡ  и҆́стиннѡ прест҃а́го ро́ждшаѧ, тѧ̀ бцⷣꙋ при́снѡ  проповѣ́дающыѧ ѡ҆свѧтѝ и҆ спасѝ хода́тайствомъ твои́мъ.  (с. 605) 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Слове́съ твои́хъ си́лы ѕло́бы ѡ҆брѣта́тель  претерпѣ́ти не возмо́же: тѣ́мже ю҆́замъ тѧ̀, стефа́не, и҆  ра́намъ, сме́рти же нꙋ́жднѣй сꙋ́ровѡ льсте́цъ предадѐ. 
Ꙗ҆́кѡ хлѣ́бъ пеко́мъ ѻ҆гне́мъ, и҆ за но́зѣ  неми́лостивнѡ повѣ́шаемь, всесоже́глсѧ є҆сѝ, па́ѵле, и҆  бг҃ꙋ же́ртва прине́слсѧ є҆сѝ, соводворе́нїѧ мꙋ́чєникъ  сподоблѧ́емь. 
Зако́ннѡ пострада́вше заключе́ни, и҆ оу҆давле́нїемъ  житїѐ ѡ҆ста́вльше, во є҆фе́сѣ прпⷣбнїи мона́си, ѻ҆́смь  къ три́десѧтимъ, ꙗ҆̀же вѣ́рою и҆ любо́вїю оу҆блажа́емъ. 
Крѣ́пкѡ сꙋдѧ́щемꙋ проти́вилсѧ є҆сѝ, и҆ ра́нами  ра́нимꙋ твоемꙋ̀ тѣ́лꙋ, оу҆мре́ти и҆зво́лилъ є҆сѝ за  хрⷭ҇та̀ є҆ди́наго безсме́ртнаго, достосла́вне пе́тре  великоимени́тый. 
Бг҃оро́диченъ: 
Є҆ди́нꙋ всепѣ́тꙋю и҆ до́брꙋю въ жена́хъ  бг҃ороди́тельницꙋ, хрⷭ҇тїа́нъ стѣ́нꙋ неѡбори́мꙋю, пречⷭ҇тꙋю  влⷣчцꙋ, несомнѣ́ннымъ се́рдцемъ оу҆блажа́емъ. 
Конда́къ, гла́съ г҃. Подо́бенъ: Дв҃а дне́сь: 
И҆зъ непло́дна, прпⷣбне, ко́рене возрастѐ вѣ́твь,  первострада́льцꙋ тезоимени́те, мона́хѡвъ наста́вникъ  вели́къ, ѻ҆́ч҃е, ꙗ҆ви́лсѧ є҆сѝ, и҆ ꙗ҆́рости не  оу҆боѧ́всѧ царѧ̀, не хотѧ́ща хрⷭ҇то́въ чествова́ти  ѻ҆́бразъ: сегѡ̀ ра́ди сконча́всѧ, мꙋ́ченическїй вѣне́цъ  прїѧ́лъ є҆сѝ, стефа́не. 
І҆́косъ: 
И҆́же за́висти ѻ҆те́цъ и҆ бг҃а чꙋ́ждь, и҆скꙋшє́нїѧ  тебѣ̀ мнѡ́га, и҆ треволнє́нїѧ воздви́же, не терпѧ̀ зрѣ́ти  твоегѡ̀ бжⷭ҇твеннагѡ житїѧ̀ и҆ пра́вагѡ твоегѡ̀  непреткнове́ннагѡ ше́ствїѧ. ме́рзскїй лꙋка̑вствїѧ на тѧ̀  сшива́етъ, (с. 606) мнѣ́всѧ бы́ти оу҆чени́къ, ꙗ҆́коже  і҆ꙋ́да пре́жде, и҆ тебѐ въ рꙋ́ки беззако́нныхъ, ѻ҆́ч҃е,  потща́сѧ вложи́ти, хрⷭ҇та̀ проповѣ́дающа свѣ́тлѡ, и҆ тогѡ̀  ѻ҆́бразꙋ любо́вїю кла́нѧющасѧ: тогѡ̀ ра́ди мч҃ническїй  вѣне́цъ прїѧ́лъ є҆сѝ, стефа́не. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Возвѣсти́сѧ тебѣ̀ коне́цъ, блаже́нне,  вседѣ́тельнымъ хотѣ́нїемъ: тѣ́мже бо́льшемꙋ постꙋ̀ вда́лъ  є҆сѝ себѐ, и҆ и҆ ѿ сла́вы въ сла́вꙋ прехо́диши,  оу҆бїе́нъ за хрⷭ҇та̀, сꙋ́щаго надъ всѣ́ми бг҃а. 
Тезоиме́ннѡ первострада́льцꙋ просла́вилсѧ є҆сѝ:  и҆́бо каменꙋ́емь неми́лостивнѡ, и҆ влачи́мь и҆ бїе́мь,  кровьмѝ и҆спо́лнилъ є҆сѝ зе́млю: и҆ дꙋ́шꙋ твою̀ гдⷭ҇ꙋ  ра́дꙋѧсѧ преда́лъ є҆сѝ. 
На сто́гнахъ, мꙋ́чениче стефа́не, гра́дскихъ  неми́лостивнѡ влачи́мь, оу҆гла́дилъ є҆сѝ мꙋче́нїѧ стезю̀  вѣ̑рнымъ: на ню́же настꙋпа́ющїи крѣ́пкѡ, къ нбⷭ҇номꙋ  гра́дꙋ ꙗ҆́вѣ доидо́ша. 
Бг҃оро́диченъ: 
Свѧще́ннѣйшїи прⷪ҇ро́цы провозвѣсти́ша, чⷭ҇таѧ,  ꙗ҆вле́ннѣйше та́инство честна́гѡ твоегѡ̀ ржⷭ҇тва̀: и҆  ны́нѣ мы̀ сбытїѐ свѣ́тлѡ разꙋмѣ́юще, благоче́стнѡ тѧ̀  оу҆блажа́емъ. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Свирѣ́пѣйше, ꙗ҆́коже ѕвѣ́рїе, восхи́тиша  хрⷭ҇то́ва а҆́гнца бїю́щїи оу҆бива́юще, и҆ съ мꙋ́жи  беззако́нными спогреба́юще, пребеззако́нїемъ живꙋ́щїи. 
Неми́лостивнѡ твою̀ главꙋ̀ вра́гъ сокрꙋшѝ, ю҆́же  бг҃ъ въ высоча́йшихъ вѣнце́мъ вѣнча̀ побѣди́тельнымъ,  вѣне́чниче (с. 607) многострада́льне, сла́ва мꙋ́ченикѡвъ и҆  всѣ́хъ прпⷣбныхъ. 
Терпѣли́внѡ мꙋчи́телю противлѧ́ѧсѧ бг҃омꙋ́дрый  а҆ндре́й, ра́нами раздроблѧ́етсѧ и҆ неми́лостивнѡ  оу҆мерщвлѧ́етсѧ пра́ведный, поѧ̀ влⷣцѣ хрⷭ҇тꙋ̀ во вѣ́ки. 
Ст҃ѣ́йшїй до́мъ оу҆жѐ бы́въ, и҆́же надъ всѣ́ми  ст҃ы́ми воспочива́ющаго, во твое́мъ и҆мѣ́лъ є҆сѝ се́рдцѣ  живꙋ́ща, многострада́льне стефа́не во всѧ̑ вѣ́ки. 
Бг҃оро́диченъ: 
Кропле́нїемъ бжⷭ҇твенныѧ кро́ве, бг҃облагода́тнаѧ,  и҆зъ ре́бръ и҆стоще́нныѧ сн҃а твоегѡ̀ и҆ бг҃а, лꙋка́вымъ  грѣхо́мъ прибы́вшꙋю мнѣ̀ скве́рнꙋ, молю́сѧ тебѣ̀, ѡ҆мы́й,  дв҃о. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  несмѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Ви́дѣвъ ра́дꙋѧсѧ а҆́гг҃лѡвъ чи́ны, патрїа́рхѡвъ,  преподо́бныхъ, прⷪ҇ро́кѡвъ, страда́льцєвъ, а҆пⷭ҇лѡвъ же и҆  пра́ведныхъ всѣ́хъ, бг҃одохнове́нне: съ ни́миже  совокꙋплѧ́ѧсѧ, помѧнѝ, застꙋпѝ на землѝ чи́стѣ  оу҆блажа́ющихъ тѧ̀. 
Ꙗ҆́кѡ свѣ́тъ, ꙗ҆́кѡ оу҆́тро, ꙗ҆́кѡ вели́кое  со́лнце, ꙗ҆́кѡ нб҃о, наѕвѣ́зденное чꙋде́съ свѣтлостьмѝ,  и҆ ꙗ҆́звами свѧты́ми бы́лъ є҆сѝ, всѣ́хъ помышлє́нїѧ  благохва́лѧщихъ тѧ̀, стефа́не, оу҆краша́ѧ и҆́стиннѡ,  мч҃ниче многострада́льне. 
Тве́рдыми по́стничества пѡ́двиги низложи́въ тмы̀  нача̑ла, ѻ҆́ч҃е, пре́жде, и҆ въ послѣ̑днѧѧ пострада́въ  крѣ́пкѡ, всеконе́чнѣй па́гꙋбѣ сїѧ̑ преда́въ, стефа́не,  мꙋ́ченикѡвъ добро́то и҆ прпⷣбныхъ похвало̀. 
Твоѧ̀ пресла́внаѧ па́мѧть дне́сь пресвѣ́тлыми  зарѧ́ми дарѡ́въ дх҃а ѡ҆зарѧ́етъ земна̑ѧ и҆сполнє́нїѧ, ю҆́же  ра́достнѡ ны́нѣ пра́зднꙋющыѧ просвѣтѝ и҆ ѡ҆свѧти́ ны,  бг҃облаже́нне стефа́не. (с. 608) 
Бг҃оро́диченъ: 
Свѣ́та прїѧ́телище, бг҃ора́дованнаѧ,  свѧщенномꙋ́ченикѡвъ и҆́стинно оу҆твержде́нїе и҆ прпⷣбныхъ  всѣ́хъ похвало̀, спаси́ ны ѿ бѣ́дъ и҆ ѡ҆бстоѧ́нїй, и҆  врагѡ́въ наше́ствїѧ, воспѣва́ющыѧ тѧ̀. 
Свѣти́ленъ. Подо́бенъ: Дх҃омъ во ст҃и́лищи: 
Болѣ́зньми по́стническими началоѕло́бнаго ѕмі́ѧ до  конца̀ оу҆мертви́лъ є҆сѝ на концѣ́хъ же вѣне́цъ  мꙋче́нїѧ взе́мъ, стефа́не всехва́льне, поклоне́нїе подаѧ̀  честны̑мъ ѻ҆бразѡ́мъ, ꙗ҆́кѡ вѣ́дый на первоѻбра́зное  ꙗ҆́вѣ преходи́ти, всеблаже́нне. 
Сла́ва, и҆ ны́нѣ, бг҃оро́диченъ: 
Неизрече́ннагѡ ржⷭ҇тва̀ была̀ є҆сѝ всенепоро́чнаѧ  невѣ́ста, ꙗ҆́кѡ сꙋ́щи чистѣ́йшїй хра́мъ, бцⷣе: свѣ́та  бо превѣ́чнаго, въ тѧ̀ все́льшагосѧ родила̀ є҆сѝ бг҃а  сло́ва. пою́ще твоѐ оу҆̀бо ржⷭ҇тво̀, велича́емъ досто́йнѡ  тебѐ, всенепоро́чнаѧ ѻ҆трокови́це. 
На лїтꙋргі́и, Бл҃жє́нна ѻ҆ктѡ́иха на д҃: и҆ ст҃а́гѡ  пѣ́снь г҃-ѧ, на д҃. Прокі́менъ, гла́съ и҃. Восхва́лѧтсѧ  прпⷣбнїи во сла́вѣ, и҆ возра́дꙋютсѧ на ло́жахъ свои́хъ.  Сті́хъ: Воспо́йте гдⷭ҇еви пѣ́снь но́вꙋ. А҆пⷭ҇лъ къ  тїмоѳе́ю, зача́ло сч҃а. А҆ллилꙋ́їа, гла́съ и҃: Блаже́нъ  мꙋ́жъ боѧ́йсѧ гдⷭ҇а: Сті́хъ: Си́льно на землѝ бꙋ́детъ  сѣ́мѧ є҆гѡ̀. Є҆ѵⷢ҇лїе матѳе́а, зача́ло л҃з.  Прича́стенъ: Въ па́мѧть вѣ́чнꙋю: 


(с. 609) 
Мѣ́сѧца тогѡ́же въ к҃ѳ-й де́нь. 
Ст҃а́гѡ мꙋ́ченика парамо́на: 
И҆ ст҃а́гѡ мꙋ́ченика фїлꙋме́на: 
И҆ прпⷣбнагѡ а҆ка́кїа, и҆́же въ лѣ́ствицѣ  свидѣ́тельствованнагѡ. 
На Гдⷭ҇и, воззва́хъ, стїхи̑ры мꙋ́ченика г҃, гла́съ  д҃. 
Подо́бенъ: Зва́нный свы́ше: 
Свѣтоѧвле́нїемъ ꙗ҆́вѣ ѡ҆зарѧ́емь, ꙳ всеблаже́нне  парамо́не, ꙳ бжⷭ҇твеннагѡ дх҃а, ꙳ тмꙋ̀ глꙋбоча́йшꙋю до  конца̀ ꙳ возненави́дѣлъ є҆сѝ многобо́жїѧ, ꙳ и҆ прише́лъ  є҆сѝ благоключи́мное вре́мѧ прїе́мъ, всеблаже́нне, ꙳ къ  предлежа́щымъ страда́нїємъ доблемꙋ́дреннѡ, ꙳ и҆  побѣдоно́сецъ ꙗ҆́вльсѧ, ꙳ низложи́лъ є҆сѝ го́рдаго и҆  ра́тника всѣ́хъ земны́хъ, ꙳ велича́ѧ хрⷭ҇та̀. ꙳ є҆го́же  молѝ, ꙳ спастѝ и҆ просвѣти́ти дꙋ́шы на́шѧ. 
За всѣ́хъ бг҃а и҆ цр҃ѧ̀, ꙳ мно́жество  многочи́сленное, ꙳ закала́емое разꙋмѣ́въ, парамо́не, ꙳  бжⷭ҇твенною ре́вностїю разже́глсѧ є҆сѝ, ꙳ и҆ возопи́лъ  є҆сѝ: хрⷭ҇то́въ ра́бъ и҆́скреннїй є҆́смь всегда̀, ꙳  разꙋмѣ́йте, пребеззако́ннїи мꙋчи́тели, ꙳ ꙗ҆́кѡ бо а҆́гнецъ  неѕло́бивъ закла́тисѧ, ꙳ сѐ ны́нѣ самозва́нъ прїидо́хъ. ꙳  не пецы́тесѧ оу҆̀бо: ꙳ же́ртва прїѧ́тна ꙳ пожре́нномꙋ  пло́тїю, ꙳ менє̀ ра́ди во́льнѡ, ꙳ бы́ти понꙋжда́юсѧ. 
Седмочи́сленною чествꙋ́емь десѧти́цею, ꙳ трегꙋ́бнѡ  же честны́й, ꙳ со́тницею ли́къ страда́льцєвъ, ꙳  многобо́жнꙋю низложи́лъ є҆сѝ ле́сть ꙳ пребеззако́ннꙋющихъ  вѣ́рою: ꙳ съ ни́миже вѣнча́лсѧ є҆сѝ подвиза́всѧ  доблемꙋ́дреннѡ, (с. 610) парамо́не, ꙳ и҆ ликѡ́мъ  безтѣле́сныхъ ꙳ ра́дꙋѧсѧ сочи́слилсѧ є҆сѝ. ꙳ съ ни́миже  моли́сѧ, ꙳ всѧ́кїѧ ско́рби и҆ напа́стей ꙳ и҆зба́витисѧ  на́мъ, ꙳ тѧ̀ чтꙋ́щымъ и҆ при́снѡ блажа́щымъ. 
А҆́ще и҆зво́литъ настоѧ́тель пѣ́ти а҆ллилꙋ́їа, да  пое́тъ сі́и стїхи̑ры бцⷣѣ пре́жде, гла́съ и҆ подо́бенъ  то́йже: 
И҆зъ безнача́льна ѻ҆ц҃а̀, ꙳ сн҃ъ безлѣ́тнѡ, ꙳  снизхожде́нїѧ ра́ди и҆ спасе́нїѧ человѣ́кѡвъ, ꙳ бг҃ъ  человѣ́къ бы́сть, ꙳ да пода́стъ первозда́нномꙋ ны́нѣ ра́й:  ꙳ тогда̀ и҆ всѐ є҆стество̀ и҆зба́витсѧ ꙳ ѿ пре́лести  ѕмі́евы, ꙳ и҆ ѻ҆́бразъ па́дшїй спасе́тъ, ꙳ ꙗ҆́кѡ  благопремѣни́тель: ꙳ ѿѻнꙋ́дꙋже мт҃рь содѣ́ла ꙳  невѣсторо́дицꙋ чи́стꙋ, ꙗ҆́кѡ нескве́рнꙋ: ꙳ ю҆́же ꙗ҆́кѡ  а҆гкѵ́рꙋ всѝ ꙳ и҆ приста́нище оу҆блажа́емъ. 
Воплоще́нна созда́телѧ всѣ́хъ ꙳ и҆мѣ́ла є҆сѝ во  оу҆тро́бѣ твое́й, бг҃облаже́ннаѧ, ꙳ воѡбрази́вшаго  человѣ́ка, ꙳ пре́жде па́дшаго престꙋпле́нїемъ ѕмїи́нымъ: ꙳  бг҃а бо родила̀ є҆сѝ ꙳ пло́тїю несказа́ннѡ на́мъ, ꙳ и҆  и҆зъ тлѣ́нїѧ свободи́ла є҆сѝ ꙳ є҆стество̀ всѐ  ѡ҆бветша́вшее ꙳ ржⷭ҇тво́мъ твои́мъ. ꙳ тѣ́мже пое́мъ и҆  сла́вимъ ꙳ твою̀ благода́ть, дв҃о безневѣ́стнаѧ, ꙳  моли́тисѧ не преста́й, ꙳ спасти́сѧ дꙋша́мъ на́шымъ. 
Да твоеѧ̀ всѣ̑мъ мно́жество ми́лости ꙳ и҆ бла́гости  ѿкры́еши на́мъ ꙳ неѡпредѣли́мꙋю пꙋчи́нꙋ, ꙳ грѣхѝ  рабѡ́въ твои́хъ всѧ̑ загла́ди: ꙳ и҆́маши бо, всенепоро́чнаѧ  ꙳ ꙗ҆́кѡ мт҃и сꙋ́щи бж҃їѧ, ꙳ вла́сть созда́нїѧ, ꙳ и҆ во́диши  всѧ̑, ꙳ ꙗ҆́кѡ хо́щеши, си́лою твое́ю: ꙳ и҆́бо бл҃года́ть  дх҃а ст҃а́гѡ, ꙳ ꙗ҆́вѣ все́льшаѧсѧ въ тѧ̀, ꙳ содѣ́йствꙋетъ  тѝ во все́мъ при́снѡ, ꙳ всеблаже́ннѣйшаѧ. 
Сла́ва, и҆ ны́нѣ, бг҃оро́диченъ: 
И҆́же со ѻ҆ц҃е́мъ ꙳ и҆ дх҃омъ славосло́вимый сн҃ъ,  ꙳ въ вы́шнихъ ѿ серафі́мѡвъ, ꙳ первозда́ннаго па́ки  ѡ҆бнови́ти хотѧ̀, ꙳ всего̀ себѐ и҆стощѝ неизрече́ннѡ, ꙳ во  оу҆тро́бѣ твое́й, бцⷣе всепѣ́таѧ: ꙳ и҆ и҆зъ тебє̀  возсїѧ́вый, ꙳ (с. 611) просвѣтѝ ве́сь мі́ръ бжⷭ҇тво́мъ, ꙳  и҆зба́вивый ѿ і҆дѡлонеи́стовства, ꙳ собо́ю ѡ҆божи́вый, ꙳  на нб҃са̀ возведѐ человѣ́чество, ꙳ хрⷭ҇то́съ бг҃ъ ꙳ и҆  сп҃съ дꙋ́шъ на́шихъ. 
Крⷭ҇тобг҃оро́диченъ. Подо́бенъ то́йже: 
Не рыда́й менє̀, мт҃и, ꙳ зрѧ́щи на дре́вѣ ꙳  повѣ́шена твоего̀ сн҃а и҆ бг҃а, ꙳ и҆́же на вода́хъ  повѣ́сившаго зе́млю неѡдержи́мѡ, ꙳ и҆ всю̀ тва́рь  созда́вшаго: ꙳ и҆́бо воскреснꙋ̀ и҆ просла́влюсѧ, ꙳ и҆  а҆́дова ца̑рствїѧ сокрꙋшꙋ̀ крѣ́постїю, ꙳ и҆ погꙋблю̀ тогѡ̀  си́лꙋ, ꙳ и҆ свѧ̑занныѧ и҆зба́влю ꙳ ѡ҆ ѕлодѣ́йства є҆гѡ̀, ꙳  ꙗ҆́кѡ бл҃гоꙋтро́бенъ, ꙳ и҆ ѻ҆ц҃ꙋ̀ моемꙋ̀ приведꙋ̀, ꙳  ꙗ҆́кѡ чл҃вѣколю́бецъ. 
На стїхо́внѣ ѻ҆ктѡ́иха. 
Прпⷣбнагѡ а҆ка́кїа слꙋ́жба пое́тсѧ на повече́рїи. 
Канѡ́нъ, є҆гѡ́же краегране́сїе: 
А҆ка́кїа, и҆збра́ннаго послꙋ́шателѧ, пѣ́сньми пою̀.  Ѳеофа́нъ: 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Неѕло́бнымъ нра́вомъ ѡ҆бло́жсѧ, благоѻбра́знꙋю  добродѣ́телей стѧжа́лъ є҆сѝ добро́тꙋ, хрⷭ҇то́вꙋ во́льномꙋ  послꙋша́нїю подо́бѧсѧ, да́же до сме́рти, всебл҃же́нне. 
Ѕло́бы ѡ҆брѣта́телѧ посрами́лъ є҆сѝ безѕло́бїемъ  свои́мъ: терпѣ́нїемъ же, ѻ҆́ч҃е, и҆скꙋше́нїй, тогѡ̀  го́рдꙋю и҆ вознесе́ннꙋю враждꙋ̀, къ землѝ, всеблаже́нне,  смири́лъ є҆сѝ. 
Воздержа́нїемъ терпѣли́внымъ, прпⷣбне,  пред̾ѡбꙋча́ѧсѧ и҆ страсте́й ѿсѣка́ѧ нача̑ла,  безстра́стїѧ ѻ҆де́ждею (с. 612) оу҆краси́лсѧ є҆сѝ  по́слѣжде, благода́тїю бжⷭ҇твенною покрыва́емь. 
Оу҆крѣпи́въ дꙋше́вное оу҆строе́нїе терпѣ́нїемъ  тве́рдымъ и҆ до́блимъ, всеблаже́нне, по́мысломъ, по всѧ̑  дни̑ терпѣ́лъ є҆сѝ мч҃ническїй по́двигъ, и҆ вѣне́чникъ  показа́лсѧ є҆сѝ. 
Бг҃оро́диченъ: 
Крѣ́пость твори́тельна и҆ пѣ́нїе, бг҃ъ и҆ гдⷭ҇ь,  и҆́же на́съ ра́ди и҆зъ тебє̀ воплоще́йсѧ и҆ рожде́йсѧ,  прⷪ҇ро́чески ꙗ҆́коже и҆са́їа, пречⷭ҇таѧ, благовѣстѝ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Всего̀ тебѐ сама́го творцꙋ̀ твоемꙋ̀ и҆ бг҃ꙋ,  прпⷣбне, возложи́въ, терпѣ́лъ є҆сѝ томи́тельное  и҆зничтоже́нїе. 
Зако́ннѡ страда́льческое терпѣ́нїе, возде́ржниче,  показа́лъ є҆сѝ на землѝ: тѣ́мже тебѣ̀ нбⷭ҇ное весе́лїе  даде́сѧ. 
Смире́нїе и҆́стинно, долготерпѣ́нїе ѻ҆па́снѡ  держа́лъ є҆сѝ, терпѣ́нїе, воздержа́нїе съ послꙋша́нїемъ,  преблаже́нне. 
Бг҃оро́диченъ: 
Всѣ́хъ содѣ́тель зи́ждетсѧ, на́съ ра́ди,  пречⷭ҇таѧ, пло́ть прїе́мь ѡ҆дꙋшевле́ннꙋ, и҆зъ тебє̀,  прест҃а́ѧ бг҃оневѣ́сто. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Оу҆мертви́въ, ѻ҆́ч҃е, мꙋ́дрость пло́ти твоеѧ̀,  твою̀ дꙋ́шꙋ ѡ҆живи́лъ є҆сѝ, и҆ пра́вды вѣне́цъ прїѧ́лъ  є҆сѝ, зовы́й а҆ка́кїе: сла́ва си́лѣ твое́й, гдⷭ҇и. 
По́двиги до́лги прїе́млѧ, и҆́же по всѧ̑ дни̑  терпѣли́вное пока́зывалъ є҆сѝ сопротивле́нїе, ѻ҆́ч҃е.  тѣ́мже по сме́рти, ꙗ҆́кѡ жи́въ, возопи́лъ є҆сѝ: сла́ва  си́лѣ твое́й, гдⷭ҇и. 
Тве́рдымъ оу҆мо́мъ томлє́нїѧ за хрⷭ҇та̀  претерпѣ́лъ є҆сѝ, а҆ка́кїе блаже́нне, сего̀ помышлѧ́ѧ на  крⷭ҇тѣ̀ пригвожде́на, за спасе́нїе ро́да на́шегѡ. (с. 613) 
Бг҃оро́диченъ: 
Чистѣ́йши є҆сѝ нб҃съ и҆ мы́сленныхъ си́лъ, ꙗ҆́кѡ  си́хъ зижди́телѧ, пречⷭ҇таѧ, ро́ждши. тѣ́мже тѝ зове́мъ:  ра́дꙋйсѧ, бцⷣе всепѣ́таѧ. 
Пѣ́снь є҃. І҆рмо́съ: 
Ты̀, гдⷭ҇и, мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Ты̀, прпⷣбне, ꙗ҆́звами мꙋ́жески оу҆ранѧ́емь, и҆  бїє́нїи по всѧ̑ дни̑ терпѧ̀ крѣ́пкѡ, прпⷣбнѡ почи́лъ  є҆сѝ. 
Тече́нїе до́брое сконча́въ, а҆ка́кїе неѕло́бный, и҆  трꙋдѡ́въ свобо́дный и҆ болѣ́зней воспрїѧ́лъ є҆сѝ поко́й. 
Оу҆́мъ тво́й чи́стымъ по́мысломъ ѡ҆кормлѧ́емь,  а҆ка́кїе бг҃оно́се, къ вино́вномꙋ всѣ́хъ благополꙋ́чнѡ  оу҆стреми́сѧ. 
Бг҃оро́диченъ: 
Ни а҆́гг҃льскїй оу҆́мъ, ни человѣ́чь мо́жетъ  ржⷭ҇тво̀ твоѐ сказа́ти: превосхо́дитъ бо всѧ́ко постиже́нїе  ра́зꙋма. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Оу҆снꙋ́лъ є҆сѝ блаже́ннымъ сно́мъ, блаже́нне, и҆  по сме́рти ꙗ҆ви́сѧ послꙋ́шаѧ, ѻ҆́ч҃е, вопроша́ющихъ,  ꙗ҆́кѡ не оу҆мира́етъ послꙋша́нїе и҆мѣ́ѧй. 
Сконча́въ дѡ́брыѧ по́двиги, тезоимени́те,  нетлѣ́ннагѡ, бг҃омꙋ́дре, сподо́билсѧ вои́стиннꙋ  безсме́ртїѧ, и҆дѣ́же ра́дꙋѧсѧ вѣнцы̀ побѣ́ды воспрїѧ́лъ  є҆сѝ. 
Бжⷭ҇твенное и҆ до́брое и҆ бг҃оꙋго́дное воздержа́нїе  житїѧ̀ твоегѡ̀, блаже́нне, мнѡ́гїѧ оу҆твержда́етъ  бжⷭ҇твеннымъ стра́хомъ и҆ жела́нїемъ бла̑гъ бꙋ́дꙋщихъ,  а҆ка́кїе. 
Бг҃оро́диченъ: 
Вои́стиннꙋ бцⷣꙋ тѧ̀ вѣ́рою сла́вимъ, ꙗ҆́кѡ бг҃а  (с. 614) заче́ншꙋю, и҆ ро́ждшꙋю сего̀ неискꙋсобра́чнѡ,  соеди́ншасѧ и҆зъ тебє̀ прїѧ́тныѧ ст҃ы́мъ хра́момъ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Свѣ́тлостїю вѣ́ры и҆ дѣ́тельнымъ свѣ́томъ,  ꙗ҆ви́лсѧ є҆сѝ равноа́гг҃ленъ на землѝ, вои́стиннꙋ,  а҆ка́кїе всемꙋ́дре. показа́лъ є҆сѝ мꙋ́жески крѣ́пкое  оу҆ма̀ твоегѡ̀, сокрꙋши́лъ є҆сѝ напа̑данїѧ страсте́й  посто́мъ: тѣ́мже и҆ по кончи́нѣ, ꙗ҆́кѡ жи́въ ꙗ҆ви́лсѧ  є҆сѝ, непобѣди́ме. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Всѣ́мъ жела́нїемъ влⷣцѣ и҆ды́й, доса̑ды и҆  безчє́стїѧ, прпⷣбне, и҆ ꙗ҆́звы терпѧ̀, взыва́лъ є҆сѝ:  благослове́нъ є҆сѝ въ хра́мѣ сла́вы твоеѧ̀, гдⷭ҇и. 
По́мыслъ тво́й влⷣчнїѧ помышлѧ́ѧ стрⷭ҇ти и҆  распѧ́тїе, и҆ сме́рти поꙋча́ѧсѧ, оу҆ранѧ́емь пѣ́лъ є҆сѝ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Ме́ртвъ во гро́бѣ, по зако́нꙋ оу҆мира́ющихъ лежа̀  безъ дыха́нїѧ, глаго́лющемꙋ вѣща́еши па́че є҆стества̀,  ꙗ҆́кѡ не оу҆́мерлъ є҆́смь, взыва́еши: бл҃гослове́нъ  є҆сѝ въ хра́мѣ сла́вы твоеѧ̀, гдⷭ҇и. 
Бг҃оро́диченъ: 
Оу҆ме́ршыѧ, и҆́мже, дв҃о, держи́ми бѣ́хомъ  зако́номъ, жи́знь ро́ждши и҆́стиннꙋю, возста́вила є҆сѝ  зовꙋ́щыѧ: бл҃гослове́на ты̀ въ жена́хъ, всенепоро́чнаѧ  влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Крѣ́пкимъ воздержа́нїемъ, бг҃ꙋ тебѣ̀ бы́сть  смѣси́тисѧ, (с. 615) прпⷣбне, оу҆́зъ тѣ́ла разрѣ́шшꙋсѧ,  и҆ пло́ть и҆знꙋри́вшꙋ, и҆ видѣ́нїемъ дѣ́тельнымъ, ѻ҆́ч҃е,  зовы́й: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Съ мꙋ́чєники хрⷭ҇то́вы сочета́емь и҆ вчинѧ́емь,  непреста́ннѡ, прпⷣбне, поѧ̀ чл҃вѣколю́бца, и҆ молѧ́сѧ ѡ҆  на́съ, восхвалѧ́ющихъ тѧ̀ и҆ вопїю́щихъ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Пострада́въ зако́ннѡ на землѝ, нбⷭ҇ный ѡ҆брѣ́лъ  є҆сѝ поко́й, ра́дꙋѧсѧ, прпⷣбне, со ст҃ы́ми, и҆  соприча́стникъ весе́лїѧ и҆ ра́дости и҆́хъ бы́въ, и҆ взыва́ѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Воплоща́етсѧ безпло́тный пре́жде, содѣ́тель  зи́ждетсѧ и҆зъ тебє̀, всенепоро́чнаѧ: и҆́бо въ пречⷭ҇таѧ  ложесна̀ твоѧ̑ вше́дъ непостижи́мый, ѡ҆писа́нїемъ плотски́мъ  хотѧ̀ ѡ҆б̾ѧ́тисѧ. тѣ́мже вси́ тѧ благослови́мъ, марі́е  бг҃оневѣ́сто. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Ми́лостивнѡ вмѣсти́сѧ, ѻ҆́ч҃е, ко всѧ́ческихъ  бл҃годѣ́телю, неѕло́бїѧ добро́тою оу҆краша́ѧсѧ, и҆  красото́ю добродѣ́телей сїѧ́ѧ. тѣ́мже тѧ̀ всѝ  оу҆блажа́емъ. 
Зако́нꙋ повинꙋ́ѧсѧ влⷣчню, твою̀ преклони́лъ є҆сѝ  вы́ю, мона́шествꙋющихъ боре́нїю, и҆ побѣдоно́сецъ, ѻ҆́ч҃е,  бы́въ, къ неѕло́бїю дости́глъ є҆сѝ соверше́нномꙋ,  всеблаже́нне. 
Пѣ́нїе бг҃ꙋ возсыла́ти со безпло́тными сподо́билсѧ  є҆сѝ, ꙗ҆́кѡ соблю́дъ ѻ҆́нѣхъ житїѐ и҆ чистотꙋ̀:  терпѣ́нїемъ же дѣ́лъ мꙋ́ченикѡвъ сла́вꙋ прїѧ́лъ є҆сѝ. 
Прїимѝ ѿ на́съ, бг҃оно́се, приноси́мое тебѣ̀  пѣ́нїе ѿ чи́ста се́рдца, и҆ возда́ждь мольба́ми твои́ми  согрѣше́нїй ѡ҆ставле́нїе и҆ спасе́нїе, всече́стне. (с. 616) 
Бг҃оро́диченъ: 
Ꙗ҆́кѡ ко́рень сꙋ́щꙋ вои́стиннꙋ нетлѣ́нїѧ, тѧ̀  дв҃о, всѝ вѣ́рнїи, и҆ оу҆твержде́нїѧ, хвала́ми  почита́емъ: ты́ бо ѵ҆поста́сное безсме́ртїе на́мъ родила̀  є҆сѝ. 
Стїхи̑ры прпⷣбнагѡ, гла́съ д҃. Подо́бенъ: Ꙗ҆́кѡ  до́блѧ: 
Воздержа́нїемъ мꙋ́дрость плотскꙋ́ю оу҆мертви́лъ  є҆сѝ, ꙳ и҆ дꙋ́шꙋ ѡ҆живи́лъ є҆сѝ посто́мъ, ꙳ и҆  добродѣ́телей соверше́нїемъ. ꙳ ѿсю́дꙋ же и҆ ꙗ҆ви́лсѧ  є҆сѝ, ꙳ ꙗ҆́кѡ жи́въ по кончи́нѣ вои́стиннꙋ: ꙳ ꙗ҆́коже  бо со́нъ вмѣни́сѧ тебѣ̀ сме́рть, ꙳ къ бг҃ꙋ преста́вльшꙋсѧ,  ꙳ и҆ въ рꙋ́цѣ дꙋ́шꙋ прело́жшꙋ є҆мꙋ̀, ꙳ а҆ка́кїе сла́вне. 
Страсте́й оу҆спи́лъ є҆сѝ ꙳ жела̑нїѧ, а҆ка́кїе, ꙳  бдѣ́нїе всено́щное ꙗ҆́кѡ стѧжа́въ, ꙳ послꙋша́нїе и҆  смире́нїе, ꙳ поꙋче́нїе же бжⷭ҇твенныхъ писа́нїй, ꙳ и҆  се́рдце чи́сто, ꙳ и҆ оу҆́мъ несмꙋще́нъ. ꙳ тѣ́мже бы́лъ  є҆сѝ и҆ прїѧ́телище дх҃а ст҃а́гѡ, ꙳ зари̑ чꙋде́съ  возсїѧ́въ концє́мъ. 
Мїрска́гѡ пристра́стїѧ ꙳ до конца̀ возгнꙋша́всѧ, ꙳  безстра́стїѧ сосꙋ́дъ бы́лъ є҆сѝ: ꙳ любомꙋ́дрїѧ же,  сла́вне, ꙳ дѣ́тельнымъ восхожде́нїемъ, ꙳ возвы́силсѧ є҆сѝ  къ самомꙋ̀ жела́нїю коне́чномꙋ, ꙳ и҆ оу҆зрѣ́лъ є҆сѝ  та́йнымъ видѣ́нїемъ ꙳ неви́димыхъ недомы́слєнныѧ и҆  бжⷭ҇твєнныѧ добрѡ́ты, ꙳ а҆ка́кїе всемꙋ́дре и҆ блаже́нне. 
Сла́ва, и҆ ны́нѣ, бг҃оро́диченъ: 
Ѻ҆ц҃ꙋ̀ є҆диносꙋ́щна ꙳ и҆ дх҃ꙋ сопресто́льна, ꙳  и҆зъ чⷭ҇тыхъ крове́й твои́хъ воплоти́ла є҆сѝ, ꙳ и҆ па́че  сло́ва породила̀ є҆сѝ, ꙳ во двꙋ́хъ познава́ема  дѣ́йственныхъ сꙋщества́хъ ꙳ и҆́стиннѡ и҆ хотѣ́нїихъ. ꙳  є҆го́же молѝ, прест҃а́ѧ дв҃о, ꙳ ꙗ҆́кѡ сн҃а твоего̀ и҆  бг҃а, ꙳ спастѝ вѣ́рою чи́стою тебѐ блажа́щыѧ. 
Крⷭ҇тобг҃оро́диченъ. Подо́бенъ то́йже: 
А҆́гнца и҆ па́стырѧ тѧ̀, ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ше: ꙳  сн҃е (с. 617) возжелѣ́нне, ꙳ ка́кѡ на дре́вѣ крⷭ҇тнѣмъ  повѣ́шенъ є҆сѝ, долготерпѣли́ве; ꙳ ка́кѡ рꙋ́цѣ и҆  но́зѣ твоѝ, сло́ве, ꙳ пригвозди́шасѧ ѿ беззако́нныхъ, ꙳  и҆ кро́вь твою̀ и҆злїѧ́лъ є҆сѝ, влⷣко; 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на  д҃. є҆гѡ́же краегране́сїе: Воспѣва́ти твою̀ ны́нѣ  да́ждь, мч҃ниче, бл҃года́ть. І҆ѡ́сифъ. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Пою́ща свѣтоно́снꙋю твою̀ па́мѧть, мꙋ́чениче  парамо́не, свѣща́тельными дх҃а зарѧ́ми се́рдце моѐ  просвѣтѝ, и҆ пребыва́ти мѝ бжⷭ҇твенными законоположе́ньми  оу҆крѣпѝ. 
Мч҃ническимъ пресвѣ́тлѡ благосла́вїемъ, бл҃же́нне,  ѡ҆богати́лсѧ є҆сѝ, мꙋ́ченическими просїѧ́въ добро́тами, и҆  кра́сными ра́нами оу҆краси́всѧ, парамо́не. тѣ́мже тѧ̀  вѣ́рнѡ оу҆блажа́емъ. 
Во́дъ животво́рныхъ дх҃а сы́й и҆спо́лненъ, безбо́жїѧ  зно́емъ лю́тѣ и҆ста́ѧвшыѧ ѡ҆роси́лъ є҆сѝ, и҆ къ водѣ̀,  сла́вне, воспокое́нїѧ пꙋтеводи́лъ є҆сѝ. 
Бг҃оро́диченъ: 
Въ лѣ́то безлѣ́тнаго родила̀ є҆сѝ, человѣ́ка  бы́вша, є҆го́же прилѣ́жнѡ молѝ, чⷭ҇таѧ, ꙗ҆́кѡ сн҃а  твоего̀ и҆ гдⷭ҇а, дꙋшѝ моеѧ̀ лѣ̑тныѧ стра̑сти  оу҆врачи́ти, всенепоро́чнаѧ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Возноше́нїе вра́жїе, смири́всѧ хрⷭ҇та̀ ра́ди,  разрꙋши́лъ є҆сѝ, и҆ тогѡ̀ полкѝ мече́мъ терпѣ́нїѧ  ссѣ́клъ є҆сѝ. 
Разрꙋши́лъ є҆сѝ лꙋка́вый совѣ́тъ, и҆́же на вѣ́рꙋ  на́шꙋ, (с. 618) и҆ крѣ́пкѡ пострада́лъ є҆сѝ, мч҃ниче  страстоте́рпче парамо́не. 
Оу҆крѣпи́лсѧ є҆сѝ бжⷭ҇твенною благода́тїю,  ꙗ҆́кѡ во́инъ си́ленъ, и҆ лю̑тыѧ мꙋ̑ки, мꙋ́чениче, ꙗ҆́коже  со́нъ вмѣни́лъ є҆сѝ. 
Бг҃оро́диченъ: 
Оу҆крѣпѝ мо́й оу҆́мъ, совраща́емь мно́гими  страстьмѝ, мт҃и бж҃їѧ пречⷭ҇таѧ: ꙗ҆́кѡ да по до́лгꙋ  сла́влю тѧ̀. 
Сѣда́ленъ, гла́съ д҃. Подо́бенъ: Вознесы́йсѧ: 
Терпѣ́нїемъ бжⷭ҇твенныхъ повелѣ́нїй ѡ҆чи́стилъ  є҆сѝ дꙋ́шꙋ ѿ скве́рны, и҆ къ страда́льческомꙋ пости́глъ  є҆сѝ соверше́нїю: жре́ти бо кꙋмі́рѡмъ ѿре́клсѧ є҆сѝ  прелє́стнымъ, подража́ѧ хрⷭ҇та̀, копїе́мъ закла́нъ бы́лъ  є҆сѝ: но прилѣ́жнѡ молѝ є҆го̀ ѡ҆ мі́рѣ, всебл҃же́нне  парамо́не. 
Сла́ва, и҆ ны́нѣ, бг҃оро́диченъ: 
По бз҃ѣ въ тво́й, бцⷣе, прибѣга́ю смире́нный,  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ. моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
Крⷭ҇тобг҃оро́диченъ: 
И҆зъ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Се́рдце твоѐ мꙋ́жествомъ ѡ҆гражда́емо, и҆  дерзнове́нїемъ, сла́вне, разжига́емо, мꙋ̑ки  многоплетє́нныѧ, младе́нєцъ стрѣлѧ̑нїѧ, мꙋ́чениче  доблемꙋ́дренне, вмѣни́лъ є҆сѝ. 
Оу҆мерщвлѧ́еми повелѣ́нїемъ мꙋчи́телѧ страда́льцы  (с. 619) ви́дѣвъ, ꙗ҆́коже ѻ҆нѝ, бжⷭ҇твеннꙋю ре́вность  прїѧ́ше мч҃никъ парамо́нъ, къ страда́нїю прїи́де. 
Крѣ́пкѡ тѧ̀ растѧга́ема, и҆ кѡ́пїи неми́лостивнѡ  бодо́ма, и҆ кѡ́зни вра̑жїѧ побѣжда́юща, хрⷭ҇то́съ вѣнча́  тѧ подвигополо́жникъ, бл҃же́нне парамо́не. 
Терпѣ́нїю оу҆дивлѧ́ѧсѧ мꙋ́ченикѡвъ, и҆ тѣ́хъ  соверше́нїю дивѧ́сѧ, сла́вне, тѣ́хъ приѡбщи́лсѧ є҆сѝ  ре́вности вѣ́ры и҆ пречⷭ҇тно́мꙋ страда́нїю. 
Бг҃оро́диченъ: 
Оу҆мерщвлены̀ человѣ́ки престꙋпле́нїемъ  живоно́снымъ твои́мъ рождество́мъ, дв҃о марі́е, всѣ́хъ  ѡ҆живи́ла є҆сѝ. тѣ́мъ тѧ̀ сла́вимъ и҆ бг҃олѣ́пнѡ  оу҆блажа́емъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Да́ръ многоцѣ́нный тебѐ сама́го прине́слъ є҆сѝ  творцꙋ̀ твоемꙋ̀, пострада́въ и҆ пре́лесть побѣди́въ,  мꙋ́ченикѡвъ оу҆добре́нїе. 
Кꙋми́ры, мꙋ́дре, и҆ де́мѡнскаѧ ка̑пища сокрꙋши́лъ  є҆сѝ, оу҆твержде́но помышле́нїе стѧжа́въ, на ка́мени  бжⷭ҇твенныѧ вѣ́ры, парамо́не. 
Де́мѡнѡвъ мно́жество мꙋ́жественнѡ ѡ҆стрꙋпи́лъ  є҆сѝ, ѡ҆стрꙋпле́нїемъ пло́ти твоеѧ̀, страда́льче  доблемꙋ́дренный. тѣ́мже тѧ̀ оу҆блажа́емъ. 
Бг҃оро́диченъ: 
Равноче́стенъ ѻ҆ц҃ꙋ̀ сы́й и҆ дх҃ꙋ гдⷭ҇и, ѿ  чи́стыхъ твои́хъ крове́й воплоти́сѧ, чⷭ҇таѧ, чл҃вѣ́къ  бы́въ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Не бы́лъ є҆сѝ во вре́мѧ подвигѡ́въ лѣни́въ,  встанли́въ (с. 620) же па́че, и҆ бжⷭ҇твенномꙋ страда́нїю  до́блественъ. сегѡ̀ ра́ди вѣне́цъ сла́вы полꙋчи́лъ є҆сѝ. 
Мꙋ́ченикѡвъ собо́рꙋ себѐ сочета́лъ є҆сѝ,  сконча́вшихсѧ оу҆се́рднѡ, пре́жде твоегѡ̀ страда́нїѧ,  приснопа́мѧтне, и҆ съ ни́ми нбⷭ҇номꙋ черто́гꙋ сподо́билсѧ  є҆сѝ. 
Ко́пїѧ подража́телѧ тѧ̀ хрⷭ҇то́ва содѣ́лаша,  и҆́миже пробода́емь, мꙋ́чениче, къ немꙋ̀ восте́клъ є҆сѝ  вѣнцено́сецъ, оу҆мертви́въ терпѣ́нїѧ ѻ҆рꙋ́жїемъ  несмы́слєнныѧ. 
Бг҃оро́диченъ: 
И҆зба́ви мѧ̀ собла́знѡвъ жите́йскихъ,  пренепоро́чнаѧ, въ нощѝ невѣ́дѣнїѧ безмѣ́стными  помышлє́нїи ѡ҆держи́маго и҆ ѕло́бою вра́жїею при́снѡ  ѡ҆мрача́емаго. 
По ѕ҃ пѣ́сни мꙋ́чениченъ ѻ҆ктѡ́иха. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Враче́вствъ и҆ чꙋде́съ благода́тїю, мꙋ́дре  мꙋ́чениче, ѿ бг҃а ѡ҆бога́щсѧ свѣ́тлѡ, врачꙋ́еши зовꙋ́щыѧ:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Простира́емыхъ мꙋ́къ небре́глъ є҆сѝ, всѐ  попече́нїе и҆мѣ́ѧ на нб҃сѣ́хъ, и҆ зовы́й, достосла́вне:  благослове́нъ є҆сѝ въ хра́мѣ сла́вы твоеѧ̀, гдⷭ҇и. 
Ты̀ крове́й, страда́льче, ѻ҆гне́мъ всю̀ попали́лъ  є҆сѝ ве́щь безбо́жїѧ, сла́вне, лꙋка́вꙋю: росо́ю же чꙋде́съ  твои́хъ, сꙋ́щыѧ въ зно́и лю́тыхъ ѡ҆роша́еши, парамо́не,  зовы́й: благослове́нъ є҆сѝ въ хра́мѣ сла́вы твоѧ̀, гдⷭ҇и. 
Бг҃оро́диченъ: 
Ра́дꙋйсѧ, є҆ди́на ра́дость ро́ждшаѧ человѣ́кѡмъ,  ра́дꙋйсѧ, нб҃о и҆ прⷭ҇то́ле херꙋві́мскїй, и҆ пресла́внаѧ  пала́то црⷭ҇твꙋющагѡ всѣ́хъ вѣкѡ́въ, всенепоро́чнаѧ  влⷣчце. (с. 621) 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Бо́драго тѧ̀ храни́телѧ дꙋша́мъ стѧжа́вше,  ѡ҆богати́хомсѧ, оу҆сповꙋ́юща де́мѡнскаѧ мечта̑нїѧ всегда̀,  и҆ пло́ти свирѣ̑пыѧ во́лны, и҆ бꙋ́рю помышле́нїй, мꙋ́чениче  многострада́льне, вопїю́щихъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Стрꙋѧ́ми твои́хъ свѧще́нныхъ крове́й багрѧни́цꙋ  ѡ҆червлени́лъ є҆сѝ себѣ̀, ѡ҆бветша́нїе весьма̀ прїѧ́ти не  и҆мꙋ́щꙋ, и҆ свѣ́тлѡ оу҆краша́емь на нб҃сѣ́хъ ѡ҆бита́еши,  вопїѧ̀, блаже́нне: благослови́те, всѧ̑ дѣла̀ гдⷭ҇нѧ, гдⷭ҇а. 
Ꙗ҆́коже ѻ҆вча̀ чи́стое, и҆ же́ртва непоро́чнаѧ, и҆  приноше́нїе всесожега́емо оу҆́гльми свѧще́ннагѡ, мꙋ́чениче,  страда́нїѧ, страстополо́жникꙋ твоемꙋ̀ хрⷭ҇тꙋ̀ прине́слсѧ  є҆сѝ, мꙋ́дре, поѧ̀: благослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Зако́на тѧ̀ сѣ̑ни и҆ прⷪ҇ро́кѡвъ проначерта́ша,  чⷭ҇таѧ, проповѣ̑данїѧ, неизрече́ннѡ хотѧ́щꙋ бы́ти бг҃а  на́шегѡ роди́тельницꙋ, бг҃облагода́тнаѧ чⷭ҇таѧ: є҆мꙋ́же  всѝ пое́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ, веселѧ́щесѧ, тѧ̀, бцⷣе,  велича́емъ. 
Сѐ свѣтоза́рнагѡ страстоте́рпца свѣтоѧвле́ннаѧ  ѡ҆сїѧ̀ па́мѧть, всѣ́хъ вѣ́рныхъ сердца̀ просвѣща́ющи  бжⷭ҇твеннымъ дх҃омъ, ра́достнѡ ликовствꙋ́ющихъ и҆ вѣ́рою  блажа́щихъ. 
Ꙗ҆́кѡ седмокрꙋ́жною десѧти́цею и҆ трегꙋ́бною  со́тницею непобѣди́мыхъ мꙋ́ченикѡвъ совокꙋплѧ́емь: съ  ни́миже тѣ́ло (с. 622) твоѐ, мꙋ́чениче хрⷭ҇то́въ, лежи́тъ,  и҆ съ ни́ми молѝ спасти́сѧ на́мъ. 
По́прище проше́дше болѣ́зненное, многови́дныхъ  мꙋ́къ и҆спо́лнено, и҆ со хрⷭ҇то́мъ мі́ръ побѣди́вшимъ,  свѣ́тлѡ побѣди́вше, вѣнцено́сцы мч҃ницы на нб҃сѣ́хъ  жи́тельствꙋете. 
Взѧ́тъ бы́лъ є҆сѝ ѿ землѝ, и҆ по́чєсти твои́хъ  пѡ́двигъ прїѧ́лъ є҆сѝ, ны́нѣ же рѣ́ки и҆сточа́еши на́мъ  чꙋде́съ тебѐ чтꙋ́щымъ и҆ благоче́стнѡ па́мѧть твою̀  торжествꙋ́ющымъ, парамо́не. 
Бг҃оро́диченъ: 
Просвѣтѝ дꙋшѝ моеѧ̀ ѕѣ̑ницы ѡ҆мрачє́нныѧ  невидѣ́нїемъ тлетво́рнагѡ грѣха̀, бг҃ороди́тельнице  пречⷭ҇таѧ влⷣчце: ты́ бо вѣ́рныхъ є҆сѝ по́мощь и҆  просвѣще́нїе, чⷭ҇таѧ. 
Свѣти́ленъ. Подо́бенъ: Жєны̀ оу҆слы́шите: 
Мно́жество непобѣди́мое во́инства, сосло́вїе  бжⷭ҇твенно непобѣди́мое мꙋ́ченикѡвъ, благочестномꙋ́дреннѡ  воспои́мъ, и҆мꙋ́ще чинонача́льника парамо́на чꙋ́днаго,  ѡ҆бличи́вшаго мꙋчи́телѧ, и҆́же со всѣ́ми мꙋ́ченики вѣне́цъ  полꙋчѝ сла́вы. 
Сла́ва, и҆ ны́нѣ, Бг҃оро́диченъ: 
Ра́дꙋйсѧ, бж҃їѧ пала́то: ра́дꙋйсѧ, горо̀  ѡ҆сѣне́ннаѧ: ра́дꙋйсѧ, кꙋпино̀ неѡпали́маѧ: ра́дꙋйсѧ,  прⷭ҇то́ле сла́вы: ра́дꙋйсѧ, бжⷭ҇твеннаѧ трапе́зо: ра́дꙋйсѧ,  ста́мно всезлата́ѧ: ра́дꙋйсѧ, свѣ́щниче всесвѣ́тлый:  ра́дꙋйсѧ, ле́гкїй ѻ҆́блаче, дв҃о мт҃и марі́е. 


(с. 623) 
Мѣ́сѧца тогѡ́же въ л҃-й де́нь. 
Ст҃а́гѡ и҆ всехва́льнагѡ а҆пⷭ҇ла а҆ндре́а  первозва́ннагѡ. 
По предначина́тельномъ ѱалмѣ̀, пое́мъ: 
Блаже́нъ мꙋ́жъ: пе́рвый а҆нтїфѡ́нъ. 
На Гдⷭ҇и, воззва́хъ: стїхи̑ры на и҃, гла́съ д҃. Поⷣ:  Зва́нный свы́ше: 
И҆́же прⷣте́чевымъ свѣ́томъ воѡбраже́нъ, ꙳ є҆гда̀  ѡ҆заре́нїе ѵ҆поста́сное ꙳ сла́вы ѻ҆ч҃ескїѧ ꙗ҆ви́сѧ, ꙳  человѣ́ческїй ро́дъ ꙳ за бл҃гоꙋтро́бїе спастѝ хотѧ̀: ꙳  тогда̀ пе́рвый ты̀, сла́вне, къ немꙋ̀ прите́клъ є҆сѝ, ꙳  ѡ҆заре́нъ бы́въ въ ра́зꙋмѣ ꙳ соверше́ннѣйшею лꙋче́ю тогѡ̀  бжⷭ҇тва̀, ꙳ ѿѻнꙋ́дꙋже и҆ проповѣ́дникъ и҆ а҆пⷭ҇лъ бы́въ  ꙳ хрⷭ҇та̀ бг҃а на́шегѡ, є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Три́жды. 
И҆́же прⷣте́чевымъ гла́сомъ ѡ҆глаше́нъ, ꙳ є҆гда̀  всест҃о́е сло́во воплоти́сѧ, ꙳ жи́знь на́мъ подаѧ̀, ꙳ и҆  спасе́нїе сꙋ́щымъ на землѝ благовѣствꙋ́ѧ: ꙳ тогда̀ томꙋ̀,  премꙋ́дре послѣ́довалъ є҆сѝ, ꙳ и҆ себѐ кра́йнее и҆  всест҃о́е, ꙳ ꙗ҆́кѡ нача́токъ томꙋ̀ ѡ҆свѧти́лъ є҆сѝ, ꙳  є҆го́же и҆ позна́въ, ꙳ и҆ возвѣсти́лъ є҆сѝ сро́дникꙋ  твоемꙋ̀ бг҃а на́шего. ꙳ є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Три́жды. 
И҆́же и҆зъ непло́дове прозѧ́бшемꙋ ꙳ оу҆ч҃ни́къ  бы́въ, ꙳ є҆гда̀ дѣ́вственное ржⷭ҇тво̀ возсїѧ̀, ꙳  благоче́стїѧ оу҆чи́тель, ꙳ и҆ цѣломꙋ́дрїѧ показꙋ́ѧ  чистотꙋ̀: ꙳ тогда̀ ты̀ теплѣ́йшїй добродѣ́тели рачи́тель,  ꙳ а҆ндре́е бл҃же́нне, бы́лъ є҆сѝ, ꙳ восхождє́нїѧ въ  се́рдцѣ твое́мъ полага́ѧ, ꙳ и҆ ѿ сла́вы къ (с. 624)  неизрече́ннѣй взѧ́лсѧ є҆сѝ сла́вѣ ꙳ хрⷭ҇та̀ бг҃а  на́шегѡ. ꙳ є҆го́же молѝ, ꙳ спастѝ и҆ просвѣти́ти дꙋ́шы  на́шѧ. 
Два́жды. 
Сла́ва, гла́съ д҃. А҆нато́лїа: 
Ры́бъ лови́твꙋ ѡ҆ста́вивъ, а҆пⷭ҇ле, человѣ́ки  оу҆ловлѧ́еши тро́стїю про́повѣди, низпꙋща́ѧ, ꙗ҆́коже  оу҆́дꙋ благоче́стїѧ льще́нїе, и҆ возводѧ̀ и҆зъ глꙋбины̀  ле́сти ꙗ҆зы́ки всѧ̑, а҆ндре́е а҆пⷭ҇ле, верхо́внагѡ сы́й  є҆динокро́вный, и҆ вселе́нныѧ кꙋ́пнѡ проповѣ́дниче  велегла́сный, молѧ́сѧ не преста́й ѡ҆ на́съ, вѣ́рою и҆  любо́вїю благохва́лѧщихъ, всехва́льне, при́снѡ честнꙋ́ю  па́мѧть твою̀. 
И҆ ны́нѣ, предпра́зднства, гла́съ то́йже: 
И҆са́їе, ликꙋ́й, сло́во бж҃їе воспрїимѝ, прорцы̀  ѻ҆трокови́цѣ марі́и, кꙋпинꙋ̀ горѣ́ти ѻ҆гне́мъ и҆ не  сгара́ти заре́ю бжⷭ҇тва̀. виѳлее́ме, благоꙋкраси́сѧ,  ѿве́рзи врата̀, є҆де́ме: и҆ волсвѝ и҆ди́те, ви́дѣти  спасе́нїе въ ꙗ҆́слѣхъ повива́емое, є҆го́же ѕвѣзда̀  показа̀ верхꙋ̀ верте́па, жизнода́вца гдⷭ҇а, спаса́ющаго  ро́дъ на́шъ. 
Вхо́дъ. Прокі́менъ днѐ. И҆ чтє́нїѧ г҃. 
Собо́рнагѡ посла́нїѧ петро́ва чте́нїе. 
[Зач: н҃и] Пе́тръ, а҆пⷭ҇лъ і҆и҃съ хрⷭ҇то́въ,  и҆збра̑ннымъ прише́льцємъ разсѣ́ѧнїѧ, по́нта, галаті́и,  каппадокі́и, а҆сі́и и҆ вїѳѷні́и, по прозрѣ́нїю бг҃а  ѻ҆ц҃а̀, во ст҃ы́ни дх҃а, въ послꙋша́нїе и҆ кропле́нїе  кро́ве і҆и҃съ хрⷭ҇то́вы, бл҃года́ть ва́мъ и҆ ми́ръ да  оу҆мно́житсѧ. Бл҃гослове́нъ бг҃ъ и҆ ѻ҆ц҃ъ гдⷭ҇а на́шегѡ  і҆и҃съ хрⷭ҇та̀, и҆́же по мно́зѣй свое́й ми́лости порожде́й  на́съ во оу҆пова́нїе жи́во, воскрⷭ҇нїемъ і҆и҃съ хрⷭ҇то́вымъ  ѿ ме́ртвыхъ, въ наслѣ́дїе нетлѣ́нно, и҆ нескве́рно, и҆  неꙋвѧда́емо, соблюде́но на нб҃сѣ́хъ ва́съ ра́ди: и҆̀же  си́лою бж҃їею соблюде́ни вѣ́рою, во спасе́нїе гото́вое  ꙗ҆ви́тисѧ во вре́мѧ послѣ́днее. Ѡ҆ не́мже ра́дꙋйтесѧ,  ма́лѡ (с. 625) ны́нѣ, а҆́ще лѣ́по є҆́сть, приско́рбни  бы́вше въ разли́чныхъ напа́стехъ: Да и҆скꙋше́нїе ва́шеѧ  вѣ́ры, многочестнѣ́йше зла́та ги́бнꙋща, ѻ҆гне́мъ же  и҆скꙋше́на, ѡ҆брѧ́щетсѧ въ похвалꙋ̀ и҆ че́сть и҆ сла́вꙋ, во  ѿкрове́нїи і҆и҃съ хрⷭ҇то́вѣ: є҆го́же не ви́дѣвше  лю́бите, и҆ на него́же ны́нѣ не зрѧ́ще, вѣ́рꙋюще же,  ра́дꙋетесѧ ра́достїю неизглаго́ланною и҆ просла́вленною,  прїе́млюще кончи́нꙋ вѣ́рѣ ва́шей спасе́нїе дꙋша́мъ: ѡ҆  не́мже спасе́нїи взыска́ша и҆ и҆спыта́ша прⷪ҇ро́цы, и҆̀же ѡ҆  ва́шей бл҃года́ти прореко́ша, и҆спыта́юще, въ каково̀ и҆лѝ  въ ко́е вре́мѧ ꙗ҆влѧ́ше въ ни́хъ дх҃ъ хрⷭ҇то́въ, пре́жде  свидѣ́тельствꙋѧ ѡ҆ хрⷭ҇то́выхъ стрⷭ҇те́хъ, ꙗ҆̀же по си́хъ  сла́вахъ: И҆̀мже ѿкры́сѧ, ꙗ҆́кѡ не и҆̀мъ самѣ̑мъ, но  на́мъ слꙋжа́хꙋ сїѧ̑, ꙗ҆̀же ны́нѣ возвѣсти́шасѧ ва́мъ  благовѣствова́вшими ва́мъ дх҃омъ ст҃ы́мъ, по́сланнымъ съ  нб҃сѐ, въ нѧ́же жела́ютъ а҆́гг҃ли прини́кнꙋти. Тѣ́мже,  возлю́бленнїи, препоѧ́савше чрє́сла помышле́нїѧ ва́шегѡ,  трезвѧ́щесѧ, соверше́ннѣ оу҆пова́йте на приноси́мꙋю ва́мъ  бл҃года́ть, ѿкрове́нїемъ і҆и҃съ хрⷭ҇то́вымъ. Ꙗ҆́кѡ ча̑да  послꙋша́нїѧ, не преѡбразꙋ́ющесѧ пе́рвыми невѣ́дѣнїѧ  ва́шегѡ похотѣ́нїи: но по зва́вшемꙋ вы̀ ст҃о́мꙋ, и҆ са́ми  свѧ́ти во все́мъ житїѝ бꙋ́дите. Занѐ пи́сано є҆́сть:  свѧ́ти бꙋ́дите, ꙗ҆́кѡ а҆́зъ свѧ́тъ є҆́смь. И҆ а҆́ще  ѻ҆ц҃а̀ называ́ете нелицемѣ́рнѡ сꙋдѧ́ща комꙋ́ждо по дѣ́лꙋ,  со стра́хомъ житїѧ̀ ва́шегѡ вре́мѧ жи́тельствꙋйте: вѣ́дѧще,  ꙗ҆́кѡ не и҆стлѣ́ннымъ сребро́мъ, и҆лѝ зла́томъ  и҆зба́вистесѧ ѿ сꙋ́етнагѡ ва́шегѡ житїѧ̀ ѻ҆тцы̀  пре́даннагѡ. но чⷭ҇тно́ю кро́вїю, ꙗ҆́кѡ а҆́гнца непоро́чна,  и҆ пречⷭ҇та хрⷭ҇та̀, Пред̾ꙋвѣ́дѣнаго оу҆́бѡ пре́жде  сложе́нїѧ мі́ра, ꙗ҆́вльшасѧ же въ послѣ̑днѧѧ лѣ̑та ва́съ  ра́ди. И҆̀же є҆гѡ̀ ра́ди вѣ́рꙋете въ бг҃а, воздви́гшаго  є҆го̀ и҆зъ ме́ртвыхъ, и҆ сла́вꙋ є҆мꙋ̀ да́вша, ꙗ҆́кѡ да  вѣ́ра ва́ша и҆ оу҆пова́нїе бꙋ́детъ на бг҃а. Дꙋ́шы ва́шѧ  ѡ҆чи́стивше (с. 626) въ послꙋша́нїе и҆́стины дх҃омъ, въ  братолю́бїе нелицемѣ́рно, ѿ чи́ста се́рдца дрꙋ́гъ дрꙋ́га  люби́те прилѣ́жнѡ: порожде́ни не ѿ сѣ́мене и҆стлѣ́нна,  но неистлѣ́нна, сло́вомъ жива́гѡ бг҃а и҆ пребыва́юща во  вѣ́ки. Занѐ всѧ́ка пло́ть ꙗ҆́кѡ трава̀, и҆ всѧ́ка сла́ва  человѣ́ча, ꙗ҆́кѡ цвѣ́тъ тра́вный: и҆́зсше трава̀, и҆  цвѣ́тъ є҆ѧ̀ ѿпадѐ: глаго́лъ же гдⷭ҇ень пребыва́етъ во  вѣ́ки: се́ же є҆́сть глаго́лъ, благовѣствова́нный въ  ва́съ. Ѿло́жше оу҆̀бо всѧ́кꙋ ѕло́бꙋ, и҆ всѧ́кꙋ ле́сть, и҆  лицемѣ́рїе и҆ за́висть, и҆ всѧ̑ клеветы̑, ꙗ҆́кѡ  новорожде́ни младе́нцы, слове́сное и҆ неле́стное млеко̀  возлюби́те, ꙗ҆́кѡ да ѡ҆ не́мъ возрасте́те во спасе́нїе.  Поне́же вкꙋси́сте, ꙗ҆́кѡ бл҃гъ гдⷭ҇ь. Къ немꙋ́же  приходѧ́ще, ка́меню жи́вꙋ, ѿ человѣ̑къ оу҆́бѡ  оу҆ничиже́нꙋ, ѿ бг҃а же и҆збра́ннꙋ, че́стнꙋ, и҆ са́ми  ꙗ҆́кѡ ка́менїе жи́во зижди́тесѧ въ хра́мъ дꙋхо́венъ,  ст҃и́тельство свѧ́то, возноси́ти жє́ртвы дꙋхѡ́вны,  благопрїѧ́тны бг҃ови і҆и҃съ хрⷭ҇то́мъ. Занѐ пи́сано є҆́сть  въ писа́нїи: сѐ полага́ю въ сїѡ́нѣ ка́мень краеꙋго́ленъ,  и҆збра́нъ, че́стенъ: и҆ вѣ́рꙋѧй въ ѻ҆́нь, не постыди́тсѧ. 
Собо́рнагѡ посла́нїѧ петро́ва чте́нїе. 
[Зач: н҃ѳ] Возлю́бленнїи, хрⷭ҇то́съ пострада̀ по  на́съ, на́мъ ѡ҆ста́вль ѻ҆́бразъ, да послѣ́дꙋемъ стопа́мъ  є҆гѡ̀. И҆́же грѣха̀ не сотворѝ, ни ѡ҆брѣ́тесѧ ле́сть во  оу҆стѣ́хъ є҆гѡ̀: и҆́же оу҆корѧ́емь, проти́вꙋ не  оу҆карѧ́ше: стражда̀, не преща́ше: предаѧ́ше же сꙋдѧ́щемꙋ  пра́веднѡ. И҆́же грѣхѝ на́шѧ са́мъ вознесѐ на тѣ́лѣ  свое́мъ на дре́во, да ѿ грѣ̑хъ и҆збы́вше, пра́вдою  поживе́мъ, є҆гѡ́же ꙗ҆́звою и҆сцѣлѣ́сте. Бѣ́сте бо  ꙗ҆́кѡ ѻ҆́вцы заблꙋ́ждшыѧ, не и҆мꙋ́ще па́стырѧ: но  возврати́стесѧ ны́нѣ къ па́стырю, и҆ посѣти́телю дꙋ́шъ  ва́шихъ. Та́кожде же и҆ жєны̀ повинꙋ́ющесѧ свои̑мъ  мꙋжє́мъ, да и҆ а҆́ще нѣ́цыи не повинꙋ́ютсѧ сло́вꙋ,  же́нскимъ (с. 627) житїе́мъ безъ сло́ва плѣне́ни бꙋ́дꙋтъ,  ви́дѣвше є҆́же со стра́хомъ чи́сто житїѐ ва́ше. И҆̀мже да  бꙋ́детъ не внѣ̑шнѧѧ плетє́нїѧ вла̑съ, и҆ ѡ҆бложє́нїѧ  зла́та, и҆лѝ ѡ҆дѣѧ́нїѧ ри́зъ лѣ́пота, но потае́нный  се́рдца человѣ́къ, въ неистлѣ́нїи кро́ткагѡ и҆  молчали́вагѡ дꙋ́ха, є҆́же є҆́сть предъ бг҃омъ  многоцѣ́нно. Та́кѡ бо и҆ногда̀ и҆ свѧты̑ѧ жєны̀,  оу҆пова́ющыѧ на бг҃а, оу҆краша́хꙋ себѐ, повинꙋ́ющесѧ  свои̑мъ мꙋжє́мъ: ꙗ҆́коже са́рра послꙋ́шаше а҆враа́ма,  господи́на того̀ зовꙋ́щи: є҆ѧ́же бы́сте ча̑да,  благотворѧ́ще и҆ не боѧ́щесѧ ни є҆ди́нагѡ стра́ха. Мꙋ́жїе  та́кожде, вкꙋ́пѣ живꙋ́ще съ свои́ми жена́ми по ра́зꙋмꙋ,  ꙗ҆́кѡ немощнѣ́йшемꙋ сосꙋ́дꙋ же́нскомꙋ воздаю́ще че́сть,  ꙗ҆́кѡ и҆ снаслѣ̑дницы бл҃года́тныѧ жи́зни, во є҆́же не  прекраща́тисѧ моли́твамъ ва́шымъ. Коне́цъ же, всѝ  є҆диномꙋ́дрени бꙋ́дите, ми́лостиви, братолю́бцы,  милосе́рдни, благоꙋтро́бни, мꙋдролю́бцы, смиреномꙋ́дри: не  воздаю́ще ѕла̀ за ѕло̀, и҆лѝ досажде́нїѧ за досажде́нїе:  сꙋпроти́вное же благословѧ́ще, вѣ́дѧше, ꙗ҆́кѡ на сѐ  зва́ни бы́сте, да благослове́нїе наслѣ́дите. 
Собо́рнагѡ посла́нїѧ петро́ва чте́нїе. 
[Зач: ѯ҃а] Возлю́бленнїи, хрⷭ҇тꙋ̀ пострада́вшꙋ за  ны̀ пло́тїю, и҆ вы̀ въ тꙋ́ же мы́сль воѡрꙋжи́тесѧ, занѐ  пострада́вый пло́тїю, преста̀ ѿ грѣха̀. Во є҆́же не  ктомꙋ̀ въ человѣ́чєскїѧ по́хѡти, но въ во́лю бж҃їю,  про́чее во пло́ти жи́ти вре́мѧ. Довлѣ́етъ бо ва́мъ  мимоше́дшее вре́мѧ житїѧ̀, во́лю ꙗ҆зы́ческꙋю твори́вшымъ,  хо́ждшымъ въ нечистота́хъ, въ по́хотехъ, въ скотоло́жствѣ,  въ по́мыслѣхъ, въ пїѧ́нствѣ, въ коѕлогласова́нїихъ, въ  лихоима́нїи и҆ бг҃оме́рзскихъ і҆дѡлослꙋже́нїихъ. Ѡ҆ не́мже  дивѧ́тсѧ, не сходѧ́щымсѧ ва́мъ въ то́же блꙋда̀ разлїѧ́нїе,  хꙋ́лѧще: и҆̀же воздадѧ́тъ сло́во, гото́вꙋ сꙋ́щемꙋ сꙋди́ти  живы̑мъ и҆ мє́ртвымъ. На се́ бо и҆ мє́ртвымъ  благовѣсти́сѧ, да (с. 628) сꙋ́дъ оу҆́бѡ прїи́мꙋтъ по  человѣ́кꙋ пло́тїю, поживꙋ́тъ же по бз҃ѣ дꙋ́хомъ. Всѣ̑мъ  же кончи́на прибли́жисѧ: оу҆цѣломꙋ́дритесѧ оу҆̀бо, и҆  трезви́тесѧ въ моли́твахъ. Пре́жде же всѣ́хъ дрꙋ́гъ ко  дрꙋ́гꙋ любо́вь прилѣ́жнꙋ и҆мѣ́йте, занѐ любо́вь  покрыва́етъ мно́жество грѣхѡ́въ. Страннолю́бцы дрꙋ́гъ ко  дрꙋ́гꙋ, безъ ропта́нїй. Кі́йждо, ꙗ҆́коже прїѧ́тъ  дарова́нїе, междꙋ̀ себє̀ си̑мъ слꙋжа́ще ꙗ҆́кѡ до́брїи  строи́телїе разли́чныѧ бл҃года́ти бж҃їѧ. А҆́ще кто̀  глаго́летъ, ꙗ҆́кѡ словеса̀ бж҃їѧ: а҆́ще кто̀ слꙋ́житъ,  ꙗ҆́кѡ ѿ крѣ́пости, ю҆́же подае́тъ бг҃ъ: да ѡ҆ все́мъ  сла́витсѧ бг҃ъ і҆и҃съ хрⷭ҇то́мъ, є҆мꙋ́же є҆́сть сла́ва и҆  держа́ва во вѣ́ки вѣкѡ́въ, а҆ми́нь. 
На лїті́и стїхи́ра хра́ма, и҆ а҆пⷭ҇ла, гла́съ а҃. 
Творе́нїе а҆ндре́а і҆ерꙋсали́мскагѡ. 
Первозва́нный оу҆ч҃ни́къ, и҆ подража́тель стрⷭ҇ти,  соѡбразꙋ́ѧ тѧ̀, гдⷭ҇и, а҆ндре́й а҆пⷭ҇лъ, и҆́же во глꙋбинѣ̀  невѣдѣ́нїѧ прельща́ємыѧ и҆ногда̀, оу҆́дицею крⷭ҇та̀  твоегѡ̀ возвле́къ, приведѐ тебѣ̀. тѣ́мже и҆ спа́сшесѧ  вѣ́рнїи вопїе́мъ тѝ: моли́твами є҆гѡ̀, пребл҃гі́й, жи́знь  на́шꙋ оу҆мирѝ и҆ спасѝ дꙋ́шы на́шѧ. 
Воспои́мъ вѣ́рнїи петро́ва сро́дника а҆ндре́а,  хрⷭ҇то́ва оу҆ченика̀, то́й бо мо́ре мре́жами и҆спыта́въ  и҆ногда̀, ры̑бы оу҆ловѝ: ны́нѣ же вселе́ннꙋю тро́стїю  ло́витъ крⷭ҇та̀, и҆ ꙗ҆зы́ки ѿ пре́лести ѡ҆браща́етъ ко  креще́нїю: и҆ хрⷭ҇тꙋ̀ предстоѧ̀ про́ситъ ми́ра мі́рꙋ и҆  дꙋша́мъ на́шымъ ве́лїѧ ми́лости. 
Ѻ҆́гнь оу҆́мный просвѣща́ющь мы̑сли и҆ ѡ҆палѧ́ющь  грѣхѝ, внꙋ́трь прїе́мь въ се́рдцы а҆пⷭ҇лъ хрⷭ҇то́въ и҆  оу҆ч҃ни́къ, сїѧ́етъ оу҆́бѡ та́инственными лꙋча́ми  оу҆че́нїй, во ꙗ҆зы́ческихъ непросвѣще́нныхъ сердца́хъ:  сжига́етъ же па́ки хвра̑стнаѧ нечести́выхъ баснодѣѧ̑нїѧ,  ѻ҆́гнь бо дх҃а таково́е и҆́мать дѣ́йство. ѽ чꙋ́до  стра́нно и҆ стра́шнѡ! бре́нный ѧ҆зы́къ, бре́нное  є҆стество̀, тѣ́ло пе́рстное, оу҆́мное и҆ (с. 629)  невеще́ственное прїѧ́тъ зна́нїе: но, ѽ таи́нниче  неизрече́нныхъ и҆ зри́телю нбⷭ҇ныхъ. молѝ ѡ҆зари́тисѧ  дꙋша́мъ на́шымъ. 
Гла́съ и҃. Творе́нїе мала́ѯа: 
Жела́емаго бг҃а во пло́ти оу҆ви́дѣвъ на землѝ  ходѧ́ща, бг҃ови́дче первозва́нне, є҆динокро́вномꙋ вопїѧ́лъ  є҆сѝ ра́дꙋѧсѧ: ѡ҆брѣто́хомъ, ѽ сі́мѡне, жела́емаго!  сп҃сꙋ же дв҃дски возопи́лъ є҆сѝ: и҆́мже ѻ҆́бразомъ  жела́етъ є҆ле́нь на и҆сто́чники во́дъ, си́це жела́етъ дꙋша̀  моѧ̀ къ тебѣ̀, хрⷭ҇тѐ бж҃е. ѿѻнꙋ́дꙋже и҆ жела́нїю  жела́нїе приложи́въ, крⷭ҇то́мъ прехо́диши, къ немꙋ́же  возжелѣ́лъ є҆сѝ, ꙗ҆́кѡ и҆́стинный оу҆ч҃ни́къ, и҆  мꙋ́дрый подража́тель бы́въ крⷭ҇то́мъ тогѡ̀ стрⷭ҇те́й:  тѣ́мже и҆ сла́вы ѻ҆́бщникъ є҆гѡ̀ бы́въ, прилѣ́жнѡ  моли́сѧ ѡ҆ дꙋша́хъ на́шихъ. 
Сла́ва, гла́съ и҃. А҆ндре́а і҆ерꙋсали́млѧнина, и҆лѝ  а҆нато́лїево: 
Проповѣ́дника вѣ́ры и҆ слꙋгꙋ̀ сло́ва, а҆ндре́а  восхва́лимъ: то́й бо и҆зъ глꙋбины̀ человѣ́ки оу҆ловлѧ́етъ,  вмѣ́стѡ тро́сти крⷭ҇тъ въ рꙋка́хъ держѧ̀, и҆ ꙗ҆́кѡ оу҆́же  низпꙋща́ѧ си́лꙋ, возво́дитъ дꙋ́шы ѿ ле́сти вра́жїѧ, и҆  прино́ситъ бг҃ꙋ да́ръ благопрїѧ́тенъ при́снѡ. того̀ вѣ́рнїи  въ ли́цѣ оу҆ч҃ни̑къ хрⷭ҇то́выхъ восхва́лимъ, да мо́литсѧ  съ ни́ми, ꙗ҆́кѡ да ми́лостивъ бꙋ́детъ на́мъ въ де́нь  сꙋ́дный. 
И҆ ны́нѣ, бг҃оро́диченъ: 
Влⷣчце, прїимѝ моли́твꙋ ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, слове́сное нб҃о, сла́вꙋ бж҃їю всегда̀  повѣ́дающе, пе́рвый хрⷭ҇та̀ зовꙋ́ща послꙋ́шавъ те́плѣ, и҆  без̾ѿстꙋ́пнѡ съ ни́мъ пребыва́ѧ: ѿ негѡ́же  просвѣща́емь оу҆ви́дѣлъ є҆сѝ свѣ́тъ вторы́й, и҆ сꙋ́щыѧ  во тмѣ̀ мо́лнїѧми твои́ми просвѣти́лъ є҆сѝ, бла́гости  тогѡ̀ подража́ѧ. тѣ́мъ всест҃о́е твоѐ соверша́емъ  торжество̀, и҆ моще́й ра́кꙋ ра́достнѣ (с. 630) цѣлꙋ́емъ:  ѿ неѧ́же и҆сточа́еши спасе́нїе просѧ́щымъ и҆ ве́лїю  ми́лость. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Пе́рвый добродѣ́телей ѡ҆брѣта́тель, благоꙋтро́бїѧ  ра́ди, на́шимъ ѡ҆бложе́ннагѡ, а҆ндре́е бг҃омꙋ́дре,  є҆стество́мъ, совокꙋпи́лсѧ є҆сѝ є҆мꙋ̀ разжже́нною  любо́вїю, є҆динокро́вномꙋ вопїѧ̀: є҆го́же проповѣ́даша  прⷪ҇ро́цы въ дс҃ѣ, ѡ҆брѣто́хомъ, грѧдѝ къ є҆гѡ̀  красотѣ̀, да привлече́ни бꙋ́демъ и҆ дꙋше́ю и҆  помышле́нїемъ, ꙗ҆́кѡ да свѣтово́дствꙋеми тогѡ̀  свѣтлостьмѝ, но́щь пре́лести и҆ тмꙋ̀ невѣ́дѣнїѧ  ѿжене́мъ, хрⷭ҇та̀ благословѧ́ще, подаю́щаго мі́рꙋ ве́лїю  ми́лость. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Ꙗ҆зы́ки, невѣ́дꙋщыѧ бг҃а, ꙗ҆́кѡ и҆зъ глꙋбины̀  невѣ́дѣнїѧ оу҆лови́лъ є҆сѝ мре́жею твои́хъ слове́съ: и҆  возмꙋща́еши ꙗ҆́вѣ сла̑наѧ морѧ̀, ко́нь хра́брѣйшїй  ꙗ҆ви́лсѧ є҆сѝ влады́чествꙋющагѡ мо́ремъ,  приснопѣва́емый, и҆ гни́лость безбо́жїѧ и҆зсꙋши́лъ є҆сѝ,  со́ль честнꙋ́ю вложи́въ мꙋ́дрость твою̀, є҆́йже и҆  оу҆диви́шасѧ, а҆пⷭ҇ле сла́вне, ѡ҆бꙋѧ́вшей мꙋ́дрости  безстꙋ́днѣ присвоѧ́ющїисѧ, хрⷭ҇та̀ не вѣ́дꙋще подаю́щагѡ  мі́рꙋ ве́лїю ми́лость. 
Сла́ва, гла́съ г҃. Ге́рманово: 
Скро́вника петро́ва и҆ хрⷭ҇то́ва оу҆ч҃ника̀, ры́бъ  лови́телѧ и҆ ловца̀ человѣ́кѡвъ въ пѣ́снехъ почти́мъ  а҆ндре́а а҆пⷭ҇ла: і҆и҃совымъ бо оу҆че́нїемъ всѧ̑ наказа́въ  догма́ты, и҆ ꙗ҆́кѡ льще́нїе ры́бамъ плѡ́ти беззакѡ́ннымъ  предадѐ, и҆ ты̑ѧ оу҆ловѝ. тогѡ̀ моли́твами, хрⷭ҇тѐ,  пода́ждь лю́демъ твои̑мъ ми́ръ и҆ ве́лїю ми́лость. 
И҆ ны́нѣ, гла́съ то́йже: 
І҆ѡ́сифе, рцы̀ на́мъ: ка́кѡ ѿ ст҃ы́хъ, ю҆́же  прїѧ́лъ є҆сѝ (с. 631) дв҃ꙋ непра́зднꙋ приво́диши въ  виѳлее́мъ; а҆́зъ, глаго́летъ, прⷪ҇ро́ки и҆спыта́въ, и҆  ѿвѣ́тъ прїи́мъ ѿ а҆́гг҃ла, оу҆вѣ́рихсѧ, ꙗ҆́кѡ бг҃а  роди́тъ марі́а несказа́ннѡ, є҆гѡ́же на поклоне́нїе волсвѝ  ѿ востѡ́къ прїи́дꙋтъ, съ да́ры честны́ми слꙋжа́ще.  воплоти́выйсѧ на́съ ра́ди, гдⷭ҇и, сла́ва тебѣ̀. 
Тропа́рь, гла́съ д҃: 
Ꙗ҆́кѡ а҆пⷭ҇лѡвъ первозва́нный и҆ верхо́внагѡ сꙋ́щїй  бра́тъ влⷣцѣ всѣ́хъ, а҆ндре́е, моли́сѧ, ми́ръ вселе́ннѣй  дарова́ти, и҆ дꙋша́мъ на́шымъ ве́лїю ми́лость. 
Сла́ва, и҆ ны́нѣ, бг҃оро́диченъ воскрⷭ҇нъ. 
На оу҆́трени, по а҃-мъ стїхосло́вїи сѣда́ленъ гла́съ  а҃. 
Подо́бенъ: Гро́бъ тво́й: 
Ꙗ҆́кѡ бжⷭ҇твеннагѡ оу҆ч҃ника̀ и҆ первозва́ннаго  всѣ́хъ хрⷭ҇то́выхъ оу҆ч҃никѡ́въ похвалѧ́емъ тѧ̀ любо́вїю,  а҆ндре́е а҆пⷭ҇ле, и҆ вѣ́рнѡ вопїе́мъ тѝ: и҆зба́ви па́ствꙋ  твою̀, є҆́йже ѿ бг҃а ввѣ́рилсѧ є҆сѝ, всѧ́кїѧ ско́рби  и҆ нꙋ́ждъ, и҆ собла́знѡвъ, и҆ всѧ́кагѡ ѡ҆ѕлобле́нїѧ. 
Два́жды. 
Сла́ва, и҆ ны́нѣ, бг҃оро́диченъ: 
Рꙋ́ки твоѧ̑, чⷭ҇тна́ѧ, ст҃ы̑ѧ, ны́нѣ просте́рши  оу҆ми́льнѣ, по́мощь на́мъ ѿ ст҃а́гѡ пода́ждь, и҆ да́ждь  безбѣ́днѡ жи́знь соверши́ти сла́вѧщымъ твоѐ прест҃о́е  ржⷭ҇тво̀, и҆ тѧ̀, влⷣчце, написꙋ́ющымъ, ѻ҆трокови́це,  наде́ждꙋ и҆ хвалꙋ̀. 
По в҃-мъ стїхосло́вїи, сѣда́ленъ, гла́съ г҃. Поⷣ:  Бжⷭ҇твенныѧ вѣ́ры: 
Первозва́нна тѧ̀ ѡ҆брѣ́те хрⷭ҇то́съ, таи́нника  и҆зрѧ́днѣйша, а҆ндре́е блаже́нне, и҆ повелѣ̑нїѧ є҆гѡ̀  оу҆се́рднѡ возвыша́юща вселе́ннѣй, ꙗ҆́коже перна́тъ,  просвѣти́лъ є҆сѝ ꙗ҆зы́кѡвъ состоѧ̑нїѧ: того̀ ꙗ҆́кѡ бг҃а  молѝ, дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ (с. 632) мт҃и дв҃о, чистото́ю а҆́гг҃лы  превозше́дшаѧ, па́че всѣ́хъ менѐ пе́рсть бы́вша,  ѡ҆скверне́на плотски́ми прегрѣше́ньми, ѡ҆чи́сти моли́твъ  твои́хъ бжⷭ҇твенными вода́ми, подаю́щи, чⷭ҇таѧ, ве́лїю  ми́лость. 
По полѷеле́и сѣда́ленъ, гла́съ є҃. Подо́бенъ:  Собезнача́льное сло́во: 
А҆пⷭ҇ла всѝ восхва́лимъ, ꙗ҆́кѡ самови́дца сло́ва,  и҆ бж҃е́ственнаго проповѣ́дника, и҆ ꙗ҆зы́кѡвъ дꙋхо́внаго  ловца̀, ꙗ҆́кѡ вои́стиннꙋ: и҆́бо приведе́ ны въ позна́нїе  хрⷭ҇то́во а҆ндре́й бг҃оглаго́ливый, ве́лїй и҆́стиннѡ на́шъ  предста́тель: и҆ ны́нѣ мо́литсѧ непреста́ннѡ, во є҆́же  спастѝ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
И҆̀же на тѧ̀ надє́жды, дв҃о пречⷭ҇таѧ, несомнѣ́ннѡ  и҆мꙋ́щихъ покро́въ сꙋ́щи, ѿ разли́чныхъ напа́стей и҆  ѡ҆бстоѧ́нїй, и҆ бѣ́дъ лю́тыхъ свободѝ на́съ, молѧ́щи сн҃а  твоего̀, со а҆пⷭ҇лы є҆гѡ̀: и҆ спасѝ всѧ̑ воспѣва́ющыѧ  тѧ̀. 
Степє́нна, а҃ а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ: Сті́хъ: Нб҃са̀ повѣ́даютъ  сла́вꙋ бж҃їю: Всѧ́кое дыха́нїе: Є҆ѵⷢ҇лїе матѳе́а, зача́ло  ѳ҃. По н҃-мъ ѱалмѣ̀ стїхи́ра, гла́съ и҃: 
Проповѣ́дника вѣ́ры и҆ слꙋгꙋ̀ сло́ва, а҆ндре́а  восхва́лимъ: то́й бо и҆зъ глꙋбины̀ человѣ́ки оу҆ловлѧ́етъ,  вмѣ́стѡ тро́сти крⷭ҇тъ въ рꙋка́хъ держѧ̀, и҆ ꙗ҆́кѡ оу҆́же  низпꙋща́ѧ си́лꙋ, возво́дитъ дꙋ́шы ѿ ле́сти вра́жїѧ, и҆  прино́ситъ бг҃ꙋ да́ръ благопрїѧ́тенъ при́снѡ. того̀,  вѣ́рнїи, въ ли́цѣ оу҆чени̑къ хрⷭ҇то́выхъ восхва́лимъ, да  мо́литсѧ съ ни́ми, ꙗ҆́кѡ да ми́лостивъ бꙋ́детъ на́мъ въ  де́нь сꙋ́дный. 
Канѡ́нъ бцⷣы со і҆рмосо́мъ на ѕ҃. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. (с. 633) 
Ꙗ҆́кѡ є҆ди́на безлѣ́тнаго сн҃а, въ лѣ́тѣ  поро́ждши воплоще́нна, всест҃а́ѧ пречⷭ҇таѧ, всѧ̑ лѣ̑тныѧ  стра̑сти, всестра́стныѧ моеѧ̀ дꙋшѝ оу҆врачѝ. 
Ꙗ҆́звы дꙋшѝ моеѧ̀ и҆ се́рдца ѡ҆жесточе́нїе,  по́мысла ѡ҆мраче́нїе и҆ оу҆ма̀ побѣжде́нїе потребѝ,  пречⷭ҇таѧ, ꙗ҆́кѡ сострада́тельна, твои́ми моли́твами. 
Ꙗ҆́же свѣ́тъ ро́ждшаѧ и҆зба́вителѧ моего̀, тмы̀ и҆  мꙋ́къ вѣ́чныхъ та́мѡ и҆зба́ви мѧ̀, пречⷭ҇таѧ: ꙗ҆́кѡ да  спаса́емь воспѣва́ю вели̑чїѧ твоѧ̑. 
Оу҆ма̀ моегѡ̀, всепѣ́таѧ, ѡ҆мрачє́нїѧ свѣ́томъ  твои́мъ ѿженѝ, свѣ́тъ ро́ждшаѧ сꙋ́щїй па́че оу҆ма̀: и҆  да́рꙋй мѝ, бл҃га́ѧ, є҆́же свѣ́тъ оу҆зрѣ́ти, и҆зъ тебє̀  возсїѧ́вшїй на́мъ. 
И҆ а҆пⷭ҇тола два̀ канѡ́на, на и҃. 
Канѡ́нъ пе́рвый, творе́нїе і҆ѡа́нна мона́ха. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Смꙋти́вшꙋюсѧ мою̀ дꙋ́шꙋ помышлє́нїи же и҆ словесы̀  ѡ҆чи́сти все́льшеюсѧ въ тѧ̀, проповѣ́дниче хрⷭ҇то́въ  а҆ндре́е, бжⷭ҇твенною благода́тїю: ꙗ҆́кѡ да чи́стѣ  и҆сточꙋ́ ти пѣ́нїе досто́йное. 
Честно́е, прⷣте́ча хрⷭ҇то́въ, свои́хъ оу҆ченикѡ́въ  верхо́внѣйшее, ѿ непло́дове прозѧ́бшїй, и҆зъ дв҃ы  ро́ждшемꙋсѧ хрⷭ҇тꙋ̀ препросла́вленномꙋ, а҆ндре́а, ра́дꙋѧсѧ,  приведѐ. 
Жела́нїемъ и҆ любо́вїю неꙋкло́нною, добродѣ́тели  степе́ней наче́нъ, и҆ восхожде́нїю при́снѡ поꙋча́ѧсѧ, ѿ  немощны́ѧ си́лы къ верхо́внѣйшей, а҆ндре́е, си́лѣ  дости́глъ є҆сѝ. 
Бг҃оро́диченъ: 
Ра́дꙋйсѧ, благода́ти и҆сто́чниче, ра́дꙋйсѧ,  лѣ́ствице и҆ две́ре нбⷭ҇наѧ: ра́дꙋйсѧ, свѣ́щниче и҆  ста́мно злата́ѧ, и҆ (с. 634) горо̀ несѣко́маѧ, ꙗ҆́же  жизнода́вца хрⷭ҇та̀ мі́рꙋ ро́ждшаѧ. 
Дрꙋгі́й канѡ́нъ а҆пⷭ҇тола, гла́съ то́йже. 
Пѣ́снь а҃. І҆рмо́съ: 
Столпо́мъ ѻ҆́гненнымъ и҆ ѻ҆́блачнымъ і҆и҃лѧ  наставле́й, ꙗ҆́кѡ бг҃ъ, мо́ре разве́рзе, колесни̑цы же  фараѡ́новы глꙋбино́ю покры̀: пои́мъ пѣ́снь побѣ́днꙋю,  ꙗ҆́кѡ є҆ди́нъ просла́висѧ. 
Тро́стїю є҆ѵⷢ҇лїа и҆зъ глꙋбины̀ ле́сти и҆з̾е́мь,  а҆ндре́е многопѣ́тый, ты̀ оу҆лови́лъ є҆сѝ лю́ди, ꙗ҆́кѡ  ѡ҆бѣща̀ хрⷭ҇то́съ, наꙋчи́вый тѧ̀ человѣ́ки ꙗ҆́кѡ ры̑бы  лови́ти. 
И҆́же вѣ́ры сто́лпъ, сѣда́лище и҆́стинныхъ  догма̑тъ хрⷭ҇то́выхъ, а҆ндре́й бг҃одохнове́нный, всѧ̑ дне́сь  призыва́етъ земны̑ѧ концы̀, пра́зднество лѣ́тное  соста́вити: стеце́мсѧ оу҆̀бо всѝ вѣ́рнїи. 
Морска́гѡ ки́та мре́жами и҆спытꙋ́ѧ, хꙋдо́жествомъ  лове́цъ мре́жею дх҃а ꙗ҆зы́ки, племена̀ и҆ лю́ди  оу҆ловлѧ́еши дх҃омъ ꙗ҆́вственнѣе, и҆ вы́шнюю глꙋбинꙋ̀,  многочꙋ́дне, ꙗ҆́вѣ ѿкрыва́еши на́мъ. 
Тайногра́дче нбⷭ҇ный, самови́дче и҆ ри́торе  неизрече́ннагѡ позна́нїѧ хрⷭ҇то́ва, прїе́мый свы́ше дх҃а  ст҃а́го, глаго́люща, въ ꙗ҆зы́цѣхъ сѣдѧ́щаго, ѻ҆гне́мъ  раздѣлѧ́юща дарова̑нїѧ, молѝ спасти́сѧ на́мъ. 
Сла́ва, трⷪ҇ченъ: 
Пребезнача́льныѧ трⷪ҇цы, є҆ди́ницѣ  пресꙋ́щественнѣй вѣ́рою покланѧ́юсѧ, не разсѣца́ѧ  бж҃ества̀: є҆́сть бо є҆динови́дна, проста̀, нераздѣ́льна:  совокꙋплѧ́ю же сїю̀ сꙋщество́мъ, ли́цы же вѣ́рнѣ  раздѣлѧ́ю. 
И҆ ны́нѣ, бг҃оро́диченъ: 
Младе́нствꙋетъ бг҃ъ и҆зъ дв҃ы и҆ ѡ҆бновлѧ́етъ  растлѣ́вшыѧсѧ и҆зъ а҆да́ма, разрꙋша́етъ же средостѣ́нїе и҆  вражды̀ прегражде́нїе пло́тїю свое́ю: клѧ́твꙋ  благословлѧ́етъ прама́тернюю, и҆зъ пречи́стыѧ мт҃ре  проше́дъ. 
Катава́сїа: Хрⷭ҇то́съ ражда́етсѧ: (с. 635) 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Непло́дныѧ мы́сли моеѧ̀ безпло́дїе всѐ ѿженѝ, и҆  плодоно́снꙋ добродѣ́тельми дꙋ́шꙋ мою̀ покажѝ, всест҃а́ѧ  бцⷣе, вѣ́рныхъ помо́щнице. 
И҆зба́ви мѧ̀, всенепоро́чнаѧ, всѧ́кагѡ ѡ҆сꙋжде́нїѧ  и҆ мно́гихъ собла́знѡвъ ѕмі́евыхъ, вѣ́чнꙋющагѡ ѻ҆гнѧ̀ и҆  тмы̀, ꙗ҆́же свѣ́тъ ро́ждшаѧ на́мъ невече́рнїй. 
Стра́шнымъ сꙋди́щемъ, чⷭ҇таѧ, и҆ ѻ҆гне́мъ ѻ҆́нѣмъ  неꙋгаси́мымъ, и҆ ѿвѣ́томъ лю́тымъ ве́сь ѡ҆сꙋжде́нъ  є҆́смь: потщи́сѧ спасти́ мѧ пре́жде конца̀, бл҃га́ѧ, раба̀  твоего̀. 
Бл҃гослове́нъ пло́дъ чре́ва твоегѡ̀, дв҃о  всепѣ́таѧ: и҆стлѣ́вшыѧ бо плодо́мъ дре́ва ра́ди крⷭ҇та̀  є҆гѡ̀ нетлѣ́нїѧ прича́стники сотвори́ла є҆сѝ бжⷭ҇твенною  благода́тїю. 
И҆́нъ. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й: ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. 
Прите́клъ є҆сѝ жа́ждею не зва́нъ, а҆ндре́е, но  самово́льнѣ жи́зни ко и҆сто́чникꙋ, ꙗ҆́коже є҆ле́нь, и҆  всѣ̑мъ сего̀ ѡ҆брѣ́тъ проповѣ́далъ є҆сѝ: и҆ пи́въ,  напои́лъ є҆сѝ нетлѣ́нїѧ вода́ми и҆ста́ѧвшыѧ жа́ждею  концы̀. 
Оу҆вѣ́дѣвъ є҆стє́ственныѧ зако́ны, а҆ндре́е  досточꙋ́дне, и҆ ѻ҆́бщника сро́дника прїѧ́лъ є҆сѝ, вопїѧ̀:  ѡ҆брѣто́хомъ жела́емаго, и҆ пꙋтесотвори́вшаго пло́ти  рожде́нїе, сказа́лъ є҆сѝ ра́зꙋмъ дꙋхо́вный. 
Мре́жею сло́ва и҆зъ глꙋбины̀ пре́лести оу҆лови́лъ  є҆сѝ словє́сныѧ ры̑бы, а҆пⷭ҇ле, и҆ трапе́зѣ хрⷭ҇то́вѣй  снѣ́дь чи́стꙋю (с. 636) прине́слъ є҆сѝ, просвѣщє́нныѧ  благода́ти ꙗ҆́вльшагѡсѧ въ подо́бїи пло́ти. 
Бг҃оро́диченъ: 
Бг҃а заче́нши во оу҆тро́бѣ, дв҃о, дх҃омъ  всест҃ы́мъ, пребыла̀ є҆сѝ неѡпа́льна: поне́же тѧ̀ кꙋпина̀,  законополо́жникꙋ мѡѷсе́ю пали́мꙋ, несожже́нна ꙗ҆́вѣ  предвозвѣстѝ, ѻ҆́гнь прїи́мшꙋю нестерпи́мый. 
И҆́нъ. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Сло́вомъ призыва́ющемꙋ, грѧдѝ во слѣ́дъ менє̀,  хрⷭ҇тꙋ̀ а҆́бїе послѣ́дова со а҆ндре́емъ и҆ ки́фа, роди́телѧ  ѡ҆ста́вивше, и҆ ладїю̀ и҆ мрє́жи, ꙗ҆́кѡ вѣ́ры  пред̾ꙋсмотри́телїе. 
Ка̑пища претвори́въ въ хра́мы бж҃їѧ, всече́стне,  ѡ҆свѧти́лъ є҆сѝ въ ни́хъ сы́ны креще́нїѧ, ꙗ҆̀же  благода́ть ѡ҆бновѝ водо́ю и҆ дх҃омъ. 
Би́серъ многоцѣ́нный та́инственнѣ мі́рꙋ  предложи́лъ є҆сѝ, въ селѣ̀ се́рдца твоегѡ̀ сокрове́нный,  а҆пⷭ҇ле: є҆го́же вѣ́рою сокро́вищствоваша ꙗ҆зы́цы  ѡ҆брѣ́тшїи. 
Ꙗ҆́кѡ сокро́вище, є҆ѵⷢ҇лїе въ рꙋ́ки прїи́мъ,  многопѣ́те, всю̀ ѡ҆богати́лъ є҆сѝ зе́млю бжⷭ҇твенныѧ  про́повѣди. тѣ́мже и҆ па́мѧть твою̀ почита́етъ со  страда̑нїи твои́ми. 
Сла́ва, трⷪ҇ченъ: 
Въ трⷪ҇цѣ є҆ди́нꙋ си́лꙋ правосла́внѣ всѝ  воспои́мъ безнача́льнаго, несозда́ннаго бг҃а,  є҆диносꙋ́щнаго, сопресто́льнаго, трїѷпоста́снаго,  трисл҃нечнаго, сїю̀ воспѣва́юще. 
И҆ ны́нѣ, бг҃оро́диченъ: 
Всѧ́ка оу҆́бѡ ма́ти, ча́до ро́ждши, не ктомꙋ̀  дѣ́вствовати мо́жетъ: ты́ же, ро́ждши хрⷭ҇та̀, дв҃о мт҃и  пребыла̀ є҆сѝ, млекопита́ющи жи́знь на́шꙋ и҆ чиста̀  пребы́вши. 
Сѣда́ленъ, гла́съ и҃. Подо́бенъ: Премꙋ́дрости: 
Ꙗ҆́кѡ первозва́ннаго всѣ́хъ оу҆ч҃никѡ́въ, и҆  самови́дца (с. 637) сло́ва и҆ слꙋжи́телѧ, а҆ндре́е а҆пⷭ҇ле,  по до́лгꙋ чти́мъ тѧ̀: а҆́гнцꙋ бо, взе́млющемꙋ грѣхѝ мі́ра,  несомнѣ́нною вѣ́рою те́плѣ послѣ́довалъ є҆сѝ:  ѿѻнꙋ́дꙋже и҆ стрⷭ҇ти є҆гѡ̀ ѻ҆́бщникъ показа́лсѧ є҆сѝ,  пло́тїю претерпѣ́вшагѡ на́съ ра́ди во́льнѡ сме́рть. сегѡ̀  ра́ди вопїе́мъ тѝ: моли́сѧ хрⷭ҇тꙋ̀ бг҃ꙋ, грѣхѡ́въ  ѡ҆ставле́нїе пода́ти пра́зднꙋющымъ любо́вїю свѧтꙋ́ю па́мѧть  твою̀. 
Сла́ва, и҆́нъ сѣда́ленъ, гла́съ и҆ подо́бенъ  то́йже: 
І҆́дѡльскїѧ свирѣ̑пства низложи́въ, сп҃совы стрⷭ҇ти  вожделѣ́въ, а҆ндре́е блаже́нне, показа́лсѧ є҆сѝ а҆пⷭ҇лъ,  съ нб҃сѐ всѣ̑мъ точа̀ чꙋдеса̀, и҆ ꙗ҆зы́кѡвъ бы́лъ є҆сѝ,  всеблаже́нне, оу҆чи́тель. тѣ́мъ твою̀ па́мѧть досто́йнѡ  чтꙋ́ще, въ пѣ́снехъ сла́вимъ, и҆ вѣ́рнѡ велича́емъ,  гдⷭ҇ень а҆пⷭ҇ле, моли́сѧ хрⷭ҇тꙋ̀ бг҃ꙋ, грѣхѡ́въ  ѡ҆ставле́нїе дарова́ти пра́зднꙋющымъ любо́вїю свѧтꙋ́ю  па́мѧть твою̀. 
И҆ ны́нѣ, бг҃оро́диченъ: 
Ра́дꙋйсѧ, престо́ле ѻ҆гнезра́чный бж҃їй: ра́дꙋйсѧ,  ѻ҆трокови́це, сѣда́лище ца́рское, ѻ҆́дре  оу҆пещреннопостла́нный, златопорфѵ́рный черто́же, хламѵ́до  червленоша́рнаѧ, оу҆краше́нный хра́ме, молнїено́снаѧ  колесни́це, свѣти́льниче многосвѣ́тлый: ра́дꙋйсѧ, бцⷣе,  двонадесѧтостѣ́нный гра́де, и҆ две́рь златоко́ваннаѧ, и҆  черто́же свѣтоѻбра́зный, свѣтлопозлаще́ннаѧ трапе́зо,  бг҃оꙋкраше́ннаѧ ски́нїе: ра́дꙋйсѧ, сла́внаѧ невѣ́сто  солнцека́плющаѧ: ра́дꙋйсѧ, є҆ди́на дꙋшѝ моеѧ̀  благолѣ́пїе. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Дв҃о всест҃а́ѧ, нескве́рнаѧ ски́нїе, ѡ҆скверне́на  мѧ̀ прегрѣше́ньми, ѡ҆чи́сти ны́нѣ щедро́тъ твои́хъ  чистѣ́йшими (с. 638) кропле́ньми, и҆ да́ждь мѝ рꙋ́кꙋ  по́мощи, да зовꙋ̀: сла́ва тебѣ̀, чⷭ҇таѧ,  бг҃опросла́вленнаѧ. 
Хра́мъ ѡ҆свѧще́нный ꙗ҆ви́ласѧ є҆сѝ бг҃а, въ тѧ̀  все́льшагѡсѧ, дв҃о, па́че оу҆ма̀: того̀ молѝ грѣхо́вныѧ  на́съ скве́рны ѡ҆чи́стити, ꙗ҆́кѡ да хра́мъ позна́емсѧ и҆  ѻ҆би́телище дх҃а. 
Поми́лꙋй мѧ̀, бцⷣе, ꙗ҆́же є҆ди́на ми́лости  и҆сто́чникъ ро́ждшаѧ, и҆ разрѣшѝ дꙋшѝ моеѧ̀ лю́тꙋю  болѣ́знь, и҆ недоꙋмѣ́нїе се́рдца, сле́зъ стрꙋю̀ и҆  оу҆миле́нїе пре́жде конца̀ да́рꙋющи бжⷭ҇твенное, моли́твами  твои́ми. 
Позна́въ тѧ̀ го́рꙋ прⷪ҇ро́къ дх҃омъ бжⷭ҇твеннымъ  прописа̀, присѣ́ннꙋю, чⷭ҇таѧ: и҆ста́ѧвшыѧ пла́менемъ  мно́гихъ согрѣше́нїй ѡ҆чи́сти хода́тайствомъ твои́мъ, дв҃о,  є҆ди́на человѣ́кѡвъ и҆справле́нїе. 
И҆́нъ. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Бжⷭ҇твеннаѧ, и҆стреби́тельнаѧ го́ршаго,  вседѣ́тельнагѡ и҆ свѣтоза́рнагѡ дх҃а си́ла, въ тѧ̀,  а҆ндре́е, все́льшисѧ бг҃олѣ́пнѣ, ѻ҆́гненнагѡ ѧ҆зы́ка во  ѻ҆́бразѣ, неизрече́нныхъ показа́ тѧ проповѣ́дника. 
Не ѻ҆рꙋ̑жїѧ ко мще́нїю взѧ́ше плотска̑ѧ, и҆ къ  низверже́нїю крѣ́пкихъ тверды́нь вра́жїихъ а҆ндре́й  всечестны́й, но хрⷭ҇то́мъ ѡ҆гради́всѧ принесѐ, плѣни́въ  ꙗ҆зы́ки въ послꙋша́нїе. 
Го́рꙋ тѧ̀, ка́плющꙋю разꙋ́мное весе́лїе,  преесте́ственный бг҃ъ, ѡ҆сꙋществи́выйсѧ є҆́же ѡ҆ на́съ,  а҆ндре́е, ꙗ҆вѝ, го́ры го́рькїѧ де́мѡнскагѡ возноше́нїѧ  потреблѧ́ющꙋю си́лою дх҃а. 
Любо́вїю соверша́ющыѧ твою̀ па́мѧть въ пѣ́снехъ,  ѿ ѻ҆би́льна да́ра оу҆чи́телѧ твоегѡ̀ хрⷭ҇та̀, а҆ндре́е  пребога́те, (с. 639) дꙋхо́внагѡ весе́лїѧ вода́ми и҆сполнѧ́ѧ  не преста́й, моли́твами твои́ми. 
Бг҃оро́диченъ: 
Пое́мъ ве́лїе и҆ стра́шное твоѐ та́инство:  премі́рныхъ бо оу҆таи́всѧ чинонача́лїй, на тѧ̀, при́снѡ  сы́й, сни́де ꙗ҆́кѡ до́ждь на рꙋно̀, всепѣ́таѧ, на  спасе́нїе на́ше и҆ ѡ҆бновле́нїе. 
И҆́нъ. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ: внегда̀ прїитѝ  вре́мени, пока́жешисѧ. Сла́ва си́лѣ твое́й, гдⷭ҇и. 
Мрє́жи твоѧ̑ пове́ргъ, и҆ взе́мъ крⷭ҇тъ, пꙋте́мъ  послѣ́довалъ є҆сѝ зовꙋ́щемꙋ хрⷭ҇тꙋ̀, и҆ мре́жꙋ дх҃а  распросте́ръ, вмѣ́стѡ ры́бъ человѣ́ки ло́виши: сла́ва  да́вшемꙋ тѝ дх҃ꙋ. 
Дх҃а пла́мень ꙗ҆зы́комъ прїи́мъ, бы́лъ є҆сѝ,  а҆пⷭ҇ле, бг҃опрїѧ́тенъ мꙋ́жъ, нбⷭ҇ныѧ красоты̑ ѡ҆бходѧ̀, и҆  ꙗ҆̀же въ тѣ́хъ оу҆́мнаѧ познава́ѧ добрѡ́ты, и҆ на́мъ  ѿкрыва́ѧй сїѧ̑. 
Пꙋсты́ню жа́ждꙋщꙋю напои́лъ є҆сѝ, мꙋ́дре,  бжⷭ҇твенными словесы̀ твои́ми, и҆ показа́лъ сїю̀  многопло́днꙋ, ча̑да церкѡ́внаѧ плодоносѧ́щꙋю про́повѣди  сѣ́мѧ: сла́ва да́вшемꙋ тѝ дх҃ꙋ. 
Неизрече́ннꙋю твою̀ добро́тꙋ а҆ндре́й  пред̾ꙋви́дѣвъ, і҆и҃се, сро́дника призва̀ свѣ́тлѣ: пе́тре  є҆динокро́вне, ѡ҆брѣто́хомъ мессі́ю, въ зако́нѣ и҆  прⷪ҇ро́цѣхъ проповѣ́даннаго, грѧдѝ, прилѣпи́мсѧ  и҆́стиннѡ жи́зни. 
Сла́ва, трⷪ҇ченъ: 
Трⷪ҇цꙋ во є҆ди́ницѣ воспои́мъ, вѣ́рнїи, во  є҆ди́номъ бж҃ествѣ̀, ѻ҆ц҃а̀, и҆ сн҃а, и҆ дх҃а  бжⷭ҇твеннаго, сꙋщество̀ є҆ди́но, и҆ є҆стество̀,  нераздѣ́льнѣ, неразлꙋ́чнѣ, неча́стнѣ: є҆ди́нъ бо въ  тре́хъ ли́цѣхъ бг҃ъ. 
И҆ ны́нѣ, бг҃оро́диченъ: 
Є҆ди́наго ѿ трⷪ҇цы неизрече́ннѡ во чре́вѣ  заче́нши, родила̀ є҆сѝ нетлѣ́ннѡ ꙗ҆́кѡ сн҃а, и҆ трⷪ҇ца  оу҆́бѡ прило́га (с. 640) ѿню́дъ не воз̾имѣ̀: и҆ чиста̀  ꙗ҆́коже бѣ̀ и҆ пре́жде рождества̀, цѣла̀ бг҃ома́ти  пребы́вши. 
Пѣ́снь є҃. І҆рмо́съ: 
Тво́й ми́ръ да́ждь на́мъ, сн҃е бж҃їй, и҆но́гѡ бо,  ра́звѣ тебє̀, бо́га не зна́емъ, и҆́мѧ твоѐ и҆менꙋ́емъ,  ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Ѕѣ̑ницы се́рдца моегѡ̀ разве́рзи, чⷭ҇таѧ, зрѣ́ти  мѝ ꙗ҆́снѡ бжⷭ҇твенное сїѧ́нїе, и҆ твою̀ сла́вꙋ  неизрече́ннꙋю, ꙗ҆́кѡ да ми́лость полꙋчꙋ̀ и҆ вѣ́чнꙋю  сла́вꙋ. 
Во двою̀ хотѣ́нїихъ, є҆ди́нагѡ чⷭ҇тны́ѧ трⷪ҇цы  породила̀ є҆сѝ, всенепоро́чнаѧ, носѧ́щаго є҆ди́нꙋ  ѵ҆поста́сь: є҆го́же молѝ прилѣ́жнѡ всѣ̑мъ спасти́сѧ  на́мъ. 
Пречⷭ҇таѧ, ꙗ҆́кѡ ро́ждши сп҃са и҆ бг҃а, молѝ, ѿ  всѧ́кїѧ мѧ̀ ско́рби, и҆ болѣ́зней, и҆ ѡ҆ѕлобле́нїѧ спасе́на  соблюстѝ твоего̀ непотре́бнаго раба̀. 
Молѝ є҆го́же родила̀ є҆сѝ, дв҃о, па́че оу҆ма̀,  спастѝ вѣ́рою тебѣ̀ зовꙋ́щыѧ: ра́дꙋйсѧ, дв҃о  всенепоро́чнаѧ, ра́дꙋйсѧ, бл҃гослове́ннаѧ, мі́ра  предста́тельство. 
И҆́нъ. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ, свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Воспрїѧ́лъ є҆сѝ, є҆го́же вожделѣ́лъ є҆сѝ,  а҆ндре́е а҆пⷭ҇ле, въ нетлѣ́нныхъ съ ни́мъ ѡ҆бита́въ  селе́нїихъ, трꙋдѡ́въ твои́хъ снопы̀ пожа́въ досто́йнѡ:  тѣ́мже тѧ̀ пѣ́сньми сла́вимъ. 
Возлюби́лъ є҆сѝ влⷣкꙋ, и҆ тогѡ̀ во слѣ́дъ  быстрѡ̀ поте́клъ є҆сѝ, стопа́ми є҆гѡ̀ къ жи́зни  наставлѧ́емь, и҆ стрⷭ҇те́й тогѡ̀ нелжи́вѡ, прече́стне  а҆ндре́е, да́же до сме́рти подража́ѧ. 
Напрѧ́гъ тѧ̀ ꙗ҆́кѡ стрѣлꙋ̀ си́льнꙋ, блаже́нне,  и҆спꙋстѝ (с. 641) въ ве́сь мі́ръ гдⷭ҇ь, оу҆ранѧ́ѧ де́мѡны,  и҆ ѕлоче́стїемъ оу҆ѧ́звлєнныѧ человѣ́ки врачꙋ́ѧ. 
Бг҃оро́диченъ: 
Веселѧ́тсѧ нбⷭ҇ныѧ си̑лы, зрѧ́ще тѧ̀, ра́дꙋютсѧ съ  ни́ми и҆ человѣ́чєскаѧ собра̑нїѧ: ржⷭ҇тво́мъ бо твои́мъ  соедини́шасѧ, дв҃о бцⷣе, тѧ̀ досто́йнѡ сла́вѧще. 
И҆́нъ. І҆рмо́съ: 
Ѡ҆зарѝ на́шъ оу҆́мъ, бж҃е, свѣ́томъ за́повѣдей  твои́хъ и҆ свѣ́тлостїю благода́ти твоеѧ̀, да́рꙋѧ на́мъ,  бла́же, твоѧ̑ ми́лѡсти, занѐ свѣ́тъ и҆ ми́ръ повелѣ̑нїѧ  твоѧ̑. 
Вожделѣ́вый крⷭ҇та̀, хрⷭ҇то́въ оу҆ч҃ничѐ,  полꙋчи́лъ є҆сѝ крⷭ҇то́мъ твои́мъ нетлѣ́нное црⷭ҇тво: къ  немꙋ́же всѧ̑ привле́клъ є҆сѝ крⷭ҇то́мъ бг҃отаи́нники,  наслѣ́дство подаѧ́й бг҃осло́вѡмъ тогѡ̀. 
Поиска́лъ є҆сѝ хрⷭ҇та̀ и҆́стиннѡ живота̀, и҆  взыска́въ, пе́рвый ѡ҆брѣ́лъ є҆сѝ: ѡ҆брѣ́тъ же, та́йнѣ  прїѧ́лъ є҆сѝ: и҆ прїе́мъ сего̀, въ само́мъ да́вшемъ, и҆  бы́лъ є҆сѝ сокро́вище жи́зни нетлѣ́нныѧ. 
Глаго́лы твои́хъ бжⷭ҇твенныхъ гремѣ́нїй и҆злїѧ́шасѧ  въ мі́рѣ, и҆ ѿ крає́въ до крає́въ землѝ проидо́ша:  ѡ҆крꙋжи́ша бо ꙗ҆́коже колесо̀, и҆ ꙗ҆ви́шасѧ твоѧ̑ мѡ́лнїѧ,  ꙗ҆́кѡ глаго́летъ дв҃дъ, вселе́ннѣй. 
Помина́й на́съ, хрⷭ҇то́въ оу҆ч҃ничѐ, соверша́ющихъ  твою̀ па́мѧть, и҆ чтꙋ́щихъ мѡ́щи твоѧ̑: моли́сѧ при́снѡ  прилѣ́жнѡ ѡ҆ па́ствѣ, є҆ѧ́же бы́лъ є҆сѝ и҆знача́ла  храни́тель и҆ спасе́нїе. 
Сла́ва, трⷪ҇ченъ: 
Ѻ҆ц҃а̀ и҆ сн҃а и҆ дх҃а, бг҃а, нераздѣ́льнꙋю  трⷪ҇цꙋ, трїѷпоста́сное црⷭ҇тво просла́вимъ согла́снѡ,  вѣ́рнїи, безпреста́нными бг҃ослѡ́вїи сїю̀ вѣ́рнѡ  пѣсносло́вѧще. 
И҆ ны́нѣ, бг҃оро́диченъ: 
Родила̀ є҆сѝ свѣ́тъ, не вѣ́дꙋщи ка́кѡ,  всесвѣ́тлый свѣ́щниче сл҃нца свѣтоносѧ́щаѧ: и҆ была̀  є҆сѝ невеще́ственнагѡ (с. 642) свѣ́та но́вое прїѧ́телище,  точа́щее все́й землѝ бг҃озна́нїѧ зари̑. 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Ѡ҆скверне́на мѧ̀ мно́гими грѣхи̑, молю́сѧ тебѣ̀  сꙋ́щѡ благо́й, и҆ нескве́рнѣй ски́нїи: ѡ҆мы́й ѿ всѧ́кїѧ  скве́рны хода́тайствомъ твои́мъ. 
Ко́рмчїй мнѣ̀ бꙋ́ди, чⷭ҇таѧ, вла́емомꙋ при́снѡ въ  пꙋчи́нѣ лю́тыхъ житїѧ̀ и҆скꙋше́ньми, и҆ спаси́ мѧ, ко  спасе́нїѧ приста́нищꙋ оу҆пра́вивши. 
Треволнє́нїѧ помышле́нїй, и҆ страсте́й  нахождє́нїѧ, и҆ глꙋбина̀ грѣхѡ́въ ѻ҆каѧ́ннꙋю мою̀ дꙋ́шꙋ  ѡ҆бꙋрева́ютъ, помозѝ мнѣ̀, ст҃а́ѧ влⷣчце. 
Вели̑чїѧ тебѣ̀ при́снѡ сотворѝ хрⷭ҇то́съ, є҆го́же  молѝ всегда̀, возвели́чити на мнѣ̀ бога̑тыѧ своѧ̑  ми́лѡсти, бг҃облагода́тнаѧ. 
И҆́нъ. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
Мо́ре жите́йское препла́ваѧ въ ладїѝ тѣле́снѣй,  всѧ́чєскаѧ пра́вѧщаго хрⷭ҇та̀ ѡ҆брѣ́лъ є҆сѝ ко́рмчїѧ,  всеблаже́нне, и҆ къ немꙋ̀ ра́дꙋѧсѧ приста́лъ є҆сѝ,  а҆ндре́е всече́стне. 
Дꙋ́хи сло́вомъ прогонѧ́ютсѧ, недꙋ́зи бѣ́гаютъ,  дꙋше́вныхъ же страсте́й мно́жество дале́че ѿ недꙋ́жныхъ  ѿгонѧ́ютсѧ, да́нною тебѣ̀ ѿ бг҃а, а҆ндре́е,  благода́тїю. 
Ꙗ҆́кѡ волна̀ ти́хаѧ, кро́ткимъ дꙋ́хомъ дви́жимь,  блаже́нне, и҆зсꙋши́лъ є҆сѝ морѧ̀ лꙋка̑ваѧ многобо́жїѧ  бжⷭ҇твенными стрꙋѧ́ми, и҆ рѣ́ки бг҃озна́нїѧ всѣ̑мъ  и҆сточи́лъ є҆сѝ. 
Бг҃оро́диченъ: 
Веселѧ́тсѧ ѡ҆ тебѣ̀, дв҃о пречⷭ҇таѧ, ро́да на́шегѡ  пра́ѻтцы, є҆де́мъ воспрїе́мше тобо́ю, є҆го́же  престꙋпле́нїемъ (с. 643) погꙋби́ша: ты́ бо, чⷭ҇таѧ, и҆  пре́жде ржⷭ҇тва̀, и҆ по ржⷭ҇твѣ̀ є҆сѝ. 
И҆́нъ. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
И҆́же и҆зъ виѳсаі́ды и҆зводи́мый на́съ пра́здновати  созыва́етъ, торжество̀ своѐ предложи́въ на́мъ и҆зрѧ́дства  боре́нїй свои́хъ. 
Хꙋдо́жествомъ ры́барь, вѣ́рою же оу҆ч҃ни́къ:  ꙗ҆́кѡ глꙋбинꙋ̀ и҆спытꙋ́ѧ сердца̀ вѣ́рныхъ, оу҆́дицꙋ  низпꙋща́етъ сло́ва и҆ оу҆ловлѧ́етъ на́съ. 
Любвѐ хрⷭ҇то́вы въ се́рдцы твое́мъ ѻ҆́гнь  ѡ҆бносѧ̀, оу҆ченичѐ, вопїѧ́лъ є҆сѝ ꙗ҆зы́кѡмъ: пла́мень  ва́шъ оу҆гасѐ, и҆́стиннѡ ꙗ҆́вльшꙋсѧ хрⷭ҇тꙋ̀. 
Со́лїю оу҆́мъ ѡ҆соли́вше хрⷭ҇то́вою, ꙗ҆́ди ва́шѧ  оу҆слади́ша ва́мъ, догма́ты нбⷭ҇ныѧ и҆ нетлѣ́нныѧ  сла́дости. 
Сла́ва, трⷪ҇ченъ: 
Ѻ҆ц҃ꙋ̀, и҆ сн҃ꙋ, и҆ дх҃ꙋ пра́вомꙋ поклони́мсѧ,  вѣ́рнїи, трїѷпоста́сномꙋ є҆стествꙋ̀, нераздѣ́льномꙋ,  вопїю́ще: сла́ва въ трⷪ҇цѣ бг҃ꙋ. 
И҆ ны́нѣ, бг҃оро́диченъ: 
Благоволе́нїемъ ѻ҆ц҃а̀ воплоти́сѧ сн҃ъ, дх҃омъ  бж҃їимъ, во оу҆тро́бѣ твое́й, чⷭ҇таѧ, и҆ спасѐ пре́жднїй  ѻ҆́бразъ, бг҃ороди́тельнице, ꙗ҆́вѣ. 
Конда́къ, гла́съ в҃. Подо́бенъ: Въ мл҃твахъ: 
Мꙋ́жества тезоимени́таго бг҃оглаго́льника, и҆ цр҃кве  возслѣ́дователѧ верхо́внаго, петро́ва сро́дника  восхва́лимъ: занѐ ꙗ҆́коже дре́вле семꙋ̀, и҆ ны́нѣ на́мъ  воззва̀: прїиди́те, ѡ҆брѣто́хомъ жела́емаго. 
І҆́косъ: 
Дре́вле оу҆́бѡ дв҃дъ возстѧга́етъ грѣ́шнаго,  ꙗ҆́кѡ менѐ, повѣ́дати бж҃їѧ бл҃госло́внѣ ѡ҆правда̑нїѧ:  ѻ҆ба́че къ вѣ́рѣ оу҆чи́тъ па́ки, и҆ слеза́ми мно́жайшими  и҆зглаго́льствꙋетъ: (с. 644) дне́сь бо гла́съ є҆гѡ̀ а҆́ще  оу҆слы́шите, серде́цъ не ѡ҆жесточи́те, ꙗ҆́кѡ нѣ́когда  і҆и҃ль преѡгорчѝ. наво́дитъ же про́чее во ѱалмѣ̀:  гдⷭ҇еви всѧ̑ землѧ̀ воспо́йте, прїиди́те, ѡ҆брѣто́хомъ  жела́емаго. 
Пѣ́снь з҃. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̑, поѧ́хꙋ и҆ благословлѧ́хꙋ, глаго́люще:  бл҃гослове́нъ бг҃ъ ѻ҆тє́цъ на́шихъ. 
Ѡ҆скверни́вшꙋюсѧ страстьмѝ дꙋ́шꙋ мою̀ ѡ҆свѧтѝ,  всегда̀ раба̀ твоего̀, чⷭ҇таѧ, и҆ оу҆ма̀ лю́тое плѣне́нїе,  и҆ се́рдца ѡ҆жесточе́нїе, и҆ де́мѡнѡвъ стремлє́нїѧ вско́рѣ  потребѝ. 
Оу҆мерщвле́нный страстьмѝ плотски́ми,  всенепоро́чнаѧ, ѡ҆живѝ оу҆́мъ мо́й, и҆ бг҃ꙋ оу҆гѡ́днаѧ  соверша́ти оу҆крѣпи́ мѧ: да велича́ю тѧ̀, да сла́влю  при́снѡ бл҃гоꙋтро́бїе твоѐ. 
Оу҆мерщвле́на мѧ̀, влⷣчце чⷭ҇таѧ, плотски́ми  страстьмѝ. и҆ дꙋшѝ моеѧ̀ смире́нныѧ скве́рнꙋ лю́тꙋю  ѡ҆чища́ющи, дв҃о, и҆ ловле́нїѧ неви́димыхъ врагѡ́въ  и҆зба́ви, и҆ спаси́ мѧ. 
Тебѣ̀ всест҃а́ѧ, непоро́чнаѧ, чⷭ҇таѧ, рабѝ твоѝ  всегда̀ де́нь и҆ но́щь припа́даемъ, сокрꙋше́нїемъ се́рдца  молѧ́ще, и҆збавле́нїе грѣхѡ́въ ѡ҆брѣстѝ на́мъ твои́ми  моли́твами. 
И҆́нъ. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ,  вѣ́рнїи, ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Нелжи́во ꙗ҆́вственнѡ и҆спо́лнисѧ ѡ҆бѣща́нїе твоѐ,  хрⷭ҇тѐ, бꙋ́ри бо оу҆чени́къ тво́й бжⷭ҇твенѣйшїй сло́вомъ  запреща́ѧ, на кро́ткꙋю тишинꙋ̀ преложѝ: хва́льный  ѻ҆тцє́въ бж҃е, и҆ препросла́вленный. 
На оу҆́мнꙋю сїѡ́на, а҆пⷭ҇ле, взы́ти го́рꙋ  повелѣ́нъ, спасе́нїѧ же прїи́мъ ча́шꙋ, ра́дꙋѧсѧ подае́ши,  преходѧ̀ сме́ртїю къ бжⷭ҇твеннѣй жи́зни, хва́льнаго  ѻ҆тцє́въ бг҃а, и҆ препросла́вленнаго. (с. 645) 
Тѧ̀ слове́снꙋю рѣкꙋ̀ показа̀, бжⷭ҇твеннаѧ вода̀  жи́зни, прелє́стныѧ рѣ́ки пото́ки и҆зсꙋша́ющꙋю, бл҃же́нне,  проповѣ́данїѧ, и҆ вопїю́щыѧ напаѧ́ющꙋю: хва́льный  ѻ҆тцє́въ бж҃е и҆ препросла́вленный. 
Ты̀, земноро́денъ сы́й а҆пⷭ҇ле, преесте́ственнѡ  чꙋдодѣ́йствꙋеши: любо́вїю бо страствори́всѧ, томꙋ̀  послѣ́довалъ є҆сѝ возлюби́вшемꙋ тѧ̀ хрⷭ҇тꙋ̀: хва́льный,  воспѣва́ѧ, бг҃ъ, и҆ препросла́вленный. 
Бг҃оро́диченъ: 
Тѧ̀ і҆а́кѡвъ, бцⷣе, лѣ́ствицꙋ прⷪ҇ро́чески  разꙋмѣ̀: тобо́ю бо на землѝ превыша́емый ꙗ҆ви́сѧ  человѣ́кѡмъ, и҆ поживѐ, ꙗ҆́коже благоволѝ: хва́льный  ѻ҆тцє́въ бг҃ъ и҆ препросла́вленный. 
И҆́нъ. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̀ поѧ́хꙋ и҆ бл҃гословлѧ́хꙋ, глаго́люще:  бл҃гослове́нъ бг҃ъ ѻ҆ц҃ъ на́шихъ. 
Всест҃а́гѡ дх҃а ѻ҆́гнь соше́дый, свы́ше, а҆пⷭ҇ле  хрⷭ҇то́въ, ѧ҆зы́ки но́вы, и҆́миже никогда́же вѣща́лъ  є҆сѝ, мі́ра концє́мъ, повелѣ̀ тебѣ̀ глаго́лати вели̑чїѧ  є҆гѡ̀. 
Преꙋдивлѧ́етъ всѧ́кꙋ мы́сль про́повѣдь, ю҆́же  вострꙋби́сте землѝ, таи̑нницы хрⷭ҇то́вы и҆ зри́телє  вы́шнихъ, ꙗ҆́кѡ є҆ди́ни двана́десѧте, тмы̑ землѝ  просвѣти́сте. 
Оу҆дивле́на бы́сть, влⷣко хрⷭ҇тѐ, бл҃года́ть  твоѧ̀ въ бг҃омꙋ́дрыхъ оу҆ч҃ницѣ́хъ, ꙗ҆́кѡ ма́лїи и҆  простцы̀ сꙋ́ще, всю̀ зе́млю протеко́ша, ѿ конє́цъ є҆ѧ̀  да́же до конє́цъ всѣ́хъ. 
Кто̀ наꙋчи́ тѧ та́кѡ глаго́лати, а҆пⷭ҇ле; кто̀  просвѣтѝ тво́й оу҆́мъ, зрѣ́ти ꙗ҆́снѡ непристꙋ́пныѧ  сла́вы зарю̀, возсїѧ́вшꙋю и҆́стины свѣ́тъ въ сердца́хъ  на́шихъ; 
Сла́ва, трⷪ҇ченъ: 
Трⷪ҇чески воспои́мъ вѣ́рнїи, сла́вѧще  безнача́льнаго ѻ҆ц҃а̀, и҆ сн҃а, и҆ дх҃а пра́ваго,  є҆ди́нственное сꙋщество̀ є҆ди́но, (с. 646) ю҆́же трегꙋ́бѡ  да воспои́мъ: ст҃ъ, ст҃ъ, ст҃ъ є҆сѝ во вѣ́ки, а҆ми́нь. 
И҆ ны́нѣ, бг҃оро́диченъ: 
Ꙗ҆́кѡ ѿ трⷪ҇цы є҆ди́наго тѧ̀, хрⷭ҇тѐ, сла́вимъ:  ꙗ҆́кѡ и҆зъ дв҃ы воплоти́выйсѧ кромѣ̀ враще́нїѧ,  человѣ́чески всѧ̑ поне́слъ є҆сѝ, не ѿстꙋпи́въ  є҆стества̀ ѻ҆ч҃ескагѡ, і҆и҃се, а҆́ще и҆ соедини́лсѧ є҆сѝ  на́мъ. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте свѧще́нницы, просла́вите  ѻ҆́троцы, благослови́те лю́дїе, и҆ превозноси́те во всѧ̑  вѣ́ки. 
Воплоща́етсѧ безпло́тный и҆зъ тебє̀ бг҃олѣ́пнѡ:  є҆го́же молѝ, пречⷭ҇таѧ, стра̑сти моеѧ̀ дꙋшѝ  оу҆мертви́ти, и҆ ѡ҆живи́ти ю҆̀ оу҆мерщвле́ннꙋю дре́вле  ѕлѣ́йшимъ грѣхо́мъ. 
Оу҆врачи́ла є҆сѝ сокрꙋше́нїе а҆да́ма пе́рстнагѡ,  сп҃са ро́ждши пречⷭ҇таѧ, и҆ бг҃а: того̀ оу҆молѝ ꙗ҆́звы  дꙋшѝ моеѧ̀ оу҆врачи́ти, неизлѣ́чнѡ недꙋ́гꙋющїѧ. 
Возста́ви, лежа́ща мѧ̀ во глꙋбинѣ̀ ѕлы́хъ, и҆  ны́нѣ борю́щыѧ мѧ̀ побѣдѝ врагѝ, оу҆ѧ́звленнꙋю  безмѣ́стными сластьмѝ дꙋ́шꙋ мою̀, чⷭ҇таѧ, не пре́зри, но  оу҆ще́дри и҆ спасѝ. 
Оу҆врачѝ, пречⷭ҇таѧ, стра̑сти моегѡ̀ се́рдца,  ро́ждшаѧ всѣ́хъ врача̀, и҆ пра́ведныхъ ча́сти покажи́ мѧ  прича́стника, дв҃о, хрⷭ҇та̀ оу҆молѧ́ющи. 
И҆́нъ. І҆рмо́съ: 
Въ пещѝ ѻ҆́троцы і҆и҃левы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  гл҃го́люще: бл҃гослови́те всѧ̑ дѣла̀ гдⷭ҇нѧ гдⷭ҇а, по́йте  и҆ превозноси́те во всѧ̑ вѣ́ки. 
Свѣтоно́снаѧ и҆ веселотво́рнаѧ лꙋча̀ врачева́нїй,  а҆ндре́е хрⷭ҇то́въ а҆пⷭ҇ле, ѡ҆сїѧва́етъ на́съ бжⷭ҇твеннаѧ  па́мѧть твоѧ̀, вопїю́щихъ: всѧ̑ дѣла̀ гдⷭ҇нѧ, гдⷭ҇а по́йте  и҆ превозноси́те во всѧ̑ вѣ́ки. 
Человѣ́ческое є҆стество̀ полꙋчи́въ, того̀  превозше́лъ є҆сѝ зако́ны, и҆ ко а҆́гг҃льстѣй преше́лъ  є҆сѝ ски́нїи, а҆ндре́е а҆пⷭ҇ле, (с. 647) и҆ зове́ши: всѧ̑  дѣла̀ гдⷭ҇нѧ, гдⷭ҇а по́йте и҆ превозноси́те во всѧ̑ вѣ́ки. 
Є҆́же съ высоты̀ дх҃а бж҃їѧ дохнове́нїе тѧ̀ пре́жде  ѻ҆́гненно просвѣтѝ ри́тора, бг҃оглаго́ливе, показꙋ́етъ  те́пла. вопїю́ща, а҆пⷭ҇ле, хрⷭ҇тꙋ̀ твоемꙋ̀: всѧ̑ дѣла̀  гдⷭ҇нѧ, гдⷭ҇а по́йте и҆ превозноси́те во всѧ̑ вѣ́ки. 
Свѣтолꙋ́ченъ ꙗ҆́коже мо́лнїѧ во свѣ́тъ ꙗ҆зы́кѡвъ  и҆зше́лъ є҆сѝ, тмꙋ̀ невѣ́дѣнїѧ ѿгонѧ̀, и҆ вѣ̑рныѧ  просвѣща́ѧ зовꙋ́щыѧ: благослови́те, всѧ̑ дѣла̀ гдⷭ҇нѧ,  гдⷭ҇а по́йте и҆ превозноси́те є҆го̀ во вѣ́ки. 
Бг҃оро́диченъ: 
Ра́дꙋйсѧ, престо́ле сла́вы бж҃їѧ, ра́дꙋйсѧ,  вѣ́рныхъ стѣно̀, є҆́юже свѣ́тъ сꙋ́щымъ во тмѣ̀ возсїѧ̀  хрⷭ҇то́съ, тебѐ блажа́щымъ, и҆ вопїю́щымъ: всѧ̑ дѣла̀  гдⷭ҇нѧ, гдⷭ҇а по́йте и҆ превозноси́те є҆го̀ во вѣ́ки. 
И҆́нъ. І҆рмо́съ: 
На сїна́и кꙋпинꙋ̀ горѧ́щꙋ неѡпа́льнꙋ сохра́ншагѡ, и҆  ѻ҆́троки посредѣ̀ горѧ́щагѡ пла́ме и҆зба́вльшаго бг҃а,  по́йте, бл҃гослови́те и҆ превозноси́те є҆го̀ во вѣ́ки. 
Хꙋдо́жествомъ ры́барства и҆зъ мо́рѧ оу҆лови́лъ  є҆сѝ ры̑бы, всемꙋ́дре, ны́нѣ же вѣ́рою человѣ́ки  ло́виши хрⷭ҇тꙋ̀ ѿ ле́сти вра́жїѧ: глꙋбина́ бо бѣ̀ ле́сть  и҆ногда̀, погрꙋжа́ющаѧ ꙗ҆зы́ки бꙋ́рею невѣ́дѣнїѧ. 
Оу҆́мнꙋю житїѧ̀ нево́лненнѡ преплы́лъ є҆сѝ  глꙋбинꙋ̀, а҆пⷭ҇ле, прелетѣ́въ вѣ́триломъ дх҃а, вѣ́рою  хрⷭ҇то́вою. тѣ́мже и҆ въ приста́нище жи́зни дости́глъ  є҆сѝ ра́дꙋѧсѧ во всѧ̑ вѣ́ки. 
Оу҆́мномꙋ сл҃нцꙋ на дре́вѣ заше́дшꙋ самовла́стною  во́лею, и҆́же сл҃нца свѣти́льникъ сразрѣши́тисѧ и҆ща́й, и҆  заитѝ во хрⷭ҇та̀, на дре́вѣ повѣ́шенъ бы́сть крⷭ҇тнѣмъ  а҆ндре́й вели́кїй, свѣти́ло цр҃ко́вное. 
Ѽ оу҆ченичѐ и҆ люби́миче хрⷭ҇то́въ, и҆  сочи́сленне а҆пⷭ҇лѡвъ є҆гѡ̀. є҆гда̀ на престо́лѣ сѧ́детъ  сꙋдїѧ̀ съ ва́ми (с. 648) двана́десѧтьми сꙋди́ти, ꙗ҆́кѡ  ѡ҆бѣща́нїе глаго́летъ, бꙋ́дите тогда̀ на́мъ чл҃вѣколю́бїѧ  стѣна̀. 
Благослови́мъ ѻ҆ц҃а̀, и҆ сн҃а, и҆ ст҃а́гѡ дх҃а,  гдⷭ҇а.  
Трⷪ҇ченъ: 
Трисвѣ́тлꙋю є҆ди́ницꙋ, и҆ трⷪ҇цꙋ сопресто́льнꙋю  возславосло́вимъ не раздѣлѧ́юще, соединѧ́юще же ю҆̀  соесте́ственнѡ, ꙗ҆́кѡ є҆ди́но и҆́стиннѡ сꙋщество̀,  соедине́нно въ ли́цѣхъ тре́хъ не слива́емо. 
Бг҃оро́диченъ: 
Сꙋ́ща ѿ трⷪ҇цы є҆ди́наго заче́нши, родила̀  є҆сѝ, воплоще́ннаго и҆зъ тебє̀, и҆ ѡ҆бновлѧ́ющаго зако́ны  є҆стества̀ рождество́мъ твои́мъ, чⷭ҇таѧ: того̀ ѡ҆ на́съ  ꙗ҆́кѡ бг҃а при́снѡ молѧ́щи не преста́й, бцⷣе. 
Пѣ́снь ѳ҃. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ  ра́ди, бы́въ чл҃вѣ́къ, безнача́льный: велича́емъ всѝ,  ꙗ҆́кѡ мт҃рь бг҃а на́шегѡ чⷭ҇тꙋю. 
Грѣхолюби́въ сы́й въ нерадѣ́нїи пребыва́ю, и҆  сꙋди́ща, чⷭ҇таѧ, неꙋмы́тнагѡ трепе́щꙋ, въ не́мже соблюдѝ  твои́ми ст҃ы́ми моли́твами, бг҃оневѣ́сто, неѡсꙋжде́нна, да  ꙗ҆́кѡ предста́тельницꙋ мою̀ оу҆блажа́ю тѧ̀ при́снѡ. 
Трепе́щꙋ сꙋди́ща, дв҃о, и҆ незабве́ннагѡ ѻ҆́ка  твоегѡ̀ сн҃а, дѣѧ̑нїѧ сра̑мнаѧ на землѝ соверши́въ, и҆  сегѡ̀ ра́ди тебѣ̀ зовꙋ̀: всеблагоꙋтро́бнаѧ влⷣчце, помози́  ми, и҆ тогда́шнїѧ нꙋ́жды и҆зми́ мѧ, и҆ спасѝ, чⷭ҇таѧ. 
Ко́ль стра́шенъ де́нь и҆спыта́нїѧ, ѻ҆трокови́це,  ко́ль оу҆жа́сенъ ѿвѣ́тъ: ко́ль лю́тъ сра́мъ. кто̀  постои́тъ про́чее, пречⷭ҇таѧ влⷣчце; поми́лꙋй стра́стнꙋю  мою̀ дꙋ́шꙋ, и҆ пре́жде конца̀ да́ждь мѝ ѡ҆ставле́нїе,  чⷭ҇таѧ. 
Свѣ́тъ поро́ждшаѧ бжⷭ҇твенный ѡ҆мраче́ннаго  всѧ́кими прилѡ́ги лꙋка́вагѡ, и҆ ѕло́бами, всѧ́кими, и҆  прогнѣ́вающаго бг҃а, всенепоро́чнаѧ, просвѣтѝ,  пꙋтеводѧ́щи къ (с. 649) благи̑мъ дѣѧ́нїємъ, ꙗ҆́кѡ  вино́вна сꙋ́щи всѣ́хъ до́брыхъ. 
И҆́нъ. І҆рмо́съ: 
Ѡ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Ꙗ҆́кѡ оу҆чени́къ всеизѧ́щнѣйшїй, на крⷭ҇тѣ̀  хотѣ́нїемъ распе́ншемꙋсѧ влⷣцѣ твоемꙋ̀, да́же до сме́рти  послѣ́дꙋѧ, возше́лъ є҆сѝ ра́дꙋѧсѧ на высотꙋ̀ крⷭ҇та̀,  и҆дѧ́й ше́ствїемъ на нб҃са̀, блаже́нне а҆пⷭ҇ле. 
Две́рь є҆де́ма тебѣ̀ ѿве́рзесѧ, и҆ предложи́сѧ  лѣ́ствица нбⷭ҇наѧ, и҆ прїѧ́ша тѧ̀ нбⷭ҇ныѧ ѻ҆би́тєли, и҆  предста́лъ є҆сѝ ра́дꙋѧсѧ, а҆пⷭ҇ле, хрⷭ҇тꙋ̀ жизнода́вцꙋ, ѡ҆  мі́рѣ моли́твенникъ и҆зѧ́щнѣйшїй. 
Ра́вными просла́вилсѧ є҆сѝ страда́ньми оу҆ч҃телѧ  твоегѡ̀, блаже́нне, а҆ндре́е всемꙋ́дре: кресто́мъ бо  бжⷭ҇твенный коне́цъ прїѧ́лъ є҆сѝ, и҆ прича́стїемъ бо́гъ  бы́лъ є҆сѝ. тѣ́мже тѧ̀ мо́лимъ, ѡ҆ на́съ при́снѡ моли́сѧ. 
Ра́дꙋйсѧ, дво́ице всеизрѧ́днѣйшаѧ, на нб҃сѣ́хъ  наслѣ́довавши ны́нѣ гражда́нство: назира́ете же вѣнцє́въ  произволе́нїе, тѣ́хъ побѣжда́ющи си́лꙋ, и҆ бжⷭ҇твенныхъ  дарова́нїй просвѣща́ете свѣтлостьмѝ. 
Бг҃оро́диченъ: 
И҆зъ ко́рене дв҃дова прозѧбла̀ є҆сѝ  прⷪ҇ро́ческагѡ, дв҃о, и҆ бг҃оѻте́ческагѡ: но и҆ дв҃да  ꙗ҆́кѡ и҆́стиннѡ ты̀ просла́вила є҆сѝ, ꙗ҆́кѡ ро́ждшаѧ  прⷪ҇ро́чествꙋемаго гдⷭ҇а сла́вы: є҆го́же пою́ще, досто́йнѣ  велича́емъ. 
И҆́нъ. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ  ра́ди, бы́въ чл҃вѣ́къ, безнача́льный, велича́емъ всѝ  ꙗ҆́кѡ мт҃рь бг҃а на́шегѡ чⷭ҇тꙋю. 
И҆́же мре́жꙋ распростры́й та́инственнагѡ  бг҃овидѣ́нїѧ, и҆ (с. 650) ꙗ҆́кѡ ры̑бы въ не́й оу҆лови́вый  добро́тами нбⷭ҇ныхъ разꙋмѣ́нїй, молѝ, свѧ́те, ст҃ꙋ́ю  трⷪ҇цꙋ, и҆сточи́ти и҆ на́мъ ѡ҆чище́нїе. 
Благодари́мъ ꙗ҆зы́цы тобо́ю просвѣ́щшїисѧ, и҆ ѿ  землѝ на нб҃са̀ тобо́ю возведе́ннїи: слꙋже́нїѧ бо вра́жїѧ  ѿстꙋ́пльше, бы́хомъ соприча́стницы ст҃ы́хъ а҆́гг҃лъ,  гдⷭ҇нїѧ же сла́вы ѻ҆́бщницы. 
Неизрече́нныхъ самови́дцы и҆ слꙋжи́телїе сло́ва,  таинственново́дцы и҆ зри́телїе неизслѣ́дныхъ,  снаслѣ́дникѡмъ и҆ на́мъ бы́ти моли́тесѧ, а҆пⷭ҇ли, хрⷭ҇то́ва  црⷭ҇твїѧ, и҆ прича́стникѡмъ бж҃ества̀ є҆гѡ̀. 
Вѧза́ти и҆ рѣши́ти прїе́мше ѿ хрⷭ҇та̀ вла́сть,  разрѣши́те всѧ̑ ѿ оу҆́зъ мно́гихъ прегрѣше́нїй, є҆гда̀  прїи́детъ хрⷭ҇то́съ, и҆ всѝ сѧ́дете двана́десѧть, на  прⷭ҇то́лѣхъ толи́цѣхъ, сꙋди́ти всѧ̑ племена̀ і҆и҃лєва. 
Сла́ва, трⷪ҇ченъ: 
Трїѷпоста́сное є҆стество̀, и҆ нераздѣ́льнꙋю  сла́вꙋ въ бжⷭ҇твѣ̀ є҆ди́номъ пѣва́емꙋю, непреста́ннѡ на  нб҃сѝ и҆ на землѝ трⷪ҇цꙋ неразлꙋ́чнꙋю просла́вимъ, съ  сн҃омъ ѻ҆ц҃ꙋ̀ и҆ дх҃ꙋ покланѧ́ющесѧ благоче́стнѡ. 
И҆ ны́нѣ, бг҃оро́диченъ: 
Подъ твоѐ бл҃гоꙋтро́бїе прибѣга́ющыѧ вѣ́рою, и҆  покланѧ́ющыѧсѧ благоче́стнѡ сн҃ꙋ твоемꙋ̀, дв҃о  бг҃ороди́тельнице: того̀ ꙗ҆́кѡ бг҃а мі́ра, и҆ гдⷭ҇а молѝ,  ѿ тлѣ́нїѧ и҆ бѣ́дъ и҆зба́вити, и҆ всѧ́кихъ напа́стей. 
Свѣти́ленъ. Подо́бенъ: Дх҃омъ во ст҃и́лищи: 
Сло́во пребезнача́льное ѡ҆брѣ́тъ тѧ̀, всеблаже́нне,  первозва́нна показа̀ всѣ́хъ а҆пⷭ҇лѡвъ, а҆ндре́е  приснопа́мѧтне: и҆ сегѡ̀ стопа́мъ возслѣ́дꙋѧ, показа́лсѧ  є҆сѝ пꙋтево́ждь заблꙋ́ждшихъ, къ нбⷭ҇номꙋ сїѧ̑ возводѧ̀  бжⷭ҇твенномꙋ ше́ствїю. 
Сла́ва, Подо́бенъ: Жєны̀ оу҆слы́шите: 
Петро́ва скро́вника, оу҆ч҃никѡ́въ пе́рвѣйшаго,  самови́дца (с. 651) и҆ слꙋгꙋ̀ бы́вшаго сло́ва, а҆ндре́а  а҆пⷭ҇ла пресла́внѡ восхва́лимъ: ꙗ҆зы́ки бо просвѣтѝ, и҆  ра́спѧтъ бы́въ, кончи́нꙋ под̾е́млетъ, ꙗ҆́кѡ оу҆ч҃ни́къ  влⷣки. 
И҆ ны́нѣ, бг҃оро́диченъ: 
Бг҃а, є҆го́же родила̀ є҆сѝ, дв҃о всенепоро́чнаѧ,  молѝ ѡ҆ всѣ́хъ, благоче́стнѡ тѧ̀ чтꙋ́щихъ, съ  первозва́ннымъ а҆ндре́емъ, оу҆лꙋчи́ти бжⷭ҇твеннагѡ  ѡ҆сїѧ́нїѧ твоегѡ̀ сн҃а, и҆ стоѧ́нїѧ и҆збра́нныхъ и҆ ст҃ы́хъ:  и҆́бо мо́жеши, ꙗ҆́кѡ хо́щеши. 
На хвали́техъ стїхи̑ры, на д҃. Гла́съ а҃. Подо́бенъ:  Нбⷭ҇ныхъ чинѡ́въ: 
Виѳсаі́до, ны́нѣ весели́сѧ: ꙳ въ тебѣ́ бо  процвѣто́ша ѿ ма́тернѧ оу҆до́лїѧ ꙳ благово́ннѣйшїи  крі́ни пе́тръ и҆ а҆ндре́й, ꙳ мі́рꙋ всемꙋ̀ про́повѣдь вѣ́ры  благово́инствꙋюще ꙳ бл҃года́тїю хрⷭ҇то́вою: ꙳ є҆го́же и҆  стрⷭ҇тє́мъ приѡбщи́шасѧ. 
А҆ндре́е, ра́дꙋйсѧ и҆ и҆гра́й, ꙳ ꙗ҆́кѡ прїѧ́лъ  є҆сѝ ꙗ҆́вѣ во словесѝ сїѧ́нїи, ꙳ сл҃нце сла́вы хрⷭ҇та̀  жизнода́вца, ꙳ є҆го́же и҆ держа́сѧ вѣ́рою проповѣ́далъ  є҆сѝ. ꙳ того̀ молѝ непреста́ннѡ ѡ҆ на́съ, ꙳ вѣ́рою  воспѣва́ющихъ тѧ̀. 
Тайноꙋчи́тель бжⷭ҇твеннагѡ строе́нїѧ хрⷭ҇то́ва, ꙳  и҆збра́нный пе́рвыхъ, ꙳ оу҆ч҃ни́къ бы́ти сло́ва, а҆ндре́й  бг҃ови́децъ, ꙳ вопїѧ̀ глаго́летъ: ꙳ є҆динокро́внаго петра̀  оу҆ви́дѣвъ, ꙳ ѡ҆брѣто́хомъ мессі́ю, ꙳ є҆го́же писа́нїе  и҆ прⷪ҇ро́цы предпроповѣ́даша. 
Па́трскїй тѧ̀ гра́дъ па́стырѧ стѧжа̀, ꙳ и҆  градоде́ржца бжⷭ҇твеннаго, ꙳ и҆ бѣ́дъ всѧ́ческихъ  и҆зба́вителѧ ꙳ и҆ храни́телѧ тѧ̀, а҆ндре́е мꙋ́дре, ꙳  благода́рнѡ чтꙋ́щїй тѧ̀: ꙳ но молѝ непреста́ннѡ ѡ҆ не́мъ, ꙳  спасти́сѧ неврежде́ннꙋ. 
Сла́ва, гла́съ и҃: 
Проповѣ́дника вѣ́ры и҆ слꙋгꙋ̀ сло́ва, а҆ндре́а  восхва́лимъ: то́й бо и҆зъ глꙋбины̀ человѣ́ки оу҆ловлѧ́етъ,  вмѣ́стѡ тро́сти крⷭ҇тъ въ рꙋка́хъ держа̀, и҆ ꙗ҆́кѡ оу҆́же  низпꙋща́ѧ си́лꙋ, возво́дитъ дꙋ́шы ѿ ле́сти вра́жїѧ, и҆  прино́ситъ бг҃ꙋ да́ръ благопрїѧ́тенъ при́снѡ. того̀,  вѣ́рнїи, въ (с. 652) ли́цѣ оу҆ч҃ни̑къ хрⷭ҇то́выхъ  восхва́лимъ, да мо́литсѧ съ ни́ми: ꙗ҆́кѡ да ми́лостивъ  бꙋ́детъ на́мъ въ де́нь сꙋ́дный. 
И҆ ны́нѣ, гла́съ то́йже: 
Воспрїимѝ, виѳлее́ме, бж҃їю митропо́лїю: свѣ́тъ бо  незаходи́мый въ тебѣ̀ роди́тисѧ прихо́дитъ. а҆́гг҃ли,  оу҆диви́тесѧ на нб҃сѝ: человѣ́цы, просла́вите на землѝ:  волсвѝ, и҆зъ персі́ды пресла̑вныѧ да́ры принеси́те:  па́стырїе свирѧ́юще, трист҃о́е пѣ́нїе пѣсновоспо́йте:  всѧ́кое дыха́нїе да хва́литъ вседѣ́телѧ. 
Славосло́вїе вели́кое. И҆ ѿпꙋ́стъ. 
На лїтꙋргі́и, Бл҃жє́нна, ѿ канѡ́нѡвъ, пѣ́снь г҃-ѧ  и҆ ѕ҃-ѧ. Прокі́менъ, гла́съ и҃: Во всю̀ зе́млю и҆зы́де  вѣща́нїе и҆́хъ, и҆ въ концы̀ вселе́нныѧ глаго́лы и҆́хъ.  Сті́хъ: Нб҃са̀ повѣ́даютъ сла́вꙋ бж҃їю, творе́нїе же  рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ, къ  корі́нѳѧнѡмъ, зача́ло рл҃а. А҆ллилꙋ́їа, гла́съ а҃:  И҆сповѣ́дѧтъ нб҃са̀ чꙋдеса̀ твоѧ̀, гдⷭ҇и: Є҆ѵⷢ҇лїе  і҆ѡа́нна, зача́ло д҃. Прича́стенъ: Во всю̀ зе́млю и҆зы́де  вѣща́нїе и҆́хъ, и҆ въ концы̀ вселе́нныѧ глаго́лы  и҆́хъ. 


(с. 653) 
Мѣ́сѧца тогѡ́же въ ѳ҃-й де́нь. 
Пра́зднество прест҃ѣ́й влⷣчцѣ на́шей бг҃оро́дицѣ  ра́ди а҆ѳѡ́нскїѧ чꙋдотво́рныѧ є҆ѧ̀ і҆кѡ́ны, нарица́емыѧ  скоропослꙋ́шница. 
На вече́рни. Бл҃же́нъ мꙋ́жъ: а҃-й а҆нтїфѡ́нъ. 
На Гдⷭ҇и воззва́хъ: стїхи̑ры, гла́съ а҃. 
Дне́сь любо́вїю пра́зднꙋюще бг҃оро́дицѣ, честно́мꙋ  ѻ҆́бразꙋ є҆ѧ̀ поклони́мсѧ и҆ те́плѣ возопїи́мъ: мт҃рнее  дерзнове́нїе къ сн҃ꙋ твоемꙋ̀ и҆ бг҃ꙋ, дв҃о, и҆мꙋ́щи,  и҆спросѝ на́мъ оу҆ негѡ̀ проще́нїе грѣхѡ́въ, ми́ръ и҆  ве́лїю ми́лость. 
Хра́мъ бжⷭ҇тва̀ сꙋ́щаѧ, вмѣсти́лище простра́нное  бл҃года́ти и҆ милосе́рдїѧ ꙗ҆ви́ласѧ є҆сѝ, бг҃оневѣ́сто.  оу҆слы́ши оу҆̀бо ско́рѡ рабѡ́въ твои́хъ, всебл҃га́ѧ  скоропослꙋ́шнице, и҆ пода́ждь скорбѧ́щымъ оу҆тѣше́нїе,  бѣ́дствꙋющымъ ѿ бѣ́дъ и҆збавле́нїе, болѧ́щымъ здра́вїе  и҆ всѣ̑мъ вѣ̑рнымъ ве́лїю ми́лость. 
При́зри съ нб҃сѐ, бг҃оро́дице, на предстоѧ́щыѧ  пред̾ ст҃о́ю і҆кѡ́ною твое́ю и҆ тебѐ съ вѣ́рою  призыва́ющыѧ, и҆ бл҃года́ть твою̀ низпослѝ на́мъ, да  бг҃оꙋго́днѡ по́прище жи́зни на́шеѧ пре́йдемъ и҆ да  сподо́бимсѧ твои́мъ хода́тайствомъ ѿ сн҃а твоегѡ̀ прїѧ́ти  ве́лїю ми́лость. (с. 654) 
И҆́ны стїхи̑ры, гла́съ д҃: 
Весели́сѧ, дохїа́рскаѧ ѻ҆би́тель а҆рха́гг҃лѡвъ,  ра́дꙋйтесѧ, сꙋ́щїи во а҆ѳѡ́нѣ и҆ повсю́дꙋ, вѣ́рнїи:  ѻ҆́бщаѧ бо всѣ́хъ застꙋ́пница восхотѣ̀ бы́ти ско́раѧ  молѧ́щихсѧ оу҆слы́шательница вели́кїѧ ра́ди своеѧ̀  ми́лости. 
Прите́кше под̾ кро́въ кри́лъ нбⷭ҇ныхъ во́инствъ  а҆рхїстрати́гѡвъ, притеце́мъ и҆ под̾ кро́въ нб҃сѐ и҆  землѝ влⷣчцы, бл҃гоꙋтро́бнѡ бо прїе́млетъ и҆ ско́рѡ  вне́млетъ проше́нїємъ, ꙗ҆́кѡ всебл҃га́ѧ скоропослꙋ́шница,  къ ѻ҆́бразꙋ є҆ѧ̀ со благоговѣ́нїемъ прибѣга́ющихъ  вели́кїѧ ра́ди своеѧ̀ ми́лости. 
Бг҃оизбра́ннаѧ дв҃о всецр҃и́це, и҆́нокѡвъ  неѡбори́мый покро́ве и҆ всѣ́хъ хрⷭ҇тїа́нъ непосты́дное  прибѣ́жище, хранѝ жре́бїй тво́й, рѡссі́ю и҆ всѧ̑ гра́ды,  вє́си и҆ ѡ҆би́тели правѡсла́вныѧ невреди̑мы ѿ вра̑гъ  ви́димыхъ и҆ неви́димыхъ, и҆ всѣ́хъ на́съ застꙋпѝ и҆  сп҃сѝ вели́кїѧ ра́ди твоеѧ̀ ми́лости. 
Сла́ва, и҆ ны́нѣ, гла́съ з҃: 
Є҆гда̀ трапеза́рь дохїа́рскїй ні́лъ лиши́сѧ  зрѣ́нїѧ за є҆́же не внѧ́ти гла́сꙋ твоемꙋ̀, пречⷭ҇таѧ, и҆  принесѐ тебѣ̀ покаѧ́нїе пред̾ ст҃о́ю і҆кѡ́ною твое́ю,  благоволи́ла є҆сѝ рещѝ є҆мꙋ̀: ѽ и҆́ноче, оу҆слы́шасѧ  моле́нїе твоѐ ко мнѣ̀, бꙋ́ди проще́нъ и҆ зрѧ́й, ꙗ҆́кѡ и҆  пре́жде, возвѣсти́ же и҆ про́чымъ подвиза́ющымсѧ ѻ҆тцє́мъ  и҆ собра́тїѧмъ твои̑мъ, ꙗ҆́кѡ а҆́зъ є҆́смь мт҃рь бг҃а  сло́ва и҆ сщ҃е́нныѧ ѻ҆би́тели а҆рха́гг҃лѡвъ по бз҃ѣ  покро́въ, и҆ по́мощь, и҆ держа́вное предста́тельство,  промышлѧ́ющаѧ ѡ҆ не́й, ꙗ҆́кѡ взбра́ннаѧ прави́тельница. и҆  впре́дь и҆́ноцы да (с. 655) прибѣга́ютъ ко мнѣ̀ во всѧ́кой  и҆́хъ нꙋ́ждѣ, и҆ ско́рѡ и҆́мамъ слꙋ́шати и҆̀хъ и҆ всѣ́хъ,  со благоговѣ́нїемъ прибѣга́ющихъ ко мнѣ̀ правосла́вныхъ  хрⷭ҇тїа́нъ, се́ бо скоропослꙋ́шница нарица́юсѧ. 
Вхо́дъ. Прокі́менъ днѐ и҆ чтє́нїѧ. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нъ. И҆ ѡ҆брѣ́те мѣ́сто, и҆  спа̀ та́мѡ: за́йде бо со́лнце. И҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ. И҆ со́нъ ви́дѣ: сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до  небе́съ, и҆ а҆́гг҃ли бж҃їи восхожда́хꙋ и҆ низхожда́хꙋ по  не́й. Гдⷭ҇ь же оу҆твержда́шесѧ на не́й, и҆ речѐ: а҆́зъ  бг҃ъ а҆враа́мовъ, ѻ҆тца̀ твоегѡ̀, и҆ бг҃ъ і҆саа́ковъ, не  бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ  ю҆̀, и҆ сѣ́мени твоемꙋ̀ И҆ бꙋ́детъ сѣ́мѧ твоѐ ꙗ҆́кѡ  песо́къ земны́й, и҆ распространи́тсѧ на мо́ре, и҆ лі́вꙋ, и҆  сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀  всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ  съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще  по́йдеши, и҆ возвращꙋ́ тѧ въ зе́млю сїю̀: ꙗ҆́кѡ не и҆́мамъ  тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ: нѣ́сть сїѐ, но до́мъ бж҃їй, и҆ сїѧ̑ врата̀ нбⷭ҇наѧ. 
Прⷪ҇ро́чества і҆езекі́илева чте́нїе. 
[Главы̑ м҃г и҆ м҃д] Та́кѡ глаго́летъ гдⷭ҇ь: бꙋ́детъ  ѿ днѐ ѻ҆сма́гѡ и҆ про́чее, сотворѧ́тъ і҆ерє́и на  ѻ҆лтарѝ всесожже́нїѧ ва́шегѡ и҆ ꙗ҆̀же сп҃се́нїѧ ва́шегѡ:  и҆ прїимꙋ́ вы (с. 656) глаго́летъ а҆дѡнаі̀ гдⷭ҇ь. И҆  ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на  восто́ки: и҆ сїѧ̑ бѧ́хꙋ затворє́на. И҆ речѐ гдⷭ҇ь ко  мнѣ̀: врата̀ сїѧ̑ затворє́на бꙋ́дꙋтъ, и҆ не ѿве́рзꙋтсѧ,  и҆ никто́же про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ  і҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ  и҆гꙋ́менъ сѧ́детъ въ ни́хъ снѣ́сти хлѣ́бъ: по пꙋтѝ  є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ.  И҆ введе́ мѧ по пꙋтѝ вра́тъ ст҃ы́хъ сꙋ́щихъ къ сѣ́верꙋ,  прѧ́мѡ хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ  гдⷭ҇ень. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь: закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̀, созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀. И҆ тре́бꙋющымъ оу҆ма̀  речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви  бꙋ́дете: и҆ взыщи́те ра́зꙋма, да поживетѐ: и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы́ѧ прїи́метъ себѣ̀  безче́стїе, ѡ҆блича́ѧй же нечести́ваго ѡ҆поро́читъ себѐ:  ѡ҆бличе́нїе бо нечести́вомꙋ ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆  возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршїй  бꙋ́детъ: сказꙋ́й првⷣномꙋ, и҆ приложи́тъ прїима́ти. Нача́ло  премꙋ́дрости, стра́хъ гдⷭ҇ень, и҆ совѣ́тъ ст҃ы́хъ, ра́зꙋмъ:  разꙋмѣ́ти бо зако́нъ, по́мысла є҆́сть бл҃га́гѡ. (с. 657)  Си́мъ бо ѻ҆́бразомъ мно́гое поживе́ши вре́мѧ, и҆  приложа́тсѧ тебѣ̀ лѣ́та живота̀. 
А҆́ще и҆зво́литъ настоѧ́тель пѣ́ти лїті́ю, на ѻ҆́ной  стїхи̑ры: 
Гла́съ а҃: 
Собра́вшесѧ дне́сь, бра́тїе, на моле́бное  пѣснопѣ́нїе пред̾ ѻ҆́бразомъ бг҃омт҃ре скоропослꙋ́шницы,  дꙋхо́вное торжество̀ соста́вимъ и҆ бл҃года́ть незави́стнꙋю  почерпе́мъ ѿ неистощи́магѡ и҆сто́чника дарова́нїй. бл҃га́ѧ  бо мт҃рь сꙋ́щи всебл҃га́гѡ бг҃а на́шегѡ бг҃оподо́бными  сїѧ́етъ чꙋдесы̀, стра̑сти и҆ болѣ̑зни и҆сцѣлѧ́етъ, въ  мо́ри и҆ на сꙋ́ши сп҃са́етъ съ вѣ́рою къ не́й  прибѣга́ющыѧ. 
Гла́съ в҃: 
Ꙗ҆́же всѣ́мъ оу҆до́бь послꙋ́шнаѧ въ ско́рби и҆ въ  печа́ли ско́рѡ помога́ющаѧ призыва́ющымъ тѧ̀ ѿ дꙋшѝ  нело́жнѡ, оу҆милосе́рдитисѧ потщи́сѧ, влⷣчце, и҆ застꙋпѝ  рабы̑ твоѧ̑, и҆збавлѧ́ющи на́съ ѿ бѣ́дъ моли́твами  твои́ми. 
Гла́съ г҃: 
Бг҃оизбра́ннаѧ приснодв҃о, бж҃е́ственныхъ дарѡ́въ  сокро́вище, мі́ра предста́тельнице, ско́раѧ молѧ́щихсѧ  послꙋ́шательнице, не лишѝ на́съ щедро́тъ твои́хъ и҆  прошє́нїѧ на̑ша оу҆скорѝ и҆спо́лнити во сп҃се́нїе дꙋ́шъ  на́шихъ. 
Сла́ва, и҆ ны́нѣ, гла́съ з҃: 
Млⷭ҇тива, бл҃гопребы́тна и҆ скоропослꙋ́шна на́мъ,  гпⷭ҇жѐ, ꙗ҆ви́сѧ, призыва́ющымъ бж҃е́ственнꙋю твою̀  бл҃года́ть во всѣ́хъ, слꙋча́ющихсѧ на́мъ: всю́ бо наде́ждꙋ  дꙋ́шъ на́шихъ возложи́хомъ къ тебѣ̀, бл҃госе́рдой, и҆ (с.  658) во всѣ́хъ оу҆пова́емъ на про́мыслъ тво́й, ты̀ и҆  бꙋ́дꙋщїѧ на́съ сла́вы, и҆ живота̀ бж҃е́ственнагѡ сподо́би. 
На стїхо́внѣ стїхи̑ры, гла́съ є҃: 
Прїиди́те, вѣ́рнїи, восхва́лимъ приснодв҃ꙋ  бг҃оро́дицꙋ: ра́дꙋйсѧ, глаго́люще, кївѡ́те прест҃ы́й и҆  всесвѣ́тлаѧ ски́нїѧ цр҃ѧ̀ цр҃е́й, хрⷭ҇та̀, бг҃а на́шегѡ:  ра́дꙋйсѧ, а҆́гг҃лѡвъ оу҆дивле́нїе и҆ сла́во: ра́дꙋйсѧ,  земноро́дныхъ похвало̀ и҆ весе́лїе, сп҃са́ющаѧ въ ми́рѣ  дꙋ́шы на́шѧ. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ра́дꙋйсѧ, бл҃гослове́ннаѧ въ жена́хъ,  прароди́тельскїѧ клѧ́твы разрѣше́нїе и҆ ѡ҆ всѣ́мъ мі́рѣ  оу҆милостивле́нїе: ра́дꙋйсѧ, хрⷭ҇тїа́нъ те́плое  предста́тельство и҆ оу҆слы́шательнице ско́раѧ молѧ́щихсѧ къ  тебѣ̀ съ вѣ́рою: ра́дꙋйсѧ, покро́ве и҆ сп҃се́нїе дꙋ́шъ  на́шихъ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Ра́дꙋйсѧ, гпⷭ҇жѐ всеми́лостиваѧ, живоно́сный  и҆сто́чниче, стрꙋѝ щедро́тъ точа́щїй вѣ̑рнымъ: ра́дꙋйсѧ,  а҆ѳѡ́на тве́рдое ѡ҆гражде́нїе, и҆́нокѡвъ наста́внице и҆  промышле́нїе: ра́дꙋйсѧ, всѣ́хъ по́моще, ра́досте и҆  сп҃се́нїе дꙋ́шъ на́шихъ. 
Сла́ва. и҆ ны́нѣ, гла́съ и҃: 
Ѽ, мно́гихъ твои́хъ чꙋде́съ, бг҃облагода́тнаѧ,  содѣ́ланныхъ ѻ҆́бразомъ твои́мъ, скоропослꙋ́шнице! всѧ́къ  бо, прите́кшїй къ тебѣ̀ съ вѣ́рою, не ѿи́де ѿ ли́ка  твоегѡ̀ то́щъ и҆ не оу҆слы́шанъ: слѣпі́и оу҆ ст҃ы́ѧ  твоеѧ̀ і҆кѡ́ны прозрѣ́ша, хромі́и, разсла́бленнїи и҆  глꙋсі́и и҆сцѣли́шасѧ, безча́дїѧ, плѣ́на, прꙋ́жїѧ,  треволне́нїѧ морска́гѡ и҆ и҆ны́хъ бѣ́дъ и҆ недꙋ́гѡвъ  и҆зба́вила є҆сѝ призыва́ющихъ тѧ̀, мт҃рь всеще́драгѡ бг҃а  на́шегѡ, подаю́щагѡ на́мъ тобо́ю ве́лїю ми́лость. (с. 659) 
Тропа́рь, гла́съ д҃: 
Къ бг҃оро́дицѣ притеце́мъ, сꙋ́щїи въ бѣда́хъ, и҆  ст҃ѣ́й і҆кѡ́нѣ є҆ѧ̀ ны́нѣ припаде́мъ, съ вѣ́рою зовꙋ́ще  и҆зъ глꙋбины̀ дꙋшѝ: ско́рѡ на́ше оу҆слы́ши моле́нїе, дв҃о,  ꙗ҆́кѡ скоропослꙋ́шница наре́кшаѧсѧ. тебе́ бо рабѝ твоѝ въ  нꙋ́ждахъ гото́вꙋю помо́щницꙋ и҆́мамы. 
На оу҆́трени. 
По а҃-й каѳі́смѣ сѣда́ленъ, гла́съ в҃: 
Вчера̀ воспѣ̀ ст҃а́ѧ цр҃ковь собо́ръ нбⷭ҇ныхъ  си́лъ, бл҃ги́хъ покрови́телей на́шихъ: дне́сь пое́мъ пѣ́снь  тебѣ̀, всепѣ́той бг҃оро́дицѣ, мі́ра держа́вномꙋ покро́вꙋ,  и҆ прославлѧ́емъ ра́достнѡ бл҃гость твою̀. со безпло́тными  оу҆̀бо моли́сѧ во є҆́же сп҃сти́сѧ на́мъ. 
Сла́ва, и҆ ны́нѣ, то́йже. 
По в҃-й каѳі́смѣ сѣда́ленъ, гла́съ г҃: 
Ꙗ҆́кѡ многосвѣ́тлаѧ лꙋна̀, показа́сѧ въ чⷭ҇тнѣ́й  ѻ҆би́тели а҆рха́гг҃лѡвъ ст҃а́ѧ і҆кѡ́на твоѧ̀, дв҃о  скоропослꙋ́шнице: свѣти́ши бо бл҃года́тїю чꙋде́съ въ но́щи  бѣ́дъ сꙋ́щымъ и҆ ско́рꙋю по́мощь подае́ши во сп҃се́нїе  дꙋ́шъ на́шихъ. 
Сла́ва, и҆ ны́нѣ, то́йже. 
На полѷеле́и велича́нїе: 
Велича́емъ тѧ̀, прест҃а́ѧ дв҃о, и҆ чти́мъ ѻ҆́бразъ  тво́й ст҃ы́й, и҆́мже то́чиши и҆сцѣлє́нїѧ всѣ̑мъ съ  вѣ́рою притека́ющымъ. 
Ѱало́мъ и҆збра́нный: Помѧнѝ, гдⷭ҇и, даві́да. 
По полѷеле́и сѣда́ленъ, гла́съ и҃: 
Благоговѣ́йнѡ ѡ҆бстоѧ́ще чⷭ҇тны́й ѻ҆́бразъ мт҃ре  свѣ́та, мѡли́твы є҆́й ꙗ҆́кѡ всебл҃го́й скоропослꙋ́шницѣ  (с. 660) оу҆се́рднѡ принесе́мъ. сїю́ бо нб҃о ѡ҆дꙋшевле́нное  чл҃вѣколю́бїемъ гдⷭ҇ь содѣ́ла, и҆злива́ѧ то́ю, ꙗ҆́кѡ  до́ждь, да́ры своѧ̑ во сп҃се́нїе дꙋ́шъ на́шихъ. 
Сла́ва, и҆ ны́нѣ, то́йже. 
По н҃-мъ ѱалмѣ̀ стїхи́ра, гла́съ з҃: 
Прошє́нїѧ и҆спо́лни рабѡ́въ твои́хъ, тебѐ,  прест҃а́ѧ дв҃о, съ вѣ́рою призыва́ющихъ. ѿ всѧ̑кїѧ  ско́рби, недꙋ́гѡвъ и҆ ѡ҆ѕлобле́нїѧ всѣ́хъ на́съ свободѝ,  да благода́рственнѡ воспѣва́емъ тѧ̀, ско́рꙋю молѧ́щихсѧ  оу҆слы́шательницꙋ, подаю́щꙋю вѣ̑рнымъ ве́лїю ми́лость. 
Канѡ̑на два̀. 
Канѡ́нъ а҃-й, творе́нїе прпⷣбнагѡ нїкоди́ма  свѧтого́рца. 
Гла́съ и҃. 
Пѣ́снь а҃. 
І҆рмо́съ: Во́дꙋ проше́дъ, ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Чꙋде́съ твои́хъ бжⷭ҇твенныхъ мно́жество  благохвали́ти предпринима́ѧ, тѧ̀ молю̀, дв҃о, ѿ се́рдца,  скоропослꙋ́шнице, бл҃года́ть пода́ждь мѝ. 
Кто̀ не и҆зꙋми́тсѧ твоегѡ̀ ѻ҆́браза чꙋдесє́мъ,  дв҃о, ѿ негѡ́ бо слꙋжи́телю трапе́зы возгласи́ла є҆сѝ  три́жды, скоропослꙋ́шница наре́кшисѧ. 
Ка́кѡ чꙋдодѣѧ́нїе твоѐ и҆зрещѝ возмогꙋ̀,  ѻ҆трокови́це, ты́ бо пре́жде непоко́рнаго и҆́нока  без̾ѻ́чна содѣ́лала є҆сѝ и҆ па́ки сего̀ оу҆стро́ила  є҆сѝ ви́дѧща. 
Ра́дꙋйсѧ, сщ҃е́ннаѧ ѻ҆би́тель дохїа́рскаѧ: ты́ бо  и҆́маши всѣ́хъ гпⷭ҇жꙋ̀ предста́тельницꙋ и҆ покро́въ,  ꙗ҆́коже сама̀ ѻ҆на̀ ꙗ҆́снѡ возвѣстѝ. (с. 661) 
Дрꙋгі́й. канѡ́нъ, гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̑, и҆ напо́лнѧтсѧ  дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Мт҃и присносꙋ́щнагѡ свѣ́та и҆ ѻ҆́ч҃їѧ  премꙋ́дрости, оу҆мꙋдрѝ неразꙋ́мїе моѐ и҆ просвѣти́ мѧ на  пѣ́нїе и҆ моли́твꙋ пред̾ ст҃о́ю і҆кѡ́ною твое́ю,  скоропослꙋ́шнице 
Ѡ҆брѣ́тшїи сокро́вище ра́дꙋютсѧ, тѣ́мже и҆ мы̀,  и҆мꙋ́ще тѧ̀, всецр҃и́це, милосе́рдїѧ сокро́вище нбⷭ҇ное и҆  неиждива́емое, воспѣва́емъ, ра́дꙋющесѧ, твоѧ̑ чꙋдеса̀. 
Лицꙋ̀ твоемꙋ̀, предречѐ даві́дъ, помо́лѧтсѧ  бога́тїи лю́дстїи: и҆сполнѧ́ющꙋсѧ семꙋ̀, вкꙋ́пѣ съ  бога́тыми и҆ мы̀, добродѣ́тельми оу҆бо́зїи, мо́лимсѧ  тебѣ̀, дв҃о, пред̾ ли́комъ твои́мъ. 
Ꙗ҆́коже ѻ҆́чи ра̑бъ въ рꙋкꙋ̀ госпо́дїй свои́хъ,  та́кѡ ѻ҆́чи на́ши оу҆стрѣмле́ни сꙋ́ть къ тебѣ̀ и҆ къ  ѻ҆́бразꙋ твоемꙋ̀, всебл҃га́ѧ влⷣчце, до́ндеже оу҆ще́дриши  рабы̑ твоѧ̑. 
Катава́сїа: Ѿве́рзꙋ оу҆ста̀ моѧ̑, и҆ напо́лнѧтсѧ  дх҃а, и҆ сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче, гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Безча́дныхъ бл҃гоча́дныхъ ты̀, марі́е, показа́ла  є҆сѝ и҆ непло́дныхъ же́нъ содѣ́лала є҆сѝ,  скоропослꙋ́шнице, веселѧ́щихсѧ ѡ҆ ча́дѣхъ. кто̀ оу҆́бѡ не  и҆зꙋми́тсѧ, дв҃о, вели́чїю твоемꙋ̀; (с. 662) 
Бꙋлга́рїѧ проповѣ́дꙋетъ твоегѡ̀ ѻ҆́браза чꙋдеса̀,  ѽ скоропослꙋ́шнице, восто́къ же и҆ за́падъ. и҆сто́чникъ бо  содѣ́лаласѧ є҆сѝ, точа́щїй бл҃года́ти всѣ́мъ  призыва́ющымъ и҆́мѧ твоѐ. 
Ра́ка болѣ́знь ѿ рꙋкѝ и҆счеза́етъ честны́ѧ  жены̀, дв҃о, посѣще́нїемъ твои́мъ, тѣ́мже стра́ждꙋщаѧ, ѿ  недꙋ́га свободи́вшисѧ, ра́дꙋющисѧ, проповѣ́да  благода́рствєннаѧ. 
Чꙋ́днѡ оу҆краси́сѧ і҆кѡ́на твоѧ̀, скоропослꙋ́шнице,  и҆ па́че лꙋче́й со́лнечныхъ ѡ҆свѣща́етъ всѣ́хъ бл҃года́тїю  твое́ю, пречⷭ҇таѧ. кто̀ оу҆̀бо восхва́литъ тѧ̀, на нб҃сѝ  и҆ на землѝ сла́вимꙋю! 
И҆́нъ. 
І҆рмо́съ: Твоѧ̑ пѣсносло́вцы, бцⷣе, живы́й и҆  незави́стный и҆сто́чниче, ли́къ себѐ совокꙋ́пльшыѧ,  дꙋхо́внѡ оу҆твердѝ, въ бж҃е́ственнѣй твое́й сла́вѣ  вѣнцє́въ сла́вы сподо́би. 
Воззрѝ твои́ми ѻ҆чесы̀, мр҃і́е, и҆ ви́ждь  бл҃гоꙋтро́бнѡ пред̾ і҆кѡ́ною твое́ю предстоѧ́щихъ и҆ тѧ̀ съ  вѣ́рою призыва́ющихъ, и҆ оу҆слы́ши си́хъ,  скоропослꙋ́шнице. 
Крѣ́пость да́рꙋй на́мъ, чⷭ҇таѧ, да твори́мъ во́лю  сн҃а твоегѡ̀ со стра́хомъ и҆ любо́вїю, оу҆крѣплѧ́еши бо  рабы̑ твоѧ̑ ꙗ҆́кѡ мт҃рь всеси́льнагѡ бг҃а на́шегѡ. 
Страстьмѝ бори́мїи и҆ неви́димыми сѣ́ѧтелѧми  ѕѡ́лъ, при́снѡ нꙋжда́емсѧ въ твое́й, влⷣчце, неѡбори́мой  по́мощи, є҆ѧ́же не лишѝ на́съ, бг҃облагода́тнаѧ. 
Сп҃си́тельный щи́тъ пода́ждь на́мъ, гпⷭ҇жѐ, твоѐ  держа́вное застꙋпле́нїе, и҆́мже началоѕло́бнагѡ побѣжда́юще  кѡва́рства, вѣнцє́въ сла́вы сподо́бимсѧ. (с. 663) 
Катава́сїа: Твоѧ̑ пѣсносло́вцы, бцⷣе, живы́й и҆  незави́стный и҆сто́чниче, ли́къ себѐ совокꙋ́пльшыѧ,  дꙋхо́внѡ оу҆твердѝ, въ бж҃е́ственнѣй твое́й сла́вѣ  вѣнцє́въ сла́вы сподо́би. 
По г҃-й пѣ́сни сѣда́ленъ: 
Влⷣчцꙋ тѧ̀ мі́ра вѣ́мы, мр҃і́е всепѣ́таѧ, ꙗ҆́кѡ  родила̀ є҆сѝ на́мъ всѣ́хъ творца̀, сп҃си́телѧ мі́ра,  и҆́же и҆ просла́ви тебѐ, пречⷭ҇тꙋю мт҃рь свою̀, подаѧ̀  тобо́ю бл҃года́ть и҆ ми́лость чтꙋ́щымъ тѧ̀ и҆ молѧ́щымсѧ  тебѣ̀, бг҃оро́дице. 
Сла́ва. и҆ ны́нѣ, то́йже. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑ и҆ просла́вихъ твоѐ  бж҃ество̀. 
Во всѣ́хъ концѣ́хъ чꙋдотво́рный тво́й ѻ҆́бразъ  просла́висѧ, и҆ ны́нѣ всѝ оу҆ста́ми скоропослꙋ́шницꙋ  произно́сѧтъ. 
И҆ во снѣ̀, всецр҃и́це, и҆ ꙗ҆́вѣ,  скоропослꙋ́шнице, ꙗ҆влѧ́ѧсѧ, чꙋдеса̀ соверша́еши въ мі́рѣ  пресла̑внаѧ. 
Кто̀ твоѐ, дв҃о, и҆́мѧ въ нꙋ́ждѣ всѧ́кой  призыва́ше, и҆ ско́рѡ тогѡ̀ не оу҆слы́шала є҆сѝ, ꙗ҆́кѡ  скоропослꙋ́шница сꙋ́щаѧ; 
Бл҃же́нна є҆сѝ дохїа́рскаѧ ѻ҆би́тель сла́внаѧ,  і҆кѡ́ною бо ѡ҆богати́ласѧ є҆сѝ скоропослꙋ́шницы  всечестно́ю. 
И҆́нъ. 
І҆рмо́съ: Сѣдѧ́й въ сла́вѣ на прⷭ҇то́лѣ бжⷭ҇тва̀,  во ѻ҆́блацѣ ле́гцѣ прїи́де і҆и҃съ пребж҃е́ственный,  нетлѣ́нною дла́нїю и҆ сп҃сѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Припа́даѧ ко ст҃ѣ́й і҆кѡ́нѣ твое́й, дв҃о, вопїю́  ти ѿ се́рдца сокрꙋше́нна: не попꙋсти́ ми поги́бнꙋти,  всемлⷭ҇тиваѧ гпⷭ҇жѐ, житїѐ моѐ во грѣсѣ́хъ и҆жди́вшемꙋ.  (с. 664) 
Грѣхолюби́въ сы́й, оу҆дали́хсѧ, влⷣчце, сн҃а  твоегѡ̀, и҆ лише́нъ є҆́смь дерзнове́нїѧ къ немꙋ̀. тѣ́мже  къ покаѧ́нїю мѧ̀ напра́вивъ, сподо́би полꙋчи́ти, є҆́же  погꙋби́хъ. 
Бг҃оизбра́ннаѧ ѻ҆трокови́це, въ рꙋнѣ̀ ѡ҆роше́нномъ  предви́дѣннаѧ, ѡ҆кропѝ росо́ю бл҃года́ти и҆зсо́хшꙋю зе́млю  се́рдца моегѡ̀ и҆ благопло́днꙋ содѣ́лай дꙋ́шꙋ мою̀. 
Ра́дꙋйсѧ, бг҃оневѣ́сто, добродѣ́тельми, ꙗ҆́кѡ  рѧ̑сны златы́ми, преꙋкра́шеннаѧ: ра́дꙋйсѧ, сосꙋ́де мѵ́ра,  и҆́мже врачꙋ́ютсѧ зовꙋ́щїи: сла́ва, хрⷭ҇тѐ, си́лѣ твое́й. 
Катава́сїа: Сѣдѧ́й въ сла́вѣ на прⷭ҇то́лѣ  бжⷭ҇тва̀, во ѻ҆́блацѣ ле́гцѣ прїи́де і҆и҃съ  пребж҃е́ственный, нетлѣ́нною дла́нїю и҆ сп҃сѐ зовꙋ́щыѧ:  сла́ва, хрⷭ҇тѐ, си́лѣ твое́й. 
Пѣ́снь є҃. 
І҆рмо́съ: Просвѣтѝ на́съ повелѣ̑нїи твои́ми,  гдⷭ҇и, и҆ мы́шцею твое́ю высо́кою тво́й ми́ръ пода́ждь  на́мъ, чл҃вѣколю́бче. 
Ка́кѡ на тво́й пречⷭ҇тый ѻ҆́бразъ а҆́зъ,  недосто́йный, воззрю̀, скоропослꙋ́шнице, нечи́стыми ѻ҆чесы̀  мои́ми. 
Мо́ре и҆ землѧ̀, всецр҃и́це, твоеѧ̀ і҆кѡ́ны чꙋдеса̀  проповѣ́дꙋютъ: твои́хъ бо бл҃года́тей сїѧ̑ ѻ҆боѧ̀  наслади́шасѧ. 
Та́тѧ ꙗ҆влѧ́еши, пѣ́нѧзи похи́тивша бли́жнѧгѡ,  мт҃еродв҃о, и҆ возвраща́еши пра́вѣднѡ сїѧ̑ и҆мꙋ́щемꙋ. 
Что̀ воздади́мъ тебѣ̀, всебл҃га́ѧ, за бл҃года́ть  мно́гꙋю, ю҆́же ꙗ҆ви́ла є҆сѝ на́мъ, дарова́въ і҆кѡ́нꙋ  твою̀, бога́тство сщ҃е́нное. 
И҆́нъ. 
І҆рмо́съ: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо, неискꙋсобра́чнаѧ  дв҃о, и҆мѣ́ла є҆сѝ во оу҆тро́бѣ над̾ всѣ́ми (с. 665)  бг҃а и҆ родила̀ є҆сѝ безлѣ́тнаго сн҃а, всѣ̑мъ  воспѣва́ющымъ тѧ̀ ми́ръ подава́ющаѧ. 
Нѣ́сть, всемлⷭ҇тиваѧ гпⷭ҇жѐ, такова́гѡ, и҆́же бы  лиши́сѧ щедро́тъ твои́хъ, прибѣ́гъ съ вѣ́рою къ твоемꙋ̀  бл҃гоꙋтро́бїю. тѣ́мже прилѣ́жнѡ мо́лимъ тѧ̀: сподо́би и҆  на́съ грѣ́шныхъ ми́лости твоеѧ̀. 
Оу҆милостивле́нїе ѡ҆ всѣ́мъ мі́рѣ сꙋ́щаѧ,  оу҆молѝ, дв҃о, сн҃а твоего̀, всѣ́хъ сꙋдїю̀, да не  помѧне́тъ грѣхѡ́въ на́шихъ, и҆ да и҆зба́вимсѧ тобо́ю  всѧ́кагѡ преще́нїѧ є҆гѡ̀, находѧ́щагѡ на лю́ди  согрѣши́вшыѧ. 
Примири́телѧ всѧ́ческихъ ро́ждшаѧ, всемо́щнымъ  предста́тельствомъ твои́мъ, влⷣчце, оу҆миротворѝ на́съ къ  немꙋ̀, къ бли̑жнимъ и҆ къ себѣ̀ сами́мъ, ꙗ҆́кѡ  воспѣва́ющымъ тѧ̀ ми́ръ подава́ющаѧ. 
Катава́сїа: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо, неискꙋсобра́чнаѧ  дв҃о, и҆мѣ́ла є҆сѝ во оу҆тро́бѣ над̾ всѣ́ми бг҃а и҆  родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Пѣ́снь ѕ҃. 
І҆рмо́съ: Мл҃твꙋ пролїю̀ ко гдⷭ҇ꙋ и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Ꙗ҆́кѡ любвеѡби́льнаѧ мт҃рь ꙗ҆́вльшисѧ, призыва́ла  є҆сѝ ѻ҆́трока къ себѣ̀, до́ндеже и҆зба́вила є҆сѝ ѿ  рꙋкѝ разбо́йникѡвъ, мт҃родв҃о. но да ѡ҆брѣте́мъ тѧ̀ и҆  мы̀, мт҃рь любвеѡби́льнꙋю. 
Не и҆́мамы рабѝ твоѝ и҆но́гѡ, ра́звѣ тебє̀,  предста́тельства и҆ покро́ва. тѣ́мже, чⷭ҇таѧ, ѿ се́рдца  вопїе́мъ: всѧ́кїѧ бѣды̀ свободѝ ста́до твоѐ и҆ вѣ́рныхъ,  къ тебѣ̀ прибѣга́ющихъ. (с. 666) 
Ꙗ҆́коже спасла̀ є҆сѝ ѿ морскі́ѧ бꙋ́ри  призва́вшихъ бж҃е́ственное и҆́мѧ твоѐ, та́кѡ и҆ на́съ ѿ  чꙋ́вственнагѡ крꙋше́нїѧ и҆ мы́сленнагѡ, дв҃о, сп҃сѝ и҆ въ  ти̑хїѧ приста̑нища сп҃се́нїѧ оу҆пра́ви. 
Ми́ръ тѧ̀ прибѣ́жище стѧжа̀ и҆ сп҃се́нїе: тѣ́мъ,  чⷭ҇таѧ, къ честнѣ́й твое́й і҆кѡ́нѣ ѿвсю́дꙋ притека́ютъ  лю́дїе, и҆ всѝ ско́рѡ и҆̀хъ слꙋ́шающꙋю ѡ҆брѣта́ютъ тѧ̀. 
И҆́нъ. 
І҆рмо́съ: Бж҃е́ственное сїѐ и҆ всечⷭ҇тно́е  соверша́юще пра́зднество, бг҃омꙋ́дрїи, бг҃омт҃ре, прїиди́те,  рꙋка́ми воспле́щимъ: ѿ неѧ̀ ро́ждшагосѧ бг҃а сла́вимъ. 
Ты̀ рабѡ́въ твои́хъ оу҆тѣше́нїе, всебл҃же́ннаѧ,  ты̀ свѣ́тъ, оу҆добре́нїе и҆ наде́жда сп҃се́нїѧ: ты̀  оу҆́бѡ промышле́нїемъ твои́мъ всѧ́кїѧ нꙋ́жды и҆ ско́рби  и҆зба́ви на́съ. 
Вѣ́дꙋщи не́мѡщи на́шѧ, бг҃ороди́тельнице,  восполнѧ́й дꙋхо́внꙋю и҆ веще́ственнꙋю скꙋ́дость на́шꙋ, да  подаю́щаго на́мъ тобо́ю всѧ̑ бл҃га́ѧ бг҃а сла́вимъ. 
Не ѡ҆ста́ви на́съ, всеще́драѧ, внегда̀ ѡ҆скꙋдѣва́ти  крѣ́пости на́шей, не ѿстꙋпѝ ѿ оу҆пова́ющихъ на тѧ̀ во  и҆схо́дѣ, и҆ по и҆схо́дѣ ꙗ҆вѝ на́мъ бл҃гости твоеѧ̀  си́лꙋ. 
Пребл҃гослове́ннаѧ мр҃і́е, кни́га бж҃їѧ  запечатле́ннаѧ, въ кни́зѣ живота̀ вѣ́чнагѡ написа́тисѧ  на́мъ сподо́би, да ѿ тебє̀ ро́ждшагосѧ бг҃а сла́вимъ. 
Катава́сїа: Бж҃е́ственное сїѐ и҆ всечтⷭ҇но́е  соверша́юще пра́зднество, бг҃омꙋ́дрїи, бг҃омт҃ре, прїиди́те,  рꙋка́ми воспле́щимъ: ѿ неѧ̀ ро́ждшагосѧ бг҃а сла́вимъ. (с.  667) 
Конда́къ, гла́съ и҃: 
Въ мо́ри жите́йстѣмъ ѡ҆бꙋрева́емїи, треволне́нїю  подпа́даемъ страсте́й и҆ и҆скꙋше́нїй. пода́ждь оу҆̀бо  на́мъ, гпⷭ҇жѐ, рꙋ́кꙋ по́мощи, ꙗ҆́коже петро́ви сн҃ъ тво́й,  и҆ оу҆скорѝ ѿ бѣ́дъ и҆зба́вити ны̀, да зове́мъ тѝ:  ра́дꙋйсѧ, всебл҃га́ѧ скоропослꙋ́шнице. 
І҆́косъ: 
И҆дѣ́же ѡ҆сѣни́тъ бл҃года́ть твоѧ̀, влⷣчце, та́мѡ  недꙋ́жнїи здра́ви быва́ютъ, бѣ́дствꙋющїи во бл҃гополꙋ́чїе  прихо́дѧтъ, и҆ всѧ́къ скорбѧ́щїй ра́дости и҆сполнѧ́етсѧ.  тѣ́мже бл҃года́тїю твое́ю ѡ҆сѣнѝ и҆ на́съ, сицева̑ѧ  ра̑достнаѧ тебѣ̀ глаго́лющихъ: ра́дꙋйсѧ, бг҃облагода́тнаѧ,  непристꙋ́пнагѡ бж҃ества̀ селе́нїе: ра́дꙋйсѧ, ст҃а́ѧ  трапе́зо, хлѣ́бомъ жи́зни на́съ снабдѣва́ющаѧ: ра́дꙋйсѧ,  мѵ́ро многоце́нное, ѡ҆бл҃гоꙋха́ющее вѣ́рныхъ: ра́дꙋйсѧ,  ма́слино, є҆ле́емъ милосе́рдїѧ на́съ оу҆маща́ющаѧ:  ра́дꙋйсѧ, неистощи́мое сокро́вище дарѡ́въ: ра́дꙋйсѧ,  приснотекꙋ́щїй и҆сто́чниче чꙋде́съ: ра́дꙋйсѧ, ѡ҆би́димыхъ  застꙋпле́нїе: ра́дꙋйсѧ, ѡ҆бꙋрева́емыхъ бл҃гоꙋти́шное  приста́нище: ра́дꙋйсѧ, глꙋхи́хъ слы́шанїе и҆ свѣ́те  слѣпы́хъ: ра́дꙋйсѧ, разсла́бленныхъ оу҆крѣпле́нїе:  ра́дꙋйсѧ, свобожде́нїе плѣне́нныхъ: ра́дꙋйсѧ, мі́ра всегѡ̀  оу҆пова́нїе: ра́дꙋйсѧ, всебл҃га́ѧ скоропослꙋ́шнице. 
Пѣ́снь з҃. 
І҆рмо́съ: Ѿ і҆ꙋде́и доше́дше ѻ҆́троцы, въ  вавѷлѡ́нѣ и҆ногда̀ вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, бл҃гослове́нъ є҆сѝ. 
Слѣпы̑мъ дарова́ла є҆сѝ дѣ́йствїе ѻ҆чесє́мъ,  дв҃о, є҆́же ви́дѣти, но и҆ на́шѧ зѣ̑ницы дꙋшѝ и҆  тѣлесѐ просвѣтѝ, да пое́мъ при́снѡ вєли́чїѧ твоѧ̑. (с.  668) 
Глꙋхи̑мъ слы́шанїе дарова́ла є҆сѝ, мр҃і́е  скоропослꙋ́шнице, но и҆ на́съ всѣ́хъ ѿве́рзи оу҆шеса̀  дꙋшѝ и҆ тѣлесѐ, ꙗ҆́кѡ да пое́мъ при́снѡ вєли́чїѧ твоѧ̑. 
Ꙗ҆́коже дре́вле ѿ прꙋгѡ́въ и҆зба́вила є҆сѝ  прибѣ́гшихъ къ тебѣ̀, пречⷭ҇таѧ, та́кѡ и҆ на́съ ѿ си́хъ  и҆ всѧ́кагѡ вре́да и҆зба́ви, да пое́мъ при́снѡ вєли́чїѧ  твоѧ̑. 
Ꙗ҆́кѡ и҆спра́вила є҆сѝ пре́жде разсла́бленнаго,  та́кѡ и҆ на́съ, по ѻ҆бою̀ разсла́бленныхъ, те́плымъ твои́мъ  предста́тельствомъ и҆спра́ви, да пое́мъ при́снѡ вєли́чїѧ  твоѧ̑. 
И҆́нъ. 
І҆рмо́съ: Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Наста́внице ко сп҃се́нїю рабѡ́въ твои́хъ, дꙋшѝ  трича́стное, гпⷭ҇жѐ, и҆спра́ви, да бл҃года́ти безстра́стїѧ  сподо́бльшесѧ, пое́мъ: препѣ́тый ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Жела́тельнꙋю си́лꙋ дꙋшѝ къ бж҃е́ственномꙋ раче́нїю  напра́ви, да то́ю бг҃а всецѣ́лѡ возлю́бимъ и҆ къ немꙋ̀  при́снѡ стреми́мсѧ, ꙗ҆́кѡ всебл҃же́нномꙋ жела́нїй кра́ю. 
Ꙗ҆́ростнꙋю си́лꙋ дꙋшѝ помозѝ на́мъ, дв҃о,  ѡ҆браща́ти на неви̑димыѧ врагѝ сп҃се́нїѧ на́шегѡ и҆  сп҃си́тельныѧ любвѐ и҆спо́лни сердца̀ на̑ша къ бли̑жнимъ и҆  къ бг҃ꙋ. 
Слове́сное дꙋшѝ къ бг҃оꙋго́дномꙋ созерца́нїю  воскрылѝ, влⷣчце, бг҃опроти́вныхъ помышле́нїй  и҆збавлѧ́ющи, и҆ всѣ́хъ на́съ благо́е мы́слити, глаго́лати  и҆ твори́ти оу҆крѣпѝ. (с. 669) 
Катава́сїа: Не послꙋжи́ша тва́ри богомꙋ́дрїи па́че  созда́вшаго, но ѻ҆́гненное преще́нїе мꙋ́жески попра́вше,  ра́довахꙋсѧ, пою́ще: препѣ́тый ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Пѣ́снь и҃. 
І҆рмо́съ: Цр҃ѧ̀ нбⷭ҇наго, є҆го́же пою́тъ во́и  а҆́гг҃льстїи, хвали́те и҆ превозноси́те во всѧ̑ вѣ́ки. 
Ѿ всѧ́кихъ болѣ́зней, скоропослꙋ́шнице, на́съ  и҆зба́ви, ꙗ҆́коже ѿ си́хъ мно́гихъ и҆зба́вила є҆сѝ. 
І҆кѡ́на твоѧ̑, дв҃о, показа́сѧ и҆сто́чникъ чꙋде́съ,  ѿ негѡ́же жа́ждꙋщїи снабдѣва́ютсѧ и҆з̾ѻби́льнѡ. 
Поги́бшаго ты̀ ꙗ҆влѧ́еши, гпⷭ҇жѐ, и҆ подае́ши  ра́дость ѡ҆брѣ́тшымъ. ко́ль мно́гаѧ є҆́сть ѻ҆́браза  твоегѡ̀ бл҃года́ть. 
Повелѣ́нїю твоемꙋ̀, влⷣчце, повинꙋ́ютсѧ всѧ̑  стїхі́и, ѿ ни́хже вре́да да и҆збавлѧ́еши тѧ̀  призыва́ющихъ. 
И҆́нъ. 
І҆рмо́съ: Ѻ҆́троки бл҃гочєсти́выѧ въ пещѝ  ржⷭ҇тво̀ бг҃оро́дичо спасло̀ є҆́сть, тогда̀ оу҆́бѡ  ѻ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀ и҆  превозноси́те є҆го̀ во всѧ̑ вѣ́ки. 
Па́жить плодоно́снꙋ ѡ҆брѣта́етъ ста́до под̾  твои́мъ бг҃омт҃и, оу҆правле́нїемъ, и҆ дꙋшетлѣ́ннїи во́лцы  не мѡ́щны расхи́тити слове́сныхъ ѻ҆ве́цъ, храни́мыхъ  бл҃года́тїю сн҃а твоегѡ̀ и҆ бг҃а. 
Бл҃же́нъ человѣ́къ, є҆мꙋ́же є҆́сть застꙋпле́нїе  є҆гѡ̀ ѿ тебє̀, бг҃оневѣ́сто, при́снѡ бо полага́етъ  таковы́й восхождє́нїѧ въ се́рдцѣ своѐ. до́ндеже  оу҆́зритъ себѐ сп҃се́нна и҆ воспое́тъ: гдⷭ҇а по́йте дѣла̀  и҆ превозноси́те є҆го̀ во всѧ̑ вѣ́ки. (с. 670) 
Седмисвѣ́щный свѣти́льниче, седмїю̀ дара́ми дх҃а  свѣтѧ́щїй, сподо́би и҆ на́мъ оу҆краси́тисѧ дꙋхо́вными  плода́ми, да, оу҆ще́дреннїи чрез̾ тебѐ бг҃омъ, пое́мъ:  гдⷭ҇а по́йте дѣла̀ и҆ превозноси́те є҆го̀ во всѧ̑ вѣ́ки. 
Горо̀ бж҃їѧ, въ не́йже благоволѝ жи́ти бг҃ъ,  моли́сѧ къ немꙋ̀ ѡ҆ на́съ, да по́мощїю є҆гѡ̀ благо́е  творѧ́ще, сподо́бимсѧ оу҆зрѣ́ти преми̑рныѧ го́ры и҆ та́мѡ  пѣ́ти: гдⷭ҇а по́йте дѣла̀ и҆ превозноси́те є҆го̀ во всѧ̑  вѣ́ки. 
Катава́сїа: Ѻ҆́троки бл҃гочєсти́выѧ въ пещѝ  ржⷭ҇тво̀ бг҃оро́дичо спасло̀ є҆́сть, тогда̀ оу҆́бѡ  ѻ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀ и҆  превозноси́те є҆го̀ во всѧ̑ вѣ́ки. 
Пѣ́снь ѳ҃. 
І҆рмо́съ: Вои́стиннꙋ бг҃оро́дицꙋ тѧ̀ и҆сповѣ́дꙋемъ,  сп҃се́ннїи тобо́ю, дв҃о чⷭ҇таѧ, съ безпло́тными ли́ки тѧ̀  велича́юще. 
Собери́тесѧ оу҆се́рднѡ въ ѻ҆би́тель бжⷭ҇твеннꙋю  а҆рха́гг҃лѡвъ, болѧ́щїи: вра́чь бо въ не́й пребыва́етъ  безме́здный. 
Сщ҃е́ннаѧ і҆кѡ́на твоѧ̀ дрꙋга́ѧ показа́сѧ  силоа́мскаѧ кꙋпе́ль, дв҃о, ѡ҆чища́ющаѧ и҆ цѣлѧ́щаѧ  болѣ́зни дꙋшѝ и҆ тѣлесѐ. 
Воспламенѧ́етъ мѧ̀ раче́нїе зрѣ́ти твоегѡ̀  ѻ҆́браза благода́тнꙋю лѣ́потꙋ, и҆ насыще́нїѧ не и҆́мамъ  велича́ти тѧ̀! 
Да оу҆ви́ждꙋ тѧ̀, всебл҃га́ѧ скоропослꙋ́шнице, во  вре́мѧ сме́рти оу҆тѣша́ющꙋю мѧ̀ и҆ зра́ки де́мѡнѡвъ  ѿгонѧ́ющꙋю. 
И҆́нъ. 
І҆рмо́съ: Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, (с. 671) почита́ющее сщ҃е́нное торжество̀  бг҃омт҃ре, и҆ да вопїе́тъ: ра́дꙋйсѧ, всебл҃же́ннаѧ  бг҃оро́дице, чⷭ҇таѧ приснодв҃о. 
Помѧнѝ, гпⷭ҇жѐ, рабы̑ твоѧ̑, любо́вїю сла́вѧщыѧ  тѧ̀, оу҆слы́ши молѧ́щихсѧ къ тебѣ̀ и҆ моли́твами твои́ми  благоꙋвѣ́тлива на́мъ содѣ́лай сн҃а твоего̀ и҆ бг҃а здѣ̀  и҆ на стра́шномъ сꙋдѣ̀ є҆гѡ̀, всебл҃же́ннаѧ бг҃оро́дице,  чⷭ҇таѧ приснодв҃о. 
Ра́досте а҆́гг҃лѡвъ и҆ человѣ́кѡвъ, свобѡ́дны на́съ  печа́лей жите́йскихъ сотворѝ и҆ хода́тайствомъ твои́мъ  несконча́емыхъ мꙋ́къ и҆зба́ви, да вре́менныхъ и҆ вѣ́чныхъ  бѣ́дъ тобо́ю и҆збы́вше, вопїе́мъ: ра́дꙋйсѧ, всебл҃же́ннаѧ  бг҃оро́дице, чⷭ҇таѧ приснодв҃о. 
Ви́димѡ пред̾ ѻ҆́бразомъ твои́мъ предстоѧ́ще,  неви́димѡ же къ тебѣ̀, ѡ҆деснꙋ́ю сн҃а твоегѡ̀ стоѧ́щей,  оу҆́мъ возводѧ́ще, мо́лимтисѧ прилѣ́жнѡ: сподо́битисѧ  на́мъ ра́йскагѡ блаже́нства оу҆молѝ, всебл҃же́ннаѧ  бг҃оро́дице, чⷭ҇таѧ приснодв҃о. 
Бл҃га́гѡ цр҃ѧ̀ бл҃га́ѧ мт҃и, ѡ҆сѣни́ ны  неѡбори́мымъ покро́вомъ твои́мъ, всебл҃же́ннаѧ бг҃оро́дице,  чⷭ҇таѧ приснодв҃о. 
Катава́сїа: Всѧ́къ земноро́дный да взыгра́етсѧ,  дх҃омъ просвѣща́емь, да торжествꙋ́етъ же безпло́тныхъ  оу҆мѡ́въ є҆стество̀, почита́юще сщ҃е́нное торжество̀  бг҃омт҃ре, и҆ да вопїе́тъ: ра́дꙋйсѧ, всебл҃же́ннаѧ  бг҃оро́дице, чⷭ҇таѧ приснодв҃о. 
Свѣти́ленъ: 
Зрѧ́щїи тѧ̀ ны́нѣ на і҆кѡ́нѣ съ предвѣ́чнымъ  младе́нцемъ, про́симъ тебѐ, бг҃оневѣ́сто: не лишѝ на́съ  и҆ въ бꙋ́дꙋщемъ вѣ́цѣ всебл҃же́ннагѡ лицезрѣ́нїѧ твоегѡ̀  и҆ воплоти́вшагѡсѧ ѿ тебѣ̀ сн҃а бж҃їѧ, да со (с. 672)  благоꙋгоди́вшими є҆мꙋ̀ и҆́мѧ є҆гѡ̀ и҆ твоѐ велича́емъ. 
На хвали́техъ стїхи́ры, гла́съ є҃: 
Ди̑вна дѣла̀ твоѧ̑, гдⷭ҇и! прест҃ꙋ́ю мт҃рь твою̀  дарова́лъ є҆сѝ безпомѡ́щнымъ ско́рꙋю помо́щницꙋ, си́льнꙋю  защи́тницꙋ беззащи̑тнымъ и҆ предста́тельство те́плое  безѿвѣ̑тнымъ: предстоѧ́ бо тебѣ̀, всѣ́хъ влⷣцѣ,  мо́литсѧ при́снѡ ѡ҆ всѣ́хъ на́съ. 
Ко́е досто́йное благодаре́нїе принесе́мъ тѝ,  бг҃оизбра́ннаѧ приснодв҃о, за мно́жество дарѡ́въ твоегѡ̀  милосе́рдїѧ, ꙗ҆влѧ́емагѡ съ вѣ́рою къ тебѣ̀  прибѣга́ющымъ, недꙋ́ги бо дꙋ́шъ и҆ тѣле́съ врачꙋ́еши и҆  и҆збавлѧ́еши ѿ бѣ́дъ, молѧ́щисѧ бг҃ꙋ при́снѡ ѡ҆ всѣ́хъ  на́съ. 
Держа́внаѧ влⷣчце мі́ра, назира́ющаѧ сꙋ́щихъ въ  горѣ̀ твое́й и҆ повсю́дꙋ вѣ́рныхъ ꙗ҆́кѡ взбра́ннаѧ  прави́тельница, не преста́й бл҃гоꙋтро́бнѡ промышлѧ́ти ѡ҆  рабѣ́хъ твои́хъ и҆ всѧ̑ блага̑ѧ на́мъ низпосыла́ти,  вре́мєннаѧ же и҆ вѣ̑чнаѧ, и҆ моли́сѧ бг҃ꙋ при́снѡ ѡ҆  всѣ́хъ на́съ. 
Сла́ва, и҆ ны́нѣ, гла́съ г҃: 
Свѣ́телъ преше́дшїй пра́здникъ, ѡ҆заре́нный сла́вою  а҆рхїстрати́гѡвъ, ра́достенъ дне́шнїй, свѣтѧ́сѧ бл҃года́тїю  а҆́гг҃лѡмъ говѣ́йнагѡ ѻ҆́браза бг҃омт҃ре и҆ на рꙋка́хъ  є҆ѧ̀ держи́магѡ вседержи́телѧ. ꙗ҆́коже бо ѻ҆́нъ речѐ  на́мъ: проси́те, и҆ да́стсѧ ва́мъ, та́кѡ и҆ всебл҃га́ѧ мт҃рь  є҆гѡ̀ повелѣ̀ прибѣга́ти къ не́й во всѧ́кой нꙋ́ждѣ и҆  ѻ҆бѣща̀ ско́рѡ слꙋ́шати со благоговѣ́нїемъ молѧ́щихсѧ  пред̾ ст҃о́ю є҆ѧ̀ і҆кѡ́ною, ю҆́же и҆ просла́ви чꙋдесы̀  мно́гими, подаю́щи вѣ́рнымъ ве́лїю ми́лость. (с. 673) 
Славосло́вїе вели́кое. И҆ ѿпꙋ́стъ. 
На лїтꙋргі́и. 
Бл҃жє́нны а҃-гѡ канѡ́на, пѣ́снь г҃-ѧ, и҆ в҃-гѡ,  пѣ́снь ѕ҃-ѧ. Прокі́менъ, А҆пⷭ҇лъ, Є҆ѵⷢ҇лїе и҆ Прича́стенъ  бг҃оро́дицы. 


(с. 673) 
Мѣ́сѧца тогѡ́же въ д҃і де́нь. 
И҆́же во ст҃ы́хъ ѻ҆тца̀ на́шегѡ григо́рїа пала́мы,  а҆рхїепі́скопа солꙋ́нскагѡ, чꙋдотво́рца. 
А҆́ще хо́щетъ настоѧ́тель, твори́мъ бдѣ́нїе. 
На вели́цѣй вече́рни. 
Блаже́нъ мꙋ́жъ: На Гдⷭ҇и воззва́хъ: стїхи̑ры  на и҃, гла́съ є҃. 
Подо́бенъ: Прпⷣбне ѻ҆́тче: 
Прпⷣбне ѻ҆́тче, сщ҃е́нне григо́рїе, ѿ ко́рене  прозѧбѐ бг҃олюби́ва и҆ свѣ́тла вѣ́твь, ꙗ҆́коже дре́во,  оу҆зрѣ́сѧ, при и҆схо́дищихъ бжⷭ҇твенныхъ во́дъ до́брѣ  насажде́но, и҆сточа́ѧ пре́жде вре́мене плоды̀ безсме́ртїѧ,  оу҆дивлѧ́ѧ всѧ́къ слꙋ́хъ є҆стество́мъ, и҆ сло́вомъ, и҆  дѣѧ́нїи бжⷭ҇твенными, виті́й въ виті́ахъ и҆ премꙋ́дръ въ  любомꙋ́дрыхъ дѣѧ́нїихъ. сосꙋ́дъ держа́внагѡ бг҃овидѣ́нїѧ,  хрⷭ҇то́ви молѧ́сѧ, хрⷭ҇та̀ жада́ѧ повсегда̀ и҆ превосходѧ̀  ѿ бжⷭ҇твенныѧ сла́вы въ сла́вꙋ и҆ ѿ си́лы въ си́лꙋ,  вои́стиннꙋ нетлѣ́ннꙋю. 
Прпⷣбне ѻ҆́тче, досточꙋ́дне григо́рїе, сла́вꙋ  ѡ҆ста́вль вре́меннꙋю и҆ ни́зꙋ влекꙋ́щꙋю, нетлѣ́ннаѧ  возлюби́въ (с. 674) и҆ гѡ́рнѧѧ, бога́тства мимотекꙋ́щагѡ  мꙋ́дрѣ ѿстꙋпѝ, бога́тство пребы́тное нищетꙋ̀ вмѣни́въ,  дꙋше́вное твоѐ ѻ҆́ко ѡ҆чи́стивъ воздержа́нїемъ, и҆  слеза́ми, и҆ мно́гимъ пла́чемъ, ѿню́дꙋже сосꙋ́дъ дх҃а  свѣ́телъ ꙗ҆ви́сѧ, ве́сь благода́ти тогѡ̀ и҆спо́лнь, тогѡ̀  сїѧ́нїѧ и҆ тогѡ̀ сла́вы просѝ дарова́ти є҆ди́номꙋ бг҃ꙋ  покланѧ́ющымсѧ, трⷪ҇цѣ всеси́льнѣй. 
Прпⷣбне ѻ҆́тче, сщ҃е́ннѣйшїй григо́рїе, ме́чь  оу҆́бѡ сло́ва ѡ҆бостри́въ дх҃омъ, ѻ҆́гнь чинѡ́мъ бы́лъ  є҆сѝ бг҃обо́рныхъ, ꙗ҆́коже съ высоты̀ мо́лнїѧ сходѧ̀,  ѿсѣка́ѧ и҆ попалѧ́ѧ тѣ́хъ ѧ҆зыкобѡ́лїѧ, вѣ́рныхъ же  всѣ́хъ наставлѧ́ѧ къ бжⷭ҇твеннѣй зарѝ трисо́лнечнѣй,  є҆́юже просвѣща́емь, свѣ́тъ вторы́й ꙗ҆ви́лсѧ є҆сѝ,  сопресто́ленъ и҆ є҆диночи́сленъ верхѡ́внымъ бг҃осло́вцємъ,  съ ни́ми хвали́мъ, съ ни́ми пребыва́ѧ, и҆ ны́нѣ молѝ  дарова́ти цр҃кви є҆ди́нство, ми́ръ и҆ ве́лїю ми́лость. 
И҆́ны стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Свѣти́льникъ неꙋгаса́емый, сїѧ́нїе неꙋсыпа́ющее,  и҆̀же въ мо́ри пла́вающымъ сп҃си́тельное и҆ ти́хое  приста́нище и҆ безмѧте́жное благода́ти, сше́дшесѧ, въ  пѣ́снехъ досто́йнѣ пое́мъ тѧ̀, молѧ́щесѧ: оу҆́мныѧ бꙋ́ри  и҆зба́ви цр҃ковь твои́ми мл҃твами, ѡ҆ не́йже мꙋ́жески  подвиза́ѧсѧ. 
Гла́са тѧ̀ сло́вꙋ, дыха́нїе дꙋхо́вное, ѻ҆́гненный  ѧ҆зы́къ неꙋгаса́емый бг҃осло́вїѧ, григо́рїе, собра́нїе  скверне́ное є҆реті́ческое свѣ́тлѡ попали́ша бл҃года́тїю,  мо́лимъ сопроти́вныхъ велѣ́нїй настоѧ́нїѧ и҆зба́витисѧ  моли́твами тѝ правосла́внѡ воспѣва́ющымъ тѧ̀. (с. 675) 
Въ трꙋдѣ́хъ пе́рвѣе и҆ безмо́лвїи просїѧ́вша и҆  писа́нїе неꙋдо́бь вѣ́домое и҆ глꙋбо́кое съ дх҃омъ  возгремѣ́вша, хрⷭ҇то́съ свѣ́щника тѧ̀ возлага́етъ свѣ́тла  цр҃кви, григо́рїе, мі́ръ всѧ́кїй ѡ҆свѣща́юща, ѻ҆́тче,  твои́ми мл҃твами, и҆ словесы̀, и҆ чꙋде́съ си́лою, и҆ не  оу҆твержде́нныхъ оу҆твержда́ѧ. 
Сла́ва, гла́съ д҃: 
Премꙋ́дростїю сло́во своѐ оу҆краси́въ, и҆  добродѣ́телїю непоро́чною преꙋдобре́нъ во ѻ҆бои́хъ бы́лъ  є҆сѝ, григо́рїе, бг҃овѣща́ннымъ тѝ глаго́ломъ  оу҆краша́ѧ и҆ веселѧ̀ лю́ди разꙋ́мнѡ, трⷪ҇цы є҆ди́но  бжⷭ҇тво̀ премꙋ́дрѣ просте́ръ, тѣ́мже и҆ препросла́вленными  оу҆чє́нїи и҆ноплемє́нныѧ є҆́рєси попра́въ, держа́вꙋ  вѣ́ры въ концѣ́хъ воздви́глъ є҆сѝ, хрⷭ҇то́ви предстоѧ̀  съ невеще́ственными слꙋжи́тели, и҆ дꙋша́мъ на́шымъ и҆спросѝ  ми́ръ и҆ ве́лїю ми́лость. 
И҆ ны́нѣ, бг҃оро́диченъ: И҆́же тебє̀ ра́ди: 
Вхо́дъ. Прокі́менъ днѐ и҆ чтє́нїѧ трѝ  ст҃и́тєльскаѧ [пи̑сана на ѡ҆боро́тѣ л. рв҃і]. 
На стїхо́внѣ стїхи̑ры, гла́съ є҃. 
Подо́бенъ: Ра́дꙋйсѧ: 
Ра́дꙋйсѧ, правосла́вїѧ свѣти́льниче, цр҃кви  свѣ́тлое, ѻ҆́тче, сл҃нце, похвала̀ и҆́ночествꙋющымъ,  цр҃ко́вное пра́вило, и҆́же бл҃годѣѧ́нїѧ оу҆чи́тель  и҆зрѧ́дный, ст҃и́телю григо́рїе, и҆́же премꙋ́дрости и҆  ра́зꙋма жили́ще, бли̑жнимъ и҆ да̑льнимъ ѻ҆рга́нъ дꙋхо́вный,  пѣ́снивецъ ѡ҆дꙋшевле́нъ, оу҆ста̀ гдⷭ҇нѧ, и҆зводѧ̀ ѿ  недосто́инства досто́йнаго, хрⷭ҇та̀ молѝ низпосла́ти  дꙋша́мъ на́шымъ ми́ръ и҆ ве́лїю ми́лость. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. (с. 676) 
Ра́дꙋйсѧ, высо́кїй оу҆́ме, зри́телю та́инства, дх҃а  сосꙋ́дъ дарова́нїй, свѣтоно́сный свѣ́щниче, блиста́нїе  бжⷭ҇твеннагѡ ѡ҆сїѧ́нїѧ, любвѝ держа́вное и҆ честно́е  спребыва́нїе, кро́ткїй вои́стиннꙋ, и҆ про́стъ оу҆̀бо и҆  неѕло́бивъ, ѿкрове́нїе и҆ писа́нїй ꙗ҆вле́нїе, мо́ре  разꙋмѣ́нїй бжⷭ҇твенныхъ, григо́рїе, бе́здна бжⷭ҇твенна  сло́ва оу҆че́нїѧ неизчерпа́ема, хрⷭ҇та̀ молѝ низпосла́ти  дꙋша́мъ на́шымъ ми́ръ и҆ ве́лїю ми́лость. 
Сті́хъ: Бл҃же́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ра́дꙋйсѧ, бг҃осло́вїѧ глꙋбино̀, правосла́вїѧ  пра́вило пра́вое, трⷪ҇цы є҆ди́но є҆стество̀ возвѣстѝ  высокѡ̀, во є҆ди́номъ хотѣ́нїи и҆ дѣ́йствїи, про́сто  бжⷭ҇тво̀, всеси́льно и҆ не со́здано, посрами́вый же  бл҃года́тїю дх҃о́вною и҆ безлѣ́тною ѿве́ргшихсѧ  ѡ҆боже́нїѧ, оу҆ста̀ бг҃осло́вєцъ, ст҃и́телю григо́рїе,  сла́во ѻ҆тцє́мъ бжⷭ҇твєннымъ и҆ соприча́стникъ  и҆счи́сленъ, свѣти́льниче цр҃ко́вный, да́рꙋѧй на́мъ  моли́твами тѝ ве́лїю млⷭ҇ть. 
Сла́ва, гла́съ д҃: 
Житїѐ бжⷭ҇твенно и҆спра́вль, видѣ́нїемъ дѣѧ́нїе  оу҆ѧсни́лъ є҆сѝ, бг҃оѧвле́нне григо́рїе, премꙋ́дрость бо  возлюби́въ жела́нїемъ бжⷭ҇твеннымъ, и҆зъ оу҆́стъ дх҃а  бл҃года́ти ѡ҆богати́сѧ. ꙗ҆́кѡ со́тъ ме́двеный, сла́дость  твои́хъ слове́съ и҆ска́паѧ, при́снѡ весели́ши ра́зꙋмы  бжⷭ҇твенными цр҃ковь хрⷭ҇то́вꙋ, тѣ́мже, на нб҃сѣ́хъ со  ст҃и́тели водворѧ́ѧсѧ, ѡ҆ на́съ непреста́ннѡ моли́сѧ, ѡ҆  творѧ́щихъ па́мѧть твою̀. 
И҆ ны́нѣ, бг҃оро́диченъ: 
При́зри на молє́нїѧ: (с. 677) 
Тропа́рь, гла́съ и҃: 
Правосла́вїю наста́вниче, ст҃и́телємъ  оу҆краше́нїе, бг҃осло́вцємъ побо́рниче непобѣди́мый,  григо́рїе чꙋдотво́рче, солꙋ́ню вели́каѧ похвало̀,  проповѣ́дниче бл҃года́ти, молѝ хрⷭ҇та̀ бг҃а сп҃сти́сѧ  дꙋша́мъ на́шымъ. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ: 
На оу҆́трени. 
На Бг҃ъ гдⷭ҇ь: тропа́рь ст҃о́мꙋ два́жды. 
Сла́ва, и҆ ны́нѣ, бг҃оро́диченъ. 
По а҃-мъ стїхосло́вїи сѣда́ленъ, гла́съ а҃. 
Подо́бенъ: Гро́бъ тво́й: 
Бжⷭ҇твеннаго хрⷭ҇то́ва ст҃и́телѧ воспѣва́емъ,  столпа̀ ѻ҆́гненнаго, свѣ́тꙋ ѻ҆́блака, дꙋ́хомъ предходѧ́ща  і҆и҃леви но́вомꙋ де́нь и҆ вводѧ́ща въ разꙋ́мнꙋю зе́млю  ми́ра, въ митропо́лїи же ѡ҆ хрⷭ҇тѣ̀ перворо́дныхъ,  вели́каго григо́рїа. 
Сла́ва, и҆ ны́нѣ, бг҃оро́диченъ: 
Всели́сѧ въ тѧ̀ бжⷭ҇тва̀ всѐ и҆сполне́нїе, чⷭ҇таѧ,  ꙗ҆́коже па́ѵелъ предречѐ, всѐ ѡ҆бг҃отворѝ тлѣ́нныхъ  є҆стество̀, влⷣчце, ты́ же была̀ є҆сѝ нача́ло бл҃года́ти  таковы́ѧ и҆ сп҃си́тельное рꙋково́дство и҆̀же вѣ́рою и҆  любо́вїю чтꙋ́щихъ тѧ̀. 
По в҃-мъ стїхосло́вїи сѣда́ленъ, гла́съ а҃. 
Подо́бенъ то́йже: 
И҆змы́въ до́брѣ твои́хъ сле́зъ тече́ньми дꙋ́хъ,  оу҆́мнѣ воспрїѧ́лъ є҆сѝ бж҃е́ственныѧ бл҃года́ти,  досточꙋ́дне, прича́стникъ бы́лъ є҆сѝ ѡ҆боже́нїѧ, є҆́же  па́че є҆стества̀, сло́ва, є҆́же проповѣ́далъ є҆сѝ  несо́здано всѣ̑мъ и҆ є҆ди́но, бг҃омꙋ́дре григо́рїе. (с.  678) 
Сла́ва, и҆ ны́нѣ, бг҃оро́диченъ: 
Свѣ́та разꙋ́мнагѡ свѣтлѣ́йшїй сосꙋ́дъ, тмꙋ̀  моегѡ̀ разрѣшѝ се́рдца, страсте́й же тѧжча́йшее бре́мѧ,  молю́сѧ, ѡ҆блегчѝ, наставлѧ́ющи мѧ̀ къ покаѧ́нїю стезѧ́мъ  и҆ бꙋ́дꙋщемꙋ сподоблѧ́ющи мѧ̀ свѣ́тꙋ, всебл҃же́ннаѧ  влⷣчце. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Ѿстꙋ́пль текꙋ́щихъ, ѻ҆́тче премꙋ́дре григо́рїе,  ца́рскихъ, и҆ дрꙋгѡ́въ, и҆ срѡ́дникъ, стѧжа́лъ є҆сѝ  пребыва̑ющаѧ и҆ стоѧ̑щаѧ, бл҃же́нне, и҆ до́мъ ве́сь, и҆  ро́дъ приве́лъ є҆сѝ влⷣцѣ всѣ́хъ, честно́е  всесожже́нїе. и҆́мже наставлѧ́емь, дꙋ́шꙋ ѡ҆свѧти́лъ є҆сѝ  и҆ оу҆́мъ съ тѣ́ломъ бг҃ови, григо́рїе, видѣ́нїемъ и҆  дѣѧ́нїемъ же молѧ́сѧ є҆мꙋ̀ прилѣ́жнѡ согрѣше́нїємъ  ѡ҆ставле́нїе дарова́ти пра́зднꙋющымъ любо́вїю ст҃ꙋ́ю па́мѧть  твою̀. 
Сла́ва, и҆ ны́нѣ, бг҃оро́диченъ: 
Въ пло́ть твою̀ ѡ҆дѣ́ѧвсѧ, ꙗ҆́кѡ бл҃гъ, зра́къ  влⷣка ра́бїй ѡ҆божѝ, влⷣчце, совокꙋпи́всѧ по соста́вꙋ и҆  є҆стество̀ всѐ и҆спо́лнивъ дх҃омъ, ст҃ы́хъ собо́ры  содѣ́лавъ благода́тїю, ѿню́дꙋже прїи́мъ винꙋ̀  неизрече́нныхъ дѣ́лъ и҆ пе́рвꙋю, дх҃омъ и҆спо́лньшꙋюсѧ,  пою́ще тѧ̀ ѿ дꙋшѝ, зове́мъ тѝ: ра́дꙋйсѧ, сп҃се́нїѧ  нача́льнице: ра́дꙋйсѧ, согрѣше́нїємъ разрѣше́нїе  покланѧ́ющымсѧ вѣ́рою ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ: Честна̀ пред̾ гдⷭ҇емъ сме́рть  прпⷣбныхъ є҆гѡ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
Є҆ѵⷢ҇лїе ѿ і҆ѡа́нна, зача́ло л҃є. (с. 679) 
По н҃-мъ ѱалмѣ̀ стїхи́ра самогла́сна, гла́съ ѕ҃: 
Благоче́стїѧ и҆́стиннаго проповѣ́дника и҆ цр҃кви  пресвѣ́тлꙋю ѕвѣздꙋ̀ пѣ́сньми похва́льными почти́мъ,  солꙋ́ню свѣ́тлаго свѣти́льника, свѣ́тꙋ оу҆ченика̀ и҆  дрꙋ́га хрⷭ҇то́ва, сѣ́ѧй сло́во благоче́стїѧ бжⷭ҇твенно въ  сердца̀ всѣ́хъ вѣ́рныхъ, всѣ̑мъ ко сп҃се́нїю да́рꙋетъ и҆  мо́литсѧ прилѣ́жнѡ гдⷭ҇еви поми́ловатисѧ дꙋша́мъ на́шымъ. 
Канѡ́нъ, творе́нїе патрїа́рха фїлоѳе́а. Гла́съ а҃. 
Пѣ́снь. а҃. 
І҆рмо́съ: Твоѧ̀ побѣди́тельнаѧ десни́ца бг҃олѣ́пнѡ  въ крѣ́пости просла́висѧ, та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Ты̀ дарова́нїй и҆сто́чникꙋ и҆ премꙋ́дрости  дꙋхо́внѣй, пресла́вне, оу҆ста̀ и҆ мы́сль приложи́въ,  бл҃года́ти ꙗ҆ви́лсѧ є҆сѝ пꙋчи́на, ѿ неѧ́ же ка́плю,  ѻ҆́тче, и҆ мнѣ̀ пода́ждь, пою́щемꙋ тѧ̀. 
Оу҆ста́въ и҆ пра́вило па́че є҆стества̀  и҆́ноческомꙋ жи́тельствꙋ ты̀ бы́лъ є҆сѝ, оу҆ста̀  бг҃осло́вєцъ же, и҆ ст҃и́тєль, и҆ оу҆чи́тєль  бж҃є́ственнаѧ, ѿню́дꙋже, соше́дшесѧ вкꙋ́пѣ, тебѣ̀  пѣ́нїе плетꙋ́тъ. 
И҆́нъ ꙗ҆ви́лсѧ є҆сѝ ѿ чре́ва і҆еремі́а  вѣ́домь, сотво́ршемꙋ ве́сь возло́женъ, ѡ҆свѧще́нъ,  бг҃оно́се, ве́сь же, ѿню́дꙋже твоѧ̑ оу҆ста̀ бж҃їѧ сло́ва  воспрїѧ́ша. 
Престо́лꙋ предстоѧ̀ бжⷭ҇твенномꙋ со а҆́гг҃лы,  бг҃ови́дче григо́рїе, лꙋчꙋ̀ воспрїе́млѧ ны́нѣ ꙗ҆вле́ннѣ  непристꙋ́пнꙋю, моли́сѧ тмы̀ грѣхо́вныѧ на́мъ разрѣши́тисѧ,  мо́лимсѧ. 
Бг҃оро́диченъ: 
Свѣ́тъ возсїѧ́вый, бг҃ороди́тельнице, ѿ твоеѧ̀  оу҆тро́бы, ви́дѣти жела́ѧ, григо́рїй, тебѐ,  моли́твенницꙋ, (с. 680) и҆ содѣ́телѧ представлѧ́етъ и҆  жела́емыѧ ѿ тебє̀ полꙋчѝ бл҃года́ти. 
Пѣ́снь г҃. 
І҆рмо́съ: Є҆ди́не вѣ́дый человѣ́ческагѡ сꙋщества̀  не́мощь и҆ ми́лостивнѡ въ нѐ воѡбра́жьсѧ, препоѧ́ши мѧ̀ съ  высоты̀ си́лою, є҆́же вопи́ти тебѣ̀: свѧ́тъ ѡ҆дꙋшевле́нный  хра́мъ неизрече́нныѧ сла́вы твоеѧ̀, чл҃вѣколю́бче. 
Ю҆ро́дство, премꙋ́дре, мїрскꙋ́ю мꙋ́дрость вмѣни́лъ  є҆сѝ, кре́стное ю҆ро́дство возлюби́лъ є҆сѝ и҆ сего̀, на  ра́мо прїи́мъ, показа́лъ є҆сѝ, ꙗ҆́коже па́ѵелъ речѐ,  є҆́же ю҆ро́дствомъ мїрскі̑ѧ мꙋ́дрѡсти превше́дъ. 
Возлюби́лъ є҆сѝ, ѻ҆́тче, ѿ дꙋшѝ нищетꙋ̀, и҆  смире́нїе, и҆ хꙋ́дость, и҆ нестѧжа́тельство, человѣ́къ  бѣ́гаѧ, ѿню́дꙋже гони́мь є҆сѝ въ пꙋсты́ню, всегда̀, въ  воню̀ мѵ́ръ твои́хъ, хрⷭ҇то́ви зовѧ́ше: текꙋ̀ вслѣ́дъ  тебѣ̀. 
Оу҆мертви́лъ є҆сѝ, премꙋ́дре, ве́тхаго тлѣ́ющаго  человѣ́ка воздержа́нїемъ всѧ́кимъ и҆ пла́чемъ, и҆сто́чники  сле́зными дово́льнѣ ѡ҆мыва́ѧсѧ, житїе́мъ воспрїѧ́лъ є҆сѝ  дре́внюю свою̀ добро́тꙋ ѡ҆ хрⷭ҇тѣ̀ и҆ въ но́ваго  ѡ҆дѣ́ѧвсѧ. 
Восхва́лимъ, мнѡ́жества и҆́нѡкъ съ мѣ́стныхъ же  состоѧ̑нїѧ, со сщ҃е́нники всѣ́ми и҆ пита̑тельницы, гла́сы  кра́сными и҆ словесы̀ бжⷭ҇твенными дне́сь ѻ҆́бщаго  оу҆чи́телѧ, и҆́же на́съ оу҆краси́вшаго дѣ́лы же и҆  словесы̀, григо́рїа. 
Бг҃оро́диченъ: 
Ви́дѣвъ, ю҆́же жела́ше, зарю̀ дꙋхо́внꙋю, григо́рїе,  предста́тельствомъ бг҃ома́тере, ꙗ҆снѣ́йши же ны́нѣ то́ю  ѡ҆свѣща́емь, тоѧ̀ молѝ тмы̀ страсте́й на́съ премѣни́ти  свѣ́томъ благода́тнымъ. (с. 681) 
Сѣда́ленъ, гла́съ и҃. Подо́бенъ: Премꙋ́дрости: 
Воздержа́нїемъ, и҆ пла́чемъ, и҆ моли́твою, и҆  дѣ́йствомъ, и҆ нището́ю, и҆ ѻ҆́бщимъ оу҆мове́нїемъ,  григо́рїе, сле́знымъ ѡ҆чи́стилъ є҆сѝ своѐ се́рдце, ве́сь  восхище́нъ бы́въ, и҆ хрⷭ҇то́ви совокꙋпи́сѧ дх҃омъ,  ѿню́дꙋже, ꙗ҆́кѡ па́ѵелъ, неизрече́нныхъ оу҆слы́шавъ и҆  сосꙋ́дъ бы́въ и҆збра́ненъ, ты̀ поне́слъ є҆сѝ хрⷭ҇то́во  и҆́мѧ, несо́здано проповѣ́далъ є҆сѝ высо́цѣ и҆ про́стѡ  є҆ди́но бжⷭ҇тво̀, є҆́же молѧ̀ не преста́й сп҃сти́сѧ ста́дꙋ  твоемꙋ̀. 
Сла́ва, и҆ ны́нѣ, бг҃оро́диченъ: 
И҆́же пре́жде ѿ не сꙋ́щихъ приве́дъ сꙋ́щихъ  є҆стества̀, сло́ве бж҃їй, поче́тъ ѻ҆́бразомъ же и҆ рꙋко́ю  человѣ́ка, и҆стлѣ́вша того̀ пре́лестїю ѕмїи́ною, назда́въ  па́ки крⷭ҇то́мъ честны́мъ тѝ, всѧ́кое же є҆стество̀  ѡ҆ст҃и́лъ є҆сѝ, ще́дре, ст҃ы́мъ твои́мъ дх҃омъ и҆  тѣле́снымъ воспрїѧ́тїемъ, мт҃ре твоеѧ̀ мольба́ми, влⷣко  хрⷭ҇тѐ бж҃е, согрѣше́нїємъ ѡ҆ставле́нїе да́рꙋй  покланѧ́ющымсѧ вѣ́рою держа́вѣ твое́й. 
Пѣ́снь д҃. 
І҆рмо́съ: Го́рꙋ тѧ̀, бл҃года́тїю бж҃їею  прїѡсѣне́ннꙋю, прозорли́выма а҆ввакꙋ́мъ оу҆смотри́въ  ѻ҆чи́ма, и҆зъ тебє̀ и҆зы́ти і҆и҃левꙋ провозглаша́ше  ст҃о́мꙋ во сп҃се́нїе на́ше и҆ ѡ҆бновле́нїе. 
Но́щь безлꙋ́чнꙋю и҆ тмꙋ̀, григо́рїе, страсте́й  моли́твенною па́лицею ра́нивъ, ꙗ҆́коже мѡѷсе́й є҆гѵ́пта,  восте́клъ є҆сѝ па́че є҆стества̀ къ видѣ́нїю бжⷭ҇твенномꙋ  и҆ законода́вецъ на́мъ бы́лъ є҆сѝ. (с. 682) 
На высотꙋ̀ возше́дъ бжⷭ҇твеннꙋю, ѻ҆́тче григо́рїе,  добродѣ́телей, ꙗ҆́коже на ѳавѡ́рѣ хрⷭ҇тѡ́вы дрꙋ́зи и҆  оу҆ченицы̀, ѻ҆́наго оу҆зрѣ́лъ є҆сѝ, є҆сте́ственнꙋю и҆  бжⷭ҇твеннꙋю сла́вꙋ ꙗ҆влѧ́юща, и҆ ѡ҆божи́всѧ, дрꙋго́е  показа́сѧ со́лнце. 
Таи́нникъ бжⷭ҇тва̀, бг҃ови́дче григо́рїе, и҆  неизрече́нныхъ прича́стникъ ты̀ бы́въ, бг҃осло́вити тогѡ̀  та́йнꙋ, є҆ди́но тоѧ̀ возвѣсти́въ и҆ несо́здано си́лою и҆  є҆стество́мъ тремѝ соста́вы. 
Бг҃оро́диченъ: 
Сло́во ро́ждшꙋю, бж҃їе неизрече́нное, словесы̀  воспѣ́лъ є҆сѝ сщ҃е́нными и҆ та́йнꙋ свѣ́тлѡ бжⷭ҇твеннагѡ  воплоще́нїѧ возвѣсти́лъ є҆сѝ, ю҆́же ны́нѣ молѝ цр҃ковь  соблюда́ти неѡбꙋрева́емꙋ. 
Пѣ́снь є҃. 
І҆рмо́съ: Просвѣти́вый сїѧ́нїемъ прише́ствїѧ  твоегѡ̀, хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра  концы̀, сердца̀ просвѣтѝ свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Оу҆́мъ вели́кїй, премꙋ́дрости глꙋбина̀  неизрече́ннаѧ, ѡ҆брѣ́те тво́й, бг҃оно́се, оу҆́мъ  вселе́нїе, себѣ̀ содрꙋже́нъ, оу҆мꙋ̀ и҆ премꙋ́дрости  ѻ҆рга́нъ тѧ̀ цр҃кви дарова́лъ є҆́сть. 
Ꙗ҆́кѡ лꙋчꙋ̀ свѣ́тлꙋю, пре́жде на а҆ѳѡ́нѣ,  григо́рїе, возсїѧ̀, свѣ́тломꙋ тѧ̀ гра́дꙋ да́рꙋетъ,  свѣ́томъ дꙋхо́внымъ тогѡ̀ бг҃одви́жимъ, ѡ҆свѧща́ѧ и҆  ѻ҆те́чески преднаставлѧ́ѧ. 
Да́ръ бжⷭ҇твенный ѿ бг҃а тѧ̀ и҆ бога́тство  неистощи́мое ѡ҆брѣ́тъ, ѳетта́льскаѧ держа́внаѧ митропо́лїѧ  созыва́етъ сосѣ́ды къ прича́стїю твои́хъ слове́съ и҆  чꙋде́съ, бл҃же́нне. (с. 683) 
Жела́ющїи по́двига и҆ слове́съ бл҃года́тей  григо́рїевыхъ, пѣ́снь томꙋ̀ ны́нѣ приносѧ́ще, того̀  помо́лимъ є҆гѡ́же моли́твами зижди́телѧ и҆ влⷣкꙋ  ми́лостива всѣ̑мъ содѣ́лати. 
Бг҃оро́диченъ: 
Просвѣти́вый землѝ широтꙋ̀ со́лнца свѣ́тлостїю,  свѣ́тъ сꙋ́щымъ ꙗ҆ви́сѧ во тмѣ̀, дв҃о, невече́рнїй,  є҆го́же молѝ тмы̀ лю́тыѧ и҆ грѣхо́вныѧ на́съ и҆зба́вити,  влⷣчце. 
Пѣ́снь ѕ҃. 
І҆рмо́съ: И҆зъ оу҆тро́бы і҆ѡ́нꙋ младе́нца и҆зблева̀  морскі́й ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ  сло́во и҆ пло́ть прїе́мшее про́йде, сохра́ньшее нетлѣ́ннꙋ:  є҆гѡ́же бо не пострада̀ и҆стлѣ́нїѧ, ро́ждшꙋю сохранѝ  неврежде́ннꙋ. 
Пра́вило добродѣ́тели, ѡ҆бж҃е́нное житїѐ твоѐ  ви́дѣно бы́сть вѣ́рными вои́стиннꙋ, григо́рїе,  бл҃гоче́стїѧ же прави́тель сло́во твоѐ, и҆ велѣ́нїе, и҆́ми  же своѐ ро́дное и҆ пꙋсторо́дное разсꙋжда́етсѧ, є҆ди́наго  бг҃а проповѣ́дающе всеси́льна, є҆ди́наго и҆ несо́здана. 
Є҆ди́но бл҃гоче́стнѡ проповѣ́давъ бжⷭ҇тво̀,  вели́кїй на́мъ ꙗ҆ви́сѧ, григо́рїе, соста́вми тремѝ  є҆ди́но є҆стество̀ и҆ си́лꙋ, всѧ́чески тꙋ́ю про́стꙋ и҆  несо́зданꙋ, всѣ́хъ посрами́лъ є҆сѝ держа́внѣ,  бꙋесло́вѧщихъ со́здано бжⷭ҇тво̀. 
Безꙋ́мнагѡ мꙋдрова́нїе ѡ҆блича́еши а҆кїндѵ́на,  ꙗ҆́кѡ и҆ пре́жде варлаа́ма го́рдаго, є҆́ллинскимъ бо  приѡбщи́вшымсѧ сла́вамъ, сведо́ша бжⷭ҇тво̀ въ тва́рь,  ѡ҆бесче́стивше, ꙗ҆́коже жи́дове пе́рвѣе, сн҃а бж҃їѧ  досто́инство. (с. 684) 
Оу҆ста́вы приводѧ̀ велѣ́нїй, григо́рїе, и҆  словеса̀ свѣ́тла, и҆́миже ѿве́рзлъ є҆сѝ мы́сль  честны́хъ бг҃осло́вєцъ дх҃омъ, мл҃твами тѝ неподви́жимꙋ  соблюдѝ хрⷭ҇то́вꙋ, и҆збавлѧ́ющи, цр҃ковь ѿ всѧ́кїѧ  є҆́реси. 
Бг҃оро́диченъ: 
Престо́лъ херꙋві́мскихъ и҆ всѣ́хъ нбⷭ҇ныхъ си́лъ,  влⷣчце, и҆ всѧ́кагѡ вкꙋ́пѣ го́рнѧгѡ чи́на вы́шши ты̀  показа́сѧ, ꙗ҆́кѡ престо́лъ неизрече́ненъ бы́вши бж҃їѧ  соста́ва, є҆го́же, ꙗ҆́кѡ сн҃а своегѡ̀, ми́лостива мѝ,  вѣ́рнѡ тѧ̀ пою́щꙋ, содѣ́лай. 
Конда́къ, гла́съ и҃. Подо́бенъ: Взбра́нной: 
Премꙋ́дрости сщ҃е́нный и҆ бжⷭ҇твенный ѻ҆рга́нъ,  бг҃осло́вїѧ свѣ́тлꙋю согла́снѡ трꙋбꙋ̀, воспѣва́емъ тѧ̀,  григо́рїе бг҃оглаго́льниче, но ꙗ҆́кѡ оу҆́мъ оу҆мꙋ̀  пе́рвомꙋ предстоѧ́й, къ немꙋ̀ оу҆́мъ на́шъ ѻ҆́тче  наста́ви, да зове́мъ: ра́дꙋйсѧ, проповѣ́дниче бл҃года́ти. 
І҆́косъ: 
А҆́гг҃лъ ꙗ҆ви́лсѧ є҆сѝ на землѝ, неизрече́нныхъ  бжⷭ҇твєннаѧ тлѣ̑ннымъ возвѣща́ѧ, и҆́бо безпло́тныхъ  гласовѡ́мъ, человѣ́ческимъ же оу҆мо́мъ и҆ тѣ́ломъ живы́й,  оу҆диви́лъ є҆сѝ и҆ сотвори́лъ є҆сѝ зва́ти тѝ,  бг҃оглаго́ливе, сїѧ̑: ра́дꙋйсѧ, є҆гѡ́же ра́ди свѣ́тъ  проповѣ́дасѧ: ра́дꙋйсѧ, є҆гѡ́же ра́ди тма̀ ѿгна́сѧ:  ра́дꙋйсѧ, несозда́ннагѡ бжⷭ҇тва̀ возвѣсти́телю: ра́дꙋйсѧ,  созда́ннагѡ є҆стества̀ и҆ бꙋ́ѧгѡ вои́стиннꙋ ѻ҆бличи́телю:  ра́дꙋйсѧ, высото̀ невосхо́днаѧ, бж҃їе є҆стество̀ ре́къ:  ра́дꙋйсѧ, глꙋбино̀ неꙋдо́бь зри́тельнаѧ, дѣ́йство ре́къ:  ра́дꙋйсѧ, ꙗ҆́кѡ сла́вꙋ бж҃їю до́брѣ ре́клъ є҆сѝ:  ра́дꙋйсѧ, (с. 685) ꙗ҆́кѡ мꙋдрова̑нїѧ ѕло́бныхъ ѿре́къ:  ра́дꙋйсѧ, свѣти́ло, показа́вый сл҃нце: ра́дꙋйсѧ, сосꙋ́де,  бжⷭ҇твеннагѡ питїѧ̀ прїѧ́телище: ра́дꙋйсѧ, и҆́мже и҆́стина  сїѧ́етъ: ра́дꙋйсѧ, и҆́мже помрачи́сѧ лжа̀: ра́дꙋйсѧ,  проповѣ́дниче благода́ти. 
Пѣ́снь з҃. 
І҆рмо́съ: Тебѐ, оу҆́мнꙋю, бг҃оро́дице, пе́щь  разсмотрѧ́емъ, вѣ́рнїи: ꙗ҆́коже бо ѻ҆́троки сп҃сѐ трѝ  превозноси́мый, мі́ръ ѡ҆бновѝ, во чре́вѣ твое́мъ  всецѣ́лъ, хва́льный ѻ҆тцє́въ бг҃ъ и҆ препросла́вленъ. 
Ꙗ҆́коже гро́ма гла́съ твои́хъ велѣ́нїй и҆ слове́съ  бжⷭ҇твенныхъ мо́лнїе оу҆жа́сныхъ зрѣ́ти ꙗ҆́вственнѣ,  ѻ҆́тче, не возмога́ютъ пре́лестїю плѣне́ннїи и҆  ѡ҆сѧза́ютъ, ꙗ҆́коже пи́шетъ, ꙗ҆́кѡ слѣпы́й, ны́нѣ  стѣ́ны смѣ́шнѣ безꙋ́мнїи. 
Но́щь не свѣтла̀ непокѡри́вымъ бы́сть, и҆ ны́нѣ  свѣ́тъ є҆сте́ственный црⷭ҇тво сла́вы бж҃їѧ, и҆́же ꙗ҆вѝ  таи́нникѡмъ чл҃вѣколю́бецъ на горѣ̀ ѳавѡ́рстѣй,  григо́рїе, є҆́юже, причасти́всѧ дово́льнѣ, прїѡбща́ешисѧ  оу҆годи́вшымъ. 
И҆̀же нечести́вѣ въ бл҃года́ть, пресла́вне,  похꙋ́лившымъ бж҃їе безмо́лвїе и҆ моли́твꙋ, ѡ҆бж҃е́нїю же  неизрече́нномꙋ скве́рнѣ насмѣѧ́вшихсѧ, тѣ́хъ посрами́въ,  ѿгна́лъ є҆сѝ бжⷭ҇твеннагѡ двора̀, є҆го́же соблюда́еши  всегда̀ твои́ми мольба́ми. 
Бг҃оро́диченъ: 
Прїидѝ ны́нѣ въ на́шꙋ по́мощь, сп҃се́нїе ѻ҆́бщее,  григо́рїєвы моли̑твы прїе́млющи, влⷣчце, стра̑сти оу҆̀бо  оу҆сыпа́ющи дꙋшє́вныѧ и҆ тѣлє́сныѧ и҆ ѻ҆́бщїй мѧте́жъ  и҆ тлѣ́нїе вско́рѣ разрѣша́ющи. (с. 686) 
Пѣ́снь и҃. 
І҆рмо́съ: Въ пещѝ ѻ҆́троцы і҆и҃лєвы, ꙗ҆́коже въ  горни́лѣ, добро́тою бл҃гоче́стїѧ чистѣ́е зла́та  блеща́хꙋсѧ, глаго́люще: бл҃гослови́те, всѧ̑ дѣла̀ гдⷭ҇нѧ,  гдⷭ҇а, по́йте и҆ превозноси́те во всѧ̑ вѣ́ки. 
Ꙗ҆ви́лсѧ є҆сѝ, ѻ҆́тче, ве́сь свѣ́телъ,  сла́достенъ, пра́въ, кро́токъ, вѣ́рою приходѧ́щымъ тѝ  и҆сточа́ѧ сла́дкое слове́съ, григо́рїе, бжⷭ҇твенное пи́во,  всѣ́хъ веселѧ̀ бл҃гочести́выхъ сердца̀, ка́плѧ недꙋ́гꙋющихъ  дꙋше́вными чꙋ́вствы. 
Оу҆́мъ и҆ ѧ҆зы́къ вои́стиннꙋ благоро́денъ,  наказа́нїе же и҆ словеса̀ се́рдце ѡ҆чище́но ѡ҆брѣ́тъ, бж҃їѧ  въ тѧ̀ всели́сѧ премꙋ́дрость, є҆́йже дрꙋ́гъ дрꙋ́гꙋ  сосвѧза́вшисѧ, ѻ҆́тче, чꙋ́до всѣ̑мъ стра́нно показа́ тѧ  мі́рови. 
Въ пещѝ дѣ́ти невреждє́ны є҆врє́йскїѧ показа̀  держа́ва благоче́стїѧ, и҆̀мже подо́бѧсѧ, премꙋ́дре, пла́мень  оу҆держа́лъ є҆сѝ ѕлоче́стїѧ посредѣ̀ пе́щи и҆скꙋше́нїй.  и҆ до́блественнѣ поѧ̀ влⷣкꙋ, и҆ ѡ҆палѧ́ѧ гонѧ́щихъ. 
Оу҆́мнаго погрꙋзи́лъ є҆сѝ фараѡ́на тече́ньми  твои́хъ сле́зъ и҆ всѐ є҆гѵ́петское потопи́лъ є҆сѝ  во́инство. возше́лъ є҆сѝ на го́рꙋ безстра́стїѧ, побива́ѧ  ѿтꙋ́дꙋ дх҃а си́лою полкѝ бори́тель, ꙗ҆́коже мѡѷсе́й  вели́кїй. 
Бг҃оро́диченъ: 
Свѣ́тлый бл҃года́ти, чⷭ҇таѧ, проповѣ́дникъ и҆  бг҃осло́вецъ дх҃а, бг҃оро́дице, да́ннагѡ тобо́ю мі́рови,  ны́нѣ словесы̀ торжествꙋ́ѧ пѣ́нїе, пѣ́сни же и҆ ли́ки  всѧ̑ тѝ собира́етъ, ꙗ҆́кѡ вѣ́рный ра́бъ, па́мѧть твою̀  сла́вѧ. (с. 687) 
Пѣ́снь ѳ҃. 
І҆рмо́съ: Ѻ҆́бразъ чи́стагѡ ржⷭ҇тва̀ твоегѡ̀  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на  на́съ напа́стей свирѣ́пѣющꙋю оу҆гаси́ти, мо́лимсѧ, пе́щь,  да тѧ̀, бг҃оро́дице, непреста́ннѡ велича́емъ. 
Прⷭ҇то́лꙋ предстоѧ̀, григо́рїе, трисо́лнечнагѡ и҆  безнача́льнагѡ бжⷭ҇тва̀ и҆ дѣ́йствомъ дово́льнѣ насы́тивсѧ  бл҃года́тїю, ю҆́же воспѣ́лъ є҆сѝ, содѣ́йственникъ и҆  дрꙋгѡ́въ, ны́нѣ воспомѧнꙋ́вшихъ тѧ̀ помина́й. 
Ѡ҆брѣ́лъ є҆сѝ возда́нїе болѣ́зней твои́хъ,  црⷭ҇тво, ѻ҆́тче, бж҃їе безнача́льное, є҆́же благоче́стнѣ  на землѝ воспроповѣ́далъ є҆сѝ, вѣнцы̀ триплетє́ны  воспрїѧ́лъ є҆сѝ и҆сповѣ́данїѧ бжⷭ҇твеннагѡ, сщ҃е́нства же  и҆ безмо́лвїѧ. 
Ꙗ҆ви́лсѧ є҆сѝ и҆́ночествꙋющымъ похвала̀,  бг҃осло́вецъ бж҃е́ственъ, сщ҃е́нства же пра́вило  и҆звѣ́стное, сегѡ̀ ра́ди здѣ̀ да́стъ тѝ сѧ чꙋдесє́мъ  бжⷭ҇твеннаѧ бл҃года́ть, словеса̀ твоѧ̑ оу҆твержда́ѧ. 
Зако́нъ похва́льныхъ, пресла́вне, и҆ слове́сныхъ  пѡ́двигъ вои́стиннꙋ и҆сше́дъ, и҆ на землѝ живы́й, и҆  и҆сше́дъ ѿ тѣ́ла, но прїимѝ ма́лое пѣ́нїе и҆зрѧ́днѣйши  и҆ прошє́нїѧ подава́й тебѣ̀ жела́ющихъ моли́твами свои́ми. 
Бг҃оро́диченъ: 
Оу҆ста̀ стра́шнагѡ ржⷭ҇тва̀ твоегѡ̀ и҆  бг҃ослове́сный ѧ҆зы́къ, влⷣчце, бы́сть, є҆́же па́че  є҆стества̀ ѿ тебѐ ꙗ҆́вльшагосѧ ѡ҆бж҃е́нїѧ чⷭ҇тны́й  тво́й ра́бъ григо́рїй, є҆го́же ны́нѣ мольбы̀ прїе́млющи,  сп҃сѝ всѣ́хъ. (с. 688) 
Свѣти́ленъ. Подо́бенъ: Со оу҆ченикѝ: 
Ра́дꙋйсѧ, ѻ҆тцє́мъ похвала̀, бг҃осло́вєцъ  оу҆ста̀, безмо́лвїѧ жили́ще, до́мъ премꙋ́дрости,  оу҆чи́телей держа́ва, бе́здна сло́ва: ра́дꙋйсѧ, дѣѧ̑нїѧ  ѻ҆рга́нъ, видѣ́нїѧ ве́рхъ, цѣли́телю страсте́й и҆  болѣ́знємъ человѣ̑ческимъ: ра́дꙋйсѧ, дх҃а ст҃а́гѡ  селе́нїе, и҆ оу҆́меръ, и҆ жи́въ, ѻ҆́тче. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, ра́дости хода́таице: ра́дꙋйсѧ, клѧ́твѣ  разрѣше́нїе: ра́дꙋйсѧ, а҆да́мово воскресе́нїе: ра́дꙋйсѧ,  паде́нїе бѣсовѡ́мъ: ра́дꙋйсѧ, же́нскагѡ стꙋда̀  потребле́нїе: ра́дꙋйсѧ, а҆́дово и҆спражне́нїе, тлѧ̀ сме́рти,  ѡ҆свѧще́нїе человѣ́ческагѡ є҆стества̀: ра́дꙋйсѧ, дв҃о,  ра́дꙋйсѧ, всѣ́хъ влⷣчце: ра́дꙋйсѧ, бж҃їѧ мт҃и. 
На хвали́техъ стїхи̑ры, гла́съ и҃. Подо́бенъ: Ѽ,  пресла́внагѡ чꙋдесѐ: 
Ѻ҆́тче сщ҃е́нне григо́рїе, ты̀, бг҃а и҆здѣ́тска  возлюби́въ, возненави́дѣлъ є҆сѝ ве́щное пристра́стїе и҆  мі́ра не постоѧ́тельное и҆ крⷭ҇тъ до́блественъ воспрїи́мъ,  своемꙋ̀ влⷣце послѣ́довалъ є҆сѝ, пла́чемъ и҆ слеза́ми  дꙋ́шꙋ ѡ҆чи́стивъ свою̀ и҆ оу҆́мъ, ве́сь бы́лъ є҆сѝ  бг҃ови́днѣйшїй. 
Ѻ҆́тче сщ҃е́нне григо́рїе, ты̀ се́рдце до́брѣ  видѣ́нїемъ же и҆ дѣѧ́нїемъ ѡ҆чи́стивъ си, дх҃ови бы́лъ  є҆сѝ селе́нїе, и҆ ѡ҆сїѧ́нїе тогѡ̀ прїе́млѧ, свѣ́тъ  ꙗ҆ви́лсѧ є҆сѝ вои́стиннꙋ приближа́ющымтисѧ, сѐ сн҃ъ  свѣ́та бы́лъ є҆сѝ по бл҃года́ти, сла́вне, є҆́же са́мъ  є҆стество̀ бы́въ бж҃їе, не раздѣлѧ́ѧсѧ. (с. 689) 
Ѻ҆́тче бг҃омꙋ́дре григо́рїе, ты̀ ѕлѣ́йшее сѣ́мѧ  и҆ ко́рень раскопа́лъ є҆сѝ, варлаа́ма скве́рнаго  ѿсѣ́клъ є҆сѝ мече́мъ дх҃о́внымъ, преда́телѧ же а҆́бїе  вѣ́рѣ и҆ сотаи́нника семꙋ̀, сꙋемꙋ́дреннаго а҆кїндѵ́на,  бжⷭ҇твеннагѡ и҆сполне́нїѧ є҆реті́чествꙋющихъ ѿгна́въ,  сочета́лъ є҆сѝ хꙋ́льникѡмъ є҆вре́ѡмъ, поревнова́вша си́хъ  безꙋ́мїю. 
Ѻ҆́тче бг҃омꙋ́дре григо́рїе, дꙋ́шꙋ ѡ҆чи́стилъ  є҆сѝ, оу҆мо́мъ свои́мъ и҆збѣжа́въ ѿ нечи́стагѡ  дїа́вола, вои́стиннꙋ сла́венъ свои́мъ вели́чествомъ, дꙋ́хъ  сво́й преда́лъ є҆сѝ хрⷭ҇тꙋ̀, бг҃ꙋ на́шемꙋ. 
Сла́ва, гла́съ а҃: 
И҆́же пра́выѧ вѣ́ры до́блїй подви́жниче, и҆́же  пострада́въ, ꙗ҆́кѡ до́бръ во́инъ хрⷭ҇та̀ бг҃а, и҆ воево́дѣ  оу҆годи́вый, и҆ подвиза́сѧ ны́нѣ въ цр҃кви до́брымъ  по́двигомъ, соблюда́ѧ ю҆̀ твои́ми оу҆че́ньми на  недви́жимомъ ѻ҆снова́нїи, григо́рїе. 
И҆ ны́нѣ, бг҃оро́диченъ: 
Ра́дꙋйсѧ, бг҃оро́дице дв҃о: ра́дꙋйсѧ, похвало̀ всеѧ̀  вселе́нныѧ: ра́дꙋйсѧ, пречⷭ҇таѧ мт҃и бж҃їѧ, бл҃гослове́ннаѧ. 
Славосло́вїе вели́кое, и҆ ча́съ а҃-й, и҆ ѿпꙋ́стъ. 
На лїтꙋргі́и. 
Бл҃жє́нны, пѣ́сни г҃-ѧ и҆ ѕ҃-ѧ. 
Прокі́менъ: Оу҆ста̀ моѧ̑ возглаго́лютъ: 
А҆пⷭ҇лъ ко є҆вре́ѡмъ, зача́ло ти҃і. 
Є҆ѵⷢ҇лїе ѿ і҆ѡа́нна, зача́ло л҃ѕ. 


(с. 690) 
Мѣ́сѧца тогѡ́же въ є҃і-й де́нь. 
Слꙋ́жба прпⷣбномꙋ и҆ бг҃оно́сномꙋ ѻ҆тцꙋ̀ на́шемꙋ  паѵ́сїю, и҆гꙋ́менꙋ ст҃ы́ѧ нѧ́мецкїѧ ѻ҆би́тели и҆ всеѧ̀  рѡссі́и чꙋдотво́рцꙋ. 
На вече́рни. 
Бл҃же́нъ мꙋ́жъ: а҃-й а҆нтїфѡ́нъ. 
На Гдⷭ҇и воззва́хъ, стїхи̑ры на и҃, гла́съ є҃. 
Подо́бенъ: Прпⷣбне ѻ҆́тче. 
Го́ры и҆ хо́лми взыгра́йте, всѝ хрⷭ҇тоимени́тїи  лю́дїе возвесели́тесѧ, дне́сь бл҃года́ть ст҃а́гѡ дх҃а на́съ  собра̀, да весе́лїемъ нбⷭ҇нымъ и҆спо́лнитъ оу҆ста̀ на́шѧ.  се́ бо свѣти́ло но́вое на свѣ́щницѣ цр҃ко́внѣмъ  воздвиза́етсѧ, ѡ҆ дѣ́йствїи бл҃года́ти ст҃а́гѡ дх҃а въ  цр҃кви на́шей бл҃говѣствꙋ́етъ, да гдⷭ҇ꙋ бл҃годѣ́ющемꙋ  на́мъ бл҃года́рнѡ взыва́емъ: гдⷭ҇и си́лъ, съ на́ми бꙋ́ди  предста́тельствомъ хода́таѧ но́вагѡ, паѵ́сїа  цѣломꙋ́дреннагѡ, бж҃е́ственныѧ любвѐ и҆ чистоты̀  преиспо́лненнагѡ. 
Возвесели́тесѧ и҆ ликꙋ́йте всѝ вѣ́рнїи, красꙋ́йсѧ  и҆ воспо́й рꙋ́сь ст҃а́ѧ, бж҃їе бл҃говоле́нїе воспомина́юще,  въ вода́хъ днѣпро́вскихъ бл҃гослове́нїемъ і҆ѻрда́новымъ на  наро́ды на́шѧ и҆злїѧ́нное, є҆гда̀ бл҃говѣ́рный кнѧ́зь  влади́мїръ пра́ѻтцы на́шѧ ко хрⷭ҇тꙋ̀ приведѐ. ны́нѣ же  (с. 691) ѿверза́ютсѧ врата̀ цр҃кве нбⷭ҇ныѧ, да вни́детъ въ  ню̀ паѵ́сїй новопросла́вленный, со́нмъ тысѧщелѣ́тнѣй  сла́вы ст҃ы́хъ ѻ҆тє́цъ на́шихъ ди́внѡ восполнѧ́юще. 
Паѵ́сїе бг҃омꙋ́дре, ѻ҆́тче на́шъ, воздержа́нїѧ  ѻ҆́бразе преизрѧ́дный, свѣти́льниче мона́шествꙋющихъ  пресвѣтлѣ́йшїй, жи́телю и҆ трꙋдолю́бче пꙋсты́нный, ꙗ҆́кѡ  ра́й слове́сный сїю̀ показа́въ, бж҃е́ственнїи плоды̀  приносѧ́щꙋю сп҃са́емыхъ, хрⷭ҇та̀ молѝ, всебл҃же́нне,  дарова́ти цр҃кви є҆диномы́слїе, ми́ръ и҆ ве́лїю млⷭ҇ть. 
Ѻ҆́тче на́шъ паѵ́сїе бг҃омꙋ́дре, премꙋ́дрости  дꙋхо́вныѧ нелѣ́ностный стѧжа́телю, добродѣ́телей сто́лпе  ѻ҆́гненный, и҆збра́нїемъ во́льныѧ нищеты̀ скрижа́ль дх҃ꙋ  ст҃о́мꙋ оу҆гото́валъ є҆сѝ се́рдце твоѐ, а҆пⷭ҇тольскагѡ  дꙋ́ха и҆ любвѝ и҆спо́лненное: тро́стїю цѣломꙋ́дрїѧ  по́двиги а҆́гг҃льски пожи́вшихъ начертава́юще. па́мѧть  бꙋ́дꙋщагѡ мздовоздаѧ́нїѧ возвѣсти́въ, мнѡ́зи пꙋстыннолю́бцы  ко хрⷭ҇тꙋ̀ приве́лъ є҆сѝ. молѝ хрⷭ҇та̀, всебл҃же́нне, въ  кни́зѣ жи́зни написа́тисѧ, да наслѣ̑дницы жи́зни вѣ́чныѧ  бꙋ́демъ. 
Ра́дꙋйсѧ, паѵ́сїе бг҃омꙋ́дре, добродѣ́телей  красото̀ и҆ бл҃гоче́стїѧ ѻ҆́бразе! пресла́вное житїѐ твоѐ  и҆ оу҆че́нїе, а҆пⷭ҇тольскагѡ дꙋ́ха и҆спо́лненное, въ  любвѝ, кро́тости и҆ чистотѣ̀ житїѐ твоѐ сконча́въ  сла́внѡ, на нб҃са̀ восте́клъ є҆сѝ ра́дꙋѧсѧ: и҆дѣ́же  ликꙋ́ѧ со а҆́гг҃лы въ свѣ́тѣ невече́рнѣмъ, молѝ хрⷭ҇та̀  бг҃а, ми́ръ мі́рꙋ дарова́ти, и҆ дꙋша́мъ на́шымъ ве́лїю  млⷭ҇ть. 
Сла́ва, гла́съ ѕ҃: 
Прпⷣбне ѻ҆́тче паѵ́сїе, любо́вїю бж҃е́ственною  распалѧ́емь, ѻ҆те́чество и҆ ро́дъ тво́й ѡ҆ста́вилъ є҆сѝ,  и҆ (с. 692) въ чꙋ́ждыхъ стра́нахъ безмо́лвїѧ и҆щѧ̀, въ  ѻ҆би́телехъ горы̀ а҆ѳѡ́нскїѧ и҆ страны̀ молда́вскїѧ нбⷭ҇ное  бога́тство стѧжа́въ, пло́ти мꙋдрова́нїе по́хотное  оу҆мертви́лъ є҆сѝ, и҆ по́стническими трꙋда́ми житїѐ  твоѐ оу҆ѧсни́лъ є҆сѝ, ѿѻню́дꙋже и҆ оу҆ченицы̀ своѧ̑  ко хрⷭ҇тꙋ̀ приве́лъ є҆сѝ, и҆ ны́нѣ ра́достїю пожина́еши  плоды̀ трꙋдѡ́въ твои́хъ, со всѣ́ми ст҃ы́ми въ землѣ̀  на́шей просїѧ́вшими ликовствꙋ́юще. 
И҆ ны́нѣ, бг҃оро́диченъ: Кто̀ тебѐ не  оу҆бл҃жи́тъ: 
На стїхо́внѣ стїхи̑ры, гла́съ д҃. 
Да́лъ є҆сѝ зна́менїе: 
Дх҃о́внымъ жела́нїемъ распали́всѧ, прпⷣбне паѵ́сїе,  и҆ всѧ̑ ꙗ҆̀же въ мі́рѣ презрѣ́въ, хрⷭ҇та̀ є҆ди́наго  возлюби́лъ є҆сѝ. тогѡ̀ ра́ди, бл҃гослове́нїемъ ѻ҆тцє́въ  кі́ево-пече́рскихъ, стезѧ́ми подви́жникѡвъ а҆гг҃лоподо́бныхъ  поте́клъ є҆сѝ, въ вертогра́дѣ нѧ́мѣцкомъ со  пꙋстыннѡлю́бцы наро́дѡвъ правосла́вныхъ, высоты̀  цѣломꙋ́дрїѧ дости́глъ є҆сѝ, и҆дѣ́же оу҆пое́нїемъ любвѝ  ко гдⷭ҇ꙋ, ꙗ҆́кѡ фі́нїѯъ даві́дски въ домꙋ̀ гдⷭ҇ни  процвѣ́лъ є҆сѝ. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Мїрска́гѡ пристра́стїѧ до конца̀ возгнꙋша́лсѧ,  безстра́стїѧ сосꙋ́дъ бы́лъ є҆сѝ, любомꙋ́дрїемъ же, и҆  дѣ́ѧтельнымъ восхожде́нїемъ цр҃ковь правосла́внꙋю  ѡ҆богати́въ, а҆́гг҃льски бг҃ꙋ прилѣпи́лсѧ є҆сѝ, и҆  оу҆зрѣ́лъ є҆сѝ та́йнымъ видѣ́нїемъ неви́димыхъ  недомы́слєнныѧ и҆ бж҃є́ственныѧ добрѡ́ты, паѵ́сїе  всемꙋ́дре и҆ бл҃же́нне. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. (с. 693) 
Цѣломꙋ́дрїемъ и҆ бл҃говѣ́рїемъ, ꙗ҆́кѡ багрѧни́цею  многоцѣ́нной ѡ҆дѣ́ѧлсѧ, паѵ́сїе, пра́вдою же и҆  кро́тостїю, ꙗ҆́кѡ бж҃е́ственнымъ вѣнце́мъ, оу҆краси́лсѧ  є҆сѝ, со стра́ждꙋщими хрⷭ҇та̀ ра́ди ца́рствовати  возжелѣ́лъ є҆сѝ. семꙋ̀, неисповѣди́момꙋ, мт҃рь свою̀  скорбѧ́щꙋю дꙋхо́внѡ и҆сцѣли́въ, приве́лъ є҆сѝ. съ не́ю же  предстоѧ̀ ст҃ѣ́й трⷪ҇цѣ, весели́тесѧ бг҃омꙋ́дреннѡ. 
Сла́ва, и҆ ны́нѣ, бг҃оро́диченъ. Гла́съ д҃. 
Влⷣчце нб҃сѐ и҆ землѝ, и҆мꙋ́щаѧ дерзнове́нїе  моли́тисѧ ѡ҆ все́мъ мі́рѣ и҆ ѡ҆ всѣ́хъ, притека́ющихъ  под̾ бл҃гоѡти́шный кро́въ тво́й, молѝ со бг҃олюби́вымъ  паѵ́сїемъ неизглаго́ланнѡ вопло́щшагосѧ ѿ тебє̀  милосе́рдїѧ ра́ди, да прїи́метъ въ сла́вꙋ и҆́мени своегѡ̀  скꙋ́днꙋю пѣ́снь на́шꙋ и҆ низпосле́тъ на́мъ бл҃года́ть  досто́йнѡ пѣ́ти и҆ моли́тисѧ бг҃ꙋ, преди́вномꙋ во ст҃ы́хъ  свои́хъ. 
Тропа́рь, гла́съ и҃: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ и҆ є҆́же и҆зъ глꙋбины̀ воздыха́ньми во  сто̀ трꙋдѡ́въ оу҆плодоноси́лъ є҆сѝ и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдесы̀, паѵ́сїе ѻ҆́тче  на́шъ, молѝ хрⷭ҇та̀ бг҃а сп҃сти́сѧ дꙋша́мъ на́шымъ. 
И҆́нъ тропа́рь, пи́санъ къ прославле́нїю, гла́съ в҃: 
Стра́ненъ бы́въ на землѝ, нбⷭ҇нагѡ ѻ҆те́чества  дости́глъ є҆сѝ, прпⷣбне ѻ҆́тче паѵ́сїе, добротолю́бїѧ  подви́жниче, вѣ́рныхъ наꙋчи́лъ є҆сѝ оу҆́мъ къ бг҃ꙋ  возводи́ти и҆ се́рдцемъ къ немꙋ̀ взыва́ти: гдⷭ҇и і҆и҃се  хрⷭ҇тѐ, сн҃е бж҃їй, поми́лꙋй мѧ̀ грѣ́шнаго. 
И҆ ны́нѣ, бг҃оро́диченъ: Бг҃оро́дице дв҃о: (с. 694) 
На оу҆́трени. На Бг҃ъ гдⷭ҇ь, тропа́рь ст҃а́гѡ,  два́жды. 
Сла́ва, и҆ ны́нѣ, бг҃оро́диченъ. 
По а҃-мъ стїхосло́вїи сѣда́ленъ, гла́съ а҃. 
Подо́бенъ: Ли́къ а҆́гг҃льскїй: 
Ли́цы и҆́ночестїи, во бл҃гознамени́тое лѣ́то  креще́нїѧ наро́дѡвъ на́шихъ, стецы́тесѧ оу҆се́рднѡ, да  любо́вїю почти́мъ новопросла́вленнаго ѻ҆тца̀ на́шего  паѵ́сїа любомꙋ́дреннаго, благословѧ́ще бг҃а, во ст҃ы́хъ  свои́хъ сла́внѡ просла́вившагосѧ. 
Сла́ва, и҆ ны́нѣ, бг҃оро́диченъ, гла́съ то́йже. 
Ли́ки ст҃ы́хъ и҆ ѻ҆тє́цъ прпⷣбныхъ съ ли́ки  а҆́гг҃льскими предстоѧ́ще, воспо́йте ро́ждшꙋю всѣ́хъ  ст҃ы́хъ ст҃ѣ́йшее сло́во бж҃їю мт҃рь и҆ на́мъ земнорѡ́днымъ  помози́те, та́ бо ѿ всѣ́хъ ди́внѡ просла́висѧ, ю҆́же  пою́ще, оу҆бл҃жа́емъ. 
По в҃-мъ стїхосло́вїи сѣда́ленъ: 
Мѷробл҃гоꙋха̑ннаѧ любѧ̀ оу҆чє́нїѧ и҆ въ  сщ҃е́нныхъ писа́нїѧхъ оу҆пражнѧ́ѧсѧ, ѕлолꙋка́выхъ и҆  безче́стныхъ лати́нскихъ лжеꙋче́нїй оу҆клони́лсѧ є҆сѝ,  бл҃же́нне, тѣ́мже въ вѣ́рѣ правосла́вной бра́тїю твою̀  оу҆крѣпи́въ, и҆ ꙗ҆́кѡ во́инъ непобѣди́мый, къ свѣ́тꙋ  невече́рнемꙋ прите́клъ є҆сѝ. 
Сла́ва, и҆ ны́нѣ, гла́съ то́йже. 
Насѣ́ѧннаѧ дꙋ́хомъ ѻ҆́ч҃имъ, землѐ ст҃а́ѧ,  ра́дꙋйсѧ, ꙗ҆́кѡ прозѧбла̀ є҆сѝ на́мъ дре́во  бл҃госѣнноли́ственное, зно́емъ на́съ страсте́й ѡ҆палѧ́емыхъ  под̾ сѣ́нь ѻ҆́нагѡ приведѝ, влⷣчце, мо́лимъ тѧ̀ ꙗ҆́кѡ  хода́таицꙋ сп҃се́нїѧ на́шегѡ. (с. 695) 
По полѷеле́и сѣда́ленъ, гла́съ д҃. 
Ѿ вели́кихъ ѻ҆тє́цъ нра́вамъ бл҃ги̑мъ наꙋче́нъ,  ѿ ю҆́ности ве́сь бг҃ови прилѣпи́лсѧ є҆сѝ, поще́нїемъ и҆  трꙋдолю́бїемъ плѡ́тскїѧ пѡ́хоти оу҆мертви́въ, дꙋ́хъ же  ѡ҆живи́лъ є҆сѝ наде́ждою бла̑гъ вѣ́чныхъ. а҆́гг҃льски на  землѝ пожи́въ, со а҆́гг҃лы ны́нѣ водворѧ́ешисѧ, тѣ́мъ тѧ̀  почита́емъ, паѵ́сїе всехва́льне, небожи́телѧ и҆ хода́таѧ ѡ҆  сп҃се́нїи на́шемъ. 
И҆ ны́нѣ, бг҃оро́диченъ, гла́съ то́йже: 
Лю́битъ всѣ́хъ влⷣка предста́тельство твоѐ,  пречⷭ҇таѧ дв҃о, и҆ моли̑твы твоѧ̑ ѡ҆ ро́дѣ человѣ́честѣмъ  прїе́млетъ. моли́сѧ оу҆̀бо и҆ ѡ҆ на́съ, рабѣ́хъ твои́хъ,  влⷣчце, да оу҆лꙋчи́мъ ми́лость въ де́нь сꙋ́дный, вы́нꙋ бо  тѧ̀, ꙗ҆́кѡ хода́таицꙋ на́шꙋ, чтꙋ́ще велича́емъ. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ то́йже: Честна̀ пред̾ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе ѿ матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃. 
Прпⷣбне ѻ҆́тче, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мже на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскаѧ разори́лъ є҆сѝ полкѝ  и҆ а҆́гг҃льскїѧ дости́глъ є҆сѝ чи́ны, и҆́хже житїю̀  непоро́чнѡ поревнова́лъ є҆сѝ, дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. (с. 696) 
Канѡ̑на два̀. 
Канѡ́нъ ст҃а́гѡ на и҃, творе́нїе нїкоди́мово. 
Краегране́сїе: Красꙋ́йсѧ свѧта́ѧ рꙋ́сь въ по́двизѣ  ст҃ы́хъ твои́хъ. 
Гла́съ и҃. 
Пѣ́снь а҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Припѣ́въ: Прпⷣбне ѻ҆́тче на́шъ паѵ́сїе, молѝ  бг҃а ѡ҆ на́съ. 
Красꙋ́йсѧ и҆ ликꙋ́й, рꙋ́сь ст҃а́ѧ, бж҃їе  бл҃говоле́нїе воспомина́юще, въ вода́хъ днѣпро́вскихъ на  наро́ды на́шѧ и҆злїѧ́нное, ны́нѣ же, къ тысѧщелѣ́тнѣй  сла́вѣ бг҃олю́бцєвъ, паѵ́сїа приведѐ въ по́двизѣ вѣ́ры  преꙋсе́рднаго. 
Разверзо́шасѧ нб҃са̀ и҆ бл҃года́ть і҆ѻрда́нова  и҆злїѧ́сѧ на на́съ, є҆гда̀ бл҃говѣ́рный кнѧ́зь влади́мїръ  приведѐ ко хрⷭ҇тꙋ̀ пра́ѻтцы на́шѧ, ны́нѣ ѿверза́ютсѧ  врата̀ цр҃кве нбⷭ҇ныѧ, да вни́детъ въ ню̀ паѵ́сїй  бг҃олюби́вый моли́тисѧ за на́съ ко гдⷭ҇ꙋ. 
А҆́ще бы не ст҃і́и бг҃олю́бцы моли́твою пла́менною  сраспина́лисѧ за на́съ: живі́и оу҆́бѡ попра́ли бы́ша на́съ,  съ ни́ми же ны́нѣ паѵ́сїй оу҆го́дникъ но́вый, преклонѧ́етъ  колѣ̑на пред̾ гдⷭ҇емъ: оу҆твержде́нїѧ цр҃кве ст҃ѣ́й  хода́тайствꙋетъ, да не подви́житсѧ во вѣ́ки. 
Бг҃оро́диченъ: 
Ст҃а́ѧ ст҃ы́хъ бг҃оро́дице дв҃о, моли́сѧ прилѣ́жнѡ  сн҃ꙋ твоемꙋ̀ хрⷭ҇тꙋ̀ бг҃ꙋ на́шемꙋ, да и҆ въ грѧдꙋ́щемъ  тысѧщелѣ́тїи бл҃гости своеѧ̀ оу҆тверди́тъ рꙋ́сь  правосла́внꙋю, до́мъ тво́й ст҃ы́й, твои́ми и҆ паѵ́сїа  прехва́льнагѡ моли́твами. (с. 697) 
И҆́нъ канѡ́нъ ст҃а́гѡ, на д҃ 
Гла́съ з҃. Пѣ́снь а҃. 
І҆рмо́съ: Помо́щникъ и҆ покрови́тель бы́сть мнѣ̀ во  сп҃се́нїе: се́й мо́й бг҃ъ, и҆ просла́влю є҆го̀, бг҃ъ  ѻ҆тца̀ моегѡ̀, и҆ вознесꙋ̀ є҆го̀: сла́внѡ бо просла́висѧ. 
И҆сто́чникъ сладкотекꙋ́щїй, и҆зъ оу҆́стъ твои́хъ,  ѻ҆́тче на́шъ паѵ́сїе, бж҃е́ственнагѡ оу҆че́нїѧ текꙋ́щь, да  оу҆слажда́етъ при́снѡ помина́ющыѧ є҆го̀, и҆ послѣ́дꙋющыѧ  твоемꙋ̀ оу҆че́нїю. 
Неисхо́днѡ въ ке́ллїи сѣдѧ̀, оу҆мо́мъ же всѣ́хъ  ѡ҆бходѧ̀, разсꙋжда́лъ є҆сѝ разли̑чныѧ ра̑ны: мно́гѡ  разли́чныхъ є҆́сть, и҆ всѣ̑мъ цѣли́тельный и҆ прїѧ́тный  пла́стырь прилага́лъ є҆сѝ, ѻ҆́тче. 
Начина́ющаго воспомина́ти твоѧ̑ добродѣ̑тели, не  ѿста́ви, ѻ҆́тче, ѿ слове́снагѡ твоегѡ̀ ста́да, но  ѡ҆гради́вши свои́ми моли́твами, сохранѝ невреди́ма ѿ  расхища́ющагѡ во́лка. 
Бг҃оро́диченъ: 
Мо́лимъ тѧ̀, бг҃оро́дице приснодв҃о, сохранѧ́ти  при́снѡ рабы̑ твоѧ̑, и҆́хже ѿходѧ́й ѡ҆ста́вилъ є҆́сть  твоемꙋ̀ хране́нїю. 
Пѣ́снь г҃. 
І҆рмо́съ: Ты̀ є҆сѝ оу҆твержде́нїе притека́ющихъ  къ тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ и҆ пое́тъ  тѧ̀ дꙋ́хъ мо́й. 
Оу҆ста̀ на́шѧ ѿверзо́хомъ къ тебѣ̀, ѻ҆́тче  на́шъ паѵ́сїе, смире́ннѡ восхвалѧ́емъ пѡ́двиги твоѧ̑, да  и҆спроси́ши и҆ на́мъ стѧжа́нїѧ дх҃а ст҃а́гѡ во є҆́же (с.  698) просвѣти́тисѧ и҆ оу҆тверди́тисѧ свѣ́томъ  присносꙋ́щнымъ, є҆го́же и҆з̾ѻби́льнѡ стѧжа́лъ є҆сѝ,  прпⷣбне. 
И҆щѧ̀ смире́нїѧ хрⷭ҇то́ва, ѡ҆брѣ́лъ є҆сѝ  премꙋ́дрость оу҆че́нїѧ є҆гѡ̀, и҆ си́це свѣ́тꙋ ѳавѡ́рскомꙋ  прїѡбщи́лсѧ є҆сѝ, паѵ́сїе прпⷣбне. си́мъ же ѡ҆зарѝ и҆  на́съ, па́мѧть твою̀ пра́зднꙋющихъ, да въ вѣ́рѣ и҆ любвѝ  ко гдⷭ҇ꙋ оу҆тверди́мсѧ. 
Сла́ва тебѣ̀, бж҃е на́шъ, ра́досте на́ша ст҃а́ѧ,  ты́сѧща лѣ́тъ благодѣ́ѧвшемꙋ наро́дꙋ на́шемꙋ  правосла́вномꙋ, на тѧ̀ оу҆пова́ющемꙋ. ны́нѣ же мо́лимтисѧ,  и҆ впре́дь не забꙋ́ди достоѧ́нїѧ твоегѡ̀, паѵ́сїа  смиренномꙋ́дреннагѡ моли́твами. 
Ꙗ҆́кѡ пчела̀ люботрꙋ́днаѧ, ѿ стра́жи оу҆́треннїѧ  до но́щи, въ постѣ̀ и҆ моли́твѣ подвиза́лсѧ є҆сѝ,  паѵ́сїе бг҃олюби́ве, да сокро́вищемъ некрадо́мымъ, свѣ́томъ  є҆ѵⷢ҇льскїѧ и҆́стины ѡ҆богати́ши дꙋхо́вныхъ ча̑дъ свои́хъ,  прилѣпи́тисѧ любо́вїю ко гдⷭ҇ꙋ жа́ждꙋщихъ. 
Бг҃оро́диченъ: 
Свѣ́тло сїѧ́ющаѧ ѕвѣзда̀, свѣ́та незаходи́магѡ  мт҃и, во мра́цѣ грѣхо́внѣмъ блꙋжда́ющымъ пꙋ́ть сп҃се́нїѧ  ѡ҆зари́ла є҆сѝ, бг҃оро́дице, и҆ мно́зѣхъ бо въ пꙋсты́нѧхъ  непрохо́дныхъ, пло́ть дх҃ꙋ покори́вшихъ, а҆гг҃лоподо́бныхъ  бг҃ꙋ привела̀ є҆сѝ: съ ни́ми же и҆ паѵ́сїа ди́внаго,  цр҃кве правосла́вныѧ оу҆краше́нїе. 
И҆́нъ. 
І҆рмо́съ: Оу҆твердѝ гдⷭ҇и на ка́мени за́повѣдей  твои́хъ подви́гшеесѧ се́рдце моѐ, ꙗ҆́кѡ є҆ди́нъ ст҃ъ  є҆сѝ и҆ гдⷭ҇ь. 
А҆́ще и҆ бо́ленъ бы́лъ є҆сѝ, и҆ мнѡ́гїѧ ра̑ны на  тѣ́лѣ и҆мѣ́лъ є҆сѝ, но многогнѡ́йныѧ дꙋшє́вныѧ (с.  699) ра̑ны и҆сцѣли́лъ є҆сѝ приходѧ́щихъ къ тебѣ̀:  бл҃ги́мъ твои́мъ ѻ҆бы́чаемъ, и҆ кро́ткими словесы̀, ѻ҆́тче  паѵ́сїе. 
Крѣ́пкѡ болѣ́зновалъ є҆сѝ тѣ́ломъ, занѐ  и҆сходѧ̀ глаго́лалъ є҆сѝ: оу҆готовлѧ́юсѧ на сме́рть,  є҆гда̀ и҆схождꙋ̀ въ цр҃ковь, занѐ не вѣ́мъ, возвращꙋ́сѧ  ли здра́въ, и҆лѝ на пꙋтѝ пости́гнетъ мѧ̀ сме́рть. 
При́сный є҆́сть ѻ҆бы́чай ст҃ы́хъ, є҆ли́кѡ  приближа́тисѧ и҆̀мъ къ бг҃ꙋ, толи́кѡ мно́жае глаго́лати:  є҆щѐ не ѡ҆ко́нчахъ, є҆щѐ не гото́въ є҆́смь, до́ндеже  всесоверше́ннѡ дꙋ́шꙋ свою̀ преда́ше въ рꙋ́цѣ бж҃їи: тѣ́мже  и҆ ты̀, ѻ҆́тче, а҆́ще и҆ соверше́нъ бы́лъ є҆сѝ, но  всегда̀ гото́вилсѧ є҆сѝ, молѝ, да сп҃сꙋ́сѧ твои́ми  мл҃твами. 
Бг҃оро́диченъ: 
Ст҃а́ѧ ст҃ы́хъ бг҃оро́дице дв҃о, моли́сѧ сн҃ꙋ  твоемꙋ̀ хрⷭ҇тꙋ̀ бг҃ꙋ на́шемꙋ, да подража́тели бы́вше и҆̀мъ,  наслѣ́димъ оу҆гото́ванное на́мъ ѡ҆ сложе́нїѧ мі́ра,  сла́вѧще тѧ̀, приснодв҃ꙋ. 
Конда́къ в҃-гѡ канѡ́на. Гла́съ д҃. 
Подо́бенъ: Ꙗ҆ви́сѧ: 
Ве́селъ бы́лъ є҆сѝ ѻ҆́бразомъ, и҆ приклонѧ́лъ  є҆сѝ оу҆́ши просѧ́щымъ оу҆ тебѧ̀ по́мощи, и҆ простира́лъ  є҆сѝ рꙋ́цѣ на под̾ѧ́тїе и҆́хъ. тѣ́мже тѧ̀ мо́лимъ,  молѝ сп҃сти́сѧ дꙋша́мъ на́шымъ. 
І҆́косъ в҃-гѡ канѡ́на: 
Кто̀ бы не оу҆диви́лсѧ, и҆ кто́ бы не просла́вилъ  житїѧ̀ твоегѡ̀, подо́бнагѡ дрє́внимъ ст҃ы̑мъ, ѻ҆́тче на́шъ  паѵ́сїе, не мѧ́гкшїй бо а҆дама́нта бы́лъ є҆сѝ, и҆ не  раствори́лъ вои́стиннꙋ ѻ҆́нѣхъ, и҆̀же ѡ҆ веельзевꙋ́лѣ  тмы̀ и҆згонѧ́юща тѧ̀ нареко́ша: но мы̀, позна́вше по (с.  700) бз҃ѣ житїѐ твоѐ, прославлѧ́емъ бг҃а,  оу҆крѣпи́вшаго тѧ̀, приносѧ́ще тебѣ̀ такова̑ѧ: ра́дꙋйсѧ,  дрє́внимъ ст҃ы̑мъ ревни́телю: ра́дꙋйсѧ, па́стырю на́шъ  до́брый: ра́дꙋйсѧ, свѣти́ло пресвѣ́тлое, сїѧ́ющее во тмѣ̀  невѣ́дѣнїѧ: ра́дꙋйсѧ, цр҃ко́вное оу҆краше́нїе: ра́дꙋйсѧ,  ꙗ҆́кѡ подража́тель бы́лъ є҆сѝ и҆ самомꙋ̀ хрⷭ҇тꙋ̀  неѕло́бїемъ твои́мъ: ра́дꙋйсѧ, ѻ҆́тче на́шъ паѵ́сїе. 
Сѣда́ленъ, гла́съ и҃. 
Воды̀ живы́ѧ въ вертогра́дѣ бж҃їѧ мт҃ре, кі́ево- пече́рстѣй и҆ горы̀ а҆ѳѡ́нскїѧ ѻ҆би́телехъ и҆спи́лъ  є҆сѝ, си́це бо кла́дезь добротолю́бїѧ ꙗ҆ви́лсѧ є҆сѝ,  паѵ́сїе прпⷣбне, и҆ жа́ждꙋщихъ пра́вды бж҃їѧ и҆зрѧ́днѡ  напоѧ́ѧ, любо́вїю ко гдⷭ҇ꙋ воспламени́въ и҆ къ ре́вности  а҆́гг҃льскагѡ житїѧ̀ воздви́глъ є҆сѝ, молѝ хрⷭ҇та̀ бг҃а  грѣхѡ́въ ѡ҆ставле́нїе дарова́ти, чтꙋ́щымъ любо́вїю па́мѧть  твою̀. 
Сла́ва, и҆́нъ сѣда́ленъ, гла́съ то́йже: 
Є҆ди́ною въ лѣ́то и҆схожда́лъ є҆сѝ и҆зъ ке́ллїи  твоеѧ̀, ѻ҆́тче паѵ́сїе, ѡ҆бзира́лъ є҆сѝ селе́нїе  оу҆ченикѡ́въ твои́хъ, ѣ҆́здѧ, ѡ҆бзира́ѧ и҆ назна́менꙋѧ  коегѡ́ждо и҆́хъ ке́ллїю со́лнцꙋ заходѧ́щꙋ, и҆ со слеза́ми  моли́лсѧ є҆сѝ, врꙋча́ѧ и҆̀хъ бг҃ꙋ и҆ глаго́лѧ: гдⷭ҇и,  ѡ҆градѝ сїѐ ма́лое ста́до, и҆ сохранѝ є҆̀ ѿ волкѡ́въ  гꙋбѧ́щихъ є҆̀. 
И҆ ны́нѣ, бг҃оро́диченъ. Гла́съ то́йже. 
Ꙗ҆́кѡ прⷭ҇то́лъ цр҃е́въ и҆ свѣти́льникъ ѻ҆гне́мъ  бж҃ества̀ сїѧ́ющїй вѣ́дꙋще тѧ̀, дв҃о чⷭ҇таѧ, и҆ две́рь,  є҆́юже гдⷭ҇ь въ мі́ръ вни́де и҆ ве́сь ро́дъ человѣ́ческїй  ѡ҆божѝ, є҆го́же порфѵ́рою креще́нїѧ ѡ҆бл҃года́тствовани  бѣ́хомъ, да сы́нове свѣ́та бꙋ́демъ. тѣ́мже всепѣ́таѧ,  вѣнца̀ тысѧщелѣ́тнѧгѡ бл҃говоле́нїѧ бж҃їѧ, на́съ  сподо́бльшаѧ, молѝ сп҃сти́сѧ дꙋша́мъ на́шымъ. (с. 701) 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑ и҆ просла́вихъ твоѐ  бж҃ество̀. 
Ты̀ вои́стиннꙋ по́стникѡвъ похвала̀ показа́лсѧ  є҆сѝ, крѣ́пость правосла́вїѧ и҆ свѣти́ло вселе́ннѣй  незаходи́мое, дѣ́вства и҆ воздержа́нїѧ мѣри́ло, паѵ́сїе  прпⷣбне, молѝ хрⷭ҇та̀ бг҃а оу҆тверди́ти ми́ръ и҆  братолю́бїе въ наро́дѣхъ на́шихъ. 
А҆́гг҃льскагѡ житїѧ̀ ревни́тель вои́стиннꙋ ꙗ҆ви́лсѧ  є҆сѝ, прпⷣбне, дꙋ́шꙋ и҆ тѣ́ло ѿ страсте́й ѡ҆чи́стивъ,  смире́нїемъ же и҆ любо́вїю себѐ оу҆краси́въ, дх҃а ст҃а́гѡ  жили́ще досто́йное ꙗ҆ви́лсѧ є҆сѝ, не премолчѝ и҆ ѡ҆  на́съ мольбꙋ̀ принестѝ ко гдⷭ҇ꙋ. 
Ꙗ҆́корь сп҃се́нїѧ, наде́ждꙋ на гдⷭ҇а возложи́въ,  слꙋже́нїе и҆гꙋ́менское въ ѻ҆би́тели нѧ́мѣцкой прїѧ́въ,  попече́нїе ѡ҆ сѣкꙋ́льстѣй бра́тїи не ѡ҆ста́вилъ є҆сѝ,  прпⷣбне паѵ́сїе, кро́тостїю и҆ нестѧжа́нїемъ си́хъ  ѡ҆богаща́ѧ, ра́дꙋѧсь ѡ҆ гдⷭ҇ѣ. 
Бг҃оро́диченъ: 
Рꙋ́цѣ твоѧ̑ ма́тєрнїѧ къ сн҃ꙋ своемꙋ̀ просте́рши,  во глꙋбинѣ̀ ѕѡ́лъ сластьмѝ плотски́ми и҆ похотьмѝ  жите́йскими погрꙋжа́емыхъ, твои́мъ милосе́рдїемъ и҆зведѝ  на́съ, пречⷭ҇таѧ дв҃о, да тѧ̀ непреста́ннѡ велича́емъ. 
И҆́нъ. 
І҆рмо́съ: Оу҆слы́ша прⷪ҇ро́къ прише́ствїе твоѐ,  гдⷭ҇и, и҆ оу҆боѧ́сѧ, ꙗ҆́кѡ хо́щеши ѿ дв҃ы роди́тисѧ и҆  человѣ́кѡмъ ꙗ҆ви́тисѧ, и҆ глаго́лаше: оу҆слы́шахъ слꙋ́хъ  тво́й и҆ оу҆боѧ́хсѧ: сла́ва си́лѣ твое́й, гдⷭ҇и. (с. 702) 
Неѕло́бивый и҆мѣ́лъ є҆сѝ нра́въ и҆ кро́ткое  се́рдце, не прїе́млющее ѕло́бы на ѿкрыва́ющихъ тебѣ̀  сїю̀, ѻ҆́тче на́шъ паѵ́сїе: но ꙗ҆́коже ѿ неѧ̀, ко  ѻ҆́нымъ ѕло́сть забве́нїю предаѧ̀, по́мощи же рꙋ́кꙋ ско́рѡ  подаѧ̀, восхища́лъ є҆сѝ ѿ всѣва́ющагѡ ю҆̀. 
Сме́рть твоѧ̀ честна̀, но ско́ра и҆ безвѣ́стна:  прише́дши не ѕѣлѡ̀ по́зднѡ, но ско́рѡ и҆ самовла́стнѡ,  восхи́тивши тѧ̀, ѡ҆ста́вила є҆́сть на́съ си́рыхъ, и҆ ѿ  пла́ча неꙋтѣ́шныхъ. 
А҆́ще и҆ ѕѣлѡ̀ ѡ҆скорби́хъ и҆ ѡ҆горчи́хъ твоѐ  се́рдце: но оу҆ви́дѣвъ є҆гѡ̀ неѕло́бїе, припа́даю и҆  молю́ тѧ: помѧнѝ и҆ менѐ, и҆дѣ́же предста́лъ є҆сѝ  пред̾ бг҃омъ, да не ѿринове́нъ бꙋ́дꙋ и҆ та́мѡ тебє̀ и҆  слове́снагѡ твоегѡ̀ ста́да. 
Бг҃оро́диченъ: 
Со и҆мѣ́вшимъ на тѧ̀ оу҆пова́нїе па́стыремъ  на́шимъ моли́сѧ, влⷣчце, сн҃ꙋ твоемꙋ̀ хрⷭ҇тꙋ̀ бг҃ꙋ на́шемꙋ,  за ны̀ ѡ҆ста́вшыѧсѧ под̾ твои́мъ покро́вомъ: да сподо́битъ  ны̀ грѣ̑шныѧ црⷭ҇твїѧ своегѡ̀. 
Пѣ́снь є҃. 
І҆рмо́съ: Оу҆́тренююще вопїе́мъ тѝ, гдⷭ҇и, сп҃си́  ны, ты́ бо є҆сѝ бг҃ъ на́шъ, ра́звѣ тебє̀ и҆но́гѡ не  зна́емъ. 
Оу҆чи́телѧ и҆ наста́вника, и҆ ѻ҆тца̀ чадолюби́ва  возведе́ тѧ десни́ца бж҃їѧ въ землѣ̀ молда́встѣй и҆  бꙋкови́нстѣй, всебл҃же́нне паѵ́сїе, и҆дѣ́же  пꙋстыннолю́бцы, за ст҃о́е правосла́вїе въ зе́млѧхъ на́шихъ  лати̑нѧны и҆ бꙋсꙋрма̑ны гони́ми бы́ша, сп҃са́хꙋсѧ, любо́вїю  твое́ю согрѣва́еми. (с. 703) 
Снѣ́га бѣлѣ́йшꙋю порфѵ́рꙋ чистоты̀ и҆ ѻ҆гнѧ̀  теплѣ́йшꙋ любо́вь ко гдⷭ҇ꙋ и҆ бли̑жнимъ свои̑мъ стѧжа́лъ  є҆сѝ, бг҃облаже́нне, и҆ ꙗ҆́кѡ пти́ца птенцѡ́въ свои́хъ,  и҆́ноковъ рꙋсѝ, бꙋкови́ны, оу҆нгровла́хїи, се́рбїи и҆  болга́рїи, теплото́ю дх҃а ст҃а́гѡ въ ст҃о́е бра́тство  возгрѣва́лъ є҆сѝ, па́стырю преди́вный. 
И҆́же свѣ́тлꙋю твою̀ па́мѧть соверша́ющїи,  сп҃си́тельныѧ бл҃года́ти си́лꙋ и҆спросѝ, прпⷣбне:  слѣпы̑мъ свѣ́тъ дꙋше́вный, глꙋхи̑мъ слы́шанїе  бг҃омꙋ́дренное, хромы̑мъ хожде́нїе цѣломꙋ́дренное, и҆  всѣ̑мъ съ вѣ́рою къ тебѣ̀ притека́ющымъ, всѧ̑ ꙗ҆̀же ко  сп҃се́нїю потрє́бнаѧ да́рꙋй. 
Бг҃оро́диченъ: 
Всѧ̑ ро́ды землѝ рѡссі́йскїѧ оу҆бл҃жа́ютъ тѧ̀,  застꙋ́пнице оу҆се́рднаѧ ро́да хрⷭ҇тїа́нскагѡ, николи́же бо  ѡ҆ста́вила є҆сѝ на́съ, мнѡ́гимъ и҆спыта́нїѧмъ  пове́рженныхъ бы́вшихъ, є҆щѐ и҆ вѣнце́мъ тысѧщелѣ́тнѧгѡ  покро́ва твоегѡ̀ вѣнча́вшаѧ на́съ. 
И҆́нъ. 
І҆рмо́съ: Ѿ но́щи оу҆́тренююща, чл҃вѣколю́бче,  просвѣтѝ, молю́сѧ, и҆ наста́ви и҆ менѐ на повелѣ̑нїѧ  твоѧ̑, и҆ наꙋчи́ мѧ, сп҃се, твори́ти во́лю твою̀. 
Ча̑да твоѧ̑ оу҆бѡ́гаѧ всѝ є҆смы̀ ѡ҆ста́влєна на  землѝ, ѻ҆́тче паѵ́сїе, рыда́емъ съ болѣ́знїю се́рдца:  а҆́ще и҆ вѣ́мы, ꙗ҆́кѡ неѡскꙋ́днѡ мно́жае мо́лишисѧ ѡ҆  на́съ, но рыда́емъ неꙋтѣ́шнѡ за неразлꙋче́нїе на́ше. 
Ско́рбное вре́мѧ приспѣ̀, печа́льный ча́съ: прїи́де  всѣ́хъ жа́тель ѡ҆б̾ѧ́ти, всѝ въ сѣ́тованїи є҆смы̀,  никто́же хо́щетъ оу҆тѣ́шитисѧ ѿ на́съ: а҆́ще и҆ всегѡ̀  (с. 704) и҆з̾ѻби́льни є҆смы̀, но не мо́жемъ  оу҆тѣ́шитисѧ, ꙗ҆́коже съ тобо́ю разлꙋчи́вшїисѧ ѿ  тебє̀, ѻ҆́тче паѵ́сїе. 
А҆́ще бы́хъ ви́дѣлъ ча́съ и҆схо́да твоегѡ̀, ѽ  ѻ҆́тче паѵ́сїе, ѡ҆мыва́лъ бы́хъ слеза́ми но́зѣ твоѝ  молѧ́щесѧ, да є҆гда̀ предста́неши бг҃ꙋ, и҆спроси́ти тѣ́лꙋ  моемꙋ̀ здра́вїе. но и҆ дне́сь до́брѣ вѣ́мъ, ꙗ҆́кѡ гла́съ  мо́й слы́шиши, и҆ всѧ̑ моѧ̑ ви́диши, молю́сѧ тѝ: и҆спросѝ  мнѣ̀ поле́зное оу҆ бг҃а. 
Бг҃оро́диченъ: 
Ты̀ вѣ́си пречⷭ҇таѧ бг҃оро́дице, коли́кѡ ѡ҆кра́денъ  є҆́смь, въ наде́ждꙋ сп҃се́нїѧ моегѡ̀, ѿ нечꙋ́вствїѧ и҆  нерадѣ́нїѧ. молю́сѧ тѝ: побѣдѝ а҆мали́ки сїѧ̑, да, не  ѡ҆кра́денъ ѿ ни́хъ, на́гъ предста́нꙋ сн҃а твоегѡ̀. 
Пѣ́снь ѕ҃. 
І҆рмо́съ: Ѡ҆чи́сти мѧ̀, сп҃се, мнѡ́га бо беззакѡ́нїѧ  моѧ̑, и҆ и҆з̾ глꙋбины̀ ѕѡ́лъ возведѝ, молю́сѧ: къ тебѣ́  бо возопи́хъ, и҆ оу҆слы́ши мѧ̀, бж҃е сп҃се́нїѧ моегѡ̀. 
Полта́вскїѧ землѝ па́стырѧ до́брагѡ пло́дъ  бг҃оизбра́нный ꙗ҆ви́лсѧ є҆сѝ, паѵ́сїе достохва́льне,  ꙗ҆́коже прⷣте́ча и҆ногда̀, и҆ сегѡ̀ а҆́гг҃льскомꙋ житїю̀  поревнова́въ, моли́твою со слеза́ми мнѡ́гїѧ къ покаѧ́нїю  приве́лъ є҆сѝ, и҆́миже цр҃ковь правосла́внаѧ  оу҆тѣша́етсѧ, чтꙋ́ще па́мѧть твою̀ прилѣ́жнѡ. 
Ѿве́рзи оу҆ста̀ на́шѧ, гдⷭ҇и, и҆ и҆спо́лни ѧ҆̀  наи́тїемъ дх҃а ст҃а́гѡ, да твоегѡ̀ оу҆го́дника  достохва́льнѡ высотꙋ̀ добротолю́бїѧ воспое́мъ, ю҆́же въ  вѣне́цъ тысѧщелѣ́тнѣй сла́вы ст҃ы́хъ ѻ҆тє́цъ на́шихъ,  а҆́ки крі́нъ неꙋвѧда́емый впле́тши, тѧ̀ гдⷭ҇а сла́вы  просла́вимъ. (с. 705) 
Да пи́щи нбⷭ҇ныѧ прича́стникъ бꙋ́деши, сластолю́бїѧ  тѣле́снагѡ ѿве́рглсѧ є҆сѝ, прпⷣбне, и҆ николи́же  пра́зденъ ви́дѣнъ бы́лъ є҆сѝ, въ оу҆стѣ́хъ же моли́твꙋ  і҆и҃совꙋ вы́нꙋ творѧ̀, си́це бо чистотꙋ̀ дꙋшѝ и҆ тѣ́ла  а҆́гг҃льски соблю́лъ є҆сѝ. 
Бг҃оро́диченъ: 
Во́лнами жите́йскими ѡ҆бꙋрева́еми и҆ во страсте́хъ  грѣхо́вныхъ погрꙋжа́еми, под̾ покро́въ тво́й пребѣга́емъ,  мт҃и бж҃їѧ, потщи́сѧ помощѝ на́мъ, рабѡ́мъ твои̑мъ, и҆ ко  приста́нищꙋ бл҃гоѡти́шномꙋ наста́ви, любо́вїю тѧ̀  оу҆бл҃жа́ющихъ. 
И҆́нъ. 
І҆рмо́съ: Возопи́хъ всѣ́мъ се́рдцемъ мои́мъ къ  ще́дромꙋ бг҃ꙋ, и҆ оу҆слы́ша мѧ̀ ѿ а҆́да преиспо́днѧгѡ, и҆  возведѐ ѿ тлѝ живо́тъ мо́й. 
Пла́чемъ и҆ а҆́ки ча́до ѿста́вшеесѧ ма́тернѧгѡ  сосца̀ вопїе́мъ сѣ́тꙋюще и҆ рыда́юще: ѽ ѻ҆́тче, гдѣ̀  є҆сѝ, почто̀ не нако́рмиши на́съ ча̑дъ свои́хъ, а҆́лчꙋщихъ  дꙋхѡ́вныѧ твоеѧ̀ пи́щи; 
Є҆гда́ ли стропти̑ва ча̑да твоѧ̑ є҆смы̀, и҆лѝ  преѡгорчи́хомъ бл҃гоꙋтро́бїе твоѐ, ꙗ҆́кѡ ѡ҆ста́вилъ є҆сѝ  на́съ, а҆́ки мт҃и ча́до, прише́дшꙋ вре́мени на тве́рдѣйшꙋ  пи́щꙋ, глаго́лющь: да пита́емсѧ са́ми, помина́юще  бл҃гоꙋтро́бїе твоѐ. 
Жи́знь моѧ̀ и҆ждива́етсѧ, дни̑ моѧ̑ преполови́шасѧ,  наде́жды ѡ҆крада́емь є҆́смь, грѣхѡ́въ мои́хъ ра́ди, и҆  недоꙋмѣ́ю: ка́кѡ и҆́мамъ ѿвѣща́ти ѡ҆ дѣ́лѣхъ мои́хъ.  но молю́ тѧ, ѽ ѻ҆́тче, помоли́сѧ бг҃ꙋ, да возврати́тъ мѝ  вре́мѧ къ покаѧ́нїю. (с. 706) 
Бг҃оро́диченъ: 
Преклоне́нъ мнѡ́жества грѣхѡ́въ и҆ слѧче́нъ є҆́смь  ѿ ни́хъ, вы́ю дꙋше́внꙋю и҆ тѣле́снꙋю приклонѧ́ю тебѣ̀  влⷣчце и҆ молю́ тѧ: ты́ мѧ и҆спра́ви. 
Конда́къ къ прославле́нїю, гла́съ и҃: 
И҆збра́нный и҆́ноческагѡ житїѧ̀ ревни́телю, ꙗ҆́кѡ  пчела̀ многотрꙋ́днаѧ, писа́ньми ѻ҆те́ческими дꙋ́шы на́шѧ  снабди́лъ є҆сѝ, коего́ждо наставлѧ́ѧ на пꙋ́ть сп҃се́нїѧ,  сегѡ̀ ра́ди зове́мъ тѝ: ра́дꙋйсѧ, паѵ́сїе премꙋ́дре,  ста́рчества дх҃о́внагѡ въ странѣ̀ на́шей возроди́телю. 
Конда́къ, гла́съ в҃. 
І҆ѡ́сифа цѣломꙋ́дреннагѡ и҆ прⷣте́чи  пꙋстыннолю́бнагѡ воздержа́нїю поревнова́въ, всѧ̑ прє́лести  мі́ра сегѡ̀ ѡ҆ста́вилъ є҆сѝ, прпⷣбне, ѕмі́ѧ  ѕлоко́зненнаго копїе́мъ терпѣ́нїѧ низложи́въ, го́ры и҆  хо́лмы добродѣ́тельми твои́ми ѡ҆бл҃гоꙋха́лъ є҆сѝ:  є҆ресе́й лꙋка̑вствїѧ посрамлѧ́ѧ, оу҆чи́тель  равноапⷭ҇тольный преизрѧ́денъ ꙗ҆ви́лсѧ є҆сѝ. тѣ́мже  зове́мъ тѝ: ра́дꙋйсѧ, паѵ́сїе ѻ҆́тче на́шъ, цр҃кве  правосла́вныѧ свѣти́ло лꙋчеза́рное. 
І҆́косъ: 
Земна́го а҆́гг҃ла и҆ ст҃ы̑мъ цр҃кве нбⷭ҇ныѧ  сожи́телѧ, паѵ́сїа бг҃олюби́ваго соше́дшесѧ похва́лимъ,  вѣ́рнїи, є҆го́же десни́ца бж҃їѧ воздви́же въ наро́дѣ  на́шемъ, є҆гда̀ лати́нѧны въ предѣ́лѣхъ десны́ѧ страны̀  приднѣпро́вїѧ ѕлочести́вꙋю оу҆́нїю насажда́хꙋ: вє́си и҆  гра́ды, лю́дїе и҆ ѻ҆би̑тели правосла́внїи ѡ҆пꙋстоша́хꙋ, да  вострꙋби́тъ трꙋбо́ю добротолю́бїѧ въ зе́млехъ (с. 707)  бꙋкови́нстѣй и҆ молда́встѣй, и҆ собере́тъ разсѣ́ѧнїи  пꙋстыннолю́бцы наро́дѡвъ хрⷭ҇тїа́нскихъ и҆ си́це ѻ҆пло́тъ  правосла́внагѡ бра́тства въ ѻ҆би́телехъ мно́гихъ  оу҆чреди́тъ. тѣ́мже зове́мъ є҆мꙋ̀: ра́дꙋйсѧ, паѵ́сїе  ѻ҆́тче на́шъ, цр҃кве правосла́вныѧ свѣти́ло лꙋчеза́рное. 
Пѣ́снь з҃. 
І҆рмо́съ: Ѿ і҆ꙋде́и доше́дше ѻ҆́троцы, въ  вавѷлѡ́нѣ и҆ногда̀ вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, бл҃гослове́нъ є҆сѝ. 
Є҆гда̀ хрⷭ҇то́вымъ жела́нїемъ оу҆ѧзви́сѧ се́рдце  твоѐ, семꙋ̀ невозвра́тнымъ по́мысломъ послѣ́довалъ є҆сѝ,  прпⷣбне, сегѡ̀ ра́ди дх҃ъ ст҃ы́й добротолю́бїѧ списа́телѧ  и҆ пра́вила мона́шескагѡ житїѧ̀ начерта̑нїѧ вложѝ въ  оу҆ста̀ твоѧ̑. тѣ́мже, оу҆тѣ́шителѧ нбⷭ҇наго оу҆молѝ,  да ѡ҆чи́ститъ дꙋ́шы на́шѧ ѿ всѧ́кїѧ скве́рны. 
Хода́тай всеꙋсе́рднѣйшїй бꙋ́ди ѡ҆ на́съ ко гдⷭ҇ꙋ,  паѵ́сїе прпⷣбне, да не ѿврати́тъ лица̀ своегѡ̀ ѿ на́съ,  є҆гда̀ и҆знемога́ютъ дꙋ́ши на́шѧ въ го́рѣстехъ  жите́йскихъ, но десни́цею свое́ю оу҆тверди́тъ сердца̀ и҆  хотѣ̑нїѧ на̑ша къ дѣ́ланїю за́повѣдей є҆гѡ̀. 
Свы́ше на́съ назира́ѧ, всебл҃же́нне, твои́ми  мл҃твами ѿ всѧ́кихъ бѣ́дъ, скорбе́й и҆ клеветы̀  человѣ́ческїѧ сохранѝ, въ добротолю́бїи оу҆крѣпѝ и҆  понꙋ́ди вни́ти, а҆́може ничто́же скве́рно вхо́дитъ въ  црⷭ҇твїе нбⷭ҇ное, да прича̑стницы бж҃е́ственныѧ сла́вы  бꙋ́демъ. 
Всѣ́хъ любо́вїю чтꙋ́щихъ тѧ̀, застꙋпле́нїѧ твоегѡ̀  не лишѝ, оу҆го́дниче хрⷭ҇то́въ паѵ́сїе, но є҆ли́кѡ мо́щнѡ  предста́тельствꙋй всѣ̑мъ и҆ посо́бствꙋй въ бѣда́хъ и҆ (с.  708) напа́стехъ, да не постыди́мсѧ пред̾ и҆́щꙋщими на́мъ  ѕла̑ѧ, тѧ́ бо те́плаго предста́телѧ и҆ застꙋ́пника въ  неможе́нїи и҆́мамы. 
Бг҃оро́диченъ: 
Ꙗ҆́кѡ мт҃и всѣ́хъ живꙋ́щихъ разꙋмѣ́емъ тѧ̀,  пречⷭ҇таѧ бг҃оро́дице, и҆ свѣтоно́снꙋю две́рь, є҆́юже  про́йде свѣ́тъ и҆́стинный, хрⷭ҇то́съ бг҃ъ на́шъ, разори́вый  крⷭ҇то́мъ свои́мъ сме́рть, є҆го́же прилѣ́жнѡ молѝ,  чⷭ҇таѧ, покаѧ́нїѧ две́рь ѿве́рзти на́мъ, вои́стиннꙋ тѧ̀  оу҆бл҃жа́ющымъ. 
И҆́нъ. 
І҆рмо́съ: Согрѣши́хомъ, беззако́нновахомъ,  непра́вдовахомъ пред̾ тобо́ю, нижѐ соблюдо́хомъ, нижѐ  сотвори́хомъ, ꙗ҆́коже заповѣ́далъ є҆сѝ на́мъ: но не  преда́ждь на́съ до конца̀, ѻ҆тцє́въ бж҃е. 
Вои́стиннꙋ оу҆диви́ла на́съ сме́рть твоѧ̀, ѽ  ѻ҆́тче на́шъ паѵ́сїе, не то́чїю бо ча̑да твоѧ̑ растерза́вше  сердца̀ своѧ̑, разбива́хꙋсѧ по землѝ: но и҆ воздꙋ́хъ чꙋ́днѡ  шꙋмѧ́щь, и҆ а҆́ки бы пла́чꙋщь ꙗ҆влѧ́ѧсѧ, показꙋ́ѧ на́мъ  сѣ́тованїѧ вре́мѧ. 
Дꙋхо́внїи ѻ҆тцы̀ не́сшїи тѧ̀, ѽ ко́ль восхотѣ́ли  жа́ль оу҆держа́ти, но кто̀ можа́ше держа́ти, ѿве́рзше бо  оу҆ста̀, славосло́виша бг҃а: всѧ́кое сло́во и҆зше́дшее  и҆з̾ оу҆́стъ, влеча́ше съ собо́ю мно́жество рыда́нїй и҆  и҆сто́чникъ сле́зъ. 
Менѐ, престꙋпи́вшаго твоѧ̑ велѣ̑нїѧ, менѐ  пренебрѣга́вшаго ст҃ꙋ́ю твою̀ во́лю, зави́стливаго и҆  лꙋка́внѣйшаго па́че всѣ́хъ человѣ̑къ, менѐ  и҆сполнѧ́ющагѡ свою̀ во́лю, па́че же дїа́волю, простѝ,  неѕло́биве (с. 709) ѻ҆́тче, бл҃ги́мъ и҆ кро́ткимъ твои́мъ  ѻ҆бы́чаемъ: и҆ моли́сѧ бг҃ꙋ дарова́ти мѝ вре́мѧ къ  покаѧ́нїю. 
Бг҃оро́диченъ: 
Врата̀ непроходи̑мыѧ, ѿве́рзи мѝ врата̀, молю́сѧ,  покаѧ́нїѧ и҆́стиннагѡ: и҆ покажи́ ми стезю̀ покаѧ́нїѧ  чⷭ҇таѧ, всѣ́хъ наста́внице. 
Пѣ́снь и҃. 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  сп҃сє́ны, сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, сщ҃е́нницы, воспо́йте, лю́дїе,  превозноси́те во всѧ̑ вѣ́ки. 
Ты́сѧща лѣ́тъ, ꙗ҆́кѡ де́нь вчера́шнїй, во́ньже  ст҃ы́мъ креще́нїемъ ѡ҆бл҃года́тствовалъ є҆сѝ ро́ды на́шѧ,  всеще́дре гдⷭ҇и, ны́нѣ же на́ша ст҃а́ѧ цр҃ковь всера́достнѡ  воздвиза́етъ тѝ моли́твенника но́ваго, паѵ́сїа  достобл҃же́ннаго, є҆го́же моли́твами сп҃сѝ ѿ бѣ́дъ  наро́ды на́шѧ. 
И҆збра́ тѧ гдⷭ҇ь во ст҃ы́хъ и҆зрѧ́дна и҆ въ  по́стницѣхъ прпⷣбна, бг҃олюби́ве паѵ́сїе, тѣ́мже ны́нѣ  дꙋ́хъ тво́й весели́тсѧ со всѣ́ми ст҃ы́ми въ землѝ  рѡссі́йстѣй просїѧ́вшими въ ра́дости гдⷭ҇а твоегѡ̀,  є҆го́же молѝ дарова́ти цр҃квамъ є҆диномы́слїе вѣ́ры, да  не оу҆ма́литсѧ любо́вь хрⷭ҇то́ва во и҆сповѣ́дꙋющихъ  прест҃о́е и҆́мѧ є҆гѡ̀. 
Хꙋ́дость пѣсносло́вїѧ на́шегѡ не ѿри́ни, гдⷭ҇и,  но ꙗ҆́кѡ кади́ло бл҃гово́нное, прїимѝ пѣ́снь оу҆сте́нъ  на́шихъ, и҆ пода́ждь сердца́мъ на́шымъ вдохнове́нїе и҆  оу҆мꙋ̀ просвѣще́нїе, да досто́йнѡ воспое́мъ оу҆го́дника  твоего̀ паѵ́сїа, моли́твенника прилѣ́жна ѡ҆ наро́дѣ  на́шемъ. (с. 710) 
Бг҃оро́диченъ: 
Сп҃сѝ на́съ мл҃твами твои́ми, прест҃а́ѧ дв҃о,  бг҃оизбра́ннаѧ ѻ҆трокови́це, созда́телѧ бо всѣ́хъ была̀  є҆сѝ бж҃е́ственный хра́мъ и҆ пала́та, въ не́йже всели́сѧ  вы́шнїй и҆ ѡ҆бложи́сѧ пло́тїю, да сози́ждетъ цр҃ковь ст҃ꙋ́ю  во сп҃се́нїе на́ше и҆ ѡ҆боже́нїе. 
И҆́нъ. 
І҆рмо́съ: Є҆го́же вѡ́инства нбⷭ҇наѧ сла́вѧтъ, и҆  трепе́щꙋтъ херꙋві́ми и҆ серафі́ми, всѧ́ко дыха́нїе и҆  тва́рь, по́йте, бл҃гослови́те и҆ превозноси́те во всѧ̑  вѣ́ки. 
Чꙋ́днꙋю пои́стиннѣ и҆ вла́сть ѿ бг҃а и҆спроси́лъ  при сме́рти твое́й, ѽ ѻ҆́тче! є҆́юже всѣ́хъ оу҆жаси́лъ  є҆сѝ: є҆гда̀ є҆ди́нъ мертве́цъ въ цр҃кви лежа́ше,  дрꙋгі́й во гро́бъ полага́шесѧ, дрꙋгі́й въ ке́ллїи  сверша́шесѧ: па́ки є҆ди́наго сла́вою и҆ здра́вїемъ  вѣнча́лъ є҆сѝ, дрꙋга́го же на ѻ҆дрѣ̀ болѣ́зни  полага́лъ є҆сѝ, та́кѡ возносѧ́щихсѧ смири́лъ є҆сѝ,  смире́нныхъ же возвы́силъ є҆сѝ, вла́стїю тебѣ̀ ѿ бг҃а  да́нною. 
Кто̀ не оу҆диви́тсѧ! и҆ кто̀ не прїи́детъ въ  размышле́нїе! и҆ кого̀ пла́чь не ѡ҆бы́детъ! и҆ комꙋ̀ не  водрꙋзи́сѧ во пе́рвыхъ зра́къ чꙋ́дный ѻ҆́браза твоегѡ̀,  ѻ҆́тче паѵ́сїе, не рекꙋ̀ а҆́ки ѻ҆ко́стенъ: крѣ́пкїй въ  се́рдцѣ: но а҆́ки тве́рдь крѣ́пкаѧ на водѣ̀, є҆ѧ́же  никто́же ѿ сꙋ́щихъ на не́й дви́гнꙋти возмо́жетъ, ра́звѣ  водрꙋзи́вый ю҆̀. добродѣ́телємъ же кро́ткагѡ житїѧ̀  твоегѡ̀ кто̀ не оу҆диви́тсѧ; 
А҆́зъ є҆ди́нъ во свѣ́тѣ твое́мъ ходи́хъ, и҆  свѣ́та твоегѡ̀ не чꙋ́вствовахъ: а҆́зъ є҆ди́нъ пи́щꙋ твою̀  сла́дкꙋю ꙗ҆до́хъ, и҆ корми́телѧ своегѡ̀ не познава́хъ:  а҆́зъ (с. 711) є҆ди́нъ питїѐ твоѐ сла́дкое пи́хъ, и҆  сла́дкагѡ и҆сто́чника текꙋ́щагѡ и҆з̾ оу҆́стъ твои́хъ не  ѡ҆щꙋща́хъ: а҆́зъ є҆ди́на ѻ҆вца̀ заблꙋжда́ющаѧ ѿ твоегѡ̀  ста́да, па́стырю до́брый, не ѕло́бисѧ на менѐ, оу҆молѝ  бг҃а дарова́ти вре́мѧ къ покаѧ́нїю. 
Бг҃оро́диченъ: 
Волнꙋ́ема мѧ̀ бꙋ́рею грѣхо́вною вопїю́ ти, влⷣчце  чⷭ҇таѧ, твои́мъ хода́тайствомъ напра́ви ко сп҃си́тельномꙋ  покаѧ́нїю, и҆ ко всеꙋти́шномꙋ приста́нищꙋ: ꙗ҆́кѡ да  оу҆ви́жꙋ свѣ́тъ сп҃се́нїѧ, ѡ҆мрача́емый при́снѡ  лѣ́ностїю. 
Пѣ́снь ѳ҃. 
І҆рмо́съ: Оу҆жасе́сѧ ѡ҆ се́мъ нб҃о и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее нб҃съ.  тѣ́мъ тѧ̀, бг҃оро́дицꙋ, а҆́гг҃лѡвъ и҆ человѣ̑къ  чинонача̑лїѧ велича́ютъ. 
Весели́тсѧ ѡ҆ тебѣ̀ ѻ҆би́тель нѧ́мѣцкаѧ,  хранѧ́щаѧ ст҃і́и мо́щи твоѧ̑, и҆ драгоми́рскаѧ и҆  секꙋ́льскаѧ оу҆чи́телѧ своего́ тѧ почита́ютъ. землѧ́ же  полта́вскаѧ и҆ ѻ҆би́тєли днѣпрѡ́вскїѧ, ꙗ҆́коже и҆ гора̀  а҆ѳѡ́нскаѧ по́двигомъ твои́мъ оу҆тѣша́ютсѧ, и҆мꙋ́ще тѧ̀  мл҃твенника преди́вна, паѵ́сїе бг҃облаже́нне. 
Ѡ҆бнови́сѧ ꙗ҆́кѡ ѻ҆́рлѧ ю҆́ность твоѧ̀, є҆гда̀  ѿ земны́хъ къ нбⷭ҇нымъ возше́лъ є҆сѝ, прпⷣбне, и҆дѣ́же  хрⷭ҇тꙋ̀ бг҃ꙋ предстои́ши, ра́дꙋющесѧ. того̀ не преста́й  моли́ти ѡ҆ ро́дѣ на́шемъ и҆ ѡ҆ бл҃гостоѧ́нїи цр҃кве ст҃ы́ѧ,  оу҆бл҃жа́ющей па́мѧть твою̀ съ любо́вїю. 
И҆зво́лиша мнѡ́зи съ тобо́ю жи́ти, бл҃же́нне, мі́ра  сегѡ̀ препобѣди́вше сла́дость и҆ твоемꙋ̀ началоѻбра́зномꙋ  поревнова́вше житїю̀. да́рꙋй оу҆̀бо и҆ (с. 712) на́мъ къ  нбⷭ҇нѣй сла́вѣ твое́й прїѡбщи́тисѧ, да наслади́мсѧ съ  тобо́ю сїѧ́нїемъ трїѷпоста́снагѡ бж҃ества̀. 
Бг҃оро́диченъ: 
Хва́лимъ тѧ̀, бл҃гослови́мъ тѧ̀, и҆ покланѧ́емсѧ  тѝ, застꙋ́пницѣ ро́да хрⷭ҇тїа́нскагѡ, прⷪ҇ро́кѡмъ сбы́тїе,  а҆пⷭ҇толѡмъ ра́дость, человѣ́кѡмъ оу҆твержде́нїе,  ст҃и́телємъ сла́во и҆ прпⷣбнымъ похвало̀. бꙋ́ди и҆ на́мъ  покро́въ и҆ застꙋ́пница, да соверши́мъ хожде́нїе на́ше  пред̾ гдⷭ҇емъ непосты́дно. 
И҆́нъ. 
І҆рмо́съ: Безсѣ́меннагѡ зача́тїѧ ржⷭ҇тво̀  несказа́нное, мт҃ре безмꙋ́жныѧ нетлѣ́ненъ пло́дъ: бж҃їе бо  рожде́нїе ѡ҆бновлѧ́етъ є҆стєства̀. тѣ́мже тѧ̀ всѝ ро́ди,  ꙗ҆́кѡ бг҃оневѣ́стнꙋю мт҃рь, правосла́внѡ велича́емъ. 
Не мо́жетъ пои́стиннѣ ви́дѣвый житїѐ твоѐ  замолча́ти добродѣ́телей є҆гѡ̀! комꙋ́ бо нежела́теленъ  бы́лъ є҆сѝ; комꙋ̀ рꙋ́кꙋ по́мощи не пода́лъ є҆сѝ, ѡ҆  ко́мъ не сожалѣ́лъ є҆сѝ; чїегѡ̀ се́рдца не оу҆мѧгчи́лъ  є҆сѝ, вои́стиннꙋ а҆́ще бы и҆ а҆дама́нта твердѣ́йшїй кто̀  бы́лъ, и҆ простѣ́йшагѡ бы хꙋдо́жества къ сочине́нїю не  и҆мѧ́ше, но ви́дѣнное ѻ҆чесы̀ и҆ сдѣ́ланное съ ни́мъ,  доведе́тъ є҆го̀ къ похвале́нїю добродѣ́телей твои́хъ,  ѻ҆́тче паѵ́сїе. 
Сла́ва тебѣ̀, ѽ пренбⷭ҇ный цр҃ю̀! ꙗ҆́кѡ  сподо́билъ є҆сѝ на́съ въ таково́й глꙋбо́кой тмѣ̀,  такова́го пресвѣ́тлаго свѣти́льника ви́дѣти, сла́ва  тебѣ̀, ѽ неисчерпа́емыѧ ми́лости бе́здна! ꙗ҆́кѡ показа́лъ  є҆сѝ на́мъ такова́го и҆сто́чника, и҆́же дово́лнѣ напои́лъ  є҆́сть на́съ сла́дкагѡ и҆з̾ оу҆́стъ свои́хъ текꙋ́щагѡ  житїѧ̀, (с. 713) напита́шасѧ бо дово́льнѣ, и҆ напаѧ́тисѧ  и҆́мꙋтъ, не то́чїю хꙋдо́жнїи виті́и, но и҆ прості́и и҆  невѣ̑жды питїѧ̀ твоегѡ̀, ѻ҆́тче паѵ́сїе, а҆́ще то́чїю не  прохлади́тъ кі́йждо на́съ горѧ́чести се́рдца твоегѡ̀. 
Мене́ же ѻ҆́тче ла́комаго, є҆́же съ тобо́ю сꙋ́ща,  не дово́льнѣ насы́тилъ є҆сѝ сла́дкагѡ твоегѡ̀ питїѧ̀,  зане́же ѿве́рглъ мѧ̀ є҆сѝ а҆́ки мт҃и ча́до оу҆грыза́юща  сѡсца̀ твоѧ̑, а҆ дне́сь оу҆жѐ ѿню́дъ хла́дна: молю́ тѧ,  согрѣ́й мѧ̀, да не лишꙋ́сѧ и҆ а҆́зъ сла́дкагѡ твоегѡ̀  питїѧ̀. 
Бг҃оро́диченъ: 
Є҆мꙋ́же предстоѧ́тъ съ тре́петомъ нбⷭ҇нїи чи́ни,  того̀ родила̀ є҆сѝ чⷭ҇таѧ соедини́вшагосѧ человѣ́кѡмъ за  бл҃гость. є҆го́ же прилѣ́жнѡ молѝ оу҆ще́дрити рабы̑  твоѧ̑. 
Свѣти́ленъ: 
Ꙗ҆́кѡ свѣти́льникъ свѣ́та, дꙋ́шꙋ твою̀ сїѧ́ньми  добродѣ́телей оу҆краси́въ, нетлѣ́нный вѣне́цъ ѿ бг҃а  прїѧ́лъ є҆сѝ, всебл҃же́нне, и҆ ны́нѣ со а҆́гг҃лы  прⷭ҇то́лꙋ а҆́гнца бж҃їѧ предстоѧ́ще, моли́сѧ оу҆̀бо ко  гдⷭ҇ꙋ. пода́ти на́мъ ве́лїю млⷭ҇ть. 
Сла́ва, и҆́нъ свѣти́ленъ. Гла́съ а҃. Подо́бенъ:  Гро́бъ тво́й: 
Вре́мени бы́вшꙋ лю́тагѡ гоне́нїѧ, и҆ въ кѷмва́лъ  возгласи́вшымъ: ꙗ҆́кѡ тꙋ́рки пред̾ враты̀ монасты́рскими,  и҆зше́лъ є҆сѝ и҆з̾ ке́ллїи твоеѧ̀, ѻ҆́тче паѵ́сїе,  ѡ҆бле́кшисѧ въ ма́нтїю, и҆ ста́лъ є҆сѝ пред̾ цр҃ковїю  собра́вшымсѧ къ тебѣ̀ и҆ ча́дѡмъ твои̑мъ, (с. 714) а҆́ки  птенцє́мъ до ко́коша своегѡ̀, гото́въ бы́лъ є҆сѝ а҆́ки  а҆́гнецъ на заколе́нїе. 
И҆ ны́нѣ, бг҃оро́диченъ: 
Мт҃рь тѧ̀ бж҃їю свѣ́мы всѝ дв҃ꙋ вои́стиннꙋ, и҆ по  ржⷭ҇твѣ̀ ꙗ҆ви́вшꙋюсѧ, любо́вїю прибѣга́ющїи къ твое́й  бл҃гости: тебе́ бо и҆́мамы грѣ́шнїи предста́тельство, тебѐ  стѧжа́хомъ въ напа́стехъ сп҃се́нїѧ є҆ди́нꙋ всенепоро́чнꙋю. 
На хвали́техъ стїхи̑ры, гла́съ є҃. 
Прїиди́те всѝ хрⷭ҇толюби́вїи лю́дїе, во  бл҃гознамени́тый де́нь пра́здника на́шегѡ, и҆ принесе́мъ  вѣнцы̀ пѣсносла́вныхъ цвѣтѡ́въ, да оу҆вѣнча́емъ ст҃ы́хъ  ѻ҆тцє́въ на́шихъ, ѿ бл҃говѣ́рнагѡ влади́мїра и҆ ны́нѣ  возсїѧ́вшаго оу҆го́дника бж҃їѧ паѵ́сїа, ты́сѧща лѣ́тъ  сою́зомъ любвѐ хрⷭ҇то́вой велелѣ́пствовавшихъ, и҆  припа́дающе къ ни̑мъ, возопїе́мъ: ра́дꙋйтесѧ ст҃і́и  сро́дники на́ши, со а҆́гг҃лы прⷭ҇то́лꙋ ст҃ы́ѧ трⷪ҇цы  предстоѧ́щїи, ю҆́же моли́те, всебл҃же́ннїи, дарова́ти  цр҃квамъ є҆диномы́слїе вѣ́ры и҆ ми́ръ всемꙋ̀ ро́дꙋ  человѣ́ческомꙋ. 
Красꙋ́йсѧ рꙋ́сь ст҃а́ѧ, го́ры и҆ хо́лми  днѣпрѡ́вскїѧ, взыгра́йте, и҆ всѝ ро́ди родѡ́въ на́шихъ,  восплещи́те рꙋка́ма, пѣ́снь принесе́мъ влⷣцѣ хрⷭ҇тꙋ̀,  порфѵ́рою кр҃ще́нїѧ и҆ вѣнце́мъ сн҃олю́бїѧ на́съ  ѡ҆бл҃года́тствовавшаго. ны́нѣ же свѣти́ло но́вое цр҃кви  на́шей ст҃ѣ́й да́рꙋетъ, паѵ́сїа всехва́льнаго, лѣ́поты  добротолю́бїѧ преиспо́лненнаго, є҆го́же вво́дитъ во ст҃а̑ѧ  ст҃ы́хъ цр҃кве нбⷭ҇ныѧ, да хода́тайствꙋетъ земно́й ми́ра и҆  въ дс҃ѣ ст҃ѣ́мъ оу҆твержде́нїѧ. (с. 715) 
Прїиди́те и҆́ночествꙋющихъ ли́цы и҆ всѧ̑ хрⷭ҇тꙋ̀  любо́вїю оу҆невѣ́стившаѧсѧ, лѣ́потою братолю́бїѧ  оу҆краси́мъ дїади́мꙋ. дне́сь цр҃ковь рѡссі́йскаѧ, въ  тысѧщелѣ́тнѣй сла́вѣ ст҃ы́хъ ѻ҆тє́цъ на́шихъ  торжествꙋ́юще, добротолю́бїѧ оу҆чи́телѧ пресла́внѡ  вѣнча́етъ и҆ ликꙋ́юще велегла́снѡ вопїе́тъ: ра́дꙋйсѧ,  землѝ полта́вскїѧ бл҃года́тное прозѧбе́нїе. ра́дꙋйсѧ,  вертогра́дѡвъ землѝ молда́встѣй дꙋхо́вное оу҆краше́нїе.  ра́дꙋйсѧ, и҆́нокѡвъ ѻ҆би́телей гли́нскїѧ и҆ ѻ҆́птинскїѧ  примѣ́рный наста́вниче. ра́дꙋйсѧ, ѡ҆ чистотѣ̀  правосла́вныхъ догма́тѡвъ вѣ́ры пла́менный печа́льниче.  ра́дꙋйсѧ, паѵ́сїе, дарѡ́въ дх҃а ст҃а́гѡ кла́дѧзе  неисчерпа́емый. 
Прпⷣбне ѻ҆́тче паѵ́сїе, цр҃кви нбⷭ҇ныѧ  непосты́днаѧ похвало̀, внемлѝ ны́нѣ цр҃кви земно́й, и҆́же  добродѣ́тельми твои́ми всѧ́чески ѡ҆бл҃гоꙋха́лъ є҆сѝ. и҆  ꙗ҆́коже пре́жде, воззовѝ за ны̀ ко гдⷭ҇ꙋ, да не помѧ́нетъ  во гнѣ́вѣ лю́ди своѧ̑ и҆ не ѿстꙋ́питъ ѿ на́съ,  достоѧ́нїѧ своегѡ̀, є҆гда̀ и҆знемо́гꙋтъ но́зи на́шѧ ѿ  беззако́нїй на́шихъ, но твои́ми моли́твами сп҃се́тъ и҆  поми́лꙋетъ на́съ, ꙗ҆́кѡ бл҃гъ и҆ чл҃вѣколю́бецъ. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́тче на́шъ паѵ́сїе, твое́ю бо стезе́ю вои́стиннꙋ пра́вѡ  ходи́ти позна́хомъ, бл҃же́нъ є҆сѝ, хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ и҆ првⷣныхъ соприча́стниче. съ ни́ми же моли́сѧ  гдⷭ҇еви поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ. Славосло́вїе вели́кое,  є҆ктенїѝ и҆ ѿпꙋ́стъ. (с. 716) 
На лїтꙋргі́и. 
Бл҃жє́нны ѿ канѡ́на ст҃а́гѡ, пѣ́снь г҃ и҆ ѕ҃.  А҆пⷭ҇лъ къ гала́тѡмъ, зача́ло сг҃і. Є҆ѵⷢ҇лїе ѿ лꙋкѝ,  зача́ло к҃в. 
Моли́тва. 
Ѽ прпⷣбне и҆ бг҃олюби́ве ѻ҆́тче на́шъ паѵ́сїе!  вѣ́дꙋще твоѐ вели́кое къ бг҃ꙋ дерзнове́нїе, є҆го́же ты̀  всѣ́мъ се́рдцемъ и҆ все́ю дꙋше́ю возлюби́въ и҆ а҆́ки  є҆ле́нь къ и҆сто́чникамъ водны̑мъ, прилѣпи́тисѧ  возжела́вый, мо́лимтисѧ всебл҃же́нне: хода́тайствꙋюще,  воззрѝ на па́жить на́шꙋ рꙋ́сь ст҃ꙋ́ю правосла́внꙋю, съ  бл҃годаре́нїемъ бл҃говоле́нїе бж҃їе воспомина́юще, въ  вода́хъ днѣпро́вскихъ бл҃гослове́нїемъ і҆ѻрда́новымъ на  наро́ды на́шѧ и҆злїѧ́нное, є҆гда̀ бл҃говѣ́рный кнѧ́зь  влади́мїръ пра́ѻтцы на́шѧ ко хрⷭ҇тꙋ̀ приведѐ, ѿ ни́хже  со́нмъ тысѧщелѣ́тнѣй сла́вы оу҆го́дникѡвъ бж҃їихъ, ꙗ҆́кѡ  свѣти̑ла лꙋчеза̑рнаѧ, оу҆ прⷭ҇то́ла прест҃ы́ѧ трⷪ҇цы  веселѧ́щесѧ ликовствꙋ́ютъ. ны́нѣ же, къ семꙋ̀ некрадо́момꙋ  сокро́вищꙋ, торжествꙋ̀ цр҃кве нбⷭ҇ныѧ, а҆́ки би́серъ  многоцѣ́нный, вво́дитъ тѧ̀ цр҃ковь земна́ѧ, ди́внѡ во  ст҃ы́хъ свои́хъ велелѣ́пствꙋющаѧ. 
Ты́ же, всечⷭ҇тна́ѧ похвало̀ родѡ́въ на́шихъ, вни́ди  въ ра́дость гдⷭ҇а твоегѡ̀ и҆ оу҆молѝ всеще́драго бг҃а,  ты́сѧща лѣ́тъ и҆з̾ѻби́льнѡ и҆злива́ющаго бл҃года́ть свою̀  на наро́ды на́шѧ правосла̑вныѧ, да и҆ въ грѧдꙋ́щее  тысѧщелѣ́тїе бла́гости своеѧ̀, си́лою и҆ дѣ́йствїемъ  ст҃а́гѡ дх҃а, сохрани́тъ ст҃ꙋ́ю цр҃ковь на́шꙋ и҆ всѧ̑ ст҃ы̑ѧ  цр҃кви правосла̑вныѧ въ сою́зѣ є҆диномы́слїѧ вѣ́ры, ми́ра  и҆ бра́тскїѧ любвѐ. си́це же и҆ ѿ раско́лѡвъ (с. 717)  па́гꙋбныхъ, междоꙋсо́бныхъ нестрое́нїй и҆ сѣ́ющихъ раздо́ры  и҆зба́витъ, и҆ въ непоколеби́момъ бл҃гостоѧ́нїи, во  сп҃се́нїе люде́й свои́хъ, оу҆тверди́тъ. 
Ѽ пребл҃же́нне ѻ҆́тче паѵ́сїе, ѻ҆те́чествꙋ и҆  наро́дꙋ на́шемꙋ и҆спросѝ ми́ра и҆ бл҃годе́нствїѧ,  и҆з̾ѻби́лїѧ плодѡ́въ земны́хъ и҆ бл҃гоꙋстрое́нїѧ ве́сей и҆  гра́дѡвъ на́шихъ, и҆ да не во ѕло̀ ѡ҆брати́мъ блага̑ѧ на̑ша,  да́рꙋємаѧ на́мъ ѿ гдⷭ҇а. є҆ще́ же да и҆зба́витъ на́съ  ѿ всѣ́хъ мы́слѧщихъ на́мъ ѕла̑ѧ, да не оу҆ма́лимъ  тысѧщелѣ́тнѣй сла́вы ѻ҆тцє́въ и҆ пра́ѻтцєвъ на́шихъ,  во сла́вꙋ трист҃а́гѡ и҆́мене є҆гѡ̀. 
Ѽ пресла́вный оу҆го́дниче бж҃їй и҆ те́плый  моли́твенниче ѡ҆ на́съ, мно́го нꙋ́ждъ, скорбе́й и҆ печа́лей  и҆мѣ́емъ возвѣсти́ти тѝ, но ꙗ҆́кѡ вѣ́си всѧ̑  потрє́бнаѧ на́мъ ко сп҃се́нїю и҆ во оу҆твержде́нїи любвѝ  на́шеѧ ко гдⷭ҇ꙋ мо́лимъ тѧ̀: бꙋ́ди на́мъ защи́титель и҆  хода́тай, и҆зба́витель и҆ цѣли́тель дꙋ́шъ и҆ тѣле́съ  на́шихъ, и҆ оу҆молѝ гдⷭ҇а си́лъ и҆ є҆гѡ̀ пречⷭ҇тꙋю мт҃рь,  застꙋ́пницꙋ на́шꙋ оу҆се́рднꙋю, и҆ всѣ́хъ ст҃ы́хъ въ землѝ  на́шей просїѧ́вшихъ, вѣ́дꙋщихъ борє́нїѧ и҆ и҆знеможє́нїѧ  на̑ша, и҆ ре́вность на́шꙋ ко гдⷭ҇ꙋ и҆ є҆гѡ̀ ст҃ѣ́й цр҃кви,  да не ѿстꙋ́питъ ѿ на́съ гдⷭ҇ь внегда̀ и҆знемога́ютъ  колѣ̑на на̑ша ѿ ко́зней дꙋ́ха ѕло́бы поднебе́сныхъ, въ  хожде́нїи на́шемъ пред̾ лице́мъ є҆гѡ̀, да не па́дше  поги́бнемъ. 
Ты́ же, ѽ бг҃олюби́ве паѵ́сїе, оу҆ми́лостиви къ  на́мъ сп҃си́телѧ и҆ бг҃а на́шего, да не возда́стъ на́мъ по  дѣлѡ́мъ на́шымъ и҆ по нечистотѣ̀ серде́цъ на́шихъ, но  мы́шцею свое́ю высо́кою да содѣ́йствꙋетъ на́мъ непосты́днѡ  прейтѝ по́прище вре́менныѧ жи́зни, (с. 718) ꙗ҆́коже  проидо́ша бг҃олюби̑выѧ пра́ѻтцы и҆ ѻ҆тцы̀ на́шѧ,  по́двигомъ любвѐ и҆ смиренномꙋ́дрїѧ своегѡ̀ просла́вившїи  и҆ возвели́чившїи бг҃оизбра́нїе на́ше. 
Си́це же, назира́ѧ и҆ назида́ѧ на́съ по твоемꙋ̀  нело́жномꙋ ѻ҆бѣща́нїю, оу҆твердѝ всѣ́хъ притека́ющихъ  къ тебѣ̀ съ вѣ́рою въ любвѝ дрꙋ́гъ къ дрꙋ́гꙋ и҆ ко  всѣ̑мъ лю́демъ, во стра́сѣ бж҃їемъ, и҆ во всѧ́комъ  бл҃гоче́стїи и҆ чистотѣ̀, во є҆́же по́двигѡмъ дѡ́брымъ  оу҆мно́жити сла́вꙋ ѻ҆тє́цъ на́шихъ и҆ съ чи́стой  со́вѣстїю предста́ти прⷭ҇то́лꙋ сꙋдїѝ нелицепрїѧ́тнагѡ,  и҆дѣ́же и҆зба́витисѧ на́мъ въ де́нь сꙋ́дный шꙋ́їѧ ча́сти,  сподо́битисѧ же десны́ѧ со и҆збра́нными а҆́гнца бж҃їѧ, въ  нбⷭ҇номъ црⷭ҇твїи є҆гѡ̀, є҆мꙋ́же подоба́етъ всѧ́каѧ  сла́ва, че́сть и҆ поклоне́нїе со безнача́льнымъ є҆го̀  ѻ҆ц҃е́мъ и҆ прест҃ы́мъ и҆ бл҃ги́мъ и҆ животворѧ́щимъ є҆гѡ̀  дх҃омъ, ны́нѣ и҆ при́снѡ, и҆ во вѣ́ки вѣкѡ́въ.  а҆ми́нь. 


(с. 718) 
Мѣ́сѧца тогѡ́же въ к҃г-й де́нь. 
Слꙋ́жба ст҃и́телю и҆ чꙋдотво́рцꙋ митрофа́нꙋ, пе́рвомꙋ  є҆пⷭ҇кпꙋ воро́нежскомꙋ. 
На ма́лѣй вече́рни, стїхи̑ры, гла́съ а҃: 
Прїиди́те, правосла́вныѧ рѡссі́йскїѧ цр҃кве ча̑да,  оу҆бл҃жи́мъ ст҃и́телѧ хрⷭ҇то́ва митрофа́на, и҆́же ѡ҆ ма́лѣ  бы́въ вѣ́ренъ, над̾ мно́гими поста́вленъ є҆́сть ѿ (с.  719) нбⷭ҇нагѡ домовлады́ки, да мо́литсѧ непреста́ннѡ ѡ҆  вѣ́рою почита́ющихъ присносла́внꙋю па́мѧть є҆гѡ̀. 
Два́жды. 
По достоѧ́нїю ѡ҆ тебѣ̀, ст҃и́телю хрⷭ҇то́въ,  ра́дꙋемсѧ, и҆ моще́й твои́хъ нетлѣ́нїемъ хва́лимсѧ:  пролива́ѧ бо ѿ гро́ба твоегѡ̀ цѣлє́бныѧ стрꙋи̑, ꙗ҆́кѡ  во́ды, ми́ръ и҆ бл҃гослове́нїе притека́ющымъ къ тебѣ̀  подае́ши, ꙗ҆́кѡ предстоѧ́тель го́рнїѧ сла́вы, и҆мѣ́ѧй  ве́лїю бл҃года́ть оу҆ хрⷭ҇та̀ бг҃а на́шегѡ. 
На землѝ пожи́въ а҆́гг҃льски, на нб҃сѝ жи́ти  сподо́билсѧ є҆сѝ, и҆ свы́ше на ѻ҆те́чество твоѐ  призира́ѧ, низпосыла́еши бл҃года̑тныѧ да́ры, вѣ́рою и҆  любо́вїю всесла́внꙋю твою̀ па́мѧть соверша́ющымъ, и҆сцѣлѧ́ѧ  болѣ̑зни дꙋшє́вныѧ и҆ тѣлє́сныѧ мл҃твами твои́ми. 
Сла́ва, гла́съ ѕ҃: 
Во всечестнѣ́й па́мѧти твое́й, пѣ́сньми и҆  пѣ́ньми ликовствꙋ́юще, бг҃олѣ́пнѡ сла́вимъ всѧ́ческихъ  гдⷭ҇а влⷣкꙋ, и҆́же, за многопло́дное дꙋшѝ твоеѧ̀  дѣ́ланїе, многопло́днꙋю бл҃года́ть чꙋдотворе́нїй дарова̀  тебѣ̀, всебл҃же́нне митрофа́не, свы́ше: ты́ же молѝ  и҆зба́витисѧ ѿ бѣ́дъ дꙋша́мъ на́шымъ. 
И҆ ны́нѣ, пра́здника. 
На стїхо́внѣ стїхи̑ры, гла́съ є҃: 
И҆мѣ́ѧ свѣти́льникъ нога́ма твои́ма зако́нъ  хрⷭ҇то́въ, и҆ во свѣ́тѣ бж҃е́ственныхъ повелѣ́нїй є҆гѡ̀  непреткнове́ннѡ ходѧ̀ и҆ поꙋча́ѧсѧ, жили́ще прест҃ы́ѧ  трⷪ҇цы, премꙋ́дре митрофа́не, бы́лъ є҆сѝ. ѿѻнꙋ́дꙋже и҆  на́мъ крѣ́пкїй защи́тникъ ѿ бг҃а показа́лсѧ є҆сѝ, ѕлы̑ѧ  дꙋ́хи си́лою ст҃а́гѡ дх҃а прогонѧ́ѧ. (с. 720) 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Съ правосла́вною рѡссі́йскою цр҃ковїю, въ ми́рѣ  правосла́внѡ живꙋ́щихъ оу҆твердѝ, и҆ въ житїѝ и҆́хъ  непремѣнѧ́емое бл҃гополꙋ́чїе да́рꙋй, ѡ҆сщ҃е́нномꙋ же  а҆рхїере́євъ собо́рꙋ и҆ твоегѡ̀ престо́ла намѣ́стникѡмъ,  въ бл҃голѣ́пное бж҃їихъ церкве́й оу҆строе́нїе, мл҃твъ  твои́хъ, митрофа́не, по́мощь низпослѝ, просѧ̀ на́мъ  грѣхѡ́въ ѡ҆ставле́нїе всѣ́мъ дарова́ти, и҆ ве́лїю млⷭ҇ть. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
При́зри на славосло́вїе пою́щихъ тѧ̀, и҆  прилѣ̑жныѧ, митрофа́не, прїимѝ ѿ на́съ моли̑твы, и҆  принесѝ ѧ҆̀ къ пренбⷭ҇номꙋ прⷭ҇то́лꙋ вседержи́телѧ, да  немо́лчнымъ хода́тайствомъ твои́мъ сп҃се́тъ дꙋ́шы на́шѧ. 
Сла́ва, и҆ ны́нѣ, пра́здника. 
Тропа́рь, гла́съ д҃: 
Пра́вило вѣ́ры и҆ ѻ҆́бразъ кро́тости, сло́вомъ и҆  житїе́мъ, па́ствѣ твое́й, ѻ҆́тче смиренномꙋ́дре  митрофа́не, бы́лъ є҆сѝ: тѣ́мже и҆ во свѣ́тлостехъ  ст҃ы́хъ со́лнца свѣтлѣ́йше возсїѧ́лъ є҆сѝ, вѣнце́мъ  нетлѣ́нїѧ и҆ сла́вы оу҆краша́емь, молѝ хрⷭ҇та̀ бг҃а,  странѣ̀ на́шей и҆ гра́дꙋ твоемꙋ̀ въ ми́рѣ сп҃сти́сѧ. 
Сла́ва, и҆ ны́нѣ, пра́здника. 
На вели́цѣй вече́рни, 
Бл҃же́нъ мꙋ́жъ, а҃-й а҆нтїфѡ́нъ. 
На Гдⷭ҇и воззва́хъ, стїхи̑ры пра́здника г҃: и҆  ст҃а́гѡ є҃, гла́съ и҃: 
Ѻ҆́тче бг҃омꙋ́дре митрофа́не, ты̀ ѿ ю҆́ности  возлюби́лъ є҆сѝ взыска́нїе го́рнѧгѡ мі́ра премꙋ́дрости,  (с. 721) и҆ є҆гда̀ поще́нїемъ и҆ мл҃твою ѿ бг҃а стѧжа́лъ  є҆сѝ ю҆̀, не въ землѝ сокры́лъ є҆сѝ тала́нтъ тво́й, но  оу҆чѧ̀ и҆ творѧ̀ па́стырски непреста́ннѡ, во сто̀ кра́тъ  ѻ҆́ный оу҆мно́жилъ є҆сѝ, и҆ бы́лъ є҆сѝ і҆ера́рхъ  свѣти́льникъ цр҃кви. тѣ́мъ въ воздаѧ́нїе бл҃жє́ннымъ  трꙋдѡ́мъ твои̑мъ, вше́дъ ны́нѣ въ ра́дость гдⷭ҇а твоегѡ̀  цр҃ѧ̀ и҆ влⷣки, молѝ ѡ҆ дꙋша́хъ на́шихъ. 
Ѻ҆́тче прпⷣбне митрофа́не, ты̀ плѣни́въ оу҆́мъ  и҆ се́рдце твоѐ въ послꙋша́нїе бг҃ꙋ, не ѡ҆ себѣ̀, но ѡ҆  сла́вѣ бж҃їей радѣ́лъ є҆сѝ: трꙋжда́ѧсѧ бо въ дѣ́ланїи  мы́сленнагѡ вїногра́да хрⷭ҇то́ва, всѧ́кꙋ ро́згꙋ, не  творѧ́щꙋю плода̀, жи́вѡ и҆ дѣ́йственнѡ сло́ва бж҃їѧ мече́мъ  ѡ҆треблѧ́лъ є҆сѝ, вѣ́рꙋ же и҆ чи̑стыѧ нра́вы,  а҆гг҃лонра́внымъ по бз҃ѣ житїе́мъ твои́мъ, ꙗ҆́кѡ  ѡ҆пло́томъ соблюда́лъ є҆сѝ. и҆ ны́нѣ вѣнце́мъ нетлѣ́нїѧ  ѿ рꙋкѝ гдⷭ҇ни оу҆краси́всѧ, молѝ ѡ҆ дꙋша́хъ на́шихъ. 
Ѻ҆́тче бг҃оно́се митрофа́не, ты̀ разꙋ́мнѡ пра́вилъ  є҆сѝ ввѣ́ренное тебѣ̀ сло́во и҆́стины: стоѧ́ бо на  неꙋсы́пнѣй стра́жи до́мꙋ гдⷭ҇нѧ, и҆ бдѧ̀ ѡ҆ дꙋша́хъ  недре́мленнѡ, па́ствꙋ твою̀ оу҆годи́ти бг҃ꙋ, сло́вомъ и҆  дѣ́ломъ наставлѧ́лъ є҆сѝ. тѣ́мъ ꙗ҆́кѡ до́брый па́стырь,  пастыренача́льникꙋ сн҃ꙋ бж҃їю, ѡ҆ приставле́нїи є҆гѡ̀  сло́во бл҃го возда́лъ є҆сѝ: молѝ ѡ҆ дꙋша́хъ на́шихъ. 
Сла́ва, гла́съ ѕ҃: 
Ст҃и́телей оу҆добре́нїе и҆ ѻ҆тцє́въ сла́вꙋ  сщ҃еннолѣ́пнѡ воспои́мъ дне́сь. и҆ цр҃ѧ̀ царе́й хрⷭ҇та̀  бг҃а на́шего восхва́лимъ: се́й бо, ꙗ҆́кѡ ѡ҆свѧти́тель  ст҃ы́хъ и҆ творе́цъ чꙋдотво́рцєвъ, чꙋде́съ бл҃голѣ́пїемъ  того̀ та́кѡ (с. 722) просла́ви, ꙗ҆́кѡ а҆рхїерє́и,  сщ҃е́нницы и҆ мона́си и҆ всѝ бл҃говѣ́рнїи лю́дїе, ѿ  честны́хъ моще́й є҆гѡ̀, ꙗ҆́кѡ ѿ многоцѣле́бнагѡ  и҆сто́чника, бл҃года́ть и҆ и҆сцѣле́нїе прїе́млюще,  оу҆ми́льнѡ глаго́лютъ: ра́дꙋйсѧ, бж҃їихъ дарова́нїй  сокро́вище, митрофа́не ст҃и́телю бл҃же́нне. 
И҆ ны́нѣ, пра́здника. 
Вхо́дъ, прокі́менъ днѐ. Чтє́нїѧ трѝ [пи̑сана на  ѡ҆боро́тѣ листа̀ рв҃і]. 
На лїті́и стїхи́ра хра́ма:  
Та́же стїхи̑ры митрофа́на. гла́съ є҃. Самогла̑сны: 
Тако́въ на́мъ подоба́ше а҆рхїере́й, преподо́бенъ,  пра́веденъ, ми́лостивъ, и҆ во всѣ́хъ ѡ҆правда́нїихъ  гдⷭ҇нихъ непоро́ченъ. прїиди́те, пѣ́сньми и҆ ѱалмы̑  дх҃о́вными свѣ́тлѡ ликовствꙋ́имъ дне́сь, томꙋ̀ си́це  зовꙋ́ще: ра́дꙋйсѧ, ѻ҆те́ческихъ ѡ҆бы́чаєвъ ревни́телю,  сто́лпе и҆ оу҆твержде́нїе вѣ́ры: ра́дꙋйсѧ, воро́нежскаѧ  похвало̀, митрофа́не бг҃оно́се сщ҃е́ннѣйшїй. 
Не пло́ть и҆ кро́вь ꙗ҆ви́ тѧ, ст҃и́телю  бг҃оизбра́нне, но ѻ҆ц҃ъ нбⷭ҇ный, є҆мꙋ́же ты̀ бж҃е́ственною  твое́ю кро́тостїю оу҆годи́въ, ꙗ҆́кѡ а҆́гнецъ неѕло́бивъ,  чи́ны неѕло́бивыхъ въ ли́цѣ а҆́гг҃льстѣмъ наслѣ́дилъ  є҆сѝ: и҆ ны́нѣ въ го́рнихъ предстоѧ̀, молѝ дарова́ти  на́мъ мно́жество щедро́тъ и҆ ве́лїю млⷭ҇ть. 
По до́лгꙋ бл҃жи́мъ тѧ̀, ꙗ҆́кѡ свѣти́льника вѣ́ры  и҆ а҆́гг҃ла во пло́ти: поне́же житїѐ твоѐ, митрофа́не,  че́стно, и҆ оу҆спе́нїе со ст҃ы́ми. просїѧ́лъ бо є҆сѝ  бл҃ги́ми дѣ́лы, ꙗ҆́кѡ па́стырь бг҃омꙋ́дрый, чꙋдесы́ же  твои́ми просвѣти́лсѧ є҆сѝ, ꙗ҆́кѡ вѣ́рный слꙋга̀ и҆  дрꙋ́гъ бж҃їй. (с. 723) тѣ́мже припа́дающе мо́лимъ тѧ̀:  моли́сѧ за ны̀, чꙋдотво́рче ст҃ы́й, ко гдⷭ҇ꙋ, да пода́стъ  дꙋша́мъ на́шымъ ве́лїю и҆ бога́тꙋю млⷭ҇ть. 
Сла́ва, гла́съ и҃: 
Дне́сь красꙋ́етсѧ сла́вный гра́дъ воро́нежъ,  бж҃е́ственнымъ сокро́вищемъ моще́й твои́хъ, и҆ ѻ҆би́тель  твоѧ̀ ликовствꙋ́ющи ра́дꙋетсѧ, и҆ правосла́внїи твои́мъ  просвѣще́нїемъ, бл҃же́нне митрофа́не, хва́лѧтсѧ: ты́ же  молѝ лю́демъ правосла̑внымъ тишинꙋ̀ дарова́ти, и҆ землѝ  плодоро́дїе, и҆ ве́лїю ми́лость. 
И҆ ны́нѣ, пра́здника. На стїхо́внѣ стїхи̑ры, гла́съ  в҃: 
Кі́ими бл҃гоговѣ́йными оу҆сты̀ воспои́мъ  митрофа́на, ст҃и́телѧ смире́нна, смире́нномꙋ  пастыренача́льникꙋ подража́телѧ. подвигѡ́мъ вели́кихъ  ѻ҆тцє́въ цр҃кве соꙋча́стника, и҆ высѡ́кимъ нра́вѡмъ и҆́хъ  наслѣ́дника, мꙋ́жа жела́нїи чи́ста, слꙋгꙋ̀ гдⷭ҇нѧ вѣ́рна,  ревни́телѧ оу҆ста́вѡвъ цр҃кве непоколеби́ма, є҆го́же  вѣнча́етъ хрⷭ҇то́съ бг҃ъ на́шъ, и҆мѣ́ѧй мно́жество  щедро́тъ и҆ ве́лїю млⷭ҇ть. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Кі́ими сщ҃е́нными пѣ́сньми оу҆бл҃жи́мъ митрофа́на,  і҆ера́рха бг҃омꙋ́дра, є҆ѵⷢ҇льскагѡ правосла́вїѧ  наста́вника, воздержа́нїѧ оу҆чи́телѧ, а҆́гг҃лѡвъ  собесѣ́дника, ни́щихъ и҆ сиро́тъ пита́телѧ, ѡ҆би̑димымъ  застꙋ́пника и҆ немощствꙋ́ющихъ врача̀ преизрѧ́дна; є҆го́же  вѣнча́етъ хрⷭ҇то́съ бг҃ъ на́шъ, и҆мѣ́ѧй мно́жество  щедро́тъ и҆ ве́лїю млⷭ҇ть. (с. 724) 
Сті́хъ: Оу҆слы́шите сїѧ̑ всѝ ꙗ҆зы́цы, внꙋши́те  всѝ живꙋ́щїи по вселе́ннѣй. 
Кі́ими похва́льными вѣнцы̀ почти́мъ митрофа́на,  па́стырѧ бл҃же́нна, цр҃кве свѣти́льника, гра́да воро́нежа  сла́вꙋ, рѡссі́йстѣй странѣ̀ оу҆твержде́нїе,  и҆́ночествꙋющихъ ѻ҆́бразъ, сщ҃е́нства вѣне́цъ, і҆ера́рхѡвъ  ст҃олѣ́пное оу҆краше́нїе; є҆го́же вѣнча́етъ хрⷭ҇то́съ  бг҃ъ на́шъ, и҆мѣ́ѧй мно́жество щедро́тъ и҆ ве́лїю млⷭ҇ть. 
Сла́ва, гла́съ є҃: 
Сра́дꙋйтесѧ на́мъ рѡссі́йстїи собо́ри дне́сь, въ  свѣ́тлой па́мѧти бг҃оно́снагѡ ѻ҆тца̀ на́шегѡ и҆ па́стырѧ,  и҆́же до́брымъ житїе́мъ свои́мъ вѣ́рнѡ оу҆годи́въ бг҃ꙋ, и҆  во гро́бѣ сла́вою і҆ера́ршескихъ добродѣ́телей свои́хъ  сїѧ́етъ ꙗ҆́кѡ свѣти́ло, подаѧ̀ ѿ нетлѣ́ннагѡ сокро́вища  моще́й свои́хъ бл҃гоꙋха́нїе ст҃а́гѡ дх҃а. тѣ́мже оу҆̀бо  соше́дшесѧ, ѻ҆́бщїй ли́къ томꙋ̀ соста́вимъ, пѣ́сньми  бж҃е́ственными зовꙋ́ще: помина́й на́съ, ѻ҆́тче, и҆ за ны̀  хрⷭ҇тꙋ̀ моли́сѧ, ꙗ҆́кѡ вели́кїй на́шъ хода́тай, митрофа́не. 
И҆ ны́нѣ, пра́здника. 
На бл҃гослове́нїи хлѣ́бѡвъ, тропа́рь ст҃а́гѡ два́жды,  и҆ пра́здника є҆ди́ножды. 
На оу҆́трени, на Бг҃ъ гдⷭ҇ь, тропа́рь пра́здника,  и҆ ст҃а́гѡ. 
По а҃-мъ стїхосло́вїи сѣда́ленъ, гла́съ и҃: 
Оу҆краси́въ дꙋ́шꙋ твою̀ добродѣ́тельми, и҆  вре́меннагѡ житїѧ̀ по́прище въ стра́сѣ бж҃їи преше́дъ,  ѡ҆брѣ́лъ є҆сѝ бл҃года́ть пред̾ бг҃омъ: є҆мꙋ́же съ ли̑ки  а҆́гг҃лъ (с. 725) предстоѧ̀, молѝ, ст҃е митрофа́не,  дарова́ти на́мъ живо́тъ вѣ́чный и҆ ве́лїю млⷭ҇ть. 
Сла́ва, и҆ ны́нѣ, бг҃оро́диченъ: 
Влⷣчце, прїимѝ моли̑твы ра̑бъ твои́хъ, и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
По в҃-мъ стїхосло́вїи сѣда́ленъ, гла́съ в҃: 
Оу҆пра́вивъ па́ствꙋ твою̀ до́брѣ, сло́во бл҃го  пастыренача́льникꙋ бг҃ꙋ возда́лъ є҆сѝ, и҆ ѿ рꙋкꙋ̀ є҆гѡ̀  пра́ведное воздаѧ́нїе прїи́мъ, молѝ, ѻ҆́тче на́шъ  митрофа́не, да бл҃же́ннагѡ въ црⷭ҇твѣ ст҃ы́хъ пребыва́нїѧ  и҆ на́съ, хода́тайствомъ твои́мъ, по бога́той млⷭ҇ти свое́й  сподо́битъ. 
Сла́ва, и҆ ны́нѣ, бг҃оро́диченъ: 
Ѻ҆́бщꙋю всѣ́хъ наде́ждꙋ, дв҃ꙋ пречⷭ҇тꙋю, въ  мольбꙋ̀ приво́димъ тѝ, бл҃же: застꙋпѝ на́съ ѿ бѣ́дъ,  пода́ждь бл҃га̑ѧ вѣ̑чнаѧ и҆ вре́мєннаѧ, моле́нїемъ  честнѣ́йшїѧ херꙋві̑мъ и҆ всѣ́хъ си́лъ нбⷭ҇ныхъ. 
По полѷеле́и сѣда́ленъ, гла́съ и҃. 
Ѡ҆ всѣ́хъ сла́вныхъ, цр҃кви ст҃ѣ́й бл҃года́тїю  бж҃їею ѿ тебє̀ быва́емыхъ, бл҃года́рствєннаѧ бг҃ꙋ  воздаю́ще, и҆ тогѡ̀ бг҃олѣ́пное снизхожде́нїе сла́вѧще,  мо́лимъ тѧ̀, ст҃и́телю хрⷭ҇то́въ митрофа́не, помозѝ на́мъ  ѡ҆брѣстѝ всѣ̑мъ бл҃года́ть и҆ млⷭ҇ть въ де́нь сꙋ́дный. 
Сла́ва, и҆ ны́нѣ, бг҃оро́диченъ: 
Ты̀ є҆ди́на є҆сѝ ко́рень дѣ́вства и҆  неꙋвѧда́емый цвѣ́тъ чистоты̀, ты̀ сте́рла є҆сѝ главꙋ̀  ѕмі́евꙋ: ты̀ на́съ и҆зба́ви ѿ прегрѣше́нїй на́шихъ и҆  дꙋше́вныхъ скве́рнъ, бцⷣе, и҆ ко приста́нищꙋ и҆́стиннагѡ  покаѧ́нїѧ напра́ви. (с. 726) 
Прокі́менъ, гла́съ д҃: Честна̀ пред̾ гдⷭ҇емъ  сме́рть прпⷣбныхъ є҆гѡ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
Є҆ѵⷢ҇лїе ст҃и́тельское. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́тче, всебл҃же́нне митрофа́не, па́стырю  до́брый, оу҆го́дниче хрⷭ҇то́въ оу҆се́рдный, ско́рый на́шъ  хода́таю и҆ те́плый къ бг҃ꙋ моли́твенниче, бꙋ́ди на́мъ въ  бѣда́хъ на́шихъ защи́тникъ и҆ въ печа́лехъ оу҆тѣ́шитель,  па́мѧть твою̀ любо́вїю почита́ющымъ. 
Мл҃тва: Сп҃сѝ, бж҃е, лю́ди твоѧ̑: И҆ прѡ́чаѧ. 
Канѡ́нъ ст҃а́гѡ на и҃, гла́съ и҃. 
Пѣ́снь а҃. 
І҆рмо́съ: Во́дꙋ проше́дъ ꙗ҆́кѡ сꙋ́шꙋ, и҆  є҆гѵ́петскагѡ ѕла̀ и҆збѣжа́въ, і҆и҃льтѧнинъ вопїѧ́ше:  и҆зба́вителю и҆ бг҃ꙋ на́шемꙋ пои́мъ. 
Ѿ мно́гихъ ѕѡ́лъ мно́гагѡ оу҆ны́нїѧ и҆спо́лнени,  къ тебѣ̀ прибѣга́емъ, ст҃и́телю хрⷭ҇то́въ митрофа́не, и҆  ѿ тебє̀ ско́рыѧ по́мощи и҆ застꙋпле́нїѧ ны́нѣ тре́бꙋемъ. 
Страсте́й на́съ бра̑ни смꙋща́ютъ, па́стырю прпⷣбне:  ты́ же оу҆мирѝ на́съ твои́мъ бл҃гопрїѧ̑тнымъ къ бг҃ꙋ  хода́тайствомъ. 
Ѿ бѣ́дъ и҆ скорбе́й на́съ, чꙋдотво́рче ст҃ы́й,  и҆зба́вивъ, мꙋ́жественное въ добродѣ́телехъ преспѣ́ѧнїе  всѣ̑мъ да́рꙋй, да всѝ ѡ҆ тебѣ̀, сщ҃е́ннѣйшїй митрофа́не,  ра́дꙋемсѧ. 
Бг҃оро́диченъ: 
Моли́твꙋ на́шꙋ прїимѝ, пречⷭ҇таѧ, и҆ мл҃твою твое́ю  всемо́щною и҆зба́витисѧ на́мъ ѿ вра̑гъ ви́димыхъ и҆  неви́димыхъ, ѿ грѣхѡ́въ же и҆ всѧ́кїѧ мꙋ́ки, молѝ,  є҆го́же родила̀ є҆сѝ, чл҃вѣколю́бца бг҃а. (с. 727) 
Пѣ́снь г҃. 
І҆рмо́съ: Нбⷭ҇нагѡ крꙋ́га верхотво́рче, гдⷭ҇и, и҆  цр҃кве зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Покрови́телѧ жи́зни на́шеѧ и҆ моли́твенника къ бг҃ꙋ  почита́емъ тѧ̀, присносла́вный ѻ҆́тче на́шъ митрофа́не: на  стезю̀ на́съ покаѧ́нїѧ напра́ви, а҆рхїере́євъ красото̀ и҆  вѣ́рныхъ оу҆твержде́нїе. 
Мо́лимъ, дꙋше́вное на́ше смꙋще́нїе и҆ тмꙋ̀  бѣсо́вскихъ наважде́нїй въ на́съ разори́ти: тебѣ́ бо,  ст҃е, даде́сѧ бл҃года́ть ст҃а́гѡ дх҃а, ѕлы̑ѧ дꙋ́хи  прогонѧ́ти. 
Недꙋ́гꙋюще тѣ́ломъ, недꙋ́гꙋемъ и҆ дꙋше́ю,  бг҃облаже́нне: ты́ же не ѡ҆ста́ви на́съ во грѣсѣ́хъ  на́шихъ поги́бнꙋти, но въ ни́хже и҆ са́мъ ꙗ҆́кѡ человѣ́къ  и҆скꙋша́емь бы́лъ є҆сѝ, и҆ на́мъ и҆скꙋша́ємымъ ны́нѣ  помозѝ. 
Бг҃оро́диченъ: 
Всѧ̑ а҆́гг҃лѡвъ вѡ́инства, предте́че гдⷭ҇ень,  а҆пⷭ҇лѡвъ двоенадесѧ́тице, ст҃і́и всѝ съ бцⷣею, сотвори́те  мл҃твꙋ, во є҆́же сп҃сти́сѧ на́мъ. 
Сѣда́ленъ, гла́съ в҃: 
Во ст҃и́тельствѣ бл҃гоче́стнѡ пожи́лъ є҆сѝ,  ст҃и́телю бг҃оѧвле́нне, лю́ди къ бг҃оразꙋ́мїю сло́вомъ и҆  дѣ́ломъ наста́вилъ є҆сѝ, и҆ бг҃ꙋ до конца̀ оу҆годи́лъ  є҆сѝ. сегѡ̀ ра́ди ѿ негѡ̀ нетлѣ́нїемъ и҆ чꙋдесы̀,  ѻ҆́тче митрофа́не, почти́лсѧ є҆сѝ, ꙗ҆́кѡ прича́стникъ  бж҃їѧ бл҃года́ти. 
Сла́ва, и҆ ны́нѣ, бг҃оро́диченъ: 
Мч҃нкѡвъ, прⷪ҇ро́кѡвъ, а҆пⷭ҇лѡвъ, і҆ера́рхѡвъ,  прпⷣбныхъ и҆ ст҃ы́хъ всѣ́хъ ѿ вѣ́ка првⷣныхъ похвала̀  ты̀ є҆сѝ, пречⷭ҇таѧ. тѣ́мже тѧ̀ мо́лимъ: моли́сѧ съ ни́ми  ко гдⷭ҇ꙋ, да сп҃се́тъ дꙋ́шы на́шѧ. (с. 728) 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
Пла́мень погасѝ въ на́съ плотски́хъ ѡ҆бꙋрева́нїй и҆  нечи́стыхъ на́шихъ помышле́нїй, да пла́мене гее́нскагѡ  ѻ҆гнѧ̀ твои́ми мл҃твами, митрофа́не, и҆зба́вимсѧ. 
Дꙋ́шꙋ и҆ помышле́нїе къ тебѣ̀ простира́емъ,  ст҃и́телю бг҃оизбра́нне: согрѣ́й на́шꙋ вѣ́рꙋ и҆ любо́вь,  ꙗ҆́же къ бг҃ꙋ, да зако́нꙋ є҆гѡ̀ оу҆се́рднѡ послѣ́дꙋюще,  пре́йдемъ по́прище на́шегѡ сп҃се́нїѧ непреткнове́ннѡ. 
Сто́лпъ крѣ́пости стѧжа́вше тѧ̀ ѿ бг҃а, ѿ  вра̑гъ ви́димыхъ и҆ неви́димыхъ ѡ҆гражда́емсѧ тобо́ю  безбѣ́днѡ: тѣ́мже тѧ̀ всѝ по до́лгꙋ, митрофа́не,  оу҆бл҃жа́емъ. 
Бг҃оро́диченъ: 
Черто́же незаходи́магѡ свѣ́та, дв҃о, нѣ́смы  досто́йни черто́га нбⷭ҇нагѡ, грѣхо́вныѧ ра́ди вины̀: ты́  же, бг҃ороди́тельнице, ра́ди ѡ҆бнаже́ннагѡ на крⷭ҇тѣ̀  сла́дкагѡ твоегѡ̀ сн҃а и҆ бл҃га́гѡ на́шегѡ гдⷭ҇а, покры́й  сты́дъ лица̀ на́шегѡ и҆ сп҃сѝ на́съ. 
Пѣ́снь є҃. 
І҆рмо́съ: Просвѣтѝ на́съ повелѣ̑нїи твои́ми,  гдⷭ҇и, и҆ мы́шцею твое́ю высо́кою тво́й ми́ръ пода́ждь  на́мъ, чл҃вѣколю́бче. 
Мо́лимъ ти сѧ и҆ вопїе́мъ всеꙋсе́рднѡ: и҆спо́лни,  бг҃овдохнове́нне, весе́лїѧ живо́тъ на́шъ, покрыва́ѧ на́съ  крѣ́пкимъ покро́вомъ защище́нїѧ твоегѡ̀ ѿ гла́да, ꙗ҆́звы  и҆ междꙋꙋсо́бныѧ бра́ни, ꙗ҆́кѡ мо́жеши, ѻ҆́тче, а҆́ще  хо́щеши. (с. 729) 
Мра́къ на́шихъ заблꙋжде́нїй и҆ жите́йскїѧ го́рдости,  свѣ́тлостїю ст҃ы́хъ мл҃твъ твои́хъ, митрофа́не, проженѝ,  да по́мощїю твое́ю грѣхѡ́въ ѡ҆ставле́нїе прїи́мше, млⷭ҇ть  оу҆ хрⷭ҇та̀ бг҃а ѡ҆брѧ́щемъ. 
На ѻ҆дрѣ̀ не́мощи и҆ оу҆ны́нїѧ низлежа́щꙋ мѝ,  пода́ждь рꙋ́кꙋ по́мощи, па́стырю бг҃овозлю́бленне, и҆ не  ѡ҆ста́ви мѧ̀ лише́на бы́ти твоегѡ̀ сп҃си́тельнагѡ  бл҃года́тїю ст҃а́гѡ дх҃а посѣще́нїѧ. 
Бг҃оро́диченъ: 
Чистѣ́йшаѧ є҆сѝ па́че а҆́гг҃льскихъ чинѡ́въ, ѿ  неѧ́же и҆сто́чникъ ст҃ы́ни воплоти́сѧ на́съ ра́ди, да  ѡ҆ст҃и́тъ є҆стество̀ человѣ́ческое: мл҃твами твои́ми,  бцⷣе, и҆зба́ви на́съ ѿ тимѣ́нїѧ нечи́стыхъ на́шихъ  дѣѧ́нїй и҆ неподо́бныхъ глаго́ланїй. 
Пѣ́снь ѕ҃. 
І҆рмо́съ: Моли́твꙋ пролїю̀ ко гдⷭ҇ꙋ, и҆ томꙋ̀  возвѣщꙋ̀ печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ,  и҆ живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Гра́дꙋ твоемꙋ̀ застꙋ́пникъ бꙋ́ди, и҆ ѻ҆би́тели  твоеѧ̀ храни́тель, гра́ды же и҆ страны̀ чтꙋ́щихъ любо́вїю  па́мѧть твою̀ неѡбори́мымъ мл҃твъ твои́хъ предста́тельствомъ  ѡ҆градѝ, да всѝ тобо́ю, бг҃омꙋ́дре митрофа́не, хва́лимсѧ. 
Ꙗ҆́кѡ защи́тника тѧ̀ ѿ бг҃а вѣ́дꙋще, вла́сть на  дꙋ́сѣхъ нечи́стыхъ ве́лїю и҆мꙋ́ща, мо́лимъ, ѿ ѕла́гѡ  дѣ́йствїѧ ѕлы́хъ дꙋхѡ́въ на́шѧ дꙋ́шы сохрани́ти  безнавѣ́тны. 
По до́лгꙋ бл҃жа́тъ тѧ̀ вѣ́рнїи, ра́дꙋйсѧ  митрофа́не, зовꙋ́ще: ты́ бо є҆сѝ вои́стиннꙋ рѡссі́йстѣй  цр҃кви (с. 730) ра́дованїе и҆ похвала̀, и҆ тѧ̀ чтꙋ́щымъ на  всѧ̑ врагѝ ѡ҆долѣ́нїе, досточꙋ́дне. 
Бг҃оро́диченъ: 
Го́рꙋ тѧ̀ мы́сленнꙋю и҆ лѣ́ствицꙋ і҆а́кѡвлю  прⷪ҇ро́цы нарица́ютъ, є҆́юже бг҃ъ къ человѣ́кѡмъ сни́де,  поги́бшꙋю дра́хмꙋ взыска́ти хотѧ̀, ю҆́же ѡ҆брѣ́тъ, па́ки къ  нб҃сѝ возво́дитъ. тѣ́мже тѧ̀ всѝ, ꙗ҆́кѡ мт҃рь бж҃їю,  правосла́внѡ велича́емъ. 
Конда́къ, гла́съ и҃: 
Воздержа́нїемъ тѣ́ло дꙋ́хꙋ порабо́тивъ, дꙋ́шꙋ же  равноа́гг҃льнꙋ сотвори́въ, ст҃и́тельскою ѡ҆дѣ́ѧлсѧ є҆сѝ  ѡ҆де́ждою, ꙗ҆́кѡ вѣне́цъ сщ҃е́нства: и҆ ны́нѣ всѣ́хъ  влⷣцѣ предстоѧ̀, молѝ, пребл҃же́нне митрофа́не,  оу҆мири́ти и҆ сп҃стѝ дꙋ́шы на́шѧ. 
І҆́косъ: 
Въ пꙋсты́ни высото́ю смиренномꙋ́дрїѧ, ꙗ҆́кѡ  ра́йскїй цвѣ́тъ, красꙋ́ѧсѧ, и҆ на воро́нежскїѧ цр҃кве  престо́лѣ оу҆краси́лсѧ є҆сѝ высо́кими оу҆добрє́нїи,  премꙋ́дре: и҆́бо бы́лъ є҆сѝ і҆ера́рхъ, ѻ҆́бразъ вѣ̑рнымъ  сло́вомъ и҆ житїе́мъ. тѣ́мже и҆ бг҃ъ ꙗ҆́кѡ оу҆го́дника  своего̀ вознесе́ тѧ, нетлѣ́нїемъ и҆ чꙋдесы̀ въ цр҃кви  свое́й прославлѧ́ѧ, да всѝ вѣ́рою зове́мъ тѝ: ра́дꙋйсѧ,  воро́нежскаѧ похвало̀, митрофа́не приснопа́мѧтне. 
Пѣ́снь з҃. 
І҆рмо́съ: Ѿ і҆ꙋде́и доше́дше ѻ҆́троцы, въ  вавѷлѡ́нѣ и҆ногда̀ вѣ́рою трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, бл҃гослове́нъ є҆сѝ. 
На́съ ѡ҆бнови́ти хотѧ̀ и҆ на́шемꙋ сп҃се́нїю, сп҃се,  бл҃гопоспѣши́ти, ты̀ но́ваго цр҃кви твое́й воздви́глъ (с.  731)є҆сѝ свѣти́льника, митрофа́на, къ тебѣ̀ зовꙋ́ща:  ѻ҆тцє́въ бж҃е, бл҃гослове́нъ є҆сѝ. 
Чл҃вѣколю́бца сп҃са ѡ҆ на́съ, ст҃и́телю хрⷭ҇то́въ,  оу҆молѝ, разрѣши́тисѧ на́мъ ѿ прегрѣше́нїй на́шихъ и҆  дꙋше́вныхъ скве́рнъ, да и҆ мы̀ томꙋ̀ всеси́льномꙋ  и҆зба́вителю зове́мъ: ѻ҆тцє́въ бж҃е, бл҃гослове́нъ є҆сѝ. 
Во сла́вꙋ бж҃їю ѡ҆дѣ́ѧнный ст҃и́тель и҆  чꙋдотво́рецъ на́мъ ѿ бг҃а показа́лсѧ є҆сѝ, митрофа́не  всехва́льне, да свѣ́тлостьми чꙋде́съ твои́хъ па́че  со́лнечныхъ лꙋ̑чъ ѡ҆зарѧ́еми, зове́мъ ди̑внаѧ тобо́ю  соверша́ющемꙋ: ѻ҆тцє́въ бж҃е, бл҃гослове́нъ є҆сѝ. 
Бг҃оро́диченъ: 
Вели̑каѧ дарова̑нїѧ тобо́ю ѿ гдⷭ҇а прїѧ́хомъ, дв҃о  пречⷭ҇таѧ: сегѡ̀ ра́ди бл҃года́рственное пѣ́нїе прино́симъ  тѝ и҆ зове́мъ: бл҃гослове́на ты̀ въ жена́хъ є҆сѝ,  всенепоро́чнаѧ влⷣчце. 
Пѣ́снь и҃. 
І҆рмо́съ: Цр҃ѧ̀ нбⷭ҇наго, є҆го́же пою́тъ во́и  а҆́гг҃льстїи, хвали́те и҆ превозноси́те во всѧ̑ вѣ́ки. 
Къ честны́мъ моще́мъ твои̑мъ, ꙗ҆́кѡ къ неѡбори́момꙋ  покро́вꙋ прибѣга́юще, немо́лчнагѡ твоегѡ̀ хода́тайства,  бг҃оно́се прпⷣбне, про́симъ: ты́ же не пре́зри и҆́же ѿ  тебє̀ тре́бꙋющихъ по́мощи, но оу҆слы́ши и҆ застꙋпѝ всѧ̑  пою́щыѧ тѧ̀ и҆ превозносѧ́щыѧ хрⷭ҇та̀ во вѣ́ки. 
Тѣлє́сныѧ сла́бѡсти и҆ дꙋшє́вныѧ недꙋ́ги си́лою  мл҃твъ твои́хъ бл҃года́тнѡ премѣнѧ́ѧ, премѣнѝ, ѻ҆́тче  митрофа́не, всѧ́кое неможе́нїе пою́щымъ тѧ̀ и҆  превозносѧ́щымъ хрⷭ҇та̀ во вѣ́ки. 
Пла́чꙋщымъ ты̀ сле́зы ѡ҆тира́еши, па́стырю  пребл҃же́нне, и҆ бѣ́дствꙋющымъ подае́ши рꙋ́кꙋ сп҃се́нїѧ ѿ  (с. 732) бг҃а: тѣ́мже и҆ на́съ оу҆ прⷭ҇то́ла влⷣчнѧ  помѧнѝ, вѣ́рою пою́щихъ тѧ̀ и҆ превозносѧ́щихъ хрⷭ҇та̀ во  вѣ́ки. 
Бг҃оро́диченъ: 
Велича́емъ твоѐ тве́рдое застꙋпле́нїе,  и҆сповѣ́дꙋемъ мт҃рнїѧ твоеѧ̀ мл҃твы си́лꙋ, бл҃годари́мъ  возвели́чившаго тѧ̀ гдⷭ҇а ро́ждшагосѧ ѿ тебє̀, бг҃ома́ти,  є҆го́же молѝ сп҃сти́сѧ дꙋша́мъ на́шымъ. 
Пѣ́снь ѳ҃. 
І҆рмо́съ: Вои́стиннꙋ бцⷣꙋ тѧ̀ и҆сповѣ́дꙋемъ,  сп҃се́ннїи тобо́ю, дв҃о чⷭ҇таѧ, съ безпло́тными ли̑ки тѧ̀  велича́юще. 
Ты̀, и҆́же въ домꙋ̀ твое́мъ оу҆го́дники твоѧ̑  насажда́еши, ꙗ҆́кѡ ма̑слины и҆ ꙗ҆́кѡ ке́дры, сп҃се,  митрофа́на оу҆го́дника твоегѡ̀ моле́нїемъ, насадѝ въ на́съ  добродѣ́тельное житїѐ, да во вре́мѧ своѐ принесе́мъ тѝ  плоды̀ покаѧ́нїѧ. 
Со а҆́гг҃лы слꙋжи́телю ст҃ѣ́й трⷪ҇цѣ, митрофа́не  премꙋ́дре, ра́дꙋйсѧ, и҆ на́мъ вѣ́рою бл҃жа́щымъ тѧ̀  пода́ждь, мл҃твами твои́ми, ѡ҆ дс҃ѣ ст҃ѣ ра́доватисѧ. 
А҆́ще и҆ не́мощни є҆смы̀, и҆ премно́гѡ согрѣша́емъ  недосто́йнїи, но не ѿстꙋпа́емъ наде́жды мо́щнагѡ покро́ва  твоегѡ̀, достосла́вне: ты́ же, хрⷭ҇тꙋ̀ бг҃ꙋ молѧ́сѧ, помозѝ  на́мъ ѡ҆брѣстѝ всѣ̑мъ съ ли̑ки првⷣныхъ стоѧ́нїе въ  де́нь сꙋ́дный. 
На мѣ́стѣ ѡ҆ѕлобле́нїѧ не́мощи смири́вшемꙋсѧ,  оу҆дивѝ мл҃твъ твои́хъ си́лꙋ, чꙋдотво́рче ст҃ы́й  митрофа́не, и҆ по да́ннѣй тебѣ̀ цѣле́бъ бл҃года́ти,  нездра́вїе моѐ во здра́вїе премѣнѝ. 
Бг҃оро́диченъ: 
Оу҆пова́нїе и҆ ра́досте на́ша мр҃і́е  бг҃оневѣ́стнаѧ, покры́й на́съ честны́мъ твои́мъ  ѡ҆мофо́ромъ, да (с. 733) хва́лимъ непреста́ннѡ и҆́мѧ твоѐ  и҆ пое́мъ, съ безпло́тными ли̑ки тѧ̀ велича́юще. 
Свѣти́ленъ: 
Свѣтоза́рна свѣти́льника вѣ́ры, пресла́внѡ ѿ  свѣтонача́льныѧ трⷪ҇цы возсїѧ́вша, и҆ на́съ со́лнца  свѣтлѣ́йше чꙋдесы̀ свои́ми просвѣти́вша, митрофа́на,  па́стырѧ бл҃же́нна, пѣ́сньми восхва́лимъ. 
Бг҃оро́диченъ: 
Бцⷣе дв҃о, ра́дꙋйсѧ, ѿ а҆́гг҃ла ра́дость  прїи́мшаѧ: ра́дꙋйсѧ, влⷣчце, и҆ сп҃сѝ на тѧ̀  оу҆пова́ющыѧ. 
На хвали́техъ стїхи̑ры, гла́съ и҃: 
Тѣ́сенъ пꙋ́ть въ житїѝ твое́мъ, прпⷣбне  митрофа́не, преше́лъ є҆сѝ, по́двигомъ до́брымъ въ пꙋсты́ни  подвиза́ѧсѧ и҆ тече́нїе бл҃го́е во ст҃и́тельствѣ соверша́ѧ,  бг҃ꙋ же все́ю дꙋше́ю рабо́таѧ, и҆ до конца̀ оу҆гожда́ѧ  вѣ́рнѡ, ꙗ҆́кѡ сосꙋ́дъ бг҃оизбра́нный. тѣ́мъ простра́нное  ѡ҆брѣ́лъ є҆сѝ воздаѧ́нїе оу҆ пра́веднагѡ мздовоздаѧ́телѧ  и҆ цр҃ѧ̀ ст҃ы́хъ гдⷭ҇а: є҆мꙋ́же, ст҃е, моли́сѧ, ми́ръ  рѡссі́йстѣй цр҃кви дарова́ти, и҆ дꙋша́мъ на́шымъ ве́лїю  млⷭ҇ть. 
Житїѐ чи́стое, терпѣ́нїе, кро́тость и҆ любо́вь  нелицемѣ́рнꙋ, воздержа́нїе соверше́нное, оу҆миле́нїе  бж҃е́ственное, вѣ́рꙋ же и҆ наде́ждꙋ и҆́стиннꙋ и҆  милосе́рдїе стѧжа́въ, равноа́гг҃льнѡ, митрофа́не, на землѝ  пожи́лъ є҆сѝ, и҆ на нб҃сѝ съ ли̑ки а҆́гг҃лъ предстои́ши:  съ ни́миже, ст҃е, моли́сѧ, ми́ръ рѡссі́йстѣй цр҃кви  дарова́ти, и҆ дꙋша́мъ на́шымъ ве́лїю млⷭ҇ть. 
Бж҃е́ственною бл҃года́тїю ст҃а́гѡ дх҃а  просвѣти́всѧ, и҆ по сме́рти бл҃года́тное млⷭ҇ти мѵ́ро ѿ  честны́хъ твои́хъ и҆ многоцѣле́бныхъ моще́й и҆сточа́еши.  тѣ́мъ (с. 734) по до́лгꙋ ѡ҆ тебѣ̀, митрофа́не, ра́дꙋемсѧ,  и҆ па́мѧть твою̀ сщ҃еннолѣ́пнѡ соверша́юще,  сщ҃еннолѣ́пными пѣ́сньми зове́мъ тѝ: сла́ва да́вшемꙋ тѝ  крѣ́пость, сла́ва вѣнча́вшемꙋ тѧ̀, сла́ва дѣ́йствꙋющемꙋ  тобо́ю всѣ̑мъ и҆сцѣлє́нїѧ. 
Сла́ва, гла́съ ѕ҃: 
Бл҃гі́й и҆ вѣ́рный ра́бе, оу҆се́рдный дѣ́лателю  вїногра́да хрⷭ҇то́ва, ты̀, ꙗ҆́кѡ до́брый па́стырь, ва́ръ и҆  тѧготꙋ̀ дневнꙋ́ю поне́слъ є҆сѝ, оу҆чѧ̀ словє́сныѧ  ѻ҆́вцы, се́рдцемъ вѣ́ровати въ пра́вдꙋ, оу҆сты́ же  и҆сповѣ́дати во сп҃се́нїе: тѣ́мже и҆ бг҃ъ ꙗ҆́кѡ  и҆збра́ннаго своего̀ вознесе́ тѧ, и҆ па́мѧть твою̀,  досточꙋ́дне митрофа́не, просла́ви. ты́ же непреста́ннѡ  молѧ́сѧ, и҆спросѝ ѻ҆те́чествꙋ на́шемꙋ ми́ръ, хрⷭ҇тїа́нѡмъ  же въ добродѣ́телехъ преспѣ́ѧнїе и҆ ве́лїю млⷭ҇ть. 
И҆ ны́нѣ, пра́здника. Славосло́вїе вели́кое,  є҆ктєнїѝ, и҆ ѿпꙋ́стъ. 
На лїтꙋргі́и: 
Бл҃жє́нна пра́здника, и҆ ст҃а́гѡ пѣ́снь ѕ҃-ѧ.  Прокі́менъ, гла́съ а҃: Оу҆ста̀ моѧ̀ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. А҆пⷭ҇лъ ко є҆вре́ємъ, зача́ло ти҃і.  Є҆ѵⷢ҇лїе ѿ лꙋкѝ, зача́ло к҃д. Прича́стенъ: Въ па́мѧть  вѣ́чнꙋю бꙋ́детъ првⷣнкъ: 


(с. 735) 
Мѣ́сѧца тогѡ́же въ к҃ѕ-й де́нь. 
Слꙋ́жба ст҃и́телю і҆нноке́нтїю, є҆пⷭ҇кпꙋ  и҆ркꙋ́тскомꙋ, чꙋдотво́рцꙋ. 
На вели́цѣй вече́рни, на Гдⷭ҇и воззва́хъ,  стїхи̑ры на и҃, гла́съ ѕ҃: 
Восхва́лимъ мꙋ́жа сла́вна въ бытїѝ, и҆ ѻ҆тца̀  на́шего, ст҃и́телѧ і҆нноке́нтїа: мно́гꙋ бо сла́вꙋ созда̀  гдⷭ҇ь въ неистлѣ́нїи ст҃а́гѡ тѣлесѐ є҆гѡ̀, положи́въ  є҆̀ ꙗ҆́кѡ свѣти́льникъ на свѣ́щницѣ и҆ ѡ҆зари́въ  лꙋча́ми чꙋде́съ є҆гѡ̀ и҆ркꙋ́тскꙋю па́ствꙋ, ꙗ҆́кѡ да не  ѿи́детъ ѿ неѧ̀ па́мѧть првⷣника, но поживе́тъ и҆́мѧ  є҆гѡ̀ въ ро́ды родѡ́въ: да премꙋ́дрость є҆гѡ̀ повѣ́дѧтъ  ꙗ҆зы́цы, зрѧ́ще ст҃ꙋ́ю цр҃ковь, въ пѣ́снехъ и҆ пѣ́нїихъ  дх҃о́вныхъ вы́нꙋ повѣ́дающꙋю хвалꙋ̀ є҆гѡ̀. 
Два́жды. 
Восхва́лимъ но́ваго а҆пⷭ҇ла хрⷭ҇то́ва, грѧдꙋ́щаго со  є҆ѵⷢ҇лїемъ въ зе́млю ꙗ҆зы́кѡвъ чꙋжди́хъ, ѡ҆бл҃гоꙋха́вшаго  вѣ́рою послѣ̑днїѧ концы̀ рѡссі́и, процвѣ́тшаго ꙗ҆́кѡ  крі́нъ на восто́цѣ ца́рства сїби́рскагѡ, на ꙗ҆зы́ки, не  напоє́нныѧ стрꙋѧ́ми бл҃года́ти, ѡ҆дожди́вшаго глаго́лы  премꙋ́дрости нбⷭ҇ныѧ. 
Два́жды. 
Є҆гда̀ те́мное хи́нѡвъ ца́рство, ѡ҆мраче́нное  го́рдостїю дре́внѧгѡ ѕмі́ѧ, не можа́ше вмѣсти́ти свѣ́та  црⷭ҇твїѧ і҆и҃са хрⷭ҇та̀, и҆ не хотѧ́ше прїѧ́ти  бл҃госла́внаго і҆ера́рха рѡссі́йскаго: тогда̀ во ꙗ҆зы́цѣхъ  (с. 736) нача́тъ растѝ и҆ мно́житисѧ ст҃а́ѧ вѣ́ра  хрⷭ҇тїа́нскаѧ, оу҆ста́ми ст҃и́телѧ вели́кагѡ і҆нноке́нтїа,  молѧ́щагѡсѧ ѡ҆ дꙋша́хъ на́шихъ. 
Два́жды. 
Мѵ́ро бл҃гово́нное бы́сть и҆́мѧ твоѐ, ѻ҆́тче,  и҆злїѧ́нное на па́ствꙋ, ѡ҆заре́ннꙋю лꙋча́ми добро́тъ  твои́хъ, и҆ на лю́ди бл҃гоговѣ́йнѡ чтꙋ́щыѧ ст҃ꙋ́ю па́мѧть  твою̀, и҆ на всѧ̑ гра́ды и҆ страны̀ хрⷭ҇тїа̑нскїѧ,  прославлѧ́ющыѧ ди́внаго во ст҃ы́хъ свои́хъ бг҃а і҆и҃лева:  є҆го́же молѝ сп҃сти́сѧ дꙋша́мъ на́шымъ. 
На тебѣ̀, ѻ҆́тче, оу҆тверди́сѧ и҆́стина гдⷭ҇нѧ,  предрече́ннаѧ оу҆сты̀ прⷪ҇ро́ка, дре́вле возгласи́вшагѡ:  првⷣнкъ ꙗ҆́кѡ фі́нїѯъ процвѣте́тъ, и҆ ꙗ҆́кѡ ке́дръ,  и҆́же въ лїва́нѣ, оу҆мно́житсѧ: и҆ бꙋ́детъ ꙗ҆́кѡ дре́во  насажде́нное при и҆схо́дищихъ во́дъ. тѣ́мже мо́лимъ тѧ̀,  преди́вный і҆ера́рше, ѡ҆сѣнѧ́й мл҃твами твои́ми гра́дъ се́й  и҆ всѧ̑ хрⷭ҇тїа́ны правосла̑вныѧ. 
Сла́ва, гла́съ и҃: 
Ѻ҆́тче ст҃и́телю і҆нноке́нтїе, по и҆́мени бы́сть  та́кѡ и҆ житїѐ твоѐ, ꙗ҆́кѡ оу҆бѣле́нъ бы́лъ є҆сѝ  неви́нностїю во всѧ̑ дни̑ житїѧ̀ твоегѡ̀: пребыва́ѧ же на  землѝ ꙗ҆́кѡ стра́нникъ и҆ пришле́цъ, прїꙋсво́илъ є҆сѝ  ст҃ꙋ́ю трⷪ҇цꙋ, и҆ оу҆гото́валъ є҆сѝ въ непоро́чнѣмъ  се́рдцѣ твое́мъ ѻ҆би́тель ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ:  сегѡ̀ ра́ди и҆ во гро́бѣ процвѣтѐ нетлѣ́нїемъ ст҃о́е  тѣ́ло твоѐ, и҆ ни є҆ди́на ѿ бг҃оспаса́емыхъ косте́й  твои́хъ сокрꙋши́сѧ. тѣ́мже лобыза́юще съ вѣ́рою  просла́влєнныѧ ѻ҆би́лїемъ и҆сцѣле́нїй честны̑ѧ мо́щи  твоѧ̑, мо́лимъ тѧ̀, оу҆го́дниче бж҃їй, па́стырю  ре́вностный, і҆ера́рхѡвъ (с. 737) оу҆краше́нїе: сотвори́ ны  оу҆гѡ́дны бы́ти ст҃ѣ́й трⷪ҇цѣ, ю҆́же на землѝ  просла́вилъ є҆сѝ преподо́бїемъ и҆ пра́вдою и҆ є҆́йже  предстои́ши ны́нѣ, при́снѡ хода́тайствꙋѧ ѡ҆ ми́рѣ па́ствы  твоеѧ̀ и҆ ѡ҆ сп҃се́нїи дꙋ́шъ на́шихъ. 
И҆ ны́нѣ, бг҃оро́диченъ. 
Вхо́дъ. Прокі́менъ днѐ. Чтє́нїѧ трѝ. Пи̑сана на  ѡ҆боро́тѣ листа̀ рв҃і. 
На лїті́и стїхи̑ры, гла́съ є҃: 
Лобыза́йте, сїби́рстїи наро́ди, слѣды̀ кра́сныхъ  но́гъ і҆ера́рха і҆нноке́нтїа, бл҃говѣствова́вшагѡ въ  предѣ́лѣхъ ва́шихъ ми́ръ и҆ оу҆твержде́нїе, положи́вшагѡ  во є҆ди́нѣмъ и҆з̾ градѡ́въ ва́шихъ нача́ло но́вагѡ  сщ҃еннонача́лїѧ, и҆ во є҆ди́нѣй и҆з̾ ст҃ы́хъ ѻ҆би́телей  ва́шихъ процвѣта́ющагѡ нетлѣ́нїемъ, ꙗ҆́коже процвѣта́етъ  вертогра́дъ напое́нный, є҆мꙋ́же не ѡ҆скꙋдѣ̀ вода̀  бл҃года́тнаѧ, без̾ цѣны̀ напаѧ́ющаѧ жа́ждꙋщыѧ дꙋхо́внагѡ  и҆ тѣле́снагѡ и҆сцѣле́нїѧ. 
Ты̀ є҆сѝ сла́ва гра́да и҆ркꙋ́тска, і҆нноке́нтїе,  ты̀ є҆сѝ оу҆краше́нїе сїби́рскихъ стра́нъ, похвала̀  цр҃кве правосла́вныѧ, велича́нїе рѡссі́и ма́лыѧ, въ не́йже  процвѣ́лъ є҆сѝ крі́нъ бл҃гоꙋха́нный, въ не́йже возже́глсѧ  є҆сѝ свѣти́льникъ пресвѣ́тлый, въ не́йже роди́лсѧ є҆сѝ  сы́нъ црⷭ҇твїѧ хрⷭ҇то́ва, и҆з̾ неѧ́же призва́лсѧ є҆сѝ  а҆пⷭ҇лъ, со є҆ѵⷢ҇лїемъ ѿ престо́льныхъ градѡ́въ протекі́й  до предѣ́лъ монго́льскихъ, въ животѣ̀ и҆ по сме́рти  поꙋча́ѧй ѡ҆мрачє́нныѧ ꙗ҆зы́ки. 
Въ земнѣ́мъ оу҆чи́лищи нбⷭ҇ныѧ премꙋ́дрости бы́лъ  є҆сѝ наста́вникъ, гѡ́рнѧѧ, а҆ не земна̑ѧ мꙋ́дрствовати  наꙋча́вый, и҆ въ ю҆́ныхъ ра́зꙋмѣхъ напечатлѣва́ѧ (с. 738)  дрє́внїѧ и҆́стины є҆ѵⷢ҇льскїѧ, ꙗ҆ви́лсѧ є҆сѝ са́мъ  запечатлѣ́нъ дх҃омъ ст҃ы́мъ бг҃оно́сецъ, пред̾ бг҃омъ  ходи́вый, по бз҃ѣ ревнова́вый, бг҃ꙋ предста́вый, ꙗ҆́кѡ  моли́твенникъ ѡ҆ чтꙋ́щихъ ст҃ꙋ́ю па́мѧть твою̀,  і҆нноке́нтїе. 
Сла́ва, гла́съ д҃: 
На тебѣ̀, ст҃и́телю, почѝ дх҃ъ премꙋ́дрости и҆  ра́зꙋма, и҆́мже оу҆мꙋдри́лсѧ є҆сѝ во сп҃се́нїе  ꙗ҆зы́кѡвъ: дх҃ъ совѣ́та и҆ крѣ́пости, и҆́мже ди̑внымъ  совѣ́тѡмъ возмо́глъ є҆сѝ соѿвѣщава́ти: дх҃ъ вѣ́дѣнїѧ  и҆ бл҃гоче́стїѧ, и҆́мже бл҃гоче́стнѡ вѣ́дѣти ст҃ꙋ́ю трⷪ҇цꙋ  наꙋчи́лъ є҆сѝ и҆́щꙋщыѧ дꙋ́ха и҆ се́рдца но́вагѡ. 
И҆ ны́нѣ, бг҃оро́диченъ: При́зри на молє́нїѧ: 
На стїхо́внѣ стїхи̑ры, гла́съ з҃: 
Помина́имъ, бра́тїе, наста́вника ди́внаго, и҆́же  ѧ҆зы́комъ бл҃гогла́снымъ и҆ житїе́мъ бл҃госла́внымъ  глаго́лаше на́мъ сло́во сп҃се́нїѧ: взира́юще оу҆̀бо на  бл҃же́нное сконча́нїе жи́тельства є҆гѡ̀, подража́имъ  вѣ́рѣ і҆ера́рха, тлѣ́нное сїѐ ѡ҆бле́кшей въ нетлѣ́нїе,  и҆ ме́ртвенное сїѐ ѡ҆дѣ́ѧвшей въ безсме́ртїе,  преднаписꙋ́ющей ѻ҆́бразъ ѻ҆́бщагѡ воскрⷭ҇нїѧ. 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Вїногра́дъ, принесе́нный ѿ дре́внѧгѡ гра́да  кі́ева, на землѝ сїби́рстѣй и҆здадѐ цвѣ́тъ сво́й,  прострѐ рѡ́зги своѧ̑ за мо́ре, и҆ сотворѝ плоды̀ во  и҆сцѣле́нїе ꙗ҆зы́кѡвъ: въ не́мже ѡ҆брѣта́юще дꙋхо́вное  весе́лїе вѣ́рнїи, не и҆зы́демъ и҆з̾ под̾ сѣ́ни є҆гѡ̀  бл҃года́тныѧ, до́ндеже прїи́мемъ и҆сцѣле́нїе недꙋ́гѡвъ  дꙋше́вныхъ, вкꙋ́пѣ же и҆ тѣле́сныхъ. (с. 739) 
Сті́хъ: Храни́тъ гдⷭ҇ь всѧ̑ кѡ́сти и҆́хъ, ни  є҆ди́на ѿ ни́хъ сокрꙋши́тсѧ. 
Прїиди́те, ꙗ҆зы́цы, и҆ ви́дите, ꙗ҆́кѡ дѣ́ло  содѣ́ла гдⷭ҇ь во дни̑ ва́шѧ, є҆мꙋ́же не возмоглѝ бы́сте  вѣ́ровати, а҆́ще бы кто̀ повѣ́далъ ва́мъ сицево́е: но  зри́те и҆ чꙋди́тесѧ, ка́кѡ храни́тъ гдⷭ҇ь всѧ̑ кѡ́сти  и҆збра́нныхъ свои́хъ, и҆ ни є҆ди́на ѿ ни́хъ сокрꙋша́етсѧ:  тѣ́мже оу҆̀бо не бꙋ́дите невѣ́рни, но вѣ́рни. 
Сла́ва, гла́съ и҃: 
Ѻ҆́тче ст҃и́телю і҆нноке́нтїе, ꙗ҆ви́лъ є҆сѝ въ  преподо́бїи твое́мъ сла́вꙋ црⷭ҇твїѧ хрⷭ҇то́ва, въ  по́двизѣхъ до́брыхъ возглаго́лалъ є҆сѝ си́лꙋ бл҃года́ти  є҆гѡ̀, въ чꙋдесѣ́хъ мно́гихъ возвели́чилъ є҆сѝ побѣ́дꙋ,  побѣжда́ющꙋю мі́ръ, вѣ́рꙋ ст҃ꙋ́ю, и҆ са́мъ ꙗ҆́кѡ  сщ҃е́нникъ ѡ҆бле́клсѧ є҆сѝ во сп҃се́нїе: тѣ́мже и҆  ст҃ы́нѧ гдⷭ҇нѧ процвѣтѐ на тебѣ̀, ꙗ҆́кѡ пома́занномъ ѿ  дх҃а ст҃а́гѡ, є҆гѡ́же бл҃гі́й да не ѿи́метъ ѿ на́съ  согрѣши́вшихъ, но да ѡ҆бнови́тъ на́съ мл҃твами твои́ми,  оу҆го́дниче бж҃їй. 
И҆ ны́нѣ, бг҃оро́диченъ: Безневѣ́стнаѧ дв҃о: 
На бл҃гослове́нїи хлѣ́бѡвъ, тропа́рь ст҃и́телѧ  два́жды, и҆ Бцⷣе дв҃о: є҆ди́ножды. 
Тропа́рь ст҃и́телѧ, гла́съ г҃: 
Свѣти́льниче цр҃кве пресвѣ́тлый, ѡ҆зари́вый  лꙋча́ми добро́тъ твои́хъ странꙋ̀ сїю̀, и҆ и҆сцѣле́ньми  мно́гими притека́ющихъ къ ра́цѣ твое́й съ вѣ́рою бг҃а  просла́вивый, мо́лимъ тѧ̀, ст҃и́телю ѻ҆́тче і҆нноке́нтїе,  ѡ҆гражда́й мл҃твами твои́ми гра́дъ се́й ѡ҆ всѣ́хъ бѣ́дъ и҆  печа́ли. (с. 740) 
На оу҆́трени, 
на Бг҃ъ гдⷭ҇ь, тропа́рь ст҃а́гѡ два́жды. 
Сла́ва, и҆ ны́нѣ, бг҃оро́диченъ. 
По а҃-мъ стїхосло́вїи сѣда́ленъ, гла́съ є҃. 
Не да́лъ є҆сѝ сна̀ ѻ҆чи́ма твои́ма, человѣ́че  бж҃їй, нижѐ вѣ́ждома твои́ма дрема́нїѧ, до́ндеже ѡ҆брѣ́лъ  є҆сѝ мѣ́сто гдⷭ҇еви посредѣ̀ разрꙋша́ющагѡсѧ  влады́чества дре́внѧгѡ ѡ҆мрачи́телѧ ꙗ҆зы́кѡвъ: ѡ҆снова́лъ  є҆сѝ селе́нїе бг҃ꙋ і҆а́кѡвлю не во і҆ꙋде́и, ни во  і҆ерꙋсали́мѣхъ, но въ предѣ́лѣхъ монго́льскихъ. тѣ́мже  ꙗ҆ви́лсѧ є҆сѝ и҆ дв҃дъ, положи́вый во странѣ̀ невѣ́рїѧ  тве́рдое ѡ҆снова́нїе вѣ́ры, и҆ соломѡ́нъ, оу҆мꙋдри́выйсѧ  въ созида́нїи сп҃се́нїѧ ста́дꙋ твоемꙋ̀. 
Сла́ва, и҆ ны́нѣ: 
Бг҃а и҆з̾ тебє̀ воплоти́вшагосѧ позна́хомъ, бцⷣе  дв҃о: того̀ молѝ ѡ҆ сп҃се́нїи гра́да на́шегѡ и҆ всѣ́хъ  запечатлѣ́нныхъ и҆́менемъ сн҃а твоегѡ̀. 
По в҃-мъ стїхосло́вїи сѣда́ленъ, гла́съ д҃. 
Ꙗ҆́кѡ мѵ́ро на главѣ̀, сходѧ́щее на брадꙋ̀, брадꙋ̀  а҆арѡ́ню, сходѧ́щее на ѡ҆ме́ты ѡ҆де́жды є҆гѡ̀, ꙗ҆́кѡ роса̀  а҆ермѡ́нскаѧ, сходѧ́щаѧ на го́ры сїѡ̑нскїѧ, та́кѡ бл҃года́ть  дх҃а ст҃а́гѡ, бл҃гоꙋха́ющи вы́нꙋ на просла́вленномъ  нетлѣ́нїемъ тѣлесѝ твое́мъ, притека́ющыѧ къ ра́цѣ твое́й  съ вѣ́рою напоѧ́етъ ра́достїю ѡ҆ гдⷭ҇ѣ, прославлѧ́ющемъ  тѧ̀. 
Сла́ва, и҆ ны́нѣ: 
Со ст҃и́телемъ, пречⷭ҇таѧ, и҆ всѣ́ми ст҃ы́ми, во  ст҃ы́хъ є҆ди́наго почива́ющаго оу҆молѝ, всѣ́хъ  ѡ҆свѧти́ти на́съ, славосло́вѧщихъ тѧ̀ во всѧ̑ вѣ́ки. (с.  741) 
По полѷеле́и сѣда́ленъ, гла́съ г҃: 
Гдⷭ҇ь, не лиша́ѧй бл҃ги́хъ ходѧ́щыѧ неѕло́бїемъ,  бл҃года́ть и҆ сла́вꙋ даде́ ти, ст҃и́телю і҆нноке́нтїе, ю҆́же  всели́лъ є҆сѝ въ землѝ на́шей: и҆ на нб҃сѝ оу҆̀бо  сподо́би ны̀, твои́ми мл҃твами, вѣ́чныѧ сла́вы съ тобо́ю и҆  со всѣ́ми ст҃ы́ми, бг҃ꙋ бл҃гоꙋгоди́вшими. 
Сла́ва, и҆ ны́нѣ: 
Покро́въ бꙋ́ди мѝ и҆ предста́тельство, и҆  застꙋпле́нїе, и҆ похвала̀, дв҃о: ꙗ҆́кѡ ты̀ є҆сѝ  безпомо́щныхъ си́ла неѡбори́маѧ и҆ наде́жда ненадѣ́емыхъ. 
Посе́мъ а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: Честна̀ пред̾ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ, ꙗ҆̀же воздаде́ ми; Та́же, Всѧ́кое дыха́нїе:  Є҆ѵⷢ҇лїе ѿ матѳе́а, зача́ло а҃і. 
По є҆ѵⷢ҇лїи стїхи́ра, гла́съ ѕ҃: 
Да и҆спо́лнѧтсѧ оу҆ста̀ на̑ша хвале́нїѧ твоегѡ̀,  гдⷭ҇и, ꙗ҆́кѡ да воспои́мъ сла́вꙋ твоегѡ̀ оу҆го́дника,  є҆го́же просла́вилъ є҆сѝ нетлѣ́нїемъ и҆ чꙋдотворе́ньми,  въ бѣда́хъ сꙋ́щымъ показа́лъ є҆сѝ помо́щника, въ  недꙋ́зѣхъ ско́раго цѣли́телѧ, въ ско́рбехъ оу҆тѣ́шителѧ,  ѡ҆ чтꙋ́щихъ є҆гѡ̀ ст҃ꙋ́ю па́мѧть те́плаго моли́твенника. 
Канѡ́нъ, [є҆гѡ́же краегране́сїе: І҆нноке́нтїй,  моли́твеникъ ѡ҆ дꙋша́хъ на́шихъ.] Гла́съ и҃. 
Пѣ́снь а҃. 
І҆рмо́съ: И҆стрѧ́сшемꙋ въ мо́ри мꙋчи́тельство  фараѡ́не, и҆ і҆и҃лѧ сꙋ́шею наста́вльшемꙋ, пои́мъ хрⷭ҇тꙋ̀:  ꙗ҆́кѡ просла́висѧ во вѣ́ки. (с. 742) 
І҆ера́рше непоро́чне, при́зри съ нб҃сѐ и҆ ви́ждь,  и҆ посѣтѝ ѡ҆сѣне́нїемъ твои́мъ вїногра́дъ се́й, є҆го́же  насадѝ десни́ца твоѧ̀ во странѣ̀ ꙗ҆зы́кѡвъ: да  просла́вимъ бл҃гоговѣ́йнѡ чꙋдеса̀ твоѧ̑, а҆́ще и҆  невозмо́жно є҆́сть и҆счи́слити ѧ҆̀. 
На пꙋтѝ и҆ногда̀ вразꙋмлѧ́ше валаа́ма ѻ҆сли́ца, да  не и҆́детъ проклина́ти і҆и҃лѧ, є҆го́же и҆ бл҃гословѝ  прише́дый ѿ месопота́мїи: си́це оу҆томле́нными ко́ньми  вразꙋмле́нъ бы́сть преѡгорче́нный пꙋ́тникъ, да возда́стъ  ст҃и́телю і҆нноке́нтїю сла́вꙋ, є҆́юже ѡ҆бѣща́сѧ. 
Но́гъ болѣ́знїю и҆ разслабле́нїемъ всѣ́хъ чле́нѡвъ  недꙋ́гꙋющемꙋ ꙗ҆ви́лсѧ є҆сѝ ско́рый цѣли́тель, ѻ҆́тче  на́шъ і҆нноке́нтїе: не пре́зри оу҆̀бо и҆ ны́нѣ съ вѣ́рою  притека́ющихъ къ живонѡ́снымъ и҆ присноцѣлє́бнымъ моще́мъ  твои̑мъ. 
Бг҃оро́диченъ: 
Ѻ҆ц҃ꙋ̀ собезнача́льнаго сн҃а пло́тїю родила̀  є҆сѝ, пренепоро́чнаѧ дв҃о, є҆го́же молѝ со ст҃и́телемъ,  да сотвори́тъ ны̀ сы́ны своегѡ̀ црⷭ҇твїѧ и҆ наслѣ́дники  ѡ҆бѣтова́нїѧ вѣ́чнагѡ. 
Катава́сїа по оу҆ста́вꙋ. 
Пѣ́снь г҃. 
І҆рмо́съ: Оу҆твердѝ на́шъ оу҆́мъ и҆ сердца̀,  нб҃са̀ сло́вомъ оу҆твержде́й, во є҆́же пѣ́ти и҆ сла́вити  тѧ̀, во сп҃се́нїе дꙋ́шъ на́шихъ. 
Кꙋпинꙋ̀ вторꙋ́ю показа́лъ є҆сѝ, слове́сный  па́стырю, є҆гда̀ мл҃твами твои́ми сохрани́лъ є҆сѝ  посредѣ̀ пла́мене невреди́мꙋ ст҃ꙋ́ю це́рковь, въ не́йже  почива́ше не оу҆̀ (с. 743) просла́вленное на землѝ, но съ  нб҃сѐ ѻ҆би́лїемъ чꙋдотворе́нїй ꙗ҆́вственнѡ  свидѣ́тельствованное свѧ́то бы́ти нетлѣ́нное тѣ́ло твоѐ. 
Є҆ди́нѣй вѣ́рѣ достꙋ́пенъ ꙗ҆ви́лсѧ є҆сѝ,  непоро́чне: тѣ́мже съ премѣне́нїемъ є҆стества̀  оу҆ста́вѡвъ, мра́зъ и҆ и҆́ней сокры́ша чистотꙋ̀ твою̀ ѿ  ѻ҆че́съ нечи́стыхъ, дерзнꙋ́вшихъ въ невѣ́рїи ви́дѣти тѧ̀,  и҆́мже не да́лъ є҆сѝ оу҆зрѣ́ти сла́вы твоеѧ̀, поꙋча́ѧ  ны̀ чи́стымъ се́рдцемъ тебѐ сла́вити. 
На по́мощь ско́рѡ прите́клъ є҆сѝ къ ста́рцꙋ  ѻ҆чи́ма тѧ́жкѡ ви́дѧщемꙋ, и҆ прикоснꙋ́всѧ болѣ́зненнѣй  главѣ̀ є҆гѡ̀, ꙗ҆ви́лъ є҆сѝ на не́мъ дѣла̀ бж҃їѧ:  просвѣтѝ оу҆̀бо и҆ на́шѧ дꙋшє́вныѧ ѻ҆́чи мл҃твами  твои́ми, сщ҃еннонача́льниче. 
Бг҃оро́диченъ: 
Тве́рдое и҆ непрело́жное оу҆пова́нїе вѣ́мы тѧ̀,  бцⷣе, є҆гѡ́же держи́мсѧ, и҆ оу҆пова́юще мо́лимсѧ:  сохранѝ гра́дъ се́й и҆ всѧ̑ гра́ды и҆ страны̀ хрⷭ҇тїа̑нскїѧ  ѿ всѣ́хъ бѣ́дъ, находѧ́щихъ человѣ́кѡмъ согрѣша́ющымъ,  но а҆́бїе мл҃твами твои́ми прїе́млющымъ согрѣше́нїй  ѡ҆ставле́нїе. 
Сѣда́ленъ, гла́съ г҃: 
Тако́въ на́мъ подоба́ше а҆рхїере́й, преподо́бенъ,  неѕло́бивъ, кро́токъ, ѿлꙋче́нъ ѿ грѣ́шникъ, и҆́же  пред̾ вѣ́чнымъ а҆рхїере́емъ і҆и҃съ хрⷭ҇то́мъ мо́литсѧ  вы́нꙋ ѡ҆ сп҃се́нїи ста́да своегѡ̀: мно́гѡ бо мо́жетъ мл҃тва  првⷣнагѡ поспѣ́шествꙋема во бл҃го́е. 
Сла́ва, гла́съ то́йже: 
Прото́ржесѧ вода̀ въ пꙋсты́ни, и҆сто́чникъ  и҆сцѣле́нїй и҆стека́етъ ѿ неистлѣ́нныхъ моще́й ст҃и́телѧ  (с. 744) і҆нноке́нтїа: ра́дость вѣ́чнаѧ над̾ главо́ю  є҆гѡ̀: є҆ѧ́же да сподо́бимсѧ и҆ мы̀ мл҃твами є҆гѡ̀, въ  невече́рнемъ днѝ воскрⷭ҇нїѧ. 
И҆ ны́нѣ, бг҃оро́диченъ: 
Ѡ҆ тебѣ̀, ѻ҆трокови́це, возгласѝ прⷪ҇ро́къ,  глаго́лѧ: сѐ врата̀ восто́ка, и҆ бꙋ́дꙋтъ затворє́на, и҆  никто́же про́йдетъ сквозѣ̀ ѧ҆̀: но гдⷭ҇ь бг҃ъ є҆ди́нъ  про́йдетъ, и҆ бꙋ́дꙋтъ врата̀ затворє́на. 
Пѣ́снь д҃. 
І҆рмо́съ: Оу҆слы́шахъ, гдⷭ҇и, смотре́нїѧ твоегѡ̀  та́инство, разꙋмѣ́хъ дѣла̀ твоѧ̑, и҆ просла́вихъ твоѐ  бж҃ество̀. 
І҆и҃съ въ домꙋ̀ петро́вѣ прикоснꙋ́сѧ рꙋцѣ̀ те́щи  є҆гѡ̀, ѻ҆гне́мъ жего́мыѧ, и҆ а҆́бїе ѡ҆ста́ви ю҆̀ ѻ҆́гнь.  сїѧ̑ же зна́мєнїѧ послѣ́доваша тебѣ̀ вѣ́рꙋющемꙋ  чꙋдотво́рцꙋ: оу҆кроти́лъ бо є҆сѝ ѻ҆гне́вицꙋ є҆ди́нымъ  прикоснове́нїемъ бо́кꙋ лежа́щагѡ на ѻ҆дрѣ̀ сме́рти, но  призва́вшагѡ тѧ̀ во оу҆пова́нїи жи́зни. 
И҆сцѣлѧ́хꙋсѧ и҆ногда̀ вѣ́рꙋющїи ѿ нанесе́нїѧ  главотѧ́жей и҆ оу҆брꙋ́сцєвъ па́ѵловыхъ. не прѡ́сты си̑лы  творѧ́ше бг҃ъ и҆ твои́ма рꙋка́ма, но́вый а҆пⷭ҇ле: пе́рсть бо  ѿ твоеѧ̀ сщ҃е́нныѧ ра́ки и҆ є҆ле́й ѿ лампа́ды  ѿверза́ютъ слѣпотствꙋ́ющей ѻ҆́чи и҆ да́рꙋютъ  и҆сцѣле́нїе. 
Мл҃тва вѣ́ры сп҃сѐ лю́тѣ болѧ́щаго, и҆́же и҆  и҆сповѣ́да, ꙗ҆́кѡ вра́чеве не воскресѧ́тъ, оу҆пова́нїе же  на тѧ̀, бл҃госе́рдый ѻ҆́тче, николи́же посрамлѧ́етъ съ  вѣ́рою призыва́ющихъ тѧ̀ во бл҃говре́меннꙋю по́мощь. 
Бг҃оро́диченъ: 
Ѻ҆трокови́ца неискꙋсомꙋ́жнаѧ ражда́етъ  прови́дѣннаго дх҃омъ ѿ а҆ввакꙋ́ма, и҆ къ рожде́нномꙋ  мо́литсѧ (с. 745) ѡ҆ дꙋша́хъ на́шихъ, мꙋ́дрѣ пасо́мыхъ  па́стыремъ, и҆ по и҆схо́дѣ свое́мъ вы́нꙋ съ на́ми въ  неистлѣ́нїи ст҃а́гѡ тѣлесѐ своегѡ̀ пребыва́ющимъ. 
Пѣ́снь є҃. 
І҆рмо́съ: Ѿ но́щи невѣ́дѣнїѧ, бг҃овѣ́дѣнїѧ  де́нь, во свѣ́тѣ лица̀ твоегѡ̀, хрⷭ҇тѐ, да возсїѧ́етъ ко  оу҆́трꙋ хвале́нїе твоѐ въ сердца́хъ на́шихъ. 
Любо́вїю погрꙋзи́сѧ во стрꙋѧ́хъ оу҆пова́нїѧ на  оу҆го́дника бж҃їѧ, покры́тый ѿ главы̀ до но́гъ стрꙋ́пами,  и҆ во пло́ти свое́й не ѡ҆брѣта́ѧй и҆сцѣле́нїѧ, и҆ а҆́бїе  ѡ҆чи́стисѧ ѿ нечистоты̀ болѣ́зненныѧ, ꙗ҆́коже неема́нъ  ѿ прока́зы, погрꙋже́нїемъ во і҆ѻрда́нѣ, по глаго́лꙋ  є҆лїссе́евꙋ. 
И҆́щꙋщымъ тебѐ ѡ҆брѣта́ешисѧ гото́вый помо́щникъ,  ст҃и́телю і҆нноке́нтїе, и҆ ско́рѡ подае́ши недꙋ́гѡвъ  и҆сцѣле́нїе, ꙗ҆́коже и҆ногда̀ женѣ̀, болѣ́знꙋющей  десно́ю рꙋко́ю, ꙗ҆ви́лсѧ є҆сѝ въ со́нномъ видѣ́нїи, и҆  сотвори́лъ є҆сѝ ю҆̀ здра́вꙋ за є҆ди́ное призва́нїе  ст҃а́гѡ твоегѡ̀ и҆́мене. 
Тве́рдое бл҃года́ти позна́нїе оу҆твержда́ѧ въ  вѣ́рꙋющихъ, наꙋчи́лъ є҆сѝ на́съ вѣ́дѣти тѧ̀, ꙗ҆́кѡ  наста́вника млⷭ҇тиваго, бл҃гоꙋтро́бїѧ сокро́вище,  правовѣ́рїѧ оу҆чи́телѧ, а҆рхїере́євъ похвалꙋ̀,  безпомо́щныхъ застꙋ́пника, при́снѡ молѧ́щагосѧ ѡ҆ сп҃се́нїи  ча̑дъ твои́хъ, съ вѣ́рою къ тебѣ̀ притека́ющихъ. 
Бг҃оро́диченъ: 
Верєѝ а҆́дѡвы сломи́шасѧ, и҆ закле́пи вѣ́чнїи  сокрꙋши́шасѧ ро́ждшимсѧ ѿ тебє̀, пречⷭ҇таѧ мт҃и: тѣ́мже  мо́лимъ тѧ̀, и҆зба́ви ны̀ ѿ вѣ́чныѧ сме́рти (с. 746)  хода́тайствомъ твои́мъ, и҆ всели́ ны во свѣ́тѣ сн҃а  твоегѡ̀, свѣ́тъ и҆скꙋпле́нїѧ мі́рови возсїѧ́вшагѡ. 
Пѣ́снь ѕ҃. 
І҆рмо́съ: Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ ꙗ҆́кѡ ри́зою, многомлⷭ҇тиве хрⷭ҇тѐ бж҃е на́шъ. 
Є҆ли́цы притека́хꙋ къ тебѣ̀, помо́щниче те́плый,  не ѿхожда́хꙋ посра́млени: немощні́и и҆сцѣлѧ́хꙋсѧ, въ  болѣ́зни дѣторожде́нїѧ сꙋ́щыѧ, ѿ многоцѣле́бныѧ  бл҃госты́ни твоеѧ̀ прїима́хꙋ ско́рое недꙋ́га разрѣше́нїе,  слѣпі́и прозира́хꙋ. посѣтѝ оу҆̀бо и҆ на́съ, ще́дрый  ѻ҆́тче, твое́ю по́мощїю. 
Не бꙋ́ди невѣ́ренъ, но вѣ́ренъ, ре́клъ є҆сѝ,  ѻ҆́тче, втори́цею ꙗ҆ви́выйсѧ ѿ преломле́нїѧ ногѝ лю́тѣ  стра́ждꙋщемꙋ, и҆ оу҆да́ривъ жезло́мъ въ мѣ́сто, и҆дѣ́же  стоѧ́стѣ но́зѣ твоѝ, ꙗ҆́звою на дре́вѣ оу҆врачева́лъ  є҆сѝ дꙋше́внꙋю ꙗ҆́звꙋ ѡ҆мраче́ннагѡ невѣ́рїемъ: а҆́бїе  бо и҆сповѣ́да бы́ти тебѐ бл҃года́тнаго врача̀,  воздви́гшаго є҆го̀ ѿ ѻ҆дра̀ болѣ́зненнагѡ. 
Непоро́чныма твои́ма рꙋка́ма препо́далъ є҆сѝ,  а҆рхїере́ю бж҃їй, безсме́ртнꙋю пи́щꙋ стра́ждꙋщей, ѽ чꙋ́до!  на нб҃сѝ прїѡбща́ѧсѧ и҆́стѣе невече́рнѧгѡ свѣ́та, вѧ́щше  седми́десѧти лѣ́тъ по твое́мъ оу҆спе́нїи, и҆ на землѝ  ꙗ҆влѧ́ешисѧ сщ҃еннодѣ́йствитель бж҃е́ственныхъ та̑инъ,  оу҆вѣрѧ́ѧ па́ствꙋ твою̀ въ неразлꙋ́чномъ пребыва́нїи вы́нꙋ  съ притека́ющими ко твое́й по́мощи. 
Бг҃оро́диченъ: 
И҆́стины оу҆чи́телю, наста́ви ны̀ во и҆́стиннѣй  вѣ́рѣ, молѧ̀ ѡ҆ сп҃се́нїи на́шемъ съ пречⷭ҇тою дв҃ою  бцⷣею рожде́ннаго ѿ неѧ̀ на сп҃се́нїе всегѡ̀ мі́ра. (с.  747) 
Конда́къ, гла́съ д҃: 
Непоро́чности соиме́ннаго па́стырѧ, проповѣ́дника  вѣ́ры во ꙗ҆зы́цѣхъ монго́льскихъ, сла́вꙋ и҆ оу҆краше́нїе  и҆ркꙋ́тскїѧ па́ствы, любо́вїю восхва́лимъ всѝ вѣ́рнїи:  то́й бо є҆́сть храни́тель страны̀ сеѧ̀ и҆ моли́твенникъ ѡ҆  дꙋша́хъ на́шихъ. 
І҆́косъ: 
А҆́гг҃льскимъ житїе́мъ возвы́силсѧ є҆сѝ, ѻ҆́тче,  до лицезрѣ́нїѧ красоты̀ несозда́нныѧ, є҆ѧ́же наслажда́ѧсѧ  ны́нѣ на нб҃сѝ, мо́лишисѧ ѡ҆ сп҃се́нїи на́шемъ, на́съ же  на землѝ наꙋча́еши взыва́ти тебѣ̀ такова̑ѧ: ра́дꙋйсѧ,  крі́не, въ бл҃горастворе́нномъ ю҆́зѣ процвѣты́й: ра́дꙋйсѧ,  пе́рвенче дх҃о́внагѡ сыноположе́нїѧ, ѿ ма́лыѧ рѡссі́и бг҃ꙋ  посвѧще́нный. ра́дꙋйсѧ, сла́во и҆ велича́нїе гра́да кі́ева:  ра́дꙋйсѧ, въ земно́мъ оу҆чи́лищи нбⷭ҇ныѧ мꙋ́дрости  наста́вниче. ра́дꙋйсѧ, мꙋ́дрый и҆сполни́телю велѣ́нїй царѧ̀  земна́гѡ: ра́дꙋйсѧ, мꙋ́жественный подви́жниче цр҃ѧ̀  нбⷭ҇нагѡ. ра́дꙋйсѧ, проповѣ́дниче вѣ́ры во ꙗ҆зы́цѣхъ  монго́льскихъ: ра́дꙋйсѧ, началоположи́телю до́брагѡ  сщ҃еннонача́лїѧ во страна́хъ сїби́рскихъ. ра́дꙋйсѧ,  оу҆краше́нїе и҆ркꙋ́тскїѧ па́ствы: ра́дꙋйсѧ, бл҃гоꙋха́нїе  пꙋсты́ни. ра́дꙋйсѧ, ѻ҆́бщагѡ воскрⷭ҇нїѧ въ нетлѣ́нїи  твое́мъ оу҆вѣри́телю: ра́дꙋйсѧ, неизчерпа́емыхъ чꙋде́съ  и҆сто́чниче. ра́дꙋйсѧ, храни́телю страны̀ тобо́ю  и҆збра́нныѧ: ра́дꙋйсѧ, і҆нноке́нтїе, моли́твенниче ѡ҆  дꙋша́хъ на́шихъ. 
Пѣ́снь з҃. 
І҆рмо́съ: Въ нача́лѣ зе́млю ѡ҆снова́вый и҆ небеса̀  сло́вомъ оу҆тверди́вый, бл҃гослове́нъ є҆сѝ во вѣ́ки,  гдⷭ҇и бж҃е ѻ҆тє́цъ на́шихъ. (с. 748) 
Крѣ́пость и҆ и҆сцѣле́нїе прїима́хꙋ ѿ тебє̀,  ѻ҆́тче, немощствꙋ́ющїи пло́тїю: ско́рбнїи же дꙋ́хомъ и҆  оу҆дрꙋче́ннїи печа́льми жите́йскими ѡ҆брѣта́хꙋ дꙋше́вное  оу҆тѣше́нїе во оу҆миле́нномъ призыва́нїи ст҃а́гѡ и҆  просла́вленнагѡ и҆́мене твоегѡ̀, прославлѧ́ющагѡ ди́внаго во  ст҃ы́хъ свои́хъ бг҃а і҆и҃лева. 
Ѻ҆́тче, непоро́чности соиме́нне, та́кѡ просла́висѧ  свѣ́тъ тво́й пред̾ человѣ́ки, ꙗ҆́кѡ ви́дѧще дѡ́браѧ  дѣла̀ твоѧ̑ и҆ чꙋдотворє́нїѧ мнѡ́гаѧ, прославлѧ́ютъ  чꙋдодѣ́йствꙋющаго тобо́ю, ди́внаго во ст҃ы́хъ свои́хъ бг҃а  і҆и҃лева. 
Трⷪ҇ченъ: 
Дꙋшє́вныѧ на́шѧ болѣ̑зни и҆сцѣлѝ, бж҃е, мл҃твами  просла́вленнагѡ ѿ тебє̀ оу҆го́дника, оу҆скорѧ́ющагѡ на  по́мощь оу҆миле́нною дꙋше́ю, тре́бꙋющымъ дѣ́йственнагѡ  є҆гѡ̀ пред̾ тобо́ю, трⷪ҇це ст҃а́ѧ, застꙋпле́нїѧ. 
Бг҃оро́диченъ: 
Оу҆́мъ на́шъ плѣнѝ въ послꙋша́нїе вѣ́ры, дꙋ́хъ  и҆ дꙋ́шꙋ всесовершє́ны соблюдѝ, и҆ тѣ́ло въ прише́ствїи  гдⷭ҇а на́шегѡ і҆и҃са хрⷭ҇та̀ непоро́чно сохранѝ мл҃твами  твои́ми, бг҃ороди́тельнице. 
Пѣ́снь и҃. 
І҆рмо́съ: Безнача́льнаго цр҃ѧ̀ сла́вы, є҆гѡ́же  трепе́щꙋтъ нбⷭ҇ныѧ си̑лы, по́йте сщ҃е́нницы, лю́дїе  превозноси́те въ всѧ̑ вѣ́ки. 
Широ́кїй пꙋ́ть, вводѧ́щїй въ па́гꙋбꙋ, презрѣ́лъ  є҆сѝ, прпⷣбне, и҆ тѣ́сными враты̀ вше́лъ є҆сѝ въ  нбⷭ҇ное црⷭ҇твїе. ѿѻнꙋ́дꙋже призира́ѧ вы́нꙋ на  призыва́ющихъ тѧ̀ съ вѣ́рою, оу҆крѣпѝ оу҆̀бо и҆ на́съ  понестѝ бл҃го́е и҆ (с. 749) ле́гкое и҆́го крⷭ҇та̀, да  вни́демъ въ поко́й бг҃а бл҃гослове́ннагѡ. 
А҆гг҃лоподо́бнымъ житїе́мъ на землѝ, ѡ҆брѣ́лъ  є҆сѝ бл҃года́ть и҆сцѣле́нїй, и҆ ꙗ҆ви́лсѧ є҆сѝ  вои́стиннꙋ а҆́гг҃лъ храни́тель па́ствы твоеѧ̀, бо́дрственнѡ  оу҆твержда́ѧ ю҆̀ въ вѣ́рѣ многоразли́чными твои́ми  чꙋдотворє́нїи и҆ соблюда́ѧ въ чи́стомъ и҆сповѣ́данїи  ѻ҆тцє́въ бг҃а бл҃гослове́ннагѡ. 
Хрⷭ҇то́во бл҃гоꙋха́нїе ꙗ҆ви́лсѧ є҆сѝ, ѻ҆́тче, въ  сп҃са́емыхъ тобо́ю ѿ недꙋ́гѡвъ, дꙋше́вныхъ же и҆  тѣле́сныхъ: тѣ́мже ѡ҆бита́тєли гра́да тобо́ю  и҆збра́ннагѡ, прославлѧ́юще ст҃ꙋ́ю па́мѧть твою̀,  бл҃гословлѧ́ютъ просла́вившаго тѧ̀, ѻ҆тцє́въ бг҃а  бл҃гослове́ннаго. 
Бг҃оро́диченъ: 
Нѣ́сть на́ша бра́нь ко пло́ти и҆ кро́ви, но къ  нача́лѡмъ, и҆ ко власте́мъ, и҆ къ мїродержи́телємъ тмы̀  вѣ́ка сегѡ̀, къ дꙋховѡ́мъ ѕло́бы поднебє́снымъ: над̾  ни́миже покажи́ ны, влⷣчце, побѣди́тєли, ꙗ҆́кѡ да по  ѻ҆́бразꙋ непоро́чнагѡ па́стырѧ возмо́жемъ всѧ̑ стрѣ́лы  лꙋка́вагѡ разжжє́нныѧ оу҆гаси́ти. 
Пѣ́снь ѳ҃. 
І҆рмо́съ: Проѧвле́нное на горѣ̀ законополо́жникꙋ во  ѻ҆гнѝ и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ  сп҃се́нїе, пѣ́сньми немо́лчными велича́емъ. 
А҆пⷭ҇лъ ꙗ҆зы́кѡвъ бы́лъ є҆сѝ, ѻ҆́тче, ꙗ҆́коже  и҆ па́ѵелъ, тѣ́мже ны́нѣ восхище́нъ є҆сѝ на высотꙋ̀  бж҃е́ственнагѡ лицезрѣ́нїѧ: и҆дѣ́же мо́лишисѧ, да бг҃ъ  возрасти́тъ, є҆́же ты̀, мꙋ́дрый дѣ́лателю, насади́лъ и҆  напои́лъ є҆сѝ. (с. 750) 
Шле́мъ сп҃се́нїѧ воспрїи́мъ, и҆ мече́мъ дх҃о́внымъ  препоѧ́савсѧ, и҆зше́лъ є҆сѝ на дѣ́ло твоѐ, па́стырю  ди́вный, и҆ согради́лъ є҆сѝ ѡ҆пло́тъ бл҃гоче́стїѧ во  мра́цѣ ꙗ҆зы́чества: молѝ оу҆̀бо пребл҃га́го бг҃а, да  оу҆крѣпи́тъ, є҆́же содѣ́ла, въ на́съ рꙋко́ю твое́ю. 
И҆́менемъ и҆ житїе́мъ непоро́чне, прїимѝ  хвалє́бныѧ пѣ́сни, любо́вїю къ тебѣ̀ возноси̑мыѧ,  ѡ҆сѣнѧ́ѧ мл҃твами твои́ми па́ствꙋ, ѡ҆сїѧ́ннꙋю лꙋча́ми  добро́тъ твои́хъ, и҆ оу҆скорѧ́ѧ на по́мощь бл҃года́тнымъ  застꙋпле́нїемъ твои́мъ, во вре́мѧ бл҃гопотре́бно. 
Бг҃оро́диченъ: 
Херꙋві́мѡвъ честнѣ́йшаѧ, и҆ сла́внѣйшаѧ без̾  сравне́нїѧ серафі́мѡвъ, не пре́зри молє́нїѧ ра̑бъ твои́хъ,  но покры́й на́съ честны́мъ твои́мъ покро́вомъ: сп҃сѝ лю́ди,  бл҃гоговѣ́йнѡ чтꙋ́щыѧ па́мѧть непоро́чнагѡ па́стырѧ и҆  моли́твенника ѡ҆ гра́дѣ се́мъ, ди́внагѡ і҆нноке́нтїа. 
Свѣти́ленъ, гла́съ а҃: 
Сла́ва тебѣ̀ бг҃ꙋ, показа́вшемꙋ на́мъ свѣ́тъ  сп҃се́нїѧ въ житїѝ и҆ словесѝ твоегѡ̀ оу҆го́дника: сла́ва  тебѣ̀ бл҃года́телю, возсїѧ́вшемꙋ просвѣще́нїе и҆́стины въ  побо́рницѣ бл҃гоче́стїѧ и҆ и҆́стины: сла́ва тебѣ̀ ди́вномꙋ  щедротода́вцꙋ, оу҆диви́вшемꙋ млⷭ҇ти твоѧ̑ на ходи́вшемъ во  свѣ́тѣ лица̀ твоегѡ̀, ст҃и́телѣ и҆ чꙋдотво́рцѣ  і҆нноке́нтїи. 
Сла́ва, и҆ ны́нѣ, бг҃оро́диченъ: 
Свѣ́тъ мі́рови возсїѧ̀ въ ржⷭ҇твѣ̀ твое́мъ,  пречⷭ҇таѧ бцⷣе: ѡ҆сїѧ́й оу҆̀бо оу҆́мъ на́шъ позна́нїемъ  сн҃а твоегѡ̀, се́рдце оу҆ѧзвѝ любо́вїю къ бж҃е́ствєннымъ  за́повѣдемъ, (с. 751) оу҆крѣплѧ́ющи ны̀ мл҃твами твои́ми  въ вѣ́рѣ и҆ бл҃годѣ́ланїи. 
На хвали́техъ стїхи̑ры, гла́съ и҃: 
Мно́гое мно́жество чꙋде́съ твои́хъ, і҆нноке́нтїе,  проповѣ́дꙋетъ вели́чество сла́вы бг҃а на́шегѡ, на нб҃сѝ  си́лами разꙋ́мными неꙋмо́лчнѡ воспѣва́емагѡ, на земли́ же  въ дꙋша́хъ и҆ тѣлесѣ́хъ ст҃ы́хъ свои́хъ ди́внѡ  прославлѧ́емагѡ: є҆го́же молѝ, препросла́вленне ст҃и́телю,  ѡ҆ сп҃се́нїи дꙋ́шъ на́шихъ. 
Є҆ди́нѣми оу҆сты̀ и҆ є҆ди́нѣмъ се́рдцемъ  просла́вимъ, лю́дїе, бг҃а чꙋдодѣ́йствꙋющаго, оу҆диви́вшаго  щедрѡ́ты своѧ̑ во дни̑ на́шѧ: дрє́внїѧ млⷭ҇ти, глагѡ́ланныѧ  ко ѻ҆тцє́мъ на́шымъ въ чꙋдесѣ́хъ ст҃ы́хъ свои́хъ,  возглаго́лавшаго и҆ ны́нѣ въ нетлѣ́нїи непоро́чнагѡ  па́стырѧ, чꙋдотво́рца но́вагѡ оу҆тверди́вшагѡ кра̑сныѧ  но́ги своѧ̑ во страна́хъ сїби́рскихъ и҆ оу҆краси́вшагѡ  пꙋсты́ню ꙗ҆́кѡ крі́нъ кра́сный. 
Не ѻ҆тцы̀ на́ши возвѣсти́ша на́мъ, ѻ҆́тче, сла́вꙋ  твою̀, не ста́рцы на́ши повѣ́даша на́мъ чꙋдеса̀ твоѧ̑,  чꙋдотво́рче: но са́ми ви́дѣхомъ ѡ҆сѣнѧ́ющꙋю непоро́чное  тѣ́ло твоѐ си́лꙋ бж҃їю, чꙋдодѣ́йствꙋющꙋю тобо́ю въ  зна́менїихъ ди́вныхъ и҆ мно́гихъ: срѡ́дницы и҆ зна́емїи  на́ши позна́ша бл҃года́тнꙋю по́мощь твою̀. є҆ѧ́же и҆ мы̀  дерза́юще про́симъ, и҆ неѡскꙋ́днѡ прїе́млемъ. 
Дре́вле бг҃ъ глаго́лавый ѻ҆тцє́мъ во прⷪ҇ро́цѣхъ,  въ послѣ́докъ дні́й возглаго́ла на́мъ въ снѣ̀: є҆гѡ́же  бл҃года́тїю и҆ додне́сь глаго́летъ на́мъ въ наста́вницѣхъ  на́шихъ, въ животѣ̀ свое́мъ поꙋча́ющихъ на́съ вѣ́рѣ (с.  752) и҆ наде́ждѣ, по и҆схо́дѣ же свое́мъ оу҆вѣрѧ́ющихъ  на́съ въ любвѝ соверше́ннѣй, николи́же ѿпа́дающей. 
Сла́ва, гла́съ то́йже: 
Ра́дꙋйсѧ, ѻ҆́тче і҆нноке́нтїе, непоро́чности  соиме́нне, цр҃кве оу҆твержде́нїе, бл҃года́ти позна́нїе,  чꙋде́съ неисчи́слимыхъ сокро́вище, і҆ера́рхѡвъ похвало̀,  па́стырей ѻ҆́бразе, пасо́мыхъ помо́щниче, чꙋжди́хъ и҆  да́льнихъ моли́твенниче, гра́да и҆ркꙋ́тска оу҆краше́нїе,  ѻ҆би́тели твоеѧ̀ бл҃голѣ́пїе, сла́во страны̀ рѡссі́йскїѧ:  ѡ҆ не́йже моли́сѧ, да оу҆га́снꙋтъ раско́лѡвъ шата̑нїѧ, и҆  да процвѣте́тъ ми́ръ во дне́хъ ча̑дъ є҆ѧ̀ правосла́вныхъ. 
И҆ ны́нѣ, гла́съ то́йже: Влⷣчце, прїимѝ: 
Славосло́вїе вели́кое. По славосло́вїи, тропа́рь  ст҃а́гѡ. Сла́ва, и҆ ны́нѣ, бг҃оро́диченъ. 
На лїтꙋргі́и: 
Бл҃жє́нна ѿ канѡ́на ст҃а́гѡ, пѣ́снь г҃-ѧ и҆ ѕ҃-ѧ.  Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. А҆пⷭ҇лъ ко є҆вре́ємъ, зача́ло ти҃і.  А҆ллилꙋ́їа, гла́съ а҃: Восхва́лѧтсѧ прпⷣбнїи во сла́вѣ,  и҆ возра́дꙋютсѧ на ло́жахъ свои́хъ. Сті́хъ: Сла́ва сїѧ̀  бꙋ́детъ всѣ̑мъ прпⷣбнымъ є҆гѡ̀. Є҆ѵⷢ҇лїе ѿ і҆ѡа́нна,  зача́ло л҃ѕ. Прича́стенъ: Въ па́мѧть вѣ́чнꙋю бꙋ́детъ  првⷣникъ: 


