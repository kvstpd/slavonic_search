МИНІ́А МѢ́СѦЦЪ МА́ІЙ 
КІ́ЕВЪ. Въ тѷпогра́фїи кїево-пече́рской ла́ѵры. 
҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ  монастырѧ̀ свѧще́нно-а҆рхїмандрі́та напеча́тасѧ кни́га  сїѧ̀, мині́а мѣ́сѧцъ ма́їй во гра́дѣ москвѣ̀, въ  лѣ́то ѿ ржⷭ҇тва̀ по пло́ти бг҃а сло́ва ҂ацч҃ѕ 
Московский Сретенский монастырь, издательство  «Правило веры», 1996 
(с. 5) 
МѢ́СѦЦЪ МА́ІЙ, 
и҆мѣ́ѧй дне́й л҃а. 
Въ а҃-й де́нь: 
Ст҃а́гѡ прⷪ҇ро́ка і҆еремі́и: 
И҆ преставле́нїе прпⷣбнагѡ ѻ҆ц҃а̀ на́шегѡ  пафнꙋ́тїѧ бо́ровскагѡ. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры прⷪ҇ро́ка, гла́съ и҃. Подо́бенъ: Гдⷭ҇и,  а҆́ще и҆ на сꙋди́щи: 
Гдⷭ҇и, ꙳ ты̀ пре́жде созда́тисѧ, ꙳ проразꙋмѣ́лъ  є҆сѝ і҆еремі́ю сла́внаго: ꙳ и҆ пре́жде рожде́нїѧ и҆зъ  ложе́снъ, ꙳ прⷪ҇ро́ка ѡ҆свѧти́лъ є҆сѝ, ꙳ ꙗ҆́кѡ  провѣ́дый вои́стиннꙋ ра́зꙋма свобо́дное: ꙳ є҆гѡ́же  моли́твами, ꙳ ꙗ҆́кѡ ми́лостивъ, ꙳ спасѝ дꙋ́шы на́шѧ. 
Гдⷭ҇и, ꙳ а҆́ще и҆ въ ка́лъ вве́рженъ бы́сть ꙳  і҆еремі́а ст҃ы́й, ꙳ но кра́сное благово́нїе оу҆́мнѡ  воспрїима́ше, ꙳ въ ра́йскихъ се́лѣхъ ꙗ҆́коже  водворѧ́ѧсѧ: ꙳ є҆гѡ́же моли́твами, ꙳ ꙗ҆́кѡ  бл҃годѣ́тель, ꙳ всѣ́хъ на́съ сохранѝ. 
Гдⷭ҇и, ꙳ твои́ми пресвѣ́тлыми зарѧ́ми ꙳ прⷪ҇ро́къ  сїѧ́ѧ, ꙳ и҆ сꙋпроти́вными зрѧ́шесѧ ꙳ блаже́нъ и҆  че́стенъ: ꙳ добродѣ́телей бо ꙗ҆́вѣ стыди́тсѧ и҆  сꙋпоста̑тъ, ꙳ и҆ бꙋ̑дꙋщаѧ ꙗ҆́кѡ настоѧ̑щаѧ ꙳  восхождє́нїѧ пред̾ꙋвѣ́дѣ. 
Сла́ва, и҆ ны́нѣ, пра́здника, и҆лѝ бг҃оро́диченъ,  гла́съ и҆ подо́бенъ то́йже: 
Ви́ждь моегѡ̀ ꙳ сокрꙋше́ннагѡ се́рдца воздыха́нїе,  бг҃оневѣ́сто, ꙳ прїимѝ, дв҃о марі́е чⷭ҇таѧ, ꙳ рꙋ́къ  мои́хъ воздѣѧ́нїе, ꙳ ꙗ҆́кѡ чл҃вѣколюби́ва, ꙳ и҆ не  ѿри́ни, всенепоро́чнаѧ: ꙳ да пою̀ и҆ велича́ю тѧ̀, ꙳  возвели́чившꙋю ро́дъ на́шъ. (с. 6) 
Крⷭ҇тобг҃оро́диченъ. подо́бенъ то́йже: 
Безнача́льное сло́во ѻ҆́ч҃ее, ꙳ и҆ сн҃е мо́й, ꙳  и҆ дх҃ꙋ сопресто́льное, ꙳ ка́кѡ твоѝ пречⷭ҇тыѧ дла̑ни ꙳  на дре́вѣ просте́рлъ є҆сѝ; что̀ толи́каѧ твоѧ̀ ны́нѣ  нищета̀, пребл҃гі́й; ꙳ предстоѧ́щи твоемꙋ̀ крⷭ҇тꙋ̀, ꙳  вопїѧ́ше пренепоро́чнаѧ. 
Тропа́рь, гла́съ в҃: 
Прⷪ҇ро́ка твоегѡ̀ і҆еремі́и па́мѧть, гдⷭ҇и,  пра́зднꙋюще, тѣ́мъ тѧ̀ мо́лимъ, спасѝ дꙋ́шы на́шѧ. 
Канѡ́нъ, гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Пре́жде твоегѡ̀ созда́нїѧ проꙋвѣ́дѣннѡ, и҆зъ  ма́тернѧ чре́ва ѡ҆свѧти́лсѧ є҆сѝ, и҆ ꙗ҆зы́кѡмъ  прⷪ҇ро́къ пома́залсѧ є҆сѝ, взыва́ѧ: и҆зба́вителю и҆  бг҃ꙋ на́шемꙋ пои́мъ. 
Всѣ́хъ ра́зꙋмъ пре́жде прїе́мый, твоеѧ̀ мы́сли  движє́нїѧ прозрѧ̀, ѽ і҆еремі́е бг҃оѧвле́нне,  наста́вника тѧ̀ лю́демъ поставлѧ́етъ. 
Твоеѧ̀ мы́сли зри́тельное, мꙋ́дре, ѡ҆чи́стивъ ѿ  скве́рнъ плотски́хъ, и҆́стины свидѣ́тель показа́лсѧ  є҆сѝ, творцꙋ̀ твоемꙋ̀ превозлю́бленъ. 
Бг҃оро́диченъ: 
Всели́вшеесѧ въ тѧ̀ сло́во ѻ҆́ч҃ее, на землѝ,  дв҃о бцⷣе, па́че є҆стества̀ пло́тїю ро́ждши, ꙗ҆ви́ласѧ  є҆сѝ тва́рей всѣ́хъ влⷣчца. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Ты̀ ѡ҆свѧти́въ прⷪ҇ро́ка твоегѡ̀, влⷣко, пе́рвѣе  рождества̀, блꙋдѧ́щымъ наста́вника посла́лъ є҆сѝ. 
Бл҃года́ть дх҃а, все́льшаѧсѧ во оу҆стнѣ̀ твоѝ,  ꙗ҆́коже пресвѣ́тло свѣти́ло, сꙋ́щымъ во тмѣ̀ возсїѧ̀.  (с. 7) 
Мѵ́ра благово́нїѧ твоегѡ̀ не терпѧ́щи, собо́ръ тѧ̀  і҆и҃левъ скве́рный въ ро́вѣ затворѝ. 
Бг҃оро́диченъ: 
Тобо́ю, пречⷭ҇таѧ, пресꙋ́щественный, безнача́льный  сн҃ъ бж҃їй спожи́ти человѣ́кѡмъ благоизво́ли. 
Сѣда́ленъ, гла́съ и҃. Подо́бенъ: Воскр҃се ѿ  гро́ба: 
Приложѝ тебѣ̀ оу҆́хо бг҃ъ, оу҆слы́шавати  словеса̀ є҆гѡ̀, бг҃огла́сный прⷪ҇ро́че. тѣ́мже ꙗ҆́кѡ  настоѧ̑щаѧ не сꙋ̑щаѧ всѣ̑мъ оу҆ѧсни́лъ є҆сѝ:  рыда́ньми же ѡ҆ лю́дехъ твои́хъ, оу҆да́льшихсѧ ѿ  гдⷭ҇а, пла́калъ є҆сѝ. и҆ ны́нѣ сы́й на небесѣ́хъ,  мо́лишисѧ спасти́сѧ на́мъ. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Въ пꙋчи́нꙋ лю́тагѡ впадо́хъ оу҆ны́нїѧ, ѿ  мно́жества лꙋка́выхъ и҆ нечи́стыхъ мои́хъ дѣ́лъ  прїидо́хъ въ недоꙋмѣ́нїе, и҆ ѿча́ѧнїемъ ны́нѣ  ѡ҆держи́мь є҆́смь. влⷣчце бцⷣе, сама́ мѧ спасѝ  бл҃гоꙋтро́бїемъ твои́мъ: грѣ́шныхъ бо ты̀ є҆сѝ по́мощь  и҆ ѡ҆чище́нїе спаси́тельное. 
Крⷭ҇тобг҃оро́диченъ: 
Нескве́рнаѧ а҆́гница а҆́гнца и҆ па́стырѧ ви́сѧща  на крⷭ҇тѣ̀ зрѧ́щи, вопїѧ́ше: ча́до моѐ, что̀ стра́нное  оу҆́бѡ и҆ ненаде́жное сїѐ зрѣ́нїе; ка́кѡ жи́знь  всѣ́хъ сме́ртїю ѡ҆сꙋжда́етсѧ, земны̑мъ подо́бнѣ; но  воскреснѝ тридне́внѡ и҆зъ ме́ртвыхъ, сло́ве, ꙗ҆́коже  ре́клъ є҆сѝ, да ра́дꙋющисѧ сла́влю тѧ̀. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Пресвѣ́тлое сїѧ́нїе прест҃а́гѡ и҆ бжⷭ҇твеннагѡ  дх҃а се́рдце твоѐ ѡ҆блиста́вшее, сꙋ́щымъ во тмѣ̀  просвѣще́нїе содѣ́ла. 
Прⷪ҇ро́кѡвъ спострада́тельнѣе всѣ́хъ бы́въ,  всеблаже́нне бг҃опрїѧ́тне, ми́лости мѧ̀ сподо́би,  ѿча́ѧннаго мно́гими прегрѣше́ньми. 
Ꙗ҆́кѡ хода́тай бы́въ ꙗ҆вле́ннымъ и҆ бжⷭ҇твеннымъ  (с. 8) сїѧ́нїемъ, хода́тайствомъ твои́мъ оу҆мирѝ  многомѧте́жнагѡ моегѡ̀ житїѧ̀ бꙋ́рю. 
Бг҃оро́диченъ: 
Бг҃а, є҆го́же родила̀ є҆сѝ, пречⷭ҇таѧ дв҃о,  сего̀ молѝ, моли́твами твои́ми дарова́ти согрѣше́нїй  проще́нїе. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою тво́й ми́ръ пода́ждь на́мъ,  чл҃вѣколю́бче. 
Ꙗ҆́коже мо́лнїю, прⷪ҇ро́ка твоего̀ посла́лъ  є҆сѝ, і҆еремі́ю ѡ҆свѧще́ннаго, сꙋ́щымъ во тмѣ̀ свѣ́та  тѧ̀, хрⷭ҇тѐ, возвѣща́юща. 
Стрѣлꙋ̀ и҆збра́ннꙋ, въ тꙋ́лѣ тѧ̀ сокрове́ннꙋ,  і҆еремі́е, проразꙋмѣ́нїемъ свои́мъ, тво́й влⷣка, въ  ни́хже подоба́ше вре́менѣхъ показа̀. 
Оу҆́ши чи́стѣ оу҆́мнїи и҆мѣ́ѧ, сла́вне,  бесѣ́дꙋющꙋ тебѣ̀ дх҃ꙋ сподо́билсѧ є҆сѝ, прⷪ҇ро́че,  послꙋ́шати. 
Бг҃оро́диченъ: 
Ве́лїе и҆ стра́шное дв҃ы та́инство: и҆́бо  ꙗ҆́вльшагосѧ на землѝ є҆́ю бг҃а человѣ́кѡмъ,  милосе́рдїѧ ра́ди, мт҃рски воспита̀. 
Пѣ́снь ѕ҃. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀  ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ,  ꙗ҆́кѡ петро́ви, ѽ оу҆пра́вителю, и҆ спасѝ. 
Привле́клъ є҆сѝ просвѣще́нїе, и҆ благода́ть  бога́тнѡ, бг҃оно́се, дꙋхо́внѡ оу҆ста̀ дꙋшє́вныѧ  разшири́въ, и҆ и҆спо́лньсѧ, ѻ҆́бщно всѣ̑мъ по́далъ  є҆сѝ, ѽ прⷪ҇ро́че, хотѧ́щымъ сїѧ́нїе. 
Мо́ре мїрско́е, возвыша́емое напа́стей  треволне́нїемъ, оу҆зрѣ́въ, послѣ̑днѧѧ дворы̀  возжела́лъ є҆сѝ, и҆ и҆сто́чникъ рѣко́ю точа́щъ сле́зы,  люде́й твои́хъ ѕлобы́тства го́рцѣ рыда́ти. 
Сме́рть и҆зба́вителѧ предска́зовалъ є҆сѝ та́йнѡ,  (с. 9) бг҃огла́се, ꙗ҆́коже бо а҆́гнѧ, на дре́во хрⷭ҇та̀  воздвиго́ша, живота̀ нача́льника, собо́ръ беззако́нный  і҆ꙋде́йскїй, бл҃годѣ́телѧ всеѧ̀ тва́ри. 
Бг҃оро́диченъ: 
Сло́во, є҆́же ѿ ѻ҆ц҃а̀ пре́жде вѣ̑къ  ро́ждшеесѧ безпло́тнѡ, и҆зъ тебє̀, чⷭ҇таѧ, въ лѣ́то  пло́тски ражда́етсѧ: и҆ въ сѣ́ни тогѡ̀ всѝ поживе́мъ,  ꙗ҆́коже дре́вле і҆еремі́а проречѐ. 
Конда́къ, гла́съ г҃. Подо́бенъ: Дв҃а дне́сь: 
Ѡ҆чи́стивъ дх҃омъ, вели́кїй прⷪ҇ро́че и҆  мꙋ́чениче, твоѐ свѣтоза́рное се́рдце, сла́вне  і҆еремі́е, прⷪ҇ро́чествїѧ да́ръ свы́ше прїѧ́лъ є҆сѝ, и҆  возопи́лъ є҆сѝ велегла́снѡ во страна́хъ: сѐ бг҃ъ  на́шъ, и҆ не приложи́тсѧ и҆́нъ къ немꙋ̀, и҆́же вопло́щсѧ  на землѝ ꙗ҆ви́лсѧ є҆́сть. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ты̀ ны́нѣ не ктомꙋ̀ въ наде́ждахъ, но ве́щїю,  прⷪ҇ро́че, проречє́ннаѧ и҆сполнѧ́єма твоѧ̑ зрѧ̀,  взыва́еши: бл҃гослове́нъ є҆сѝ, гдⷭ҇и бж҃е, во вѣ́ки. 
Ѻ҆рга́нъ бжⷭ҇твенный ꙗ҆ви́сѧ, оу҆дарѧ́емь  рꙋко́ю оу҆тѣ́шителевою, нбⷭ҇ныѧ гла́сы вѣща́ѧ, и҆  поѧ̀: бл҃гослове́нъ є҆сѝ, гдⷭ҇и бж҃е, во вѣ́ки. 
Рыда̑нїѧ списꙋ́ѧ, ѽ прⷪ҇ро́че, не помрачѝ  бжⷭ҇твеннагѡ весе́лїѧ, є҆гѡ́же ѿ младе́нства ꙗ҆́снѡ  наслади́лсѧ є҆сѝ, зовы́й: бл҃гослове́нъ є҆сѝ, гдⷭ҇и  бж҃е, во вѣ́ки. 
Бг҃оро́диченъ: 
Во чре́во дв҃ы вни́ти, ꙗ҆́коже бл҃говоли́лъ  є҆сѝ, человѣ́ки хотѧ̀ спастѝ, прⷪ҇ро́ки ꙗ҆́вѣ  наꙋчи́вый чꙋдесѝ: бл҃гослове́нъ є҆сѝ, гдⷭ҇и бж҃е, во  вѣ́ки. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене бл҃года́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. (с. 10) 
На небеса̀ возше́лъ є҆сѝ веселѧ́сѧ,  бг҃одꙋхнове́нне і҆еремі́е, и҆ со безпло́тными прⷭ҇то́лꙋ  всѣ́хъ цр҃ѧ̀ предстои́ши, бл҃гослови́те, поѧ̀, дѣла̀,  гдⷭ҇а, и҆ превозноси́те є҆го̀ во вѣ́ки. 
Бл҃гочє́стїѧ проповѣ́дникъ бы́въ, прехва́льне,  ѡ҆свѧще́нъ, и҆ нече́стїѧ ѡ҆бличи́лъ є҆сѝ не́мощь,  і҆еремі́е, бл҃гослови́те, поѧ̀, дѣла̀, гдⷭ҇а, и҆  превозноси́те є҆го̀ во вѣ́ки. 
Бжⷭ҇твенныѧ зарѝ свѣ́томъ сїѧ́ѧ, ѡ҆блиста̑нїѧ  лю́бѧщымъ посыла́еши, зерца́ло многосвѣ́тло ꙗ҆́кѡ  прїи́мъ, бл҃гослови́те, вопїѧ̀, всѧ̑ дѣла̀, гдⷭ҇а, и҆  превозноси́те є҆го̀ во вѣ́ки. 
Бг҃оро́диченъ: 
Моѐ сꙋщество̀ и҆зъ тебє̀ воспрїѧ́тъ  животода́вецъ, и҆ пре́жднихъ скве́рнъ сїѐ ѡ҆чи́сти, ѽ  бг҃ома́ти! є҆го́же пое́мъ: бл҃гослови́те, всѧ̑ дѣла̀,  гдⷭ҇а, и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀  велича́юще. 
Свѣ́тꙋ сраствори́всѧ пречⷭ҇томꙋ, бжⷭ҇тва̀ за́ри,  бл҃же́нне сла́вне, є҆гѡ́же на землѝ ꙗ҆влє́нїѧ ꙗ҆́снѡ  стѧжа́лъ є҆сѝ. 
И҆сто́чника нетлѣ́ннагѡ доше́дъ, ѡ҆зарє́нїи же  сегѡ̀, бг҃одꙋхнове́нне, жела́емый тебѣ̀ коне́цъ ꙗ҆́вѣ  полꙋчи́лъ є҆сѝ. 
Заре́ю свѣтоно́сною, є҆ѧ́же ны́нѣ  наслажда́ешисѧ, воспѣва́ющихъ твою̀ па́мѧть  просвѣща́ти, і҆еремі́е бл҃же́нне, всѣ́хъ сподо́би. 
Бг҃оро́диченъ: 
Приста́нище спасе́нїѧ, вѣ́рꙋющїи пречⷭ҇томꙋ  твоемꙋ̀ ржⷭ҇твꙋ̀ свѣ́дꙋще, ѿ бѣ́дъ и҆зба́витисѧ тѧ̀  мо́лимъ. 
На лїтꙋргі́и, прокі́менъ, гла́съ д҃: Ты̀ і҆ере́й  во вѣ́къ, по чи́нꙋ мелхїседе́ковꙋ. Сті́хъ: Речѐ  гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀, до́ндеже  положꙋ̀ врагѝ твоѧ̑ подно́жїе но́гъ твои́хъ. А҆пⷭ҇лъ  къ корі́нѳѧнѡмъ, зача́ло рн҃ѕ. А҆ллилꙋ́їа, гла́съ є҃.  Мѡѷсе́й и҆ а҆арѡ́нъ во і҆ере́ехъ є҆гѡ̀, и҆ самꙋи́лъ  въ призыва́ющихъ и҆́мѧ є҆гѡ̀. Є҆ѵⷢ҇лїе лꙋкѝ, зача́ло  д҃і. Прича́стенъ: Въ па́мѧть вѣ́чнꙋю бꙋ́детъ  пра́ведникъ: (с. 11) 
Слꙋ́жба прпⷣбнагѡ ѻ҆ц҃а̀ на́шегѡ пафнꙋ́тїа  бо́ровскагѡ. 
Ве́черъ, Бл҃же́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ в҃.  Подо́бенъ: Є҆гда̀ ѿ дре́ва: 
Прпⷣбне ѻ҆́ч҃е бл҃же́нне пафнꙋ́тїе, пресла́вное  житїѐ твоѐ мона́хѡвъ оу҆краше́нїе, прпⷣбныхъ  сожи́тельниче: а҆пⷭ҇льскагѡ оу҆че́нїѧ бы́въ и҆спо́лненъ,  и҆ бжⷭ҇твеннагѡ дх҃а жили́ще, сто́лпъ ꙗ҆ви́лсѧ є҆сѝ  бл҃гоче́стїѧ. тѣ́мже твою̀ свѧще́ннꙋю па́мѧть ра́достнѡ  пра́зднꙋющымъ, молѝ ѿ бѣ́дъ и҆ скорбе́й и҆зба́витисѧ,  любо́вїю чтꙋ́щымъ тѧ̀, пребл҃же́нне. 
Прпⷣбне ѻ҆́ч҃е бл҃же́нне пафнꙋ́тїе, ты̀ ѿ  ю҆́ности добродѣ́тєли прилѣ́жнѡ возлюби́лъ є҆сѝ:  сме́ртное попече́нїе въ се́рдцы стѧжа́въ, ꙗ҆́кѡ кро́токъ  и҆ ми́лостивъ, и҆ чи́стъ бы́лъ є҆сѝ: оу҆́мъ тво́й  безстра́стїемъ просвѣти́въ, и҆ бжⷭ҇твеннымъ смире́нїемъ  оу҆краси́въ. вѣ́рою и҆ любо́вїю твою̀, пресла́вне,  па́мѧть чтꙋ́щымъ, молѝ спасти́сѧ, къ бг҃ꙋ твои́ми  моли́твами. 
Прпⷣбне ѻ҆́ч҃е пафнꙋ́тїе, всехва́льне, любо́вь  и҆мѣ́лъ є҆сѝ, соверше́нїе добродѣ́телей: ѻ҆би́тели  твоеѧ̀ врата̀ ѿве́рзлъ є҆сѝ, ни́щымъ бы́въ покро́въ  и҆ прибѣ́жище, и҆ всѣ̑мъ всѧ́къ бы́лъ є҆сѝ:  ѡ҆би̑димымъ помога́лъ є҆сѝ, печа̑льныѧ оу҆тѣша́ѧ,  ꙗ҆́кѡ ѻ҆те́цъ чадолюби́въ. сегѡ̀ ра́ди почита́емъ тѧ̀,  и҆ свѣтоно́снꙋю па́мѧть твою̀ пра́зднꙋемъ,  бг҃облаже́нне. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Прпⷣбне ѻ҆́ч҃е премꙋ́дре пафнꙋ́тїе, ꙳ слѣпы̑мъ  подае́ши свѣ́тъ, ꙳ болѧ́щымъ и҆сцѣле́нїе, ꙳ хромы̑мъ  здра́вїе. ꙳ ми́лостивнѡ прекланѧ́ешисѧ ꙳ къ приходѧ́щымъ  вѣ́рою къ ра́цѣ моще́й твои́хъ, ꙳ и҆ просѧ́щымъ по́мощи  твоеѧ̀: ꙳ тебе́ бо (с. 12) застꙋ́пника, и҆ предста́телѧ,  ꙳ и҆ храни́телѧ вѣ́рнїи всѝ ѡ҆брѣто́хомъ, восхвалѧ́юще  тѧ̀. 
Прпⷣбне ѻ҆́ч҃е всече́стне пафнꙋ́тїе, ꙳ до́брыми  добродѣ́тельми ꙳ возше́дъ на колесни́цꙋ, ꙳ къ бг҃ꙋ  восте́клъ є҆сѝ, ꙳ побѣ̑дныѧ по́чєсти прїе́млѧ, ꙳  ꙗ҆́кѡ ми́лѡть на́мъ тѣ́ло твоѐ положе́но во гро́бѣ, ꙳  ѻ҆́ч҃е, ѡ҆ста́вилъ є҆сѝ и҆сточа́ти и҆сцѣле́нїе, ꙳  прогони́ти дꙋ́хи лꙋка̑выѧ ꙳. тѣ́мъ блажи́мъ тѧ̀,  прехва́льне. 
Ликѡ́мъ по́стничєскимъ сочета́лсѧ є҆сѝ, ꙳  по́стническимъ житїе́мъ оу҆краси́всѧ, ꙳ бл҃же́нне  пафнꙋ́тїе: ꙳ и҆ ны́нѣ на небесѣ́хъ живе́ши, веселѧ́сѧ,  ꙳ и҆дѣ́же ликꙋ́ютъ а҆́гг҃ли. ꙳ и҆ свѣ́томъ вои́стиннꙋ  бжⷭ҇твеннымъ ѡ҆божа́емь, ꙳ помина́й вы́нꙋ ꙳ блажа́щихъ  тѧ̀ на землѝ, ꙳ и҆ прест҃о́е твоѐ пра́зднꙋющихъ  оу҆спе́нїе. 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мо, оу҆́мъ  влⷣкꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю ꙗ҆́кѡ мо́щно возше́лъ є҆сѝ:  мꙋ́жески бо є҆стество̀ понꙋ́дивъ, потща́лсѧ є҆сѝ  хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ.  тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее. И҆ ны́нѣ на небесѣ́хъ  зерца́лѡмъ разрѣ́шшымсѧ, ѻ҆́ч҃е на́шъ пафнꙋ́тїе,  чи́стѣ зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆  и҆̀же вѣ́рою и҆ любо́вїю чтꙋ́щихъ тѧ̀. 
И҆ ны́нѣ, пра́здника. Вхо́дъ, прокі́менъ днѐ:  Чтє́нїѧ г҃: пи̑саны сегѡ̀ мѣ́сѧца въ г҃ де́нь,  прпⷣбномꙋ ѳеодо́сїю пече́рскомꙋ. 
На лїті́и стїхи̑ры, гла́съ и҃: 
Вре́мєннаѧ презрѧ̀, и҆ дѡ́льнаѧ, бг҃омꙋ́дре,  высѡ́каѧ и҆ пребыва̑ющаѧ возлюби́лъ є҆сѝ бжⷭ҇твеннымъ  раче́нїемъ: крⷭ҇тъ бо тво́й поне́съ на ра́мѣ,  є҆ѵⷢ҇льски бг҃а возлюби́лъ є҆сѝ: поще́нїемъ мꙋ́жески  побѣди́въ бѣсѡ́вскїѧ полкѝ, съ нбⷭ҇ными весели́шисѧ  ли́ки, ꙗ҆́кѡ непобѣди́мь, го́рнихъ хра́ма жела́ѧ, (с.  13) безконе́чныѧ жи́зни сподо́билсѧ є҆сѝ. но моли́сѧ,  бг҃оно́се пафнꙋ́тїе, сп҃сꙋ всѣ́хъ, оу҆мири́ти мі́ръ, и҆  спастѝ дꙋ́шы на́шѧ. 
Прїиди́те, стецы́тесѧ, и҆́ноческаѧ чета̀  бг҃олюби́ваѧ, къ бжⷭ҇твеннѣй па́мѧти ѻ҆ц҃а̀ на́шегѡ  пафнꙋ́тїа: се́й бо ѿ ю҆́ны версты̀ взѧ́тъ и҆́го  хрⷭ҇то́во на сѧ̀. тѣ́мъ и҆ ѿ негѡ̀ прїѧ́тъ да́ръ  чꙋдодѣ́йствїѧ, и҆ хрⷭ҇толюби̑вымъ кнѧзє́мъ оу҆чи́тель  бы́въ пра́выѧ вѣ́ры, вельмо́жамъ тве́рдое защище́нїе,  си̑рымъ ꙗ҆́кѡ ѻ҆те́цъ милосе́рдъ, вдова́мъ те́плое  застꙋпле́нїе, скорбѧ́щымъ оу҆тѣше́нїе, ни́щымъ  сокро́вище неѡскꙋ́дное. и҆ ѻ҆би́тели твоеѧ̀ врата̀  ѿвє́рсты ни́щымъ всегда̀ и҆мѣ́ѧ, въ гла́дное лѣ́то  всѧ̑ препита́лъ є҆сѝ приходѧ́щыѧ въ до́мъ пречⷭ҇тыѧ. и҆  во грѧдꙋ́щее лѣ́то моли́твою твое́ю плодѡ́въ  оу҆множе́нїе ѿ хрⷭ҇та̀ и҆спроси́лъ є҆сѝ а҆́лчꙋщымъ  лю́демъ. и҆ кнѧ́зѧ, враждꙋ̀ и҆мꙋ́ща на тѧ̀, моли́твою  твое́ю ѿ а҆га́рѧнскихъ рꙋ́къ и҆зба́вивъ, согрѣше́нїй  проще́нїе є҆мꙋ̀ по́далъ є҆сѝ: ѻ҆́нъ же ве́лїю вѣ́рꙋ  къ тебѣ̀ стѧжа̀. и҆ а҆га́рѧнинꙋ новокреще́ннꙋ, хотѧ́щꙋ  зажещѝ твоѐ жили́ще, запреще́нїемъ твои́мъ слѣпотꙋ̀  наве́дъ, пока́ѧвшꙋсѧ же є҆мꙋ̀, моли́твою свѣ́тъ  ѻ҆чи́ма є҆гѡ̀ дарова́лъ є҆сѝ. тѣ́мъ и҆ мы̀ мо́лимъ  тѧ̀: и҆зба́ви на́съ ѿ вра̑гъ ви́димыхъ и҆ неви́димыхъ,  и҆ моли́сѧ хрⷭ҇тꙋ̀ бг҃ꙋ, оу҆мири́ти мі́ръ и҆ спастѝ  дꙋ́шы на́шѧ. 
Прпⷣбне и҆ бг҃облаже́нне пафнꙋ́тїе, поꙋчи́всѧ во  днѝ и҆ въ нощѝ въ за́повѣдехъ гдⷭ҇нихъ, сподо́билсѧ  є҆сѝ ѡ҆брѣстѝ лѣ́ствицꙋ нбⷭ҇нꙋю, по не́йже возше́дъ,  дости́глъ є҆сѝ го́рнѧгѡ і҆ерⷭ҇ли́ма: и҆ ѿ болѣ́зней  и҆ трꙋдѡ́въ досто́йнꙋ по́честь прїе́млѧ, со а҆́гг҃льскими  ли́ки ны́нѣ ра́дꙋешисѧ, и҆ бжⷭ҇твеннагѡ зрѣ́нїѧ  наслажда́ешисѧ є҆диносꙋ́щныѧ трⷪ҇цы. тѣ́мже и҆ на́съ  помина́й, предстоѧ̀ оу҆ прⷭ҇то́ла всѣ́хъ цр҃ѧ̀ хрⷭ҇та̀  и҆ бг҃а на́шегѡ. а҆́ще бо и҆ тѣле́снѣ ѧ҆зы́къ тво́й  оу҆молчѐ, но чꙋдеса̀ свидѣ́тельствꙋютъ: рѡссі́йскаѧ же  (с. 14) землѧ̀ вельмѝ тобо́ю хва́литсѧ: и҆мѣ́ю бо,  речѐ, въ себѣ̀ сокро́вище неистоща́емое: са́ми бо  зрѧ́ще честнꙋ́ю ра́кꙋ моще́й твои́хъ, и҆ чꙋдеса̀  быва́ємаѧ, прославлѧ́ютъ просла́вльшаго гдⷭ҇а. тѣ́мже  дерзнове́нїе и҆мѣ́ѧ къ немꙋ̀, и҆ на́мъ и҆спросѝ  ѡ҆ставле́нїе грѣхѡ́въ и҆ ве́лїю ми́лость. 
Сла́ва, гла́съ ѕ҃: 
Ѻ҆́ч҃е пребл҃же́нне пафнꙋ́тїе, пꙋсты́нный бы́въ  жи́телю, и҆́же мі́ръ ѡ҆ста́вивъ, и҆ бы́сть оу҆дрꙋча́ѧ  тѣ́ло твоѐ посто́мъ, и҆ бдѣ́нїемъ, и҆ трꙋды̀, зи́мꙋ  терпѧ̀, и҆ въ наготѣ̀ пребыва́ѧ, въ моли́твахъ же  оу҆́мъ тво́й возводѧ̀ къ нбⷭ҇номꙋ црⷭ҇твїю: и҆ ны́нѣ со  а҆́гг҃лы водворѧ́ешисѧ во свѣ́тѣ присносꙋ́щныѧ трⷪ҇цы.  тѣ́мъ и҆ ѡ҆ на́съ моли́сѧ чл҃вѣколю́бцꙋ бг҃ꙋ,  сохрани́тисѧ на́мъ ѿ сѣте́й лꙋка́вагѡ, и҆ сподо́битисѧ  десна́гѡ стоѧ́нїѧ въ де́нь стра́шнагѡ сꙋди́ща хрⷭ҇то́ва,  твои́ми, свѧ́те, моли́твами. и҆ си́це хва́лѧще тѧ̀  рце́мъ: ра́дꙋйсѧ, свѣти́льниче многосвѣ́тлый, возводѧ̀  ко хрⷭ҇тꙋ̀ мона́хѡвъ мно́жество: ра́дꙋйсѧ, странѣ̀  рѡссі́йстѣй похвала̀ и҆ оу҆твержде́нїе, и҆ всѣ̑мъ  вѣ̑рнымъ благоꙋти́шное приста́нище, и҆ ѡ҆чище́нїе  болѧ́щымъ во грѣсѣ́хъ, и҆ на бжⷭ҇твенное тѣ́хъ  возвыша́ѧ раче́нїе. тѣ́мъ пречестнꙋ́ю твою̀ и҆ свѧтꙋ́ю,  и҆ а҆́гг҃лѡмъ говѣ́йнꙋю ѡ҆бстоѧ́ще ра́кꙋ, любе́знѡ  ѡ҆блобыза́емъ, и҆ бжⷭ҇твеннагѡ чл҃вѣколю́бїѧ про́симъ  полꙋчи́ти, твои́ми къ бг҃ꙋ моли́твами, и҆ мі́рꙋ ми́ръ  дарова́ти, и҆ дꙋша́мъ на́шымъ ве́лїю ми́лость. 
И҆ ны́нѣ, пра́здника. 
На стїхо́внѣ стїхи̑ры, гла́съ а҃. Подо́бенъ:  Всехва́льнїи мч҃ницы: 
Ѻ҆́ч҃е прпⷣбне пафнꙋ́тїе, ꙳ твоѧ̀ кра́снаѧ  па́мѧть ꙳ по́стникѡвъ собра́нїе весели́тъ до́брѣ, ꙳  твое́ же житїѐ, и҆ чꙋде́съ бл҃года́ть, ꙳ и҆ є҆́же  дарова́нїй свѣтлостьмѝ. ꙳ хрⷭ҇та̀ молѝ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. (с. 15) 
Ѻ҆́ч҃е прпⷣбне пафнꙋ́тїе, ꙳ твоегѡ̀ оу҆ста́ва  по́стнагѡ, ꙳ проти́внїи оу҆боѧ́шасѧ, ꙳ и҆ про́клѧти  бы́ша твои́ми моли́твами ꙳ непреста́нными, всехва́льне: ꙳  хрⷭ҇та́ бо содѣ́тельствꙋюща стѧжа́въ. ꙳ є҆го́же молѝ,  ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сті́хъ: Бл҃же́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ѻ҆́ч҃е прпⷣбне пафнꙋ́тїе, ꙳ хрⷭ҇та̀ возлюби́въ,  ꙳ всѧ́ко тогѡ̀ бжⷭ҇твєннымъ стопа́мъ ꙳ послѣ́довалъ  є҆сѝ, кре́стъ взе́мъ, ꙳ пло́ть оу҆мертви́лъ є҆сѝ, ꙳  и҆ живе́ши, бг҃оно́се, дꙋ́хомъ. ꙳ и҆ ны́нѣ молѝ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ пафнꙋ́тїе: твое́ю бо стезе́ю вои́стиннꙋ  пра́вѡ ходи́ти позна́хомъ: бл҃же́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, прпⷣбныхъ соприча́стниче и҆ пра́ведныхъ:  съ ни́миже моли́сѧ гдⷭ҇еви, поми́ловатисѧ дꙋша́мъ  на́шымъ. 
И҆ ны́нѣ, пра́здника. Тропа́рь, гла́съ д҃: 
Житїѧ̀ свѣ́тлостїю просвѣти́въ твоѐ  ѻ҆те́чество, въ моли́твахъ и҆ постѣ́хъ дарова́нїй  бжⷭ҇твеннагѡ дх҃а и҆спо́лнилсѧ є҆сѝ: и҆ во вре́меннѣй  се́й жи́зни до́брѣ подвиза́всѧ, ми́лость бл҃гоꙋтро́бїѧ  всѣ̑мъ скорбѧ́щымъ ѿве́рзлъ є҆сѝ, и҆ ни́щымъ бы́лъ  є҆сѝ застꙋ́пникъ. тѣ́мъ мо́лимъ тѧ̀, ѻ҆́ч҃е  пафнꙋ́тїе, молѝ хрⷭ҇та̀ бг҃а, да спасе́тъ дꙋ́шы на́шѧ. 
На оу҆́трени, на Бг҃ъ гдⷭ҇ь, тропа́рь  пра́здника, два́жды. Сла́ва, ст҃а́гѡ. И҆ ны́нѣ,  пра́здника. По а҃-й каѳі́смѣ, сѣда́ленъ пра́здника. 
По в҃-й, сѣда́ленъ, ст҃а́гѡ, гла́съ д҃. Подо́бенъ:  Ско́рѡ предварѝ: 
Го́рнѧгѡ жела́ѧ премі́рнагѡ живота̀, мі́ра  красотꙋ̀, и҆ ꙗ҆̀же въ не́мъ тлѣ̑ннаѧ ѡ҆ста́вивъ,  прпⷣбне: тѣ́мже въ (с. 16) пꙋсты́нѧхъ и҆ въ верте́пахъ  всели́всѧ, гра́да нбⷭ҇нагѡ показа́лсѧ є҆сѝ граждани́нъ:  въ не́мже помѧнѝ соверша́ющихъ твою̀ па́мѧть. 
Два́жды. 
Сла́ва, и҆ ны́нѣ, бг҃оро́диченъ: 
Нечи́стыхъ помыслѡ́въ мои́хъ мно́жество, и҆  безмѣ́стныхъ мы́слей ѡ҆бꙋрева̑нїѧ, кто̀ и҆зрещѝ  мо́жетъ, всенепоро́чнаѧ; настоѧ̑нїѧ же безпло́тныхъ  вра̑гъ мои́хъ кто̀ и҆сповѣ́сть, и҆ си́хъ ѕлѡ́бы; но  твое́ю мольбо́ю, бл҃га́ѧ, си́хъ мнѣ̀ всѣ́хъ  и҆збавле́нїе да́рꙋй. 
По полѷеле́и, сѣда́ленъ прпⷣбнагѡ, гла́съ и҃.  Подо́бенъ: Премꙋ́дрости: 
Воздержа́нїѧ по́томъ по́стнымъ погаси́лъ є҆сѝ  пла́мень страстны́й, пло́ть бо оу҆мертви́лъ є҆сѝ,  прпⷣбныхъ житїю̀ досто́йнѡ поревнова́въ, бж҃їй  показа́лсѧ є҆сѝ оу҆го́дникъ, бл҃же́нне. тѣ́мже къ  ре́вности бжⷭ҇твеннагѡ житїѧ̀ твоегѡ̀, ли́ки совокꙋпи́лъ  є҆сѝ мона́шествꙋющихъ, сла́вне, тѣ́мже соше́дшесѧ по  до́лгꙋ почита́емъ всечестнꙋ́ю па́мѧть твою̀ моле́бне,  прпⷣбне бг҃оно́се пафнꙋ́тїе, молѝ хрⷭ҇та̀ бг҃а,  согрѣше́нїй ѡ҆ставле́нїе пода́ти чтꙋ́щымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ми́лостиваго сло́ва и҆ милосе́рдаго, ꙗ҆́кѡ  ро́ждшаѧ, влⷣчце, всѣ́хъ поми́лꙋй къ тебѣ̀  прибѣга́ющихъ, напа́стей и҆ болѣ́зней, и҆ всѧ́кагѡ  ѡ҆ѕлобле́нїѧ, и҆ вѣ́чнꙋющагѡ пла́мене свободѝ, ꙗ҆́кѡ  да благода́рственнѡ мно́гихъ щедро́тъ твои́хъ бога́тство  просла́вимъ, и҆ безмѣ́рнꙋю ми́лость, и҆ вопїе́мъ тѝ  всегда̀: молѝ хрⷭ҇та̀ бг҃а, грѣхѡ́въ ѡ҆ставле́нїе  пода́ти покланѧ́ющымсѧ вѣ́рою ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Є҆ѵⷢ҇лїе матѳе́а, зача́ло  м҃г. Воскрⷭ҇нїе хрⷭ҇то́во: Ѱало́мъ н҃. (с. 17) 
Стїхи́ра самогла́сна, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на небесѣ́хъ ѡ҆брѣ́лъ  є҆сѝ мздꙋ̀ трꙋдѡ́въ твои́хъ. Де́мѡнскїѧ погꙋби́лъ  є҆сѝ полкѝ, и҆ а҆́гг҃льскїѧ дости́глъ є҆сѝ чи́ны,  и҆́хже житїю̀ безъ поро́ка поревнова́лъ є҆сѝ.  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
Канѡ́нъ пра́здника со і҆рмосо́мъ на ѕ҃: и҆ ст҃а́гѡ  на и҃. Канѡ́нъ прпⷣбнагѡ пафнꙋ́тїа, творе́нїе  оу҆ченика̀ є҆гѡ̀ і҆нноке́нтїа, и҆́нока тоѧ́же  ѻ҆би́тели. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Но́во тебѣ̀ пѣ́нїе принестѝ моле́бнѡ, во  ѿверзе́нїе оу҆́стъ мои́хъ, пафнꙋ́тїе бг҃омꙋ́дре,  пода́ждь мѝ твои́ми моли́твами бл҃года́ть, ꙗ҆́кѡ да  воспою́ тѧ. 
Страсте́й ѡ҆мраче́нїемъ порабоще́на, ѻ҆́ч҃е,  свѣ́тлыми твои́ми моли́твами, прпⷣбне пафнꙋ́тїе, ны́нѣ  свободѝ: да ꙗ҆́кѡ хрⷭ҇то́ва тѧ̀ раба̀ бжⷭ҇твенными  воспою̀ пѣ́сньми, ꙗ҆́кѡ просла́висѧ. 
Хрⷭ҇тꙋ̀ прилѣплѧ́ѧсѧ ѿ ю҆́ности, бл҃же́нне,  оу҆мо́мъ ѡ҆чище́ннымъ, чистото́ю и҆ цѣломꙋ́дрїемъ  тѣле́снымъ дꙋ́шꙋ просвѣти́лъ є҆сѝ, ꙗ҆́кѡ безпло́тенъ  на землѝ пожи́въ. и҆ ны́нѣ въ вы́шнихъ бг҃ови  предстоѧ̀, на́съ чтꙋ́щихъ тѧ̀ помина́й. 
Бг҃оро́диченъ: 
Ꙗ҆ви́ласѧ є҆сѝ вы́шши а҆́гг҃лъ, бг҃а вопло́щши  ро́ждшагосѧ и҆ погребе́на, и҆ мє́ртвымъ нетлѣ́нїе, дв҃о  чⷭ҇таѧ, пода́вшаго. є҆го́же молѝ, спастѝ на́съ,  вѣ́рнѡ сла́вѧщихъ тѧ̀. 
Катава́сїа пра́здника. 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ, въ во́ли твое́й,  хрⷭ҇тѐ бж҃е, и҆́же (с. 18) надъ вода́ми не́бо  оу҆твержде́й второ́е, и҆ ѡ҆снова́вый на вода́хъ зе́млю,  всеси́льне. 
Бжⷭ҇твеннымъ свѣтоли́тїемъ, бг҃омꙋ́дре,  просвѣща́емь, ѻ҆́ч҃е, пребл҃же́нне: свѣ́тлое и҆  свѣтоно́сное твоѐ и҆ честно́е оу҆спе́нїе любо́вїю  чтꙋ́щыѧ, прпⷣбне, твои́ми моли́твами просвѣтѝ. 
Оу҆ма̀ твоегѡ̀ ѻ҆́ко, прпⷣбне ѻ҆́ч҃е, ѿ  страсте́й мглы̀ ѡ҆чи́стивъ, прест҃о́мꙋ дх҃ꙋ прїѧ́тно  чи́стымъ блиста́нїемъ содѣ́лалъ є҆сѝ, бг҃облаже́нне. 
Тве́рдостїю ра́зꙋма оу҆крѣплѧ́емь, всебл҃же́нне,  разли̑чнаѧ мечта̑нїѧ врагѡ́въ ѡ҆бличи́лъ є҆сѝ, мꙋ́дре,  и҆ горды́ню тѣ́хъ возвы́шеннꙋю низложи́лъ є҆сѝ,  преподо́бне. 
Бг҃оро́диченъ: 
И҆́же пре́жде вѣ̑къ рожде́йсѧ ѿ ѻ҆ц҃а̀, и҆  напослѣ́докъ неизрече́ннѡ и҆зъ оу҆тро́бы твоеѧ̀  про́йде, и҆ ѡ҆божѝ на́ше є҆стество̀, мт҃и дв҃о,  преподо́бныхъ ли́ки ꙗ҆́вѣ и҆зводѧ́й. 
По г҃-й пѣ́сни, конда́къ и҆ і҆́косъ пра́здника.  Та́же сѣда́ленъ, гла́съ и҃: 
Ѿ ю҆́ности, блаже́нне, всѧ̑ ѡ҆ста́вль  житє́йскаѧ, кра̑снаѧ же и҆ лѣ́пѡтнаѧ, и҆ оу҆се́рднѡ  послѣ́довалъ є҆сѝ хрⷭ҇тꙋ̀, зва́вшемꙋ тѧ̀, прпⷣбне.  посто́мъ, ѻ҆́ч҃е, тѣ́ло и҆знꙋри́лъ є҆сѝ въ  моли́твахъ, непреста́ннѡ бдѧ̀: тѣ́мже тѧ̀ всевѣ́дый  гдⷭ҇ь до́брѣ оу҆строѧ́етъ па́стырѧ свои̑мъ ѻ҆вца́мъ  словє́снымъ, пафнꙋ́тїе бг҃оно́се, молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ, досто́йнѡ  сла́вимъ прест҃о́е ржⷭ҇тво̀ твоѐ, и҆ (с. 19) согла́снѡ  вопїе́мъ тѝ: молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ  ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ вопїѧ̀: внегда̀  прибли́житисѧ лѣ́тѡмъ, позна́ешисѧ: внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Зако́нъ бж҃їй сохранѧ́ѧ невреди́мѡ, прпⷣбне,  чистотꙋ̀ и҆ смиренномꙋ́дрїе ты̀ ѿ младе́нства и҆мѣ́лъ  є҆сѝ, и҆ житїѐ нескве́рно, и҆ нра́въ ми́лостивенъ,  досточꙋ́дне. 
Возвы́силъ є҆сѝ къ бг҃ꙋ серде́чное жела́нїе, и҆  смири́лъ є҆сѝ па̑гꙋбныѧ стра̑сти, и҆ лꙋка̑вствїѧ  бѣсѡ́въ низложи́лъ є҆сѝ, прпⷣбне, мона́шествꙋющихъ  недви́жимое ѡ҆снова́нїе. 
Въ нищетѣ̀ пожи́въ, блаже́нне, добродѣ́тельми  ѡ҆богати́лсѧ є҆сѝ, и҆ житїѧ̀ свѣ́тлостїю бы́въ  и҆спо́лненъ, преста́вилсѧ є҆сѝ къ вы́шнемꙋ гра́дꙋ,  ѻ҆́ч҃е пафнꙋ́тїе, и҆ мо́лишисѧ и҆зба́витисѧ ѿ бѣ́дъ  ста́дꙋ твоемꙋ̀. 
Бг҃оро́диченъ: 
Ст҃ы́хъ ст҃а́го, па́че смы́сла и҆ є҆стества̀  породила̀ є҆сѝ, бцⷣе, ѡ҆свѧще́нїе и҆ и҆збавле́нїе, и҆  ѡ҆ставле́нїе грѣхѡ́въ, вѣ̑рнымъ хода́тайствомъ твои́мъ  подаю́щи, є҆гѡ̀ сла́вѧщымъ воскрⷭ҇нїе. 
Пѣ́снь є҃. І҆рмо́съ: 
Тво́й ми́ръ да́ждь на́мъ, сн҃е бж҃їй: и҆но́гѡ бо  ра́звѣ тебє̀ бг҃а не зна́емъ, и҆́мѧ твоѐ и҆менꙋ́емъ,  ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Ѻ҆те́цъ си̑рымъ бы́лъ є҆сѝ, и҆ пита́тель  вдови́цамъ, скорбѧ́щымъ оу҆тѣше́нїе, ѡ҆би̑димымъ  помо́щникъ, па́стырь и҆ наста́вникъ ста́дꙋ твоемꙋ̀,  преподо́бне пафнꙋ́тїе: и҆ ны́нѣ прилѣ́жнѡ моли́сѧ  влⷣцѣ ѡ҆ на́съ. 
И҆́нокъ и҆́стиненъ бы́лъ є҆сѝ, простра́ннагѡ  пꙋтѝ оу҆далѧ́ѧсѧ, тѣ́сный предпочита́ѧ, дости́глъ  є҆сѝ широты̀ ра́йскїѧ, и҆ дре́ва жи́зни причаща́ешисѧ:  но и҆ на́съ вѣ́рою чтꙋ́щихъ тѧ̀ помина́й. (с. 20) 
Се́рдце твоѐ скрижа́ль чи́стꙋ наше́дши,  бл҃года́ть ст҃а́гѡ дх҃а, ѻ҆́ч҃е пафнꙋ́тїе, ѡ҆брѣ́те,  дарова̀ тебѣ̀ соверше́нно безстра́стїе, вѣ́рꙋ тве́рдꙋ  и҆ любо́вь нелицемѣ́рнꙋ. 
Бг҃оро́диченъ: 
Свѧще́нїѧ сѣ́нь ꙗ҆влѧ́ешисѧ, марі́е,  ѡ҆скверне́ннꙋю сластьмѝ ѻ҆каѧ́ннꙋю мою̀ дꙋ́шꙋ ѡ҆свѧтѝ,  и҆ бжⷭ҇твенныѧ сла́вы прича́стника мѧ̀ сотворѝ. 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Стра́хомъ хрⷭ҇то́вымъ оу҆тверди́всѧ, преподо́бне,  тѣ́ло и҆ дꙋ́шꙋ, и҆ оу҆́мъ ѡ҆чи́стилъ є҆сѝ ѿ всѧ́кїѧ  скве́рны, и҆́миже зарю̀ прїѧ́тъ трисо́лнечнꙋю, бг҃омꙋ́дре  ѻ҆́ч҃е пафнꙋ́тїе, всеблаже́нне. 
Ве́сь распѧ́лсѧ є҆сѝ мі́рови, ѻ҆́ч҃е пафнꙋ́тїе,  крⷭ҇тъ хрⷭ҇то́въ на ра́мо взе́мъ, блаже́нне, и҆ тогѡ̀  стрⷭ҇те́мъ подо́бѧсѧ, прича́стникъ бы́лъ є҆сѝ  воскрⷭ҇нїѧ и҆ сла́вы лꙋ́чшїѧ, въ не́йже на́съ помина́й. 
Хра́мъ тѧ̀ всѝ вѣ́рнїи ст҃а́гѡ дх҃а вѣ́мы.  хра́мъ бо благолѣ́пенъ воздви́глъ є҆сѝ бг҃ꙋ, и҆ тогѡ̀  ро́ждшей и҆менова́лъ є҆сѝ, и҆ ѡ҆гра́дꙋ ве́лїю  оу҆стро́илъ є҆сѝ, и҆ мона́хѡвъ мно́жество совокꙋпи́лъ  є҆сѝ. и҆ ны́нѣ моли́твами твои́ми всѧ́къ недꙋ́гъ  ѿгонѧ́етсѧ. 
Бг҃оро́диченъ: 
Ви́дѣвши, є҆го́же родила̀ є҆сѝ бг҃а, ѿ  ме́ртвыхъ воста́вша, ра́дости и҆спо́лниласѧ є҆сѝ, дв҃о  мт҃и марі́е. того̀ оу҆̀бо молѝ, всѧ́кꙋ печа́ль, чⷭ҇таѧ,  на́шегѡ се́рдца до конца̀ потреби́ти. 
Конда́къ, гла́съ и҃. Подо́бенъ: Взбра́нной: 
Бж҃їимъ свѣтоли́тїемъ просвѣще́нъ, ѻ҆́ч҃е,  по́стническое стѧжа́въ жи́тельство, прпⷣбне, и҆́нокѡмъ  предо́брый наста́вниче, и҆ по́стникѡмъ благо́е  оу҆краше́нїе. сегѡ̀ ра́ди гдⷭ҇ь трꙋды̀ твоѧ̑ ви́дѣвъ,  чꙋде́съ да́ромъ ѡ҆богати́ тѧ, (с. 21) и҆сточа́еши бо  и҆сцѣлє́нїѧ. мы́ же ра́дꙋющесѧ вопїе́мъ тѝ: ра́дꙋйсѧ,  ѻ҆́ч҃е пафнꙋ́тїе. 
І҆́косъ: 
Пѣ́снь ѿ оу҆сте́нъ скве́рныхъ, къ похвале́нїю  пѡ́двигъ твои́хъ, ѻ҆́ч҃е, прино́ситсѧ, не и҆́мамъ бо  се́рдца моегѡ̀ чи́стагѡ, ꙗ҆́кѡ сїѐ сра́мными дѣѧ́ньми  ѡ҆скверни́хъ, и҆ дꙋ́шꙋ лꙋка́выми пѡ́мыслы ѡ҆смради́хъ. но  ты̀ пода́ждь мѝ сло́во, преподо́бне, чи́стое твоѐ  воспѣ́ти житїѐ, взыва́ющꙋ тебѣ̀ такова̑ѧ,  преблаже́нне: ра́дꙋйсѧ, преподо́бныхъ всѣ́хъ похвало̀:  ра́дꙋйсѧ, по́стникѡвъ подража́телю, и҆ пꙋсты́ни  насади́телю: ра́дꙋйсѧ, ꙗ҆́кѡ въ не́й прече́стенъ хра́мъ  бцⷣѣ воздви́глъ є҆сѝ: ра́дꙋйсѧ, ꙗ҆́кѡ въ не́мъ  тобо́ю бг҃ъ сла́витсѧ: ра́дꙋйсѧ, до́брѣ пасы́й ста́до  твоѐ ѿ навѣ̑тъ вра́жїихъ: ра́дꙋйсѧ, ꙗ҆́кѡ смири́лъ  є҆сѝ ѕлонача́льнаго врага̀: ра́дꙋйсѧ, ꙗ҆́кѡ посрами́лъ  є҆сѝ бѣсѡ́въ полкѝ: ра́дꙋйсѧ, мона́шествꙋющихъ  свѣти́льниче пресвѣ́тлый, и҆ сто́лпъ терпѣ́нїѧ:  ра́дꙋйсѧ, ꙗ҆́кѡ собра́лъ є҆сѝ мона́хѡвъ мно́жество во  спасе́нїе: ра́дꙋйсѧ, ѡ҆ не́мже хва́лимсѧ всѝ: ра́дꙋйсѧ,  є҆гѡ́же ра́ди и҆збавлѧ́емсѧ ѿ бѣ́дъ: ра́дꙋйсѧ,  ѻ҆́ч҃е пафнꙋ́тїе. 
Пѣ́снь з҃. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̀ поѧ́хꙋ и҆ бл҃гословлѧ́хꙋ,  глаго́люще: бл҃гослове́нъ бг҃ъ ѻ҆тє́цъ на́шихъ. 
Смотрѧ́ѧ бꙋ́дꙋщꙋю жи́знь, блаже́нне, мі́рови  оу҆мертви́лсѧ є҆сѝ вои́стиннꙋ, ꙗ҆́кѡ со́лнце  возсїѧ́въ. стра́хъ бж҃їй воспрїи́мъ въ се́рдцы твое́мъ,  вселе́ннꙋю всю̀ возвесели́лъ є҆сѝ оу҆че́ньми, вопїѧ̀:  бл҃гослове́нъ бг҃ъ ѻ҆тє́цъ на́шихъ. 
Зрѧ̀ мꙋчє́нїѧ та́мѡшнѧѧ мы́сленныма ѻ҆чи́ма, и҆  се́рдцемъ болѣ́знꙋѧ вы́нꙋ, чи́сто житїѐ по́жилъ є҆сѝ,  бг҃облаже́нне, и҆ къ нестарѣ́ющейсѧ преста́вилсѧ є҆сѝ  пи́щи: въ не́йже на́съ чтꙋ́щихъ тѧ̀ помина́й. (с. 22) 
Оу҆краси́въ добродѣ́тельми твоѐ житїѐ, свѧ́тѡ  сконча́въ твою̀ жи́знь. оу҆снꙋ́лъ є҆сѝ, преподо́бне,  со́нъ ми́ренъ. тѣ́мже спаса́й ста́до твоѐ всегда̀,  твою̀ па́мѧть пра́зднꙋющыѧ и҆ вопїю́щыѧ: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Премꙋ́дрость ѵ҆поста́снꙋю и҆ сло́во присносꙋ́щное,  врача̀ дꙋша́мъ и҆ тѣ́лѡмъ поро́ждшаѧ, ꙗ҆́звы и҆  гноє́нїѧ дꙋшѝ моеѧ̀ оу҆врачꙋ́й, лю̑тыѧ и҆ лѣ̑тнїѧ  се́рдца моегѡ̀ и҆сцѣлѝ болѣ̑зни, дв҃о. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте, свѧще́нницы,  просла́вите, ѻ҆́троцы, бл҃гослови́те, лю́дїе, и҆  превозноси́те во всѧ̑ вѣ́ки. 
Подвиза́всѧ на землѝ зако́ннѡ, ны́нѣ ра́дꙋешисѧ,  преподо́бне, со ст҃ы́ми, нбⷭ҇ный ѡ҆брѣ́тъ поко́й, и҆  соприча́стникъ бы́лъ є҆сѝ весе́лїѧ тѣ́хъ и҆ ра́дости,  взыва́ѧ: лю́дїе, превозноси́те гдⷭ҇а во вѣ́ки. 
Посто́мъ оу҆́мъ ѡ҆чища́ѧ, кро́токъ и҆ неѕло́бивъ  ꙗ҆́вльсѧ на землѝ кро́ткихъ живе́ши, бг҃омꙋ́дре, со  всѣ́ми пра́ведными и҆ и҆збра́нными поѧ̀: лю́дїе,  превозноси́те гдⷭ҇а во вѣ́ки. 
Ѡ҆лѧденѣ́вшꙋю страстьмѝ дꙋ́шꙋ мою̀ ѡ҆чи́сти  твои́ми къ бг҃ꙋ свѧще́нными моли́твами: и҆ содержа́щагѡ  мѧ̀ грѣхо́внагѡ плѣне́нїѧ и҆зба́ви, ѻ҆́ч҃е пафнꙋ́тїе  бг҃оно́се, да ра́дꙋѧсѧ пою̀: лю́дїе, превозноси́те гдⷭ҇а  во вѣ́ки. 
Бг҃оро́диченъ: 
Пощадѝ на́съ пою́щихъ твоѐ, гдⷭ҇и, є҆́же ѿ  дв҃ы неизрече́нное ржⷭ҇тво̀, и҆ и҆зба́ви ѿ стра́стныхъ  бѣ́дъ и҆ скорбе́й рабы̑ твоѧ̑, мольба́ми пречⷭ҇тыѧ  твоеѧ̀ мт҃ре, ꙗ҆́кѡ милосе́рдъ и҆ є҆ди́нъ  чл҃вѣколю́бецъ. 
Пѣ́снь ѳ҃. І҆рмо́съ: 
Живопрїе́мный и҆сто́чникъ приснотекꙋ́щїй,  свѣтоно́сный (с. 23) свѣти́льникъ бл҃года́ти, хра́мъ  ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ  простра́ннѣйшꙋю, бцⷣꙋ вѣ́рнїи велича́емъ. 
Ꙗ҆́кѡ оу҆́трѡ, ꙗ҆́кѡ со́лнце возсїѧ́вши па́мѧть  твоѧ̀, преподо́бне, вѣ́рныхъ сердца̀ просвѣща́етъ, и҆  тмꙋ̀ ѿгонѧ́етъ дꙋшетлѣ́нныхъ страсте́й, ю҆́же  соверша́юще бл҃гоче́стнѡ восхвалѧ́емъ тѧ̀ ра́достными  пѣ́сньми. 
Ꙗ҆́кѡ въ раѝ, ѻ҆́ч҃е, воздержа́нїѧ процвѣ́лъ  є҆сѝ, и҆ ꙗ҆́кѡ ма́слина ѱало́мски ꙗ҆ви́лсѧ є҆сѝ,  ли́ца и҆ сердца̀ на̑ша помазꙋ́ѧ є҆ле́емъ трꙋдѡ́въ  твои́хъ, ѻ҆́ч҃е пафнꙋ́тїе, благоче́стнѡ чтꙋ́щихъ  свѧще́ннꙋю па́мѧть твою̀. 
Дне́сь на́мъ возсїѧ̀ честна́ѧ па́мѧть твоѧ̀,  пребл҃же́нне, просвѣща́ющи дꙋ́шы и҆ тѣлеса̀, и҆  страсте́й мглꙋ̀ ѿгонѧ́щи, преподо́бне, пода́ждь  моли̑твы твоѧ̑, пафнꙋ́тїе ѻ҆́ч҃е, и҆ наста́ви на стезю̀  жи́зни. тѣ́мже досто́йнѡ чтꙋ́ще тѧ̀ велича́емъ. 
Бг҃оро́диченъ: 
Прїе́мли, пречⷭ҇таѧ ѻ҆трокови́це, бжⷭ҇твеннꙋю  пѣ́снь, воздаю́щи благода́ть на тѧ̀ надѣ́ющымсѧ, и҆  ми́ръ и҆спросѝ цр҃квамъ при́снѡ пода́ти, да всѧ́къ  ꙗ҆зы́къ хрїстїа́нскїй тѧ̀ велича́етъ. 
Свѣти́ленъ: 
Пꙋсты́ню гра́дъ сотвори́лъ є҆сѝ, премꙋ́дрыми  ѻ҆́бразы, ѻ҆тцє́мъ оу҆краше́нїе, пафнꙋ́тїе  бг҃омꙋ́дре, и҆ сїю̀ соверши́лъ є҆сѝ ꙗ҆́кѡ мы́сленный  ра́й, приносѧ́щь цвѣ́ты бжⷭ҇твєнныѧ, є҆диноѻбра́зныхъ  мно́жєства, досто́йнѡ творѧ́щихъ па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Ꙗ҆́кѡ и҆мꙋ́щи милосе́рдїе и҆ ми́лость ве́лїю,  при́зри, препѣ́таѧ бцⷣе дв҃о, на моѐ смире́нїе, и҆  страсте́й мглꙋ̀, и҆ собла́знъ житїѧ̀ разорѝ,  ѻ҆трокови́це, и҆ ѻ҆гнѧ̀ гее́нскагѡ и҆зба́ви моли́твами  твои́ми. (с. 24) 
На хвали́техъ стїхи̑ры на д҃, гла́съ а҃. Подо́бенъ:  Нбⷭ҇ныхъ чинѡ́въ: 
Презира́тель до́льныхъ и҆ пресе́льникъ, ꙳  рачи́тель вы́шнихъ, ꙳ и҆ пꙋсты́нный граждани́нъ пафнꙋ́тїй  бг҃омꙋ́дрый, ꙳ всѣ̑мъ на́мъ пра́здновати  предповелѣва́етъ, ꙳ къ бг҃ꙋ ѿше́ствїѧ є҆гѡ̀ ꙳ де́нь  спаси́тельный. 
Внѣ̀ пло́ти и҆ мі́ра добродѣ́тельми бы́въ, ꙳  тѣ́мъ просла́ви на землѝ житїе́мъ ꙳ гдⷭ҇а сла́вы,  ѻ҆́ч҃е бг҃омꙋ́дре: ꙳ и҆ по достоѧ́нїю ѿ негѡ̀  просла́вивсѧ, ꙳ и҆сцѣле́нїй ꙗ҆ви́лсѧ є҆сѝ бжⷭ҇твенный  и҆сто́чникъ, ꙳ пафнꙋ́тїе бг҃опрїѧ́тне. 
Смире́нъ, неѕло́бивъ, кро́токъ, про́стъ, ꙳ и҆  молчали́въ бы́лъ є҆сѝ, ѻ҆́ч҃е, па́че человѣ́ка  вои́стиннꙋ: ꙳ и҆ невеще́ственъ бы́въ въ ве́щи, ꙳ хра́мъ  бж҃їй ꙗ҆ви́лсѧ є҆сѝ по достоѧ́нїю, ꙳ ꙗ҆̀же ѿ негѡ̀  прибы̑вшаѧ тебѣ̀ дарова̑нїѧ, ꙳ ми́лостивнѡ подава́ѧ  на́мъ. 
Сла́ва, гла́съ д҃: 
Прпⷣбне ѻ҆́ч҃е прехва́льне, житїѐ благоче́стно  на землѝ соверши́въ, любвѐ лꙋча́ми просвѣща́емь,  мона́хѡвъ свѣти́льниче пресвѣ́тлый, пра́вило  добродѣ́тели и҆зрѧ́дно, смире́нїе, бдѣ́нїе, моли́твꙋ и҆  любо́вь нелицемѣ́рнꙋ стѧжа́лъ є҆сѝ. тѣ́мже къ  ре́вности бжⷭ҇твеннагѡ житїѧ̀ твоегѡ̀ ли́къ совокꙋпи́лъ  є҆сѝ мона́шествꙋющихъ: ѻ҆́ч҃е преподо́бне, хрⷭ҇та̀  бг҃а молѝ, согрѣше́нїй ѡ҆ставле́нїе пода́ти  пра́зднꙋющымъ любо́вїю па́мѧть твою̀. 
И҆ ны́нѣ, пра́здника. 
На лїтꙋргі́и блажє́нна, пѣ́снь г҃-ѧ и҆ ѕ҃-ѧ.  Прокі́менъ, гла́съ з҃: Честна̀ предъ гдⷭ҇емъ сме́рть  преподо́бныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ, ꙗ҆̀же воздаде́ ми; А҆пⷭ҇лъ, къ гала́тѡмъ,  зача́ло сг҃і. А҆ллилꙋ́їа, гла́съ ѕ҃: Блаже́нъ мꙋ́жъ,  боѧ́йсѧ гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀.  Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе матѳе́а, зача́ло і҃. Прича́стенъ: Въ  па́мѧть вѣ́чнꙋю бꙋ́детъ пра́ведникъ: 


(с. 25) 
Мѣ́сѧца тогѡ́же во в҃-й де́нь. 
Ст҃а́гѡ а҆ѳана́сїа вели́кагѡ, патрїа́рха  а҆леѯандрі́йскагѡ. 
И҆ ст҃ы́хъ мч҃никѡвъ бори́са и҆ глѣ́ба. 
Слꙋ́жба и҆́хъ пи́сана въ приложе́нїи. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Подо́бенъ: Зва́нный свы́ше: 
И҆́же безсме́ртныѧ жи́зни сподо́бленъ, ꙳ є҆гда̀  є҆диносꙋ́щнаго и҆ соприсносꙋ́щнаго, ꙳ ѻ҆ц҃ꙋ̀  безнача́льномꙋ роди́телю, ꙳ сн҃а и҆ сло́ва животода́вца  хрⷭ҇та̀ проповѣ́далъ є҆сѝ, ꙳ тогда̀ ѻ҆́гненнымъ  твои́мъ ѧ҆зы́комъ ꙳ попали́лъ є҆сѝ ве́щь є҆ресе́й,  сла́вне, ꙳ ѿгна́въ ѿ цр҃кве хрⷭ҇то́вы а҆́рїа: ꙳ и҆  бжⷭ҇твенными словесы̀ просвѣти́лъ є҆сѝ ꙳  благочести́выхъ сердца̀, мꙋ́дре, ꙳ покланѧ́тисѧ трⷪ҇цѣ  во є҆ди́номъ сꙋществѣ̀. 
Ꙗ҆́кѡ рѣка̀ бж҃їѧ ꙳ напо́лнена во́дъ дꙋхо́вныхъ,  ꙳ ꙗ҆ви́лсѧ є҆сѝ, пречꙋ́дне, ꙳ наводне́на бжⷭ҇твенными  оу҆чє́нїи, ꙳ и҆ напаѧ́ѧ цр҃ко́вное всѐ и҆сполне́нїе, ꙳  погрꙋжа́ѧ же собо́ръ є҆ретїкѡ́въ, ꙳ пꙋчи́ною  бжⷭ҇твенныхъ твои́хъ слове́съ, ѻ҆́ч҃е, ꙳ и҆ во глꙋбинѣ̀  твои́хъ разꙋмѣ́нїй. ꙳ ты́ бо, премꙋ́дре, ꙳  є҆диносꙋ́щнаго ро́ждшемꙋ ѻ҆ц҃ꙋ̀, ꙳ влⷣкꙋ хрⷭ҇та̀  проповѣ́далъ є҆сѝ, ꙳ бжⷭ҇твенный а҆ѳана́сїе  пребога́те. 
Ꙗ҆́кѡ тайносказа́тель, ꙳ и҆ бжⷭ҇твенный  ст҃и́тель, ꙳ бѣды̑ претерпѣ́лъ є҆сѝ, ꙳ и҆ гонє́нїѧ  терпѣли́внѡ, ꙳ и҆ навѣ́ты, бл҃же́нне, и҆ и҆згна̑нїѧ  многовре́мєнна, ꙳ вѣ́ры ра́ди хрⷭ҇то́вы, ꙳ ꙗ҆́кѡ  є҆диносꙋ́щнаго, и҆ соприсносꙋ́щнаго, ꙳ и҆ равнодѣ́телѧ,  собезнача́льна хрⷭ҇та̀ проповѣ́даѧ, ꙳ первонача́льномꙋ  и҆ собезнача́льномꙋ ѻ҆ц҃ꙋ̀. ꙳ тѣ́мже тѧ̀ са́мъ  оу҆красѝ ꙳ пресвѣ́тлыми ꙗ҆́вѣ наꙋчє́нїи, и҆  пресвѣ́тла все́й вселе́ннѣй показа̀. (с. 26) 
И҆́ны стїхи̑ры, гла́съ є҃. Подо́бенъ: Прпⷣбне  ѻ҆́ч҃е: 
Прпⷣбне ѻ҆́ч҃е бг҃оѧвле́нне а҆ѳана́сїе, ѿ  младе́нства позна́лсѧ є҆сѝ цр҃кви свѣти́льникъ, сїѧ́ѧ  видѣ̑нїи пресвѣ́тлыми, и҆ всѧ́цѣмъ же ѻ҆́бразомъ  богатѣ́ѧсѧ добродѣ́телей, словесы̀ ѻ҆гнедꙋхнове́нными  попалѧ́ѧ є҆́рєси, вѣ̑рныѧ же всѧ̑ наставлѧ́ѧ, трⷪ҇цы  сїѧ́нїемъ пребжⷭ҇твеннымъ, въ бжⷭ҇твѣ̀ є҆ди́номъ  разꙋмѣва́емыѧ, и҆ соприсносꙋ́щнꙋю сла́вꙋ и҆мꙋ́щїѧ: тꙋ̀  молѝ, и҆ то́й моли́сѧ всегда̀, дарова́ти вселе́ннѣй  є҆диномышле́нїе, ми́ръ и҆ ве́лїю ми́лость. 
Прпⷣбне ѻ҆́ч҃е бг҃оглаго́ливе а҆ѳана́сїе,  тезоимени́тъ влѣ́потꙋ безсме́ртїѧ нарече́нъ бы́въ, сегѡ̀  хода́тайствꙋющею ше́ствовалъ є҆сѝ стезе́ю: житїѧ̀  свѣ́тлостїю ѡ҆бога́щсѧ ꙗ҆́вѣ, оу҆́мъ чи́стъ,  бг҃омꙋ́дре, стѧжа́въ, сло́вꙋ побо́рникъ ѡ҆брѣ́лсѧ  є҆сѝ, и҆ по дс҃ѣ дыха́ѧ прест҃ѣ́мъ: и҆́мже  просвѣща́емь, побѣжда́лъ є҆сѝ врагѝ твоѧ̑, и҆́мже  ѡ҆гражда́емь, неꙋтоли́мь ꙗ҆ви́лсѧ є҆сѝ, и҆́мже и҆  ѡ҆божа́емь, є҆мꙋ́же и҆ прича́стникъ, свѧ́те: всѣ̑мъ  и҆спросѝ, дарова́ти є҆диномышле́нїе, ми́ръ и҆ ве́лїю  ми́лость. 
Прпⷣбне ѻ҆́ч҃е бг҃опроповѣ́дниче а҆ѳана́сїе,  бѣды̑ претерпѣ́въ, и҆ ча̑стыѧ напа̑сти, пи́щи ра́йскїѧ  ны́нѣ сподо́билсѧ є҆сѝ: внꙋ́трь бы́въ бжⷭ҇твенныхъ  ѻ҆би́телей, къ дре́вꙋ прибли́жилсѧ є҆сѝ жи́зни  нетлѣ́нныѧ, ꙗ҆́кѡ побѣди́тель, пра́веднымъ вѣнце́мъ  оу҆кра́шенъ, блаже́нне, и҆ дїади́мою вы́шнѧгѡ црⷭ҇твїѧ  и҆спещре́нъ, и҆ добро́тою сїѧ́ѧ, хрⷭ҇то́ви помоли́сѧ,  оу҆ хрⷭ҇та̀, бг҃омꙋ́дре, просѝ, дарова́ти цр҃кви  є҆диномышле́нїе, ми́ръ и҆ ве́лїю ми́лость. 
Сла́ва, гла́съ ѕ҃: 
Хрⷭ҇то́ва ст҃и́телѧ воспое́мъ всѝ а҆ѳана́сїа,  ꙗ҆́кѡ а҆́рїєва оу҆чє́нїѧ всѧ̑ оу҆праздни́въ, и҆  ст҃ы́ѧ трⷪ҇цы держа́вꙋ во все́мъ мі́рѣ ꙗ҆́снѡ  возвѣща́етъ, є҆ди́наго бг҃а въ тре́хъ ли́цѣхъ  нераздѣ́льна: є҆го́же и҆ мо́литъ ѡ҆ на́съ, вѣ́рою  соверша́ющихъ па́мѧть є҆гѡ̀. 
И҆ ны́нѣ, пра́здника: (с. 27) 
На стїхо́внѣ трїѡ́ди: Сла́ва, ст҃а́гѡ. Гла́съ г҃.  Ге́рманово: 
Па́ки на́мъ златоте́чный ні́лъ, и҆ безсме́ртїѧ  тезоимени́тъ, лѣ́тною па́мѧтїю прише́дъ, до́брыми  восхожде́ньми наводнѧ́етъ златострꙋ̑йнаѧ безсме́ртїѧ  лїѧ̑нїѧ, и҆ пи́щꙋ нетлѣ́нїѧ плододаѧ̀, высо́кимъ  бг҃овѣща́нїемъ: трⷪ҇цы нераздѣ́льнѣй держа́вѣ  оу҆чи́тъ покланѧ́тисѧ, и҆ и҆сточа́етъ бжⷭ҇твєннаѧ  оу҆чє́нїѧ, вѣ́рныхъ напоѧ́етъ помышлє́нїѧ, и҆  мо́литсѧ ѡ҆ дꙋша́хъ на́шихъ. 
И҆ ны́нѣ, пра́здника. Тропа́рь, гла́съ г҃: 
Сто́лпъ бы́лъ є҆сѝ правосла́вїѧ, бжⷭ҇твенными  догма̑ты подтвержда́ѧ цр҃ковь, сщ҃еннонача́льниче  а҆ѳана́сїе: ѻ҆ц҃ꙋ́ бо сн҃а є҆диносꙋ́щна проповѣ́давъ,  посрами́лъ є҆сѝ а҆́рїа. ѻ҆́ч҃е прпⷣбне, хрⷭ҇та̀ бг҃а  молѝ, дарова́ти на́мъ ве́лїю ми́лость. 
Канѡ́нъ пра́здника, со і҆рмосо́мъ на ѕ҃: и҆ ст҃а́гѡ,  на ѕ҃, є҆гѡ́же краегране́сїе: 
А҆ѳана́сїй похвала̀ правосла́вїѧ бы́сть.  Творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре, і҆и҃лѧ же бѣглеца̀, пѣшехо́дца  спасѐ, пѣ́снь бг҃ови воспѣва́юща. 
А҆ѳана́сїю приноша́ю похвалꙋ̀, ꙗ҆́кѡ  добродѣ́тель восхвалѧ́ѧ, къ бг҃ꙋ приноша́ю па́че  похвале́нїе, ѿ негѡ́же человѣ́кѡмъ дае́тсѧ  достохва́льно дарова́нїе добродѣ́тели, є҆́йже бы́сть  ѡ҆дꙋшевле́нъ ѻ҆́бразъ и҆ печа́ть. 
Бг҃омꙋ́дрїѧ бы́лъ є҆сѝ и҆спо́лненъ, и҆ па́че  со́лнца, а҆́гг҃льскимъ, бл҃же́нне, житїе́мъ ѡ҆блиста́въ,  ны́нѣ, прпⷣбне, превозше́лъ є҆сѝ похва́лъ зако́ны,  и҆́же ѿ на́съ: но прїимѝ, ѻ҆́ч҃е, а҆́ще и҆ не по  достоѧ́нїю похвале́нїе. 
Достодо́лжнѡ оу҆́бѡ пѣ́снь плете́мъ, во  сла́внѣй твое́й па́мѧти: но лиша́емсѧ бо́льшихъ,  а҆ѳана́сїе, по достоѧ́нїю (с. 28) пѣ́сней твои́хъ,  про́симъ проще́нїе на́мъ да́ти, и҆ незави́стнꙋю  бл҃года́ть тобо́ю дх҃а. 
Ю҆́ношески плотски́хъ страсте́й и҆гра́нїе  оу҆мертви́лъ є҆сѝ, въ ю҆́ности твое́й стѧжа́въ  мꙋ́дрость ста́рческꙋю, и҆ бл҃гоꙋста́внѡ, а҆ѳана́сїе  бл҃же́нне: жела́нїемъ бо премꙋ́дрости всѧ̑ чꙋ̑вства  и҆спра́вилъ є҆сѝ. 
Бг҃оро́диченъ: 
Вопло́щшагосѧ на́съ ра́ди, всенепоро́чнаѧ, ꙗ҆̀же  пре́жде безпло́тнаго, бг҃онача́льнаго сло́ва ѻ҆́ч҃а  родила̀ є҆сѝ, ѽ дѣ́вственнаѧ похвало̀ и҆ прїѧ́телище  чистоты̀, и҆ хра́мъ ѡ҆чище́нїѧ, влⷣчце мі́ра  бг҃оневѣ́сто. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Ѡ҆чи́стивъ ѿ всѧ́кїѧ скве́рны дꙋ́шꙋ же и҆  тѣ́ло, а҆ѳана́сїе, хра́мъ ꙗ҆ви́лсѧ є҆сѝ досто́инъ  бг҃ꙋ: тѣ́мже трⷪ҇цы и҆сполне́нїе почѝ въ тебѣ̀,  сщ҃еннотаи́нниче пребога́те. 
Твою̀ дꙋ́шꙋ, ꙗ҆́коже жела́ше, оу҆тѣ́шителева  бл҃года́ть ѿ страсте́й ѡ҆чище́нꙋ ѡ҆брѣ́тши, ꙗ҆́вѣ въ  не́й дѣ́йствєннаѧ показꙋ́етъ, и҆ пресвѣ́тло свѣти́ло,  ѻ҆́ч҃е, мі́рꙋ тѧ̀ полага́етъ. 
Ст҃и́тельства оу҆́бѡ пра́вило ст҃и́телємъ  показа́лсѧ є҆сѝ, дѣ́тельнагѡ же подписа́нїе житїѧ̀:  сло́во же твоѐ ꙗ҆́сно, видѣ́нїѧ ѻ҆́бразъ, премꙋ́дре,  бг҃осло́вїѧ же твоегѡ̀ предѣ́лъ оу҆че́нїе ꙗ҆ви́сѧ. 
Бг҃оро́диченъ: 
Херꙋві̑мъ и҆ серафі̑мъ превы́шши ꙗ҆ви́ласѧ  є҆сѝ, бцⷣе: ты́ бо є҆ди́на прїѧ́ла є҆сѝ  невмѣсти́маго бг҃а во твое́мъ чре́вѣ, нескве́рнаѧ.  тѣ́мже, вѣ́рнїи, тѧ̀ всѝ пѣ́сньми, чⷭ҇таѧ,  оу҆блажа́емъ. 
По г҃-й пѣ́сни, конда́къ и҆ і҆́косъ пра́здника. 
Та́же сѣда́ленъ ст҃а́гѡ, гла́съ и҃. Подо́бенъ:  Премꙋ́дрости: 
Премꙋ́дрости сло́ва навы́къ, а҆́рїевꙋ ле́сть  низложи́въ, мі́рови проповѣ́далъ є҆сѝ правосла́внꙋю  вѣ́рꙋ: ѻ҆ц҃а́ бо (с. 29) сло́во хрⷭ҇та̀ жи́знь на́шꙋ,  вои́стиннꙋ бы́ти оу҆ѧсни́лъ є҆сѝ сопресто́льна.  тѣ́мже є҆диномꙋ́дреннѡ це́рковь сла́витъ трⷪ҇цꙋ  є҆диносꙋ́щнꙋю, во є҆ди́ницѣ бжⷭ҇тва̀, бг҃оно́се  а҆ѳана́сїе. молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Всѐ тебѣ̀ вдохнꙋ̀ живоно́сное дыха́нїе свы́ше,  пе́рвѣе прише́дшее бг҃олѣ́пнѡ дх҃ъ хрⷭ҇то́въ въ  го́рницѣ, и҆ оу҆ченикѝ насы́щшее, а҆пⷭ҇тола тѧ̀  показа̀ тринадесѧ́таго, ѻ҆́ч҃е, правосла́внꙋю вѣ́рꙋ  проповѣ́дающаго. 
Ты̀ бжⷭ҇твенною ре́вностїю ѕѣлѡ̀ распалѧ́емь,  собо́рꙋ споспѣ́шествовалъ є҆сѝ, и҆ пре́жде є҆́же  соверши́ти тѧ̀ предсѣда́телѧ, въ нїке́и проповѣ́далъ  є҆сѝ є҆диносꙋ́щное. тѣ́мже це́ркве хрⷭ҇то́съ  пастыренача́льника и҆ оу҆чи́телѧ тѧ̀ поставлѧ́етъ. 
Врꙋчє́на и҆мѣ́ѧ цр҃кѡ́внаѧ корми̑ла, ѿ  промышле́нїѧ бжⷭ҇твеннагѡ, а҆ѳана́сїе, є҆ретїкѡ́въ  дꙋшеврє́днаѧ всѧ̑ ѧ҆зыкобѡ́лїѧ, ꙗ҆́коже нѣ́каѧ  сѣки́ра посѣ́клъ є҆сѝ, и҆скоренѧ́ѧ ꙗ҆́коже те́рнїе,  и҆ сѣ́мѧ слове́сное напаѧ́ѧ, мꙋ́дре, воздѣ́лалъ є҆сѝ. 
Ѿ твоегѡ̀ ѧ҆зы́ка ѻ҆́гненнагѡ сожже́сѧ а҆́рїево  сро́дное раздѣле́нїе, и҆ слїѧ́нїе саве́ллїево, ꙗ҆̀же ѿ  безмѣ́рїѧ ѕла̀, и҆ къ нече́стїю є҆диноче́стна, и҆ всѧ̑  съ ни́ми хꙋлє́нїѧ є҆реті́ческаѧ, ѽ а҆ѳана́сїе! 
Бг҃оро́диченъ: 
Но́въ а҆да́мъ за пе́рваго ты̀ бы́лъ є҆сѝ ѿ  дв҃ы, за прама́терь и҆зба́витель всѣ́хъ и҆ сп҃съ, за  сме́рть и҆́стиннаѧ жи́знь безсме́ртнаѧ. тѣ́мже тѧ̀  ро́ждшꙋю бцⷣꙋ вѣ́дꙋще, по достоѧ́нїю, чⷭ҇таѧ,  оу҆блажа́емъ. (с. 30) 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннаго; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Хрⷭ҇та̀ и҆мѣ́ѧ гл҃го́люща, ѻ҆́ч҃е, во ѻ҆рга́нѣ  доброгла́снѣмъ ѧ҆зы́ка твоегѡ̀, посрами́лъ є҆сѝ  оу҆́бѡ і҆́дѡлѡвъ напи́саннѡ є҆́ресь, заблꙋждє́нныѧ  наставлѧ́ѧ, и҆ ѡ҆браща́ѧ ко и҆́стинномꙋ бг҃ꙋ, а҆ѳана́сїе. 
Гꙋби́тєльныѧ є҆́реси всѧ̑, ѻ҆́ч҃е,  и҆з̾ѡбличи́лъ є҆сѝ, словесы̀ и҆ писа́ньми, разли́чнꙋю  ле́сть и҆згонѧ́ѧ мꙋ́дрыми показа́ньми и҆зъ вселе́нныѧ,  оу҆ѧснѧ́ѧ невоспротивосло́внѣ правосла́внꙋю вѣ́рꙋ,  бл҃же́нне. 
Тѧ̀ оу҆чи́телѧ вои́стиннꙋ вели́ка, оу҆чи́телей  мꙋ́дрыхъ, а҆ѳана́сїе, нело́жнѡ сказꙋ́етъ, и҆ со а҆пⷭ҇лы  причтѐ це́рковь хрⷭ҇то́ва, ѻ҆́ч҃е, и҆з̾ѧвлѧ́юща сло́во  вѣ́ры непоро́чное. 
Бг҃оро́диченъ: 
Мт҃рнее дерзнове́нїе къ сн҃ꙋ твоемꙋ̀ стѧжа́вши,  всечⷭ҇таѧ, сро́днагѡ промышле́нїѧ, є҆́же ѡ҆ на́съ не  пре́зри, мо́лимсѧ: ꙗ҆́кѡ тѧ̀ и҆ є҆ди́нꙋ хрⷭ҇тїа́не ко  влⷣцѣ ѡ҆чище́нїе ми́лостивнѡ предлага́емъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Чꙋжда́гѡ сѣ́мене сѣ́ѧтель ꙗ҆ви́всѧ  а҆поллїна́рїй, земна́гѡ словесѐ и҆ оу҆ма̀, хрⷭ҇то́во  вочеловѣ́ченїе, крѣ́пкѡ и҆з̾ѡбличи́сѧ ѿ тебє̀,  преблаже́нне, ꙗ҆́коже несмы́сленъ и҆ оу҆мовре́денъ. 
Глагѡ́лъ твои́хъ, блаже́нне, бг҃одохнове́нныхъ  си́ла, ꙗ҆́кѡ гла́съ гро́ма, во оу҆́ши, бг҃опрїѧ́тне,  ꙗ҆́вѣ возгремѣ̀ є҆реті́чествꙋющихъ, и҆ ли́ца и҆́хъ  ѡ҆чернѝ. 
Диви́тсѧ всѧ́къ твои̑мъ, ѻ҆́ч҃е, влѣ́потꙋ  списа́нїѧмъ (с. 31) мꙋ̑дрымъ, любе́знѡ вмѣща́ѧ хотѧ̑щаѧ  бы́ти прозѧбє́нїѧ є҆ресе́й прови́дѧ, ѿвраща́ємыѧ ѿ  тебє̀ проро́чески. 
Бг҃оро́диченъ: 
Сн҃ъ є҆диноро́дный, и҆ пре́жде вѣ̑къ неви́димый,  въ послѣ̑днїѧ дни̑ пе́рвенецъ бы́сть, зри́мь въ тѣлесѝ  и҆зъ тебє̀, бг҃ома́ти, бг҃ъ спасе́нїѧ моегѡ̀. 
Конда́къ, гла́съ в҃. Подо́бенъ: Крове́й твои́хъ: 
Правосла́вїѧ насади́въ оу҆чє́нїѧ, ѕлосла́вїѧ  тє́рнїѧ и҆зсѣ́клъ є҆сѝ, оу҆мно́живъ сѣ́мѧ вѣ́ры,  ѡ҆дожде́нїемъ дх҃а, преподо́бне: тѣ́мже тѧ̀ пое́мъ,  а҆ѳана́сїе. 
І҆́косъ: 
Быстрины̑ слове́съ твои́хъ и҆сточи́въ бжⷭ҇твеннагѡ  оу҆че́нїѧ мі́рови, дꙋ́шы вѣ́рныхъ напои́лъ є҆сѝ,  а҆ѳана́сїе, и҆ є҆реті́чєскїѧ предста́тели потопи́лъ  є҆сѝ ꙗ҆́кѡ дрꙋгі̑ѧ є҆гѵ́птѧны, зако́нъ на́мъ  бг҃оначерта́нный да́въ правосла́вїѧ, поклоне́нїе трⷪ҇цы  во є҆ди́номъ бжⷭ҇твѣ̀ чти́ти, є҆́юже на́съ соблюдѝ,  ѿ вра̑гъ неви́димыхъ и҆збавлѧ́ѧ: тѣ́мже тѧ̀ пое́мъ,  а҆ѳана́сїе. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
Є҆диноче́стное, сопресто́льное ѻ҆ц҃ꙋ̀ сло́во,  є҆диноро́дна же сн҃а правосла́внѡ проповѣ́давъ,  безсме́ртїѧ, ѻ҆́ч҃е тезоимени́те, а҆́бїе наꙋча́еши дх҃ꙋ  сопресто́льна и҆ є҆диносꙋ́щна и҆ соприсносꙋ́щна. 
Оу҆чи́телѧ тѧ̀ и҆ проповѣ́дника свѧщенноѧвле́нна  трисо́лнечнагѡ свѣ́та, возвѣща́юща вѣ́рꙋ правосла́вїѧ  да́же до конє́цъ землѝ, нече́стїѧ зрѧ̀ роди́тель,  и҆згна̑нїѧ на тѧ̀ воздвиза́етъ. 
Бѣды̑ безмѣ̑рныѧ, ꙗ҆̀же под̾ѧ́лъ є҆сѝ,  блаже́нне, подвиза́ѧсѧ по благоче́стїю, вѣнцы́ же  та́кожде свѣ́тлїи: и҆́бо (с. 32) а҆дама́нтъ бы́лъ є҆сѝ  бїю́щымъ, къ себѣ́ же ꙗ҆́кѡ магни́тъ привлача́лъ є҆сѝ  всѧ̑. 
Стра̑нныѧ догма́ты, чꙋ̑ждїѧ же це́ркве хрⷭ҇то́вы  и҆згна́лъ є҆сѝ, трⷪ҇цꙋ бг҃осло́вивъ ѵ҆поста́сьми,  бжⷭ҇тво́мъ же є҆ди́ницꙋ, ю҆́же пѣ́лъ є҆сѝ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Въ лѣ́то безлѣ́тнаго, неискꙋсобра́чна є҆ди́на  бы́вши, ꙗ҆́же пе́рвѣе безпло́тное сло́во, пло́ти  прїѧ́тїемъ, дв҃о, родила̀ є҆сѝ, є҆мꙋ́же пое́мъ  согла́снѡ зовꙋ́ще: бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Свѧти́телей оу҆краше́нїе благосла́вное,  а҆ѳана́сїе, сто́лпе свѣ́та, и҆ це́ркве оу҆твержде́нїе,  трⷪ҇цы побо́рниче, бг҃осло́вїѧ трꙋбо̀ злата́ѧ, житїѧ́ же  мона́шескагѡ и҆звѣ́стный законописа́телю, съ на́ми  пра́зднꙋеши, і҆ерє́и соверша́ѧ, лю́ди вѣ̑рныѧ приводѧ̀  хрⷭ҇тꙋ̀ во вѣ́ки. 
Безсме́ртїѧ бы́лъ є҆сѝ вои́стиннꙋ тезоимени́тъ,  дѣ́тєльныѧ бо сло́вомъ превозше́лъ є҆сѝ: и҆скꙋ́сныхъ  же въ сло́вѣ и҆звѣ́стїемъ житїѧ̀ побѣжда́ѧ, во  ѻ҆бои́хъ преше́лъ є҆сѝ кра́й. тѣ́мже непрело́жною  добродѣ́телїю просїѧ́въ, безсме́ртнꙋю стѧжа́лъ є҆сѝ  па́мѧть во вѣ́ки. 
Ты̀ свѣтлѣ́йшее показа́лъ є҆сѝ,  тайнонебе́сниче бг҃опрїѧ́тне, свѧти́тельство, до́блими  страда́ньми твои́ми: пре́лесть и҆згна́лъ є҆сѝ, твои́ми  и҆згна̑нїи ча́стыми по трⷪ҇цѣ, ю҆́же проповѣ́дꙋѧ,  вопїе́ши: ѻ҆ц҃ꙋ̀ поклони́тесѧ, сн҃а бг҃осло́вите, дх҃а  воспо́йте, во всѧ̑ вѣ́ки. 
Бг҃оро́диченъ: 
Свѣ́та незаходи́магѡ бы́сть прїѧ́телище,  пречⷭ҇таѧ, свѣ́тъ бо сꙋ́щымъ во тмѣ̀ и҆ сѣ́ни бы́сть,  просвѣща́ѧ (с. 33) всѧ́чєскаѧ бг҃оразꙋ́мїѧ бл҃года́тїю:  є҆го́же непреста́ннѡ, вѣ́рнїи, во всѧ̑ вѣ́ки пое́мъ. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Просїѧ̀ житїе́мъ ꙗ҆́кѡ мо́лнїѧ, и҆злїѧ́сѧ же,  ѻ҆́ч҃е, всѣ̑мъ вѣща́нїе твоѐ ꙗ҆́коже гро́мъ, и҆̀хже  со́лнце назира́етъ: съ небесе́ бо и҆мѣ́лъ є҆сѝ свы́ше  вдохнове́нїе и҆́стинно. тѣ́мже не оу҆гасѝ твоеѧ̀  па́мѧти хода́тай забве́нїѧ гро́бъ, а҆ѳана́сїе. 
Свѣ́томъ трисо́лнечнымъ и҆ трисїѧ́ннымъ  ꙗ҆снѣ́йше ны́нѣ ѡ҆сїѧ́емь, пѣвцє́мъ твои̑мъ  ѡ҆сїѧ́нїе зареви́дное ꙗ҆влѧ́еши, ꙗ҆́кѡ зерца́ломъ  свы́ше и҆спꙋща́ѧ со́лнечнѣ: и҆ ты̀ соста́ви, бл҃же́нне,  а҆́ще вели́ко и҆ ма́ло па́че досто́инства проси́мое. 
Пою́ще мо́лимъ тѧ̀ прилѣ́жнѡ, ѡ҆ цр҃кви  помоли́сѧ, крⷭ҇то́мъ побѣ́ды дарова́ти во́инствꙋ,  правосла́внѣй же вѣ́рѣ крѣ́пость на є҆́рєси  врагѡ́въ, на́мъ же спасе́нїе, ми́ръ же мі́рꙋ, въ твое́й  па́мѧти, а҆ѳана́сїе. 
Бг҃оро́диченъ: 
Всѣ́хъ предста́тельнице хрⷭ҇тїа́нъ, бг҃ома́ти  дв҃о пренепоро́чнаѧ, ꙗ҆́кѡ ми́лостива, и҆зба́ви ѿ  бѣ́дъ и҆ напа́стей ѡ҆скорблє́нныѧ рабы̑ твоѧ̑, и҆  недꙋ́гꙋющыѧ лю́тыхъ стрꙋ́пъ ꙗ҆́звами, и҆ болѣ́зньми  ра́нъ болѧ́щыѧ и҆зврачꙋ́й. 
Свѣти́ленъ. Подо́бенъ: Свѣ́те неизмѣ́нный: 
Рѣка̀ златото́чнаѧ ꙗ҆ви́лсѧ є҆сѝ, оу҆че́нїй  вода́ми напаѧ́ѧ, слꙋжи́тель трⷪ҇цы, свѧти́телей  оу҆краше́нїе: ты́ бо а҆́рїево оу҆че́нїе, а҆ѳана́сїе,  разори́лъ є҆сѝ оу҆чє́нїи твои́ми. 
Сла́ва, и҆́нъ. Подо́бенъ: Не́бо ѕвѣзда́ми: 
А҆рхїере́євъ сла́вꙋ, и҆ є҆гѵ́пта воспита́нїе,  безсме́ртїѧ оу҆краше́нїе, воспои́мъ во хвале́нїи  а҆ѳана́сїа вели́каго, ꙗ҆́кѡ низложи́телѧ а҆́рїева и҆  вѣ́рныхъ застꙋ́пника. 
И҆ ны́нѣ, пра́здника. (с. 34) 
На хвали́техъ стїхи̑ры на д҃, гла́съ д҃. Подо́бенъ:  Ꙗ҆́кѡ до́блѧ: 
Ѻ҆́гненными твои́ми оу҆чє́нїи ꙳ є҆ресе́й  всѧ́каѧ хвра́стнаѧ ꙳ ве́щь попалѧ́етсѧ, пресла́вне, ꙳  глꙋбино́ю разꙋмѣ́нїи потоплѧ́етсѧ ꙳ во́инство  непокори́выхъ ѕлочести́вое, ꙳ а҆ѳана́сїе прпⷣбне: ꙳  твои́ми же оу҆чє́нїи оу҆добрѧ́етсѧ, бл҃же́нне, ꙳ на  кі́йждо де́нь вѣ́рныхъ це́рковь, ꙳ велегла́снѡ  почита́ющи тѧ̀. 
Два́жды. 
Ѿ хрⷭ҇то́вы цр҃кве ꙳ мы́слєнныѧ во́лки  ѿгна́лъ є҆сѝ, премꙋ́дре, ꙳ жезло́мъ оу҆че́нїи  твои́хъ, ꙳ и҆ сїю̀ ѻ҆́крестъ ѡ҆гради́лъ є҆сѝ ꙳  слове́съ оу҆твержде́ньми, ꙳ и҆ предста́вилъ є҆сѝ  хрⷭ҇тꙋ̀ недви́жимꙋ и҆ непоколеби́мꙋ ꙳ є҆го́же молѝ ѿ  тлѝ и҆ бѣ́дъ и҆зба́витисѧ ꙳ вѣ́рою соверша́ющымъ ꙳  всечестнꙋ́ю па́мѧть твою̀. 
Слове́съ твои́хъ бжⷭ҇твенныхъ свѣтлостьмѝ,  прпⷣбне, ꙳ це́рковь всѧ̀ оу҆краша́етсѧ, ꙳ и҆  бл҃гоче́стнѡ оу҆добрѧ́етсѧ ꙳ кра́сными добро́тами, ꙳ и҆  почита́етъ достодо́лжнѡ ꙳ всепра́зднственнꙋю па́мѧть  твою̀, а҆ѳана́сїе, ꙳ свѧще́нникѡвъ сла́во, ꙳ благоче́стїѧ  свѣ́тлый и҆ вели́кїй проповѣ́дниче, ꙳ трⷪ҇цы  побо́рниче. 
Сла́ва, гла́съ то́йже. Ге́рмана патрїа́рха: 
Вели́каѧ церко́внаѧ и҆́стиннаѧ трꙋбо̀,  многострада́льный а҆ѳана́сїй, къ благохвале́нїю дне́сь  созыва́етъ вселе́ннꙋю свѣ́тлѡ: вѣ́рнїи всѝ къ  торжествꙋ̀ пред̾ꙋсрѧ́щимъ до́брагѡ па́стырѧ, пѣ́сньми  почита́юще свѧще́нныѧ є҆гѡ̀ трꙋды̀: ꙗ҆́кѡ да моли́твами  є҆гѡ̀ прїи́мемъ ѿ хрⷭ҇та̀ бг҃а ве́лїю ми́лость. 
И҆ ны́нѣ, пра́здника. 
На стїхо́внѣ пра́здника. Сла́ва гла́съ г҃: 
Вели́кое оу҆краше́нїе ст҃и́телей, а҆ѳана́сїа,  непобѣди́маго предста́телѧ, свѧщеннолѣ́пнѡ да  восхва́лимъ: се́й бо є҆ресе́й ссѣ́къ полкѝ си́лою  прест҃а́гѡ дх҃а, правосла́вїю побѣ̑днаѧ воздви́же по  все́й вселе́ннѣй, сочета́ѧ бл҃гоче́стнѡ трⷪ҇ческое  та́инство, сво́йствомъ ли́цъ, и҆ па́ки совокꙋплѧ́ѧ  несмѣ́снѡ (с. 35) во є҆ди́но, сꙋщества̀ то́ждествомъ,  и҆ херꙋві́мски бг҃осло́вѧ, мо́литъ при́снѡ ѡ҆ дꙋша́хъ  на́шихъ. 
И҆ ны́нѣ, пра́здника. 
На лїтꙋргі́и бл҃жє́нна пра́здника, пѣ́снь  рѧдова́ѧ: и҆ ст҃а́гѡ, пѣ́снь г҃. Прокі́менъ, гла́съ з҃:  Честна̀ предъ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ ко є҆вре́ємъ, зача́ло ти҃і.  А҆ллилꙋ́їа, гла́съ в҃: Свѧще́нницы твоѝ ѡ҆блекꙋ́тсѧ въ  пра́вдꙋ, и҆ прпⷣбнїи твоѝ возра́дꙋютсѧ. Є҆ѵⷢ҇лїе  матѳе́а, зача́ло а҃і. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 


(с. 35) 
Мѣ́сѧца тогѡ́же въ г҃-й де́нь. 
Ст҃ы́хъ мч҃никъ, тїмоѳе́а и҆ ма́ѵры: 
И҆ оу҆спе́нїе прпⷣбнагѡ ѻ҆ц҃а̀ на́шегѡ ѳеодо́сїа,  и҆гꙋ́мена монастырѧ̀ пече́рскагѡ, нача́льника въ  рѡссі́йстѣй землѝ мона́шескагѡ ѻ҆́бщагѡ житїѧ̀. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры ст҃ы́хъ мч҃никѡвъ, гла́съ д҃. Подо́бенъ:  Ꙗ҆́кѡ до́блѧ: 
Дѡ́блїѧ въ мч҃ницѣхъ ꙳ крѣ́пкѡ пострада́вшыѧ, ꙳  и҆ борца̀ оу҆мори́вшыѧ, ꙳ и҆ хрⷭ҇та̀ возлюби́вшыѧ, ꙳ и҆  мі́ръ возненави́дѣвшыѧ, ꙳ сїѡ́на мы́сленнагѡ достѡ́йныѧ  жи́тели, ꙳ ма́ѵрꙋ дне́сь и҆ тїмоѳе́а ꙳ вѣ́рою соше́дшесѧ  восхва́лимъ согла́снѡ, ꙳ мч҃николю́бцы всѝ. 
Вѧза̑нїѧ тѣлє́снаѧ, ꙳ ѻ҆че́съ же и҆збоде́нїе, ꙳  провертѣ́нїе оу҆ше́съ, ꙳ коле́сное ѡ҆ѕлобле́нїе, ꙳  ка́мене тѧ́жкагѡ ѡ҆бѣ́шенїе ꙳ под̾ѧ́лъ є҆сѝ,  тїмоѳе́е, ꙳ низло́жь врага̀, ꙳ и҆ къ бжⷭ҇твеннѣй сла́вѣ  возноси́мь, сла́вне. ꙳ сегѡ̀ ра́ди тѧ̀ вѣ́рою соше́дшесѧ  моле́бнѡ восхвалѧ́емъ, ꙳ сла́ва мч҃никѡвъ и҆ похвала̀.  (с. 36) 
Свѣтолꙋ́чными сїѧ́ньми ꙳ врага̀ ѡ҆мрачи́ла  є҆сѝ, ꙳ чи́стѡ пострада́вши, ма́ѵро сла́внаѧ: ꙳  конѡ́бнаѧ бо врѣ̑нїѧ, ꙳ пе́рстѡвъ ѿѧ́тїе, ꙳ свѣ́щное  жже́нїе, ꙳ вре́менное пропѧ́тїе претерпѣ́ла є҆сѝ, ꙳ и҆  прешла̀ є҆сѝ къ бжⷭ҇твенномꙋ поко́ю, ꙳ и҆дѣ́же ли́къ  мч҃никъ всегда̀ весели́тсѧ. 
Сла́ва, и҆ ны́нѣ, пра́здника. 
Тропа́рь, гла́съ д҃: 
Мч҃ницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ:  и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немощны̑ѧ де́рзѡсти: тѣ́хъ  моли́твами спасѝ дꙋ́шы на́шѧ. 
Канѡ́нъ, є҆гѡ́же краегране́сїе: 
Тїмоѳе́а и҆ ма́ѵры болѣ́зни чествꙋ́ю. Творе́нїе  і҆ѡ́сифово. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Свѧще́нныхъ страда́лєцъ свѧще́нное и҆ честно́е  торжество̀, лю́дїе свѧще́ннїи, свѧще́ннѡ почти́мъ: ꙗ҆́кѡ  да тѣ́хъ мольба́ми ѿ бѣ́дъ и҆зба́вимсѧ. 
Свѧщеннопобѣ̑дныѧ вѣнцы̀ ѿ хрⷭ҇та̀ прїѧ́ти  тща́щесѧ, оу҆мре́ти па́че, не́же жи́ти до́блїи  мꙋ́чєницы ꙗ҆́вѣ и҆зво́ливше: тѣ́мъ сла́вꙋ полꙋчи́ша. 
Не оу҆боѧ́вшесѧ болѣ́зней плотски́хъ, ни мꙋ́къ  оу҆страши́вшесѧ, ни ѻ҆гнѧ̀ гони́телей, страстоте́рпцы  мꙋ́чєницы, хрⷭ҇та̀ на сꙋди́щи мꙋ́жески проповѣ́дасте. 
Бг҃оро́диченъ: 
Пресꙋ́щное сло́во, сꙋщество̀ прїе́мъ ѿ чⷭ҇тыхъ  крове́й твои́хъ, бг҃осодѣ́ла на́съ, и҆ тлѣ́нїѧ  и҆зба́ви, чⷭ҇таѧ, сегѡ̀ ра́ди вѣ́рнїи тѧ̀ всегда̀  сла́вимъ. (с. 37) 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Бж҃їѧ кни̑ги лю́демъ свѧще́ннѡ ѿверза́ѧ, и҆  просвѣща́ѧ сердца̀, во́ине хрⷭ҇то́въ тїмоѳе́е, въ  честно́е мꙋче́нїе ра́дꙋѧсѧ вше́лъ є҆сѝ. 
Бжⷭ҇твеннымъ жела́нїемъ дꙋ́шꙋ распали́въ,  мꙋ́чениче, ко ѻ҆гню̀ мꙋ́къ пристꙋпи́лъ є҆сѝ  терпѣли́внѡ: тѣ́мже тѧ̀ хрⷭ҇то́ва бжⷭ҇твеннаѧ роса̀,  блаже́нне, прохладѝ. 
Оу҆́мъ тво́й воззрѣ́нїемъ къ бг҃ꙋ просвѣща́емь,  мч҃ниче, не чꙋ́ѧше ѿню́дъ желѣ́зъ лю́тыхъ  прикоснове́нїѧ разжже́нныхъ быва́ющихъ, сла́вне тїмоѳе́е. 
Бг҃оро́диченъ: 
Сы́й є҆стество́мъ безстра́стенъ, сн҃ъ тво́й,  дв҃о, прїѧ́тъ пло́ть ѿ крове́й твои́хъ чⷭ҇тыхъ, и҆  стрⷭ҇тїю крⷭ҇тною ѿ страсте́й мѧ̀, чⷭ҇таѧ, и҆зба́ви. 
Конда́къ, гла́съ д҃. Подо́бенъ: Вознесы́йсѧ: 
Многоѻбра̑зныѧ ꙗ҆́звы претерпѣ́вше, и҆ вѣнцы̀  ѿ бг҃а прїе́мше, ѡ҆ на́съ моли́тесѧ ко гдⷭ҇ꙋ, па́мѧть  всесвѧще́ннꙋю ва́шꙋ соверша́ющихъ, превели́кїй тїмоѳе́е  и҆ пресла́внаѧ ма́ѵро, є҆́же оу҆мири́ти гра́дъ и҆  лю́ди: то́й бо є҆́сть вѣ́рныхъ оу҆твержде́нїе. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Поче́тше бг҃а, ѡ҆мрачи́ша пре́лесть, тїмоѳе́й  мꙋ́дрый и҆ сла́внаѧ ма́ѵра, и҆ всѧ́ко претерпѣ́вше  прехва́льнїи мꙋче́нїе, просвѣти́шасѧ па́че лꙋ̑чъ  со́лнечныхъ, и҆ бы́ша сослꙋжи́тели а҆́гг҃лѡмъ, и҆̀хже  вѣ́рою сла́вимъ. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста,  ѡ҆ гдⷭ҇ѣ пра́зднꙋющи. (с. 38) 
Вели́кагѡ благосла́вїѧ возжелѣ́вше, сподо́бистесѧ  сегѡ̀, ча̑да свѣ́та бжⷭ҇твеннагѡ бы́вше,  великомꙋ́чєницы хрⷭ҇тѡ́вы, а҆́гг҃лѡмъ равностоѧ́тели. 
Ст҃ы́хъ чинѡ́мъ сочета́всѧ, и҆ благопослꙋшли́вѣ  оу҆́ши къ бжⷭ҇твєннымъ зако́нѡмъ и҆мѣ́ѧ, сла́вне,  провертѣ̑нїѧ крѣ́пкѡ претерпѣ́лъ є҆сѝ, тїмоѳе́е. 
Воздви́гше тѧ̀ на дре́во сꙋемꙋ́дреннїи,  ѡ҆тѧгчава́ютъ ка́менемъ главꙋ̀, сла́вне тїмоѳе́е: но  оу҆крѣплѧ́ше тѧ̀ хрⷭ҇то́съ, бжⷭ҇твенною стрⷭ҇тїю  оу҆краша́ема. 
Текꙋ́щихъ непостоѧ́ннагѡ, блаже́ннїи,  возгнꙋша́стесѧ вои́стиннꙋ тече́нїѧ, и҆ са́ми себѐ  болѣ́знемъ ѿда́сте: сегѡ̀ ра́ди ꙗ҆̀же ѿ вѣ́ка  блага̑ѧ воспрїѧ́сте. 
Бг҃оро́диченъ: 
Чистоты̀ селе́нїе, жили́ще влⷣки всѣ́хъ, и҆  прⷪ҇ро́кѡвъ всѣ́хъ сбытїѐ, бг҃ора́дованнаѧ чⷭ҇таѧ,  пою́щыѧ тѧ̀ оу҆ще́дри. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Сꙋпрꙋ́жника своегѡ̀, ма́ѵро, свѣтови́дныхъ  слове́съ послꙋ́ша любе́знѡ, и҆ ѡ҆мраче́нїе ѕло́е  ѿве́ргши, свѣ́тъ была̀ є҆сѝ мꙋче́нїемъ,  бг҃облаже́ннаѧ. 
Бжⷭ҇твеннымъ дх҃омъ себѐ, ма́ѵро, воѡрꙋжи́вши,  честна́ѧ, къ боре́нїю льсти́вагѡ, ра́дꙋѧсѧ, и҆зошла̀  є҆сѝ: и҆ сего̀ побѣ́ждши, побѣ̑дныѧ вѣнцы̀,  мꙋ́ченице, прїѧ́ла є҆сѝ. 
Є҆ди́наго тѧ̀ гдⷭ҇а і҆и҃са и҆сповѣ́давши  честна́ѧ, рꙋко́ю человѣ́ка созда́вшаго, посѣка́етсѧ  пє́рстъ рꙋчны́хъ, непра́ведное томле́нїе мꙋ́жески  терпѧ́щи. 
Бг҃оро́диченъ: 
Бꙋ́рю помышле́нїй, воста̑нїѧ страсте́й, напа́стей  волне́нїе, оу҆тишѝ, дв҃о бг҃ора́дованнаѧ, и҆ спаси́ мѧ,  пою́ща вели̑чїѧ твоѧ̑. (с. 39) 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́  ти: возведѝ ѿ тлѝ живо́тъ мо́й, многоми́лостиве. 
Свѧті́и мꙋ́чєницы, ꙗ҆́дриломъ крⷭ҇та̀ дꙋхо́внѡ  ѡ҆крилѧ́еми, напа́стей пꙋчи́нꙋ безъ вре́да вѣ́рою  претеко́сте, и҆ въ бжⷭ҇твенныхъ приста́нищахъ почи́ша. 
Разже́гше коно́бъ, въ то́й тѧ̀ хрⷭ҇та̀  и҆сповѣ́дающꙋ вверго́ша ѕлочести́вїи: но пребыла̀ є҆сѝ  неврежде́на, росо́ю дх҃а ѡ҆брѣ́тше тѧ̀, ма́ѵро,  похлажде́нꙋ. 
Свѧза́еми мꙋ́чєницы, всѧ̑ вѧза̑нїѧ вра̑жїѧ  мꙋ́жески разрѣши́сте, и҆ любо́вїю до конца̀ хрⷭ҇тꙋ̀  дꙋ́шы привѧза́сте, пло́ти ѿложе́нїемъ,  всеприснопа́мѧтнїи. 
Бг҃оро́диченъ: 
Всебл҃га́ѧ влⷣчце, ꙗ҆́же пребл҃га́го бг҃а  пло́тїю ро́ждши, ѡ҆ѕло́бленное страстьмѝ моѐ се́рдце  оу҆блажѝ, да вѣ́рою и҆ любо́вїю велича́ю тѧ̀. 
Конда́къ и҆ і҆́косъ пра́здника. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Не чꙋ́ѧше свѣща́ми пресла́внаѧ ѡ҆палѧ́ема всю́дꙋ,  ѻ҆́гнь въ се́рдцы любвѐ носѧ́щи хрⷭ҇то́въ и҆ семꙋ̀  вопїю́щи прилѣ́жнѡ: бл҃гослове́нъ є҆сѝ, бж҃е ѻ҆тє́цъ  на́шихъ. 
Дрема́нїе ѿ ѻ҆́чїю ѿри́нꙋвъ ѕло́бное, ѽ  тїмоѳе́е! претерпѣ́лъ є҆сѝ ѻ҆́чїю ѡ҆слѣпле́нїе,  хрⷭ҇та̀ серде́чныма ѻ҆чи́ма зрѧ̀, и҆ поѧ̀: бл҃гослове́нъ  є҆сѝ, бж҃е ѻ҆тє́цъ на́шихъ. 
Дѡ́льнаѧ презрѣ́вше бжⷭ҇твеннїи мꙋ́чєницы,  вы́шнее же жили́ще наслѣ́доваша, свѧще́нными да  почтꙋ́тсѧ пѣ́сньми, пою́ще непреста́ннѡ съ на́ми:  бл҃гослове́нъ є҆сѝ, бж҃е ѻ҆тє́цъ на́шихъ. (с. 40) 
Бг҃оро́диченъ: 
Препѣ́таѧ дв҃о, препѣ́таго бг҃а поро́ждшаѧ,  пою́щыѧ тѧ̀ прича́стники покажѝ свѣ́та, и҆ и҆зба́ви  гее́нны и҆ ѻ҆гнѧ̀, и҆ всѧ́кагѡ вре́да вра́жїѧ,  моли́твами твои́ми. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Соблюда́юще зако́ны вседержи́телѧ,  беззако́ннꙋющихъ держа́вѣ не приклони́стесѧ, че́сти  лꙋка̑вымъ де́мѡнѡмъ не принесо́сте, мꙋ́чєницы до́блїи,  гдⷭ҇ни наслѣ̑дницы. 
Сопрѧже́нїемъ и҆зрѧ́днымъ ꙗ҆́вѣ совокꙋплѧ́еми,  и҆́го гдⷭ҇не ле́гкое взѧ́сте кꙋ́пнѡ на вы́ю, мꙋ́чєницы,  и҆ мꙋ́ченичєскимъ сопричто́стесѧ стадѡ́мъ. 
На дре́вѣ пострада́вше кре́стнѣмъ, прехва́льнїи,  на мнѡ́ги дни̑, и҆з̾ѡбрази́сте стра́сть честнꙋ́ю, на́съ  ра́ди пострада́вшагѡ во́лею: є҆го́же превозно́симъ во  всѧ̑ вѣ́ки. 
Нꙋ́жднѣйшꙋю вои́стиннꙋ сме́рть, свѧті́и,  просте́ртїемъ болѣ̑зни претерпѣ́сте: тѣ́мже къ  неболѣ́зненнѣй жи́зни преста́вистесѧ, воспѣва́юще  хрⷭ҇та̀ во всѧ̑ вѣ́ки. 
Бг҃оро́диченъ: 
Оу҆краси́ласѧ є҆сѝ, дв҃о, поро́ждши  прекра́снаго добро́тою хрⷭ҇та̀ гдⷭ҇а, бжⷭ҇твенными  вѣ̑рныѧ зарѧ́ми просвѣща́ющаго: є҆го́же превозно́симъ  во всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Ви́дѣти сла́вꙋ сподо́бистесѧ себѐ и҆злїѧ́вшагѡ  за милосе́рдїе, прехва́льнїи: тогѡ́ бо зако́ны  сохрани́сте, и҆ (с. 41) ѻ҆́бщницы сегѡ̀ стрⷭ҇те́й  бы́сте. тѣ́мже, соше́дшесѧ, благоче́стнѡ ва́съ  почита́емъ. 
Часѡ́мъ равночи́сленнꙋ мѣ́рꙋ сотвори́сте,  мꙋ́дрїи, нѡ́щи и҆ дни̑ пригвожде́ни, є҆́же за  милосе́рдїе ко хрⷭ҇тꙋ̀ прибли́жшемꙋсѧ: є҆го́же  и҆сповѣ́дающе всѣ́ми влⷣчествꙋющаго, въ рꙋ́цѣ сегѡ̀  ва́шѧ дꙋ́хи преда́сте. 
Во́инство а҆́гг҃лъ, ли́къ блаже́нный прⷪ҇рѡ́къ,  а҆пⷭ҇тѡлъ, мꙋ́чєникъ и҆ преподо́бныхъ, во и҆схо́дъ ва́шъ  собра́шасѧ: всѣ́хъ же влⷣка вѣнцы̀ оу҆вѧзѐ,  мꙋ́чєницы, ва́съ побѣ́дными, ꙗ҆́кѡ пребл҃гі́й. 
На́мъ любо́вїю ва́съ почита́ющымъ, и҆ честно́е  ва́ше соверша́ющымъ торжество̀, страда́льцы хрⷭ҇тѡ́вы  до́блїи, разрѣше́нїе грѣхѡ́въ, житїѧ̀ и҆справле́нїе, и҆  всѣ́хъ лю́тыхъ премѣне́нїѧ, мꙋ́дрїи, и҆спроси́те. 
Бг҃оро́диченъ: 
Свѣ́томъ твои́мъ мѧ̀, бг҃ора́дованнаѧ въ жена́хъ  дв҃о, просвѣтѝ, молю́сѧ, и҆ ѻ҆гнѧ̀ вѣ́чнагѡ мѧ̀  и҆зба́ви, ꙗ҆́кѡ да велича́ю тѧ̀, ꙗ҆́кѡ да сла́влю тѧ̀,  ꙗ҆́кѡ да по до́лгꙋ воспою̀ вели̑чїѧ твоѧ̑. 
Слꙋ́жба прпⷣбнагѡ ѻ҆ц҃а̀ на́шегѡ ѳеодо́сїа,  и҆гꙋ́мена монастырѧ̀ пече́рскагѡ, и҆ нача́льника въ  рѡссі́йстѣй землѝ мона́шескагѡ ѻ҆́бщагѡ житїѧ̀. 
На ма́лѣй вече́рни стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
И҆́стиненъ и҆ непоро́ченъ, ꙳ прпⷣбенъ же и҆  неѕло́бивъ, ꙳ и҆ всѧ́кїѧ ѕлы́ѧ ве́щи ѡ҆греба́ѧсѧ ꙳  позна́нъ бы́сть, блаже́нне, ꙳ оу҆кра́шенъ  добродѣ́тельми ꙗ҆́кѡ вои́стиннꙋ, и҆ (с. 42)  благоче́стїемъ сїѧ́ѧ. ꙳ тѣ́мже оу҆блажа́емъ тѧ̀, ꙳ и҆  свѧто́е твоѐ дне́сь и҆ честно́е ꙳ ра́дꙋющесѧ пра́зднꙋемъ  оу҆спе́нїе. 
Непоро́чнаго и҆ честнѣ́йшаго, ꙳ превысо́каго  столпа̀, ꙳ и҆ непобѣди́маго хи́тростьми вра́жїими всѝ  оу҆блажа́емъ, ꙳ и҆ вѣ́рнѡ восхвалѧ́емъ ѳеодо́сїа  вели́каго, ꙳ оу҆го́дника хрⷭ҇то́ва бы́вшаго, и҆  пречⷭ҇тыѧ є҆гѡ̀ мт҃ре, ꙳ и҆ сего̀ прилѣ́жнѡ молѧ́ща,  спастѝ ѿ бѣ́дъ дꙋ́шы на́шѧ. 
Мона́шеское житїѐ ты̀ оу҆ѧсни́лъ є҆сѝ, ꙳ ѿ  землѝ рѡссі́йскїѧ возсїѧ́въ ꙗ҆́коже со́лнце: ꙳  воздержа́нїемъ бо тѣ́ло твоѐ ѡ҆гра́ждь, ꙳ страстна̑ѧ  движє́нїѧ оу҆мертви́лъ є҆сѝ моли́твами и҆ бдѣ̑нїи. ꙳  тѣ́мъ тѧ̀ мо́лимъ, ѳеодо́сїе преблаже́нне, ꙳ не  ѡ҆скꙋдѣва́й, помога́ѧ на́мъ и҆ присѣща́ѧ рабы̑ твоѧ̑. 
Сла́ва, гла́съ ѕ҃: 
Прїиди́те, вѣ́рныхъ сосло́вїе ве́селѡ дне́сь,  прїиди́те, всѝ ра́достнѡ въ честнꙋ́ю цр҃ковь,  бг҃оно́сныхъ ѻ҆тє́цъ воспое́мъ, и҆ рꙋка́ми воспле́щемъ  въ пресвѣ́тлой и҆́хъ па́мѧти, и҆́хже просла́ви хрⷭ҇то́съ  бг҃ъ на́шъ. тѣ́мъ во гла́сѣ ра́дости, и҆ чи́стѣй  со́вѣсти возопїе́мъ, глаго́люще: ра́дꙋйсѧ, земны́й  а҆́гг҃ле и҆ нбⷭ҇ный человѣ́че, а҆нтѡ́нїе преблаже́нне,  преподо́бныхъ ссе́льниче: ра́дꙋйсѧ, восто́чнаѧ ѕвѣздо̀  златоза́рнаѧ, ѳеодо́сїе ѻ҆́ч҃е, мона́шествꙋющихъ  свѣти́ло и҆ па́стырю: ра́дꙋйтесѧ, на́ша похвало̀,  вселе́нныѧ ра́дованїе и҆ помѡ́щницы, со а҆́гг҃лы  водворѧ́ющесѧ во свѣ́тѣ ст҃ы́ѧ трⷪ҇цы, ва́съ  вѣнча́вшїѧ: прилѣ́жнѡ моли́те и҆зба́вити на́съ ѿ  вра̑гъ ви́димыхъ и҆ неви́димыхъ, и҆ ѿ всѧ́кїѧ бѣды̀,  вѣ́рою и҆ любо́вїю творѧ́щихъ всепра́зднственнꙋю па́мѧть  ва́шꙋ. 
И҆ ны́нѣ, пра́здника. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Оу҆́тро и҆ де́нь свѣ́телъ ꙳ тво́й пра́здникъ  ꙗ҆ви́сѧ, ꙳ просвѣща́ѧ на̑ша сердца̀, ꙳ вѣ́рою  хва́лѧщихъ ꙳ честны̑ѧ по́двиги твоѧ̑, ꙳ ѻ҆́ч҃е  ѳеодо́сїе. (с. 43) 
Сті́хъ: Честна̀ предъ гдⷭ҇емъ сме́рть  преподо́бныхъ є҆гѡ̀. 
Ꙗ҆ви́сѧ де́нь спасе́нїѧ, ꙳ и҆ пра́здникъ  весе́лїѧ: ꙳ стеце́мсѧ, вѣ́рнїи, ꙳ ѡ҆чи́стивши дꙋ́шы, ꙳  воспѣ́ти пребл҃же́ннаго ѳеодо́сїа. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ꙗ҆́кѡ со́лнце на землѝ а҆нтѡ́нїа ѡ҆брѣ́тъ, ꙳  сїѧ́юща добродѣ́тельми, ꙳ свѣтлѣ́йшаѧ показа́лсѧ  є҆сѝ ѕвѣзда̀, ꙳ тѧ̀ пою́щыѧ ко влⷣцѣ помѧнѝ, ꙳  прпⷣбне ѳеодо́сїе. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, ꙗ҆́же ра́дость ꙳ мі́рꙋ прїе́мшаѧ, ꙳  хрⷭ҇та̀ жизнода́вца, ꙳ и҆ оу҆толи́вшаго, дв҃о, печа́ль  прамт҃рнюю. 
Тропа́рь, гла́съ и҃: 
Возвы́сивсѧ на добродѣ́тель, и҆змла́да возлюби́въ  мона́шеское житїѐ, къ жела́нїю до́блественнѣ дости́гъ,  всели́лсѧ є҆сѝ въ пеще́рꙋ, и҆ оу҆краси́въ житїѐ твоѐ  поще́нїемъ и҆ свѣ́тлостїю, въ моли́твахъ ꙗ҆́кѡ  безпло́тенъ пребыва́лъ є҆сѝ, въ рѡссі́йстѣй землѝ  ꙗ҆́кѡ свѣ́тлое свѣти́ло просїѧ́въ, ѻ҆́ч҃е ѳеодо́сїе,  молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, пра́здника. 
На вели́цѣй вече́рни пое́мъ Блаже́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ є҃.  Подо́бенъ: Прпⷣбне ѻ҆́ч҃е: 
Прпⷣбне ѻ҆́ч҃е бг҃оно́се ѳеодо́сїе, вельмѝ  подвиза́всѧ во вре́меннѣй жи́зни, пѣ́сньми, посто́мъ и҆  бдѣ́нїемъ, ѻ҆́бразъ бы́лъ є҆сѝ твои̑мъ оу҆ченикѡ́мъ.  и҆ ны́нѣ оу҆́бѡ ликꙋ́еши со безпло́тными, хрⷭ҇та̀  непреста́ннѡ славосло́вѧ, ѿ бг҃а бж҃їе сло́во,  и҆зба́вителѧ, прекло́ншаго главꙋ̀ на крⷭ҇тѣ̀, и҆  и҆зба́вивша ле́сти ро́дъ человѣ́чь: того̀ молѝ, томꙋ̀  помоли́сѧ, преподо́бне, дарова́ти вселе́ннѣй ми́ръ и҆  ве́лїю ми́лость. 
Прпⷣбне ѻ҆́ч҃е бг҃оно́се ѳеодо́сїе, вои́стиннꙋ  сподо́билсѧ (с. 44)є҆сѝ бжⷭ҇твенныѧ жи́зни, чистото́ю  и҆ поще́нїемъ сїю̀ ѡ҆брѣ́тъ: жи́въ бо преста́вилсѧ  є҆сѝ на и҆́стинный живо́тъ, всѣ́хъ ѿре́ксѧ, со  безпло́тными хрⷭ҇та̀ непреста́ннѡ славосло́вѧ, ѿ дв҃ы  неизрече́ннѡ пло́ть прїе́мша, и҆спрове́ргшаго а҆́дъ, и҆  воскреси́вшаго мє́ртвыѧ, ꙗ҆̀же ѿ вѣ́ка: того̀ молѝ,  томꙋ̀ помоли́сѧ, преподо́бне, дарова́ти вселе́ннѣй ми́ръ  и҆ ве́лїю ми́лость. 
Прпⷣбне ѻ҆́ч҃е бг҃оно́се ѳеодо́сїе, ѡ҆брѣ́лъ  ꙗ҆́коже возлюби́лъ є҆сѝ чи́стꙋю твою̀ дꙋ́шꙋ:  благода́ть бо всест҃а́гѡ дх҃а въ тебѣ̀ всели́сѧ, ꙗ҆́кѡ  пречи́стъ свѣ́тъ, є҆гѡ́же поспѣше́нїемъ свѣ́тлѡ  ѡ҆заре́нъ, хрⷭ҇та̀ непреста́ннѡ славосло́вѧ, въ двою̀  сꙋществꙋ̑ є҆ди́наго бг҃а, пострада́вшаго пло́тїю на  крⷭ҇тѣ̀, и҆ бжⷭ҇тво́мъ безстра́стна пребы́вша: того̀  молѝ, томꙋ̀ помоли́сѧ, преподо́бне, дарова́ти  вселе́ннѣй ми́ръ и҆ ве́лїю ми́лость. 
Сла́ва, гла́съ и҃: 
Прїиди́те, стеце́мсѧ всѝ къ бжⷭ҇твеннѣй па́мѧти  ѻ҆ц҃а̀ на́шегѡ ѳеодо́сїа: то́й бо ѿ ю҆́ности зва́нїе  свы́ше прїе́мъ, ѿ і҆ере́а бг҃ода́нный да́ръ  и҆менова́сѧ. тѣ́мже хрⷭ҇толюби̑вымъ кнѧзє́мъ  оу҆чи́тель пра́выѧ вѣ́ры, вельмо́жамъ тве́рдое  защище́нїе, си̑рымъ ѻ҆те́цъ милосе́рдъ, вдови́цамъ  те́плое застꙋпле́нїе, скорбѧ́щымъ оу҆тѣше́нїе, ни́щымъ  сокро́вище, мона́шескомꙋ ли́кꙋ лѣ́ствица, возводѧ́щаѧ на  высотꙋ̀ нбⷭ҇нꙋю: и҆ про́стѡ къ немꙋ̀ притека́ющымъ  и҆сто́чникъ приснотекꙋ́щїѧ воды̀ бы́въ, мо́литъ  непреста́ннѡ, спасти́сѧ дꙋша́мъ на́шымъ. 
И҆ ны́нѣ, пра́здника. 
Вхо́дъ. Прокі́менъ днѐ. И҆ чтє́нїѧ г҃. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ,  и҆ въ гдⷭ҇ѣ мзда̀ и҆́хъ, и҆ попече́нїе и҆́хъ оу҆  вы́шнѧгѡ. Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆  вѣне́цъ добро́ты ѿ рꙋкѝ гдⷭ҇ни: занѐ десни́цею  покры́етъ ѧ҆̀, и҆ мы́шцею защити́тъ и҆̀хъ. (с. 45)  Прїи́метъ всеѻрꙋ́жїе рве́нїе своѐ, и҆ воѡрꙋжи́тъ тва́рь  въ ме́сть врагѡ́мъ. Ѡ҆блече́тсѧ въ бронѧ̀ пра́вды, и҆  возложи́тъ шле́мъ, сꙋ́дъ нелицемѣ́ренъ: прїи́метъ щи́тъ  непобѣди́мый, преподо́бїе: поѡстри́тъ же напра́сный  гнѣ́въ во ѻ҆рꙋ́жїе: спобо́ретъ же съ ни́мъ мі́ръ на  безꙋ̑мныѧ: по́йдꙋтъ праволꙋ̑чныѧ стрѣ́лы мѡ́лнїины, и҆  ꙗ҆́кѡ ѿ благокрꙋ́гла лꙋ́ка ѻ҆блакѡ́въ на намѣ́ренїе  полетѧ́тъ: и҆ ѿ каменоме́тныѧ ꙗ҆́рости, и҆спо́лнь  падꙋ́тъ гра́ды: вознегодꙋ́етъ на ни́хъ вода̀ морска́ѧ,  рѣ́ки же потопѧ́тъ ѧ҆̀ на́глѡ. Сопроти́въ ста́нетъ и҆̀мъ  дꙋ́хъ си́лы, и҆ ꙗ҆́кѡ ви́хоръ развѣ́етъ и҆̀хъ, и҆  ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство  преврати́тъ престо́лы си́льныхъ. Слы́шите оу҆̀бо,  ца́рїе, и҆ разꙋмѣ́йте: навы́кните, сꙋдїи̑ концє́въ  землѝ. Внꙋши́те, держа́щїи мно́жєства и҆ гордѧ́щїисѧ ѡ҆  наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а  держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во  ѻ҆чесѣ́хъ безꙋ́мныхъ оу҆мре́ти, и҆ вмѣни́сѧ  ѡ҆ѕлобле́нїе и҆схо́дъ и҆́хъ, и҆ є҆́же ѿ на́съ  ше́ствїе, сокрꙋше́нїе: ѻ҆ни́ же сꙋ́ть въ ми́рѣ. И҆́бо  предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ,  оу҆пова́нїе и҆́хъ безсме́ртїѧ и҆спо́лнено, и҆ вма́лѣ  нака́зани бы́вше, вели́кими благодѣ́тельствовани  бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ  достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ  и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆  во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры  по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ  людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ (с. 46) пребꙋ́дꙋтъ є҆мꙋ̀: ꙗ҆́кѡ благода́ть и҆  ми́лость въ преподо́бныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ:  сѣди́на же є҆́сть мꙋ́дрость человѣ́кѡмъ, и҆ во́зрастъ  ста́рости житїѐ нескве́рное. Благоꙋго́денъ бг҃ови бы́въ,  возлю́бленъ бы́сть, и҆ живы́й посредѣ̀ грѣ̑шникъ,  преста́вленъ бы́сть: Восхище́нъ бы́сть, да не ѕло́ба  и҆змѣни́тъ ра́зꙋма є҆гѡ̀, и҆лѝ ле́сть прельсти́тъ  дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆  паре́нїе по́хоти премѣнѧ́етъ оу҆́мъ неѕло́бивъ.  Сконча́всѧ вма́лѣ, и҆спо́лни лѣ̑та дѡ́лга: оу҆го́дна  бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ  среды̀ лꙋка́вствїѧ. Лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е:  ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи̑ры, гла́съ а҃: 
Прїиди́те, празднолю́бцы, дне́сь, ли́къ  совокꙋпи́вше благоче́стнѡ торжествꙋ́емъ вели́кагѡ  ѻ҆ц҃а̀, всемі́рнагѡ свѣти́льника, пресла́внꙋю и҆  честнꙋ́ю па́мѧть, и҆ сла́внѡ почти́мъ, глаго́люще:  ра́дꙋйсѧ, ѳеодо́сїе, преподо́бныхъ и҆ пра́ведныхъ  є҆динокро́вниче: ра́дꙋйсѧ, честны́хъ ѻ҆тє́цъ  пресвѣ́тлый по́лкъ совокꙋпи́вый: ра́дꙋйсѧ, слꙋжи́телю и҆  строи́телю вѣ́рный ѻ҆би́тели бж҃їѧ мт҃ре, є҆́йже  и҆зрѧ́дный соста́вилъ є҆сѝ хра́мъ въ сла́вꙋ бж҃їю, въ  не́мже пою́ще, мо́лимъ тѧ̀: молѝ, и҆зба́вити на́съ ѿ  всѧ́кагѡ и҆скꙋше́нїѧ и҆ бѣ́дъ, и҆ ва́рварскагѡ  наше́ствїѧ, и҆ спастѝ дꙋ́шы на́шѧ. 
Гла́съ в҃: 
Оу҆ченичѐ сп҃совъ, ѻ҆́ч҃е бг҃омꙋ́дре ѳеодо́сїе,  бг҃одви́жимаѧ цѣвни́це, бг҃осказа̑ннаѧ оу҆ста̀,  дꙋхо́вный воево́да, (с. 47) па́стырю до́брый,  преподо́бныхъ похвало̀. ты̀ бг҃а взыска́лъ є҆сѝ, и҆  сегѡ̀ просвѣти́лсѧ є҆сѝ бг҃олꙋ́чными сїѧ́ньми: бг҃ꙋ  бесѣ́довалъ є҆сѝ непреста́нными ѡ҆чищє́нїи и҆  сїѧ̑нїи: сле́зными и҆стѡ́чники просвѣти́въ мы̑сли,  сто́лпъ всесвѣ́телъ и҆ ѻ҆гнесїѧ́ненъ ꙗ҆ви́лсѧ є҆сѝ,  всеблаже́нне, мона́хѡвъ похвала̀, ѻ҆тцє́въ сла́ва, и҆  трⷪ҇цы слꙋжи́тель: и҆ ны́нѣ на́съ всѣ́хъ сохранѝ  хода́тайствомъ твои́мъ. 
Прпⷣбне ѻ҆́ч҃е ѳеодо́сїе, ты̀ оу҆ще́дрилъ  є҆сѝ та́ющихъ въ жа́жди зно́ѧ: возме́здилъ є҆сѝ,  бг҃олѣ́пнѡ, зна́меньми нача́льствꙋѧ, ꙗ҆́кѡ слꙋжи́тель  и҆зрѧ́денъ, твоемꙋ̀ влⷣцѣ подо́бѧсѧ. вїно̀ оу҆мно́жилъ  є҆сѝ, и҆ жи̑тницы пра̑здны повелѣ́нїемъ твои́мъ мꙋкѝ  напо́лнилъ є҆сѝ: и҆ сосꙋ́дъ ѡ҆скꙋдѣ́вшїй ме́дꙋ  и҆з̾ѡби́ловати сотвори́лъ є҆сѝ: неѧвлє́ннаѧ  оу҆вѣ́давъ, цр҃ковь оу҆ѧсни́лъ є҆сѝ, мꙋ́ченически  показа́въ страда̑нїѧ: и҆сцѣле́нїй мно́жєства пода́лъ  є҆сѝ, ни́щихъ возлюби́лъ є҆сѝ, человѣ́ки  оу҆ще́дривъ ѻ҆бы̑чаи твои́ми: и҆ твоѐ чре́во хлѣ́бомъ  и҆ водо́ю оу҆тѣсни́лъ є҆сѝ, въ пло́ти житїю̀  безпло́тныхъ подо́бѧсѧ, и҆́хже ра́ди сла́вꙋ приноша́емъ  тѝ, молѧ́щесѧ: не ѡ҆ста́ви на́съ, сохранѧ́ѧ рабы̑ твоѧ̑  моли́твами твои́ми. 
Свѣти̑ла возсїѧ́сте въ рѡссі́и два̀  свѣтлѣ̑йшаѧ, а҆нтѡ́нїе и҆ ѳеодо́сїе: ѻ҆́въ бо  бжⷭ҇твеннымъ сло́вомъ нбⷭ҇нꙋю ро́сꙋ и҆спꙋстѝ на зе́млю,  и҆ ѻ҆́гнь съ нб҃сѐ сведѐ, и҆ бꙋ̑дꙋщаѧ ꙗ҆́снѡ  проповѣ́да, трⷪ҇ческꙋю бл҃года́ть прїе́мъ: ѻ҆́въ же съ  нб҃сѐ до́ждь и҆спꙋстѝ, и҆ кнѧ́зѧ ѡ҆бличѝ ѡ҆  братоненавидѣ́нїи и҆ властолю́бїи непра́веднѣ, и҆ гдⷭ҇а  самоли́чнѡ ви́дѣ: и҆ на воздꙋ́сѣ ꙗ҆́кѡ и҆лїа̀, во  свѣ́тѣ пла́меннѣ надъ монастыре́мъ ви́дѣнъ бы́сть,  рꙋ́цѣ воздѣва́ѧ и҆ моли̑твы творѧ́й къ бг҃ꙋ. и҆ ны́нѣ  со а҆́гг҃лы ликовствꙋ́юще ѡ҆ на́съ мо́лѧтъ, съ ни́ми  сподо́битисѧ свѣ́та и҆́стиннагѡ, и҆ спастѝ дꙋ́шы на́шѧ.  (с. 48) 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мѡ, оу҆́мъ  влⷣкꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю, ꙗ҆́кѡ мо́щно возше́лъ є҆сѝ:  мꙋ́жески бо є҆стество̀ понꙋ́дивъ, потща́лсѧ є҆сѝ  хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ.  тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее. и҆ ны́нѣ на нб҃сѣ́хъ  зерца́лѡмъ разрѣ́шшымсѧ, ѻ҆́ч҃е на́шъ ѳеодо́сїе,  чи́стѣ зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆  и҆̀же вѣ́рою и҆ любо́вїю чтꙋ́щихъ тѧ̀. 
И҆ ны́нѣ, пра́здника. 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѻ҆́ч҃е бг҃омꙋ́дре ѳеодо́сїе, ꙳ ты̀ ѿ оу҆тро́бы  бг҃ꙋ ꙳ прибли́живъ тво́й смы́слъ, ꙳ весьма̀ прилѣжа́лъ  є҆сѝ цр҃ю̀ вседержи́телю, ꙳ плоды̀ достѡ́йны приносѧ̀  є҆мꙋ̀ ꙳ ѿ твои́хъ пѡ́двигъ, прпⷣбне, ꙳ сокрꙋша́емь  добродѣ́тельными вѣнцы̑: тѣ́мъ благи́хъ ѡ҆брѣ́лъ  є҆сѝ воспрїѧ́тїе, ꙳ досточꙋ́дне. 
Сті́хъ: Честна̀ предъ гдⷭ҇емъ сме́рть  преподо́бныхъ є҆гѡ̀. 
Ты̀ мона́шествꙋющихъ наказа́тель, ꙳ и҆ рѡссі́йскїѧ  землѝ ѕвѣзда̀ пресвѣ́тлаѧ, ꙳ ѡ҆сїѧ́ющи чꙋдесы̀ всю̀  странꙋ̀ сїю̀: ꙳ тѧ́ бо бг҃ъ пре́жде и҆збра̀ ѿ ю҆́ности,  ѻ҆́ч҃е, ꙳ па́стырѧ ѻ҆вца́мъ словє́снымъ. ꙳ тѣ́мже  преподо́бныхъ ли́къ тѧ̀ воспрїѧ́тъ: ꙳ съ ни́миже молѝ,  мо́лимсѧ, ста́дꙋ твоемꙋ̀ грѣхѡ́въ ѡ҆ставле́нїе  дарова́ти. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ра́дꙋйсѧ, дв҃о препѣ́таѧ, ꙳ ꙗ҆́же столпо́мъ  ѻ҆́гненнымъ ꙳ па́жить показа́вши, ꙳ и҆дѣ́же па́ствитисѧ  хотѧ́ше бжⷭ҇твенное ста́до: и҆ це́рковь тꙋ̀ а҆́бїе  воздви́же ѳеодо́сїй, ꙳ преꙋкра́шенꙋ тебѣ̀ и҆ всечꙋ́днꙋ:  въ не́йже всѝ пра́зднꙋемъ (с. 49) оу҆спе́нїе твоѐ, ꙳  бцⷣе пречⷭ҇таѧ, ꙳ вѣ́рнїи, ѻ҆́крестъ ра́ки стоѧ́ще ꙳  твоегѡ̀ оу҆го́дника. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ ѳеодо́сїе: твое́ю бо стезе́ю вои́стиннꙋ  пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, преподо́бныхъ соприча́стниче и҆  пра́ведныхъ: съ ни́миже моли́сѧ гдⷭ҇еви, поми́ловатисѧ  дꙋша́мъ на́шымъ. 
И҆ ны́нѣ, пра́здника. Тропа́рь ст҃а́гѡ, два́жды.  Бцⷣе дв҃о: є҆ди́ножды. 
На Бг҃ъ гдⷭ҇ь, тропа́рь пра́здника, два́жды.  Сла́ва, тропа́рь свѧта́гѡ, гла́съ и҃, пи́санъ на ма́лѣй  вече́рни. И҆ ны́нѣ, пра́здника. По а҃-й стїхоло́гїи  сѣда́ленъ, гла́съ д҃. Подо́бенъ: Ско́рѡ предварѝ: 
Зва́нїю гдⷭ҇а твоегѡ̀ послѣ́довалъ є҆сѝ, мі́ръ  ѡ҆ста́вль, и҆ всѧ̑ мі́ра кра̑снаѧ, преблаже́нне  ѳеодо́сїе: претерпѣ́лъ є҆сѝ тѣле́сное ѡ҆ѕлобле́нїе,  въ пеще́рѣ, въ мѣ́стѣ ско́рбнѣ и҆ тѣ́снѣ  оу҆крѣ́пльсѧ оу҆се́рднѡ, и҆ полкѝ бѣсѡ́въ прогна́лъ  є҆сѝ мꙋ́жески. тѣ́мже твою̀ па́мѧть при́снѡ пѣ́сньми  похва́лимъ вѣ́рнѡ. 
Два́жды. 
Сла́ва, и҆ ны́нѣ, пра́здника. По в҃-й стїхоло́гїи  сѣда́ленъ, гла́съ и҃: 
Подо́бенъ: Премꙋ́дрости: 
Сле́зными тече́ньми твою̀ дꙋ́шꙋ напои́лъ є҆сѝ  бога́тнѡ, ѻ҆́ч҃е мꙋ́дре, многопло́денъ добродѣ́телей  твои́хъ пожа́лъ є҆сѝ кла́съ: и҆ па́стырь ѻ҆вца́мъ,  преподо́бне, бы́въ, въ ѕла́цѣ си́хъ воздержа́нїѧ  воспита́лъ є҆сѝ: тѣ́мже разрѣ́шсѧ ѿ житїѧ̀ сла́внѡ,  ѻ҆те́чєскимъ ликѡ́мъ сочта́лсѧ є҆сѝ, ѳеодо́сїе. сегѡ̀  ра́ди вопїе́мъ тѝ: молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, пра́здника. (с. 50) 
По полѷеле́и сѣда́ленъ, гла́съ и҃: Подо́бенъ:  Премꙋ́дрости: 
Ѿ оу҆тро́бы ѡ҆свѧще́нъ бы́въ ꙗ҆́кѡ вои́стиннꙋ,  ѳеодо́сїе блаже́нне, на землѝ ꙗ҆́кѡ а҆́гг҃лъ пожи́лъ  є҆сѝ: пло́ть бо оу҆мертви́въ, а҆нтѡ́нїа, и҆́же въ  пеще́рѣ, житїю̀ досто́йнѡ поревнова́въ, трⷪ҇цы  оу҆го́дникъ показа́лсѧ є҆сѝ, блаже́нне. тѣ́мже и҆ къ  ре́вности бжⷭ҇твеннагѡ твоегѡ̀ житїѧ̀ ли́ки совокꙋпи́лъ  є҆сѝ мона́шествꙋющихъ, сла́вне. бг҃оно́се ѻ҆́ч҃е  на́шъ, молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; Всѧ́кое дыха́нїе: Є҆ѵⷢ҇лїе  лꙋкѝ, зача́ло к҃д. 
По н҃-мъ ѱалмѣ̀ стїхи́ра, гла́съ и҃: 
На нб҃о текꙋ́щее возше́дъ, сѣдѣ́нїе бжⷭ҇твенно,  добродѣ́тельми, доше́лъ є҆сѝ ко кра́йнемꙋ гра́дꙋ  поще́нїемъ, ѿ землѝ и҆сходѧ́й на гѡ́рнѧѧ і҆ерⷭ҇ли́ма  прекра̑снаѧ, и҆ ѿ болѣ́зней и҆ подвигѡ́въ досто́йнѡ  че́сть прїе́млѧ, и҆ съ нбⷭ҇ными ра́дꙋешисѧ чинонача̑лїи,  преблаже́нне, вѣ́чныхъ бла̑гъ наслѣ́дникъ, и҆ црⷭ҇твїю  жи́тель бы́въ. но моли́сѧ, бг҃оно́се ѳеодо́сїе, сп҃сꙋ  всѣ́хъ, оу҆мири́ти мі́ръ и҆ спастѝ дꙋ́шы на́шѧ. 
Канѡ́нъ пра́здника, со і҆рмосо́мъ на ѕ҃: и҆ ст҃а́гѡ,  два̀ канѡ́на на и҃: 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре: і҆и҃лѧ же бѣглеца̀, пѣшехо́дца  спасѐ, пѣ́снь бг҃ови воспѣва́юща. 
Бг҃оꙋго́дный по́двигъ стѧжа́въ, ѻ҆́ч҃е ѳеодо́сїе,  бг҃ови́децъ ꙗ҆ви́лсѧ є҆сѝ. тѣ́мже моли́сѧ бг҃ꙋ,  є҆мꙋ́же оу҆годи́лъ є҆сѝ, ѿгна́ти мра́къ  невѣ́дѣнїѧ моегѡ̀, сло́во же блаже́нное вдохнꙋ́ти,  воспѣ́ти тѧ̀. (с. 51) 
Ѿ ма́тернѧ чре́ва прилѣпи́лсѧ є҆сѝ бг҃ꙋ,  преподо́бне, ꙗ҆́кѡ премꙋ́дрый па́ѵелъ, и҆ прⷪ҇ро́къ же  дре́вле і҆еремі́а. тѣ́мже тѧ̀ бжⷭ҇твеннаѧ бл҃года́ть  оу҆стна́ми, ѳеодо́сїе, бж҃їѧ слꙋгꙋ̀ наречѐ. 
Сп҃си́телѧ за́повѣди послꙋ́шавъ ѿ ю҆́ности,  мꙋ́дре, жи́знь сїю̀ нивочто́же положи́въ, крⷭ҇тъ жела́ѧ  носи́ти на ра́менахъ твои́хъ, всѧ̑ земна̑ѧ  возненави́дѣлъ є҆сѝ, на нбⷭ҇наѧ взира́ѧ, ѳеодо́сїе. 
Бг҃оро́диченъ: 
Вопло́щсѧ ѿ пречⷭ҇тыхъ твои́хъ ложе́снъ, дв҃о  прест҃а́ѧ, бж҃їе сло́во, всѣ̑мъ просвѣтѝ бг҃оразꙋ́мїѧ  любо́вь: и҆ человѣ́кѡвъ торжество̀ ли́кꙋ а҆́гг҃льскомꙋ  сподо́би, на небє́снаѧ возве́дъ. 
Дрꙋгі́й канѡ́нъ, гла́съ ѕ҃. 
Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Пресвѣ́тлыми бж҃їими лꙋча́ми просвѣще́нъ,  ѻ҆́ч҃е ѳеодо́сїе, просвѣтѝ оу҆́мъ мо́й твои́ми  моли́твами, воспѣ́ти свѣ́тлѡ твою̀ бжⷭ҇твеннꙋю па́мѧть. 
Є҆ди́номꙋ принесе́сѧ бг҃ꙋ ѿ ю҆́ности, ѿ  негѡ́же прїѧ́тъ бога́тꙋю бл҃года́ть чꙋде́съ: тѣ́мже  бы́лъ є҆сѝ сокро́вище ста́дꙋ своемꙋ̀ нетлѣ́нно. 
Но́вый на́мъ ꙗ҆ви́сѧ а҆враа́мъ, же́ртвꙋ приносѧ̀  бг҃ꙋ, а҆́гнца взе́млющаго грѣхѝ всегѡ̀ мі́ра  вои́стиннꙋ, хлѣ́бы сотворѧ́ѧ свои́ми рꙋка́ми чи́стыми. 
Бг҃оро́диченъ: 
И҆́же пре́жде денни́цы сы́й сло́во бж҃їе,  чл҃вѣ́къ на́мъ ꙗ҆ви́сѧ, вопло́щсѧ на́съ ра́ди ѿ  пречⷭ҇тыѧ дв҃ы, и҆ ѿ тоѧ̀ и҆зше́дъ, невреди́мꙋ  сохранѝ. 
Катава́сїа пра́здника. (с. 52) 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Нетлѣ́нными да́ры и҆ дꙋхо́вными, свѧ́те,  бжⷭ҇твеннаѧ твоѧ̀ и҆ бл҃же́ннаѧ ѡ҆богаще́на дꙋша̀,  ви́дѣти возжелѣ́лъ є҆сѝ гро́бъ гдⷭ҇ень: но свы́ше  бы́лъ є҆сѝ возбране́нъ бж҃їимъ смотре́нїемъ. 
Же́ртва соверше́нна, и҆́стинна и҆ непоро́чна,  восхотѣ́въ бы́ти а҆́гнца, взе́млющагѡ, бл҃же́нне,  пречи́стою кро́вїю грѣхѝ всегѡ̀ мі́ра, безкро́внꙋю  же́ртвꙋ приноси́лъ є҆сѝ є҆мꙋ̀. 
Оу҆ста́вѡвъ ты̀ стѧжа́тель ѿ версты̀  ю҆́ностныѧ, ѻ҆́ч҃е, бы́въ, и҆ самоде́ржецъ оу҆ма̀,  мїрскі́ѧ пꙋчи́ны и҆збѣжа́въ, наставле́нїе прїѧ́лъ є҆сѝ  ѿ бж҃е́ственнагѡ дх҃а. 
Бг҃оро́диченъ: 
Ра́дꙋйсѧ, ро́ждшаѧ є҆ди́на всѣ́хъ гдⷭ҇а:  ра́дꙋйсѧ, человѣ́кѡмъ ра́дость провозвѣсти́вши:  ра́дꙋйсѧ, ски́нїе и҆ несѣко́маѧ горо̀, вѣ́рныхъ  оу҆твержде́нїе, є҆ди́на препѣ́таѧ. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Є҆ѵⷢ҇льскагѡ послꙋ́ша гла́са ѳеодо́сїй, въ  це́рковь прири́ща: возжелѣ́въ взѧ́ти крⷭ҇тъ гдⷭ҇ень на  ра́мо своѐ, мі́ра всегѡ̀ ѡ҆ста́вль пристра̑стїѧ, томꙋ̀  послѣ́дова. 
И҆спыта́вши тебѐ ро́ждшаѧ тѧ̀ ма́ти,  повелѣва́етъ ри́зꙋ твою̀ совлещѝ: и҆ ви́дѣ оу҆жа́сное  видѣ́нїе, чрє́сла твоѧ̑ и҆сточа̑ющаѧ кро́вь желѣ́знымъ  препоѧ́санїемъ. 
Ѕѣлѡ̀ гро́бъ гдⷭ҇ень возжелѣ́въ ви́дѣти,  ѳеодо́сїе блаже́нне, но оу҆держа́нъ бы́въ, смотре́нїемъ  влⷣчнимъ, а҆нтѡ́нїю бы́лъ є҆сѝ собесѣ́дникъ  прпⷣбномꙋ. (с. 53) 
Бг҃оро́диченъ: 
Па́че оу҆ма̀ ты̀ зачала̀ є҆сѝ, препѣ́таѧ дв҃а,  є҆ди́на бо ѿ вѣ́ка всѣ́хъ творца̀ и҆ бг҃а, и҆  содѣ́телѧ, бж҃їе сло́во ро́ждшаѧ. 
Конда́къ и҆ і҆́косъ, пра́здника. 
Та́же сѣда́ленъ ст҃а́гѡ, гла́съ д҃: 
Па́че оу҆ма̀ человѣ́ча ꙗ҆ви́лсѧ є҆сѝ,  прпⷣбне, на землѝ, бж҃їй са́дъ свѧще́нный посредѣ̀  до́мꙋ гдⷭ҇нѧ стоѧ̀, подае́ши пло́дъ болѣ́зней твои́хъ  оу҆ченикѡ́мъ твои̑мъ: ѿ оу҆́стъ бо твои́хъ бл҃года́ть  дх҃а возрасти́лъ є҆сѝ, ѻ҆́бразъ бы́въ подвигѡ́въ, и҆  оу҆ста́въ лю́бѧщихъ гдⷭ҇а. є҆го́же ны́нѣ моли́ти не  преста́й, спасти́сѧ пою́щымъ тѧ̀. 
Два́жды. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Бл҃года́ть дх҃а возрастѐ въ тебѣ̀, ѻ҆́ч҃е,  є҆гда̀ ро́ждшꙋю тѧ̀ ви́дѣлъ є҆сѝ, пла́чꙋщꙋсѧ и҆  рыда́ющꙋ крѣ́пцѣ, ты̀ предстоѧ́въ стрꙋѧ́ми сле́зы  точа́щей, непоколеби́мь сто́лпъ и҆ неподви́жимь пребы́лъ  є҆сѝ. 
Лю́тыми человѣ́ки вра́гъ вселꙋка́вый тща́шесѧ  ѿто́ргнꙋти тебѐ, ѳеодо́сїе, ѿ гнѣзда̀  преꙋкраше́нна, жела́ема тобо́ю: но ты̀ сего̀ нивочто́же  вмѣни́лъ є҆сѝ, полкѝ сегѡ̀ ѿгонѧ̀ моли́твами  твои́ми, и҆ поѧ̀: си́лѣ твое́й сла́ва, чл҃вѣколю́бче. 
Ѡ҆кроплѧ́ѧ себѐ дожде́мъ дꙋхо́внымъ, и҆  живо́тнымъ и҆сто́чникомъ напоѧ́ѧсѧ: и҆ ѧ҆зы́комъ  наста́вника а҆нтѡ́нїа кла́съ бжⷭ҇твенный прозѧ́блъ  є҆сѝ, и҆ пита́еши мно́жєства, неистощи́маѧ вои́стиннꙋ  і҆ѡ́сифова жи́тница бы́въ. 
Бг҃оро́диченъ: 
Кто̀ и҆зрещѝ досто́йнѡ возмо́жетъ чꙋде́съ  твои́хъ, (с. 54) чⷭ҇таѧ, глꙋбинꙋ̀; тобо́ю бо ве́сь мі́ръ,  хвалꙋ̀ тѝ приносѧ̀, поми́лованъ бꙋ́детъ, и҆  и҆збавлѧ́етсѧ ѿ бѣ́дъ лю́тыхъ и҆ разли́чныхъ ѕѡ́лъ,  вра̑гъ же и҆ напа́стей. 
И҆́нъ. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ взыва́ющи, ѿ смы́сла чи́ста  ѡ҆ гдⷭ҇ѣ пра́зднꙋющи. 
Оу҆вѣ́давши ма́ти твоѧ̀, мꙋ́дре, живꙋ́ща тѧ̀ со  а҆нтѡ́нїемъ блаже́ннымъ въ пеще́рѣ, ю҆́же прише́дшꙋ и҆  пла́чꙋщꙋсѧ оу҆тѣ́шивъ, мїрскі́ѧ ѕло́бы оу҆вѣща́лъ  є҆сѝ ю҆̀ оу҆бѣжа́ти. 
Ты̀ і҆ере́й бж҃їй безѕло́бный бы́лъ є҆сѝ, ꙗ҆́кѡ  вои́стиннꙋ, ѻ҆́ч҃е, безкрѡ́вныѧ жє́ртвы приносѧ̀,  свѧще́нне, и҆ воспѣва́ѧ се́рдцемъ чи́стымъ ко гдⷭ҇ꙋ,  пра́зднꙋѧ при́снѡ. 
Грѣхѡ́въ на́мъ и҆збавле́нїе и҆спросѝ, бж҃їй  слꙋго̀ и҆ предста́телю, ста́до твоѐ вопїе́мъ тѝ, и҆ ѿ  собла̑знъ вра́жїихъ пою́щыѧ тѧ̀ сохранѝ. 
Бг҃оро́диченъ: 
Твою̀ пречⷭ҇тꙋю оу҆тро́бꙋ ѡ҆свѧтѝ, ѿ ѻ҆ц҃а̀  просїѧ́вшее бж҃їе сло́во: и҆ мно́гїѧ ра́ди бл҃гости,  и҆зба́ви человѣ́ческїй ро́дъ ѿ дре́внїѧ клѧ́твы. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѡ҆каѧ́ннагѡ; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Добродѣ́тельными пѡ́двиги возсїѧ̀ и҆справле́нїе  твоѐ, ѻ҆́ч҃е: жили́ще бо бы́вшее дре́вле хꙋ́до,  простра́нно сотвори́лъ є҆сѝ, мнѡ́ги приве́дъ  покло́нники бг҃ꙋ, подаю́щемꙋ си̑мъ всѧ́къ дово́лъ твои́ми  моли́твами. 
Свѣ́тлыми зарѧ́ми подвигѡ́въ твои́хъ, ѿгони́мо  быва́ше мно́жество бѣсѡ́въ ѿ твоегѡ̀ жили́ща:  сше́ствоваше бо тѝ всѣ́хъ творца̀ бл҃года́ть дх҃а, и҆  сла́вна тѧ̀ ꙗ҆вѝ, ѳеодо́сїе. 
Сп҃са ще́драго посредѣ̀ це́ркве воспѣ́лъ є҆сѝ,  тѣ́мже (с. 55) щедро́ты своѧ̑ бога̑тыѧ посла̀ тебѣ̀,  ѡ҆скꙋдѣ́нїѧ бо разрѣша́ѧ печа́ль, приснотекꙋ́щыѧ же  да́ры и҆сточа́ѧ ста́дꙋ твоемꙋ̀. 
Бг҃оро́диченъ: 
Превы́шши бы́сть вы́шнихъ си́лъ бг҃облагода́тнаѧ,  заче́ншаѧ сло́во, всѧ́чєскаѧ сло́вомъ сотво́ршее, и҆  ро́ждшаѧ ѿ ѻ҆ц҃а̀ пре́жде вѣ̑къ неизрече́ннѡ  ро́ждшеесѧ. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Чи́стый сосꙋ́дъ, цвѣ́ты добродѣ́тельными  оу҆краша́емь, ѻ҆́ч҃е ѳеодо́сїе, и҆зъ негѡ́же  и҆сточа́еши и҆сто́чникъ ста́дꙋ поꙋче́нїѧ, па́че ме́да и҆  со́та сладча̑йша. 
Є҆стество̀ плотско́е оу҆мертви́лъ є҆сѝ  добродѣ́тельными пѡ́двиги, ѻ҆́ч҃е мꙋ́дре ѳеодо́сїе:  тѣ́мже тѧ̀ па́стырѧ хрⷭ҇то́съ показа̀, и҆дѣ́же па́жить  пре́жде и҆збра̀ чи́стѣй дв҃ѣ. 
И҆́же мона́хѡмъ бы́лъ є҆сѝ наста́вникъ и҆  па́стырь ѻ҆вца́мъ пасѡ́мымъ на па́жити бж҃їѧ мт҃ре:  сегѡ̀ ра́ди бг҃ъ сꙋгꙋ́бꙋ ра́дость подае́тъ тѝ,  ѳеодо́сїе, моли́твами чⷭ҇тыѧ бг҃ома́тере. 
Бг҃оро́диченъ: 
Ѡ҆брѣ́тъ тѧ̀ свѧще́нный до́мъ, живы́й на  нб҃сѣ́хъ, во́лею въ твою̀ оу҆тро́бꙋ всели́сѧ. тѣ́мъ  благода́рными гла́сы пое́мъ пречⷭ҇тое твоѐ ржⷭ҇тво̀  при́снѡ, въ домꙋ̀ твое́мъ стоѧ́ще. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Моли́твами и҆ бдѣ́нїемъ, и҆ ѱало́мскими  пѣ̑нїи, непреста́ннѡ твою̀ дꙋ́шꙋ, ра́й бжⷭ҇твенный  сотвори́лъ є҆сѝ, и҆ живоно́сное возрасти́въ дре́во  честно́е ꙗ҆́вѣ, сп҃са и҆ гдⷭ҇а. 
И҆зво́лилъ є҆сѝ та́йное смире́нїе, влⷣчнѣ  нищетѣ̀ (с. 56) подо́бѧсѧ, бл҃же́нне: во́лею твое́ю  пꙋ́ть ше́ствꙋѧ, повелѣ́нїемъ лѣни́вагѡ раба̀, везтѝ  во́зъ къ бжⷭ҇твенномꙋ мѣ́стꙋ прїѧ́лъ є҆сѝ, и҆дѣ́же  покланѧ́емь ѿ срѣта́ющихъ позна́лсѧ є҆сѝ. 
Подо́бѧсѧ но́ги оу҆мы́вшемꙋ свои̑мъ  оу҆ченикѡ́мъ, бг҃омꙋ́дре, во́дꙋ черпа́ти и҆ на ра́мꙋ  носи́ти и҆зво́лилъ є҆сѝ, и҆ древа̀ свои́ма рꙋка́ма  приносѧ̀ и҆ сѣчѧ̀, нача́льника трꙋдѡ́въ себѐ мона́хѡмъ  показа́лъ є҆сѝ. 
Бг҃оро́диченъ: 
Оу҆мерщвле́нъ бы́сть, бцⷣе, тобо́ю  многоко́зненный вра́гъ, всю̀ тва́рь пре́жде тле́ю  погꙋби́вый, ме́ртвїи же тобо́ю къ жи́зни взыдо́хомъ:  и҆́бо родила̀ є҆сѝ вои́стиннꙋ жи́знь всѣ́хъ гдⷭ҇а. 
И҆́нъ. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́  ти: возведѝ ѿ тлѝ живо́тъ мо́й, многоми́лостиве. 
И҆́стиннꙋю воздви́гъ це́рковь бж҃їѧ мт҃ре, въ  не́йже мно́жєства мона́шествꙋющихъ собра́лъ є҆сѝ  ли̑къ, любо́вїю пою́щихъ чⷭ҇тнꙋ́ю твою̀ па́мѧть. 
Прибѣга́ющымъ къ кро́вꙋ твоемꙋ̀ съ вѣ́рою,  и҆сто́чникъ и҆сцѣле́нїй и҆сточа́еши всѣ̑мъ, и҆ ст҃ы́ню  и҆злива́еши, прпⷣбне, и҆ просвѣща́еши сердца̀,  бѣсѡ́вскїѧ лє́сти прогонѧ́ѧ. 
По хрⷭ҇тꙋ̀ бг҃ꙋ воздви́гни твоѝ рꙋ́ки, прпⷣбне,  и҆ твоѐ ста́до соблюдѝ, ѻ҆́ч҃е, є҆́же собра́лъ є҆сѝ  дꙋ́хомъ свѣ́тлѡ, моли́твами твои́ми пою́щихъ твою̀  па́мѧть. 
Бг҃оро́диченъ: 
Ра́дꙋйсѧ, препѣ́таѧ, препѣ́таго бг҃а всѣ́хъ  поро́ждшаѧ: пою́щыѧ тѧ̀ прича́стники ꙗ҆вѝ свѣ́тꙋ,  чⷭ҇таѧ, и҆ ѻ҆гнѧ̀ вѣ́чнагѡ и҆зба́ви. 
Конда́къ, гла́съ г҃. Подо́бенъ: Дв҃а дне́сь: 
Ѕвѣздꙋ̀ рѡссі́йскꙋю дне́сь почти́мъ, ѿ восто́ка  возсїѧ́вшꙋю, и҆ на за́падъ прише́дшꙋю: всю́ бо странꙋ̀  сїю̀ (с. 57) чꙋдесы̀ и҆ добро́тою ѡ҆богати́вшꙋ, и҆ всѧ̑  ны̀, содѣ́ѧнїемъ и҆ бл҃года́тїю мона́шескагѡ оу҆ста́ва,  бл҃же́ннаго ѳеодо́сїа. 
І҆́косъ: 
Кто̀ и҆зрещѝ возмо́жетъ по́двиги твоѧ̑, ѻ҆́ч҃е;  и҆лѝ кто̀ и҆зочте́тъ мно́жєства трꙋдѡ́въ твои́хъ и҆  чꙋде́съ ди́вныхъ; є҆ще́ бо въ пло́ти сы́й, безпло́тнаго  ви́дѣлъ є҆сѝ, въ пло́тѧнѣ ѻ҆́бразѣ бесѣ́дꙋюща къ  тебѣ̀, и҆ да́ръ приносѧ́ща тебѣ̀, бг҃омъ по́сланное  зла́то. па́че человѣ́ка ты̀ ꙗ҆ви́лсѧ є҆сѝ,  смире́нїемъ и҆ кро́ткимъ нра́вомъ, и҆ дꙋхо́вныѧ мꙋ́дрости  и҆спо́лненъ: тѣ́мъ дх҃а въ себѣ̀ прїе́мь, во свѣ́тѣ  ви́дѣнъ бы́лъ є҆сѝ, ꙗ҆́кѡ со́лнце сїѧ́ѧ. и҆ менѐ  тебѐ пою́ща, просвѣтѝ сїѧ́нїемъ твои́мъ, прпⷣбне,  мона́шескагѡ оу҆ста́ва, бжⷭ҇твенный ѳеодо́сїе. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Къ моли́твамъ твои̑мъ, бл҃же́нне, всѧ́къ  прибѣга́ѧ вѣ́рою, никогда̀ постыди́тсѧ: прїе́мь  бл҃года́ть проше́нїѧ, ѻ҆́ч҃е, и҆ возврати́всѧ ликꙋ́етъ,  поѧ̀: бл҃гослове́нъ бг҃ъ ѻ҆тє́цъ на́шихъ. 
Ты̀ ѻ҆те́цъ ꙗ҆ви́всѧ и҆ застꙋ́пникъ си̑рымъ, и҆  вдови́цамъ наде́жда, и҆ болѧ́щымъ, ѻ҆́ч҃е, воста́нїе  всѣ̑мъ бы́лъ є҆сѝ. тѣ́мже пое́мъ: бл҃гослове́нъ бг҃ъ  ѻ҆тє́цъ на́шихъ. 
Оу҆добре́нїе мона́хѡмъ, и҆ пꙋ́ть спасе́нїѧ  человѣ́кѡмъ ты̀ бы́лъ є҆сѝ: ѡ҆бога́щь бо всѧ̑ твои́ми  глаго́лы бжⷭ҇твенныхъ та̑инъ, оу҆чи́лъ є҆сѝ  глаго́лати: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
И҆зъ дѣви́ческїѧ оу҆тро́бы вопло́щсѧ, хрⷭ҇тѐ,  ꙗ҆ви́лсѧ є҆сѝ на спасе́нїе на́ше. тѣ́мъ твою̀ мт҃рь  вѣ́дꙋще бцⷣꙋ, бл҃года́рственнѡ пое́мъ: бл҃гослове́нъ  бг҃ъ ѻ҆тє́цъ на́шихъ. (с. 58) 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Ꙗ҆́же дх҃омъ ѡ҆сѣни́вшаѧ тѧ̀, бж҃їѧ бл҃года́ть  возрастѐ въ тебѣ̀, просвѣща́ющи, ѻ҆́ч҃е, твоѐ  се́рдце, є҆́юже оу҆чи́лъ є҆сѝ воспѣва́ти:  бл҃гослове́нъ бг҃ъ ѻ҆тє́цъ на́шихъ. 
И҆звѣщє́нїѧ глагѡ́лъ твои́хъ и҆зыдо́ша во всѧ̑  страны̑ смотре́нїѧ та̑инъ, при́снѡ пою́щымъ:  бл҃гослове́нъ бг҃ъ ѻ҆тє́цъ на́шихъ. 
Многоразли́чна бл҃года́ть дх҃а на тебѣ̀, ѻ҆́ч҃е,  почѝ, и҆ пресла̑внаѧ чꙋдеса̀ показа̀ пою́щымъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Подъ кро́въ тво́й, влⷣчце, прибѣга́юще,  и҆збавлѧ́емсѧ ѿ лю̑тъ: наде́ждꙋ бо и҆мꙋ́ще вѣ́рнїи  всѝ мо́лимъ: твоѧ̑ рабы̑ не пре́зри, бцⷣе дв҃о. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Ꙗ҆́коже прⷪ҇ро́къ бжⷭ҇твенный прови́дѧ,  ѳеодо́сїе, ꙗ҆влѧ́ешисѧ, пребл҃же́нне: и҆́бо  повелѣва́еши дꙋ́хомъ прине́сшемꙋ къ тебѣ̀ є҆ѵⷢ҇льское  писа́нїе и҆знестѝ, и҆ вопїѧ́ше тѝ, и҆сповѣ́даѧ  чи́стымъ смы́сломъ же́ртвꙋ пречⷭ҇той бцⷣѣ. 
Къ твоемꙋ̀ жили́щꙋ прири́ща, ꙗ҆́кѡ є҆ле́нь ко  и҆сто́чникꙋ, приснотекꙋ́щїѧ нетлѣ́нныѧ пи́щи полꙋчи́ти,  бл҃гочести́вый кнѧ́зь, и҆́же зе́млю сїю̀ содержа́й: хотѧ̀  оу҆́бѡ свечерѧ́ти є҆мꙋ̀, бл҃же́нне, но скꙋдѣ́нїемъ  строи́телю вопїю́щꙋ, повелѣ́нїемъ же твои́мъ напо́лнисѧ  ме́да ве́сь сосꙋ́дъ тво́й. 
Твоѧ̑ по́двиги воспѣ́ша а҆́гг҃льскїѧ си̑лы,  ѳеодо́сїе, и҆ твоѐ житїѐ ли́къ прпⷣбныхъ похвалѝ,  свѣ́тлое и҆ (с. 59) оу҆краше́нное мона́хѡвъ ра́дованїе.  тѣ́мъ и҆ ны́нѣ сра́дꙋѧсѧ є҆мꙋ̀, весели́шисѧ, поѧ̀  согла́снѡ: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Бг҃оро́диченъ: 
Тѧ̀, пречⷭ҇таѧ бцⷣе, жи́зни моеѧ̀ предлага́ю  храни́тельницꙋ и҆ застꙋ́пницꙋ непобѣди́мꙋ, помо́щница  мѝ бꙋ́ди ѿ бѣ́дъ и҆ скорбе́й, и҆збавлѧ́ющи твоего̀  недосто́йнаго раба̀, любо́вїю пою́ща: ѻ҆́троцы,  бл҃гослови́те, свѧще́нницы, воспо́йте, лю́дїе,  превозноси́те чⷭ҇тꙋю во вѣ́ки. 
И҆́нъ. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ  є҆сѝ, и҆ првⷣнагѡ же́ртвꙋ водо́ю попали́лъ є҆сѝ:  всѧ̑ бо твори́ши, хрⷭ҇тѐ, то́кмѡ є҆́же хотѣ́ти, тѧ̀  превозно́симъ во всѧ̑ вѣ́ки. 
Хрⷭ҇та̀ воспѣва́етъ ли́къ твои́хъ оу҆чєни́къ,  съ наста́вникомъ ѻ҆́крестъ стоѧ̀ ра́ки твоеѧ̀, прїе́мши  твоѧ̑ трꙋды̀ достѡ́йныѧ бг҃ꙋ, є҆го́же превозно́симъ во  вѣ́ки. 
Ра́дꙋѧсѧ послѣ́довалъ є҆сѝ распѧ́томꙋ хрⷭ҇тꙋ̀  бг҃ꙋ, мно́гими трꙋды̀ и҆ болѣ́зньми тѣ́ло  оу҆мертви́въ, вѣ́рꙋ и҆́стиннꙋю и҆ любо́вь стѧжа́лъ  є҆сѝ, мі́ра ѿве́ргсѧ, и҆ хрⷭ҇та̀ є҆ди́наго  возлюби́въ. 
И҆сточа́етъ здра́вїе бжⷭ҇твенною си́лою ра́ка  моще́й твои́хъ, ѻ҆́ч҃е ѳеодо́сїе, и҆ стра̑сти дꙋшє́вныѧ  и҆ плотскі̑ѧ и҆сцѣлѧ́етъ: тѣ́мъ воспѣва́емъ досто́йнѡ  па́мѧть твою̀. 
Бг҃оро́диченъ: 
Гаврїи́ловъ тѝ гла́съ ны́нѣ восклица́емъ:  ра́дꙋйсѧ, пребл҃гослове́ннаѧ влⷣчце бг҃облагода́тнаѧ,  є҆ѧ́же ра́ди клѧ́твы дре́внїѧ и҆збы́хомъ, ты́ бо  хода́таица всѣ́хъ спасе́нїѧ. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ вѣ́рнїи велича́емъ. 
Па́мѧть твоѧ̀ дне́сь на́мъ, ꙗ҆́кѡ со́лнце  возсїѧ̀, (с. 60) преподо́бне, ра́дꙋемсѧ, цѣлꙋ́юще ра́кꙋ  твою̀, и҆ ѻ҆́крестъ стоѧ́ще, ꙗ҆́кѡ бжⷭ҇твенный кївѡ́тъ,  вѣ́рнѡ пое́мъ твоѐ оу҆спе́нїе, съ вы́шними чи́нми,  ѳеодо́сїе. 
Ра́дꙋйсѧ, землѐ рѡ́сскаѧ, прїе́мши сокро́вище  некра́домо ѿ гдⷭ҇а, помо́щника вели́ка бг҃облаже́ннаго  и҆ застꙋ́пника те́пла ѳеодо́сїа: и҆ съ ли́комъ  по́стническимъ весели́сѧ, и҆ ты̀ нача́ло гра́де рѡ́сскїй. 
Собра́сѧ торжество̀ ны́нѣ къ па́мѧти твое́й,  воспѣва́ти гдⷭ҇а, тебѣ̀ пода́вша дѡ́брыѧ по́двиги,  ꙗ҆̀же ты̀ претерпѣ́лъ є҆сѝ. тѣ́мже моли́сѧ є҆мꙋ̀,  свѧ́те, и҆зба́витисѧ ста́дꙋ твоемꙋ̀ ѿ собла̑знъ  вра́жїихъ, є҆́же ты̀ стѧжа́лъ є҆сѝ, мꙋ́дре, моли́твами  твои́ми. 
Спаси́ мѧ, є҆ди́не и҆зба́вителю, блꙋдни́цы и҆  блꙋ́днагѡ прїе́мый те́плое покаѧ́нїе, и҆ мытаре́во,  сп҃се, воздыха́нїе: и҆ бꙋ́ди ми́лостивъ, хрⷭ҇тѐ, мнѣ̀  блꙋ́дномꙋ, моли́твами твоегѡ̀ оу҆го́дника, ѿгонѧ́ѧ  грѣхѡ́въ мои́хъ мно́жество. 
Бг҃оро́диченъ: 
Пощади́ мѧ, сп҃се рожде́йсѧ, сохрани́въ ро́ждшꙋю  тѧ̀ безъ тлѝ по ржⷭ҇твѣ̀, є҆гда̀ сѧ́деши сꙋди́ти  дѣла̀ моѧ̑, грѣхѝ моѧ̑ презрѣ́въ и҆ беззакѡ́нїѧ,  безгрѣ́шенъ сы́й и҆ ми́лостивъ, ꙗ҆́кѡ чл҃вѣколю́бецъ. 
И҆́нъ. І҆рмо́съ: 
Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Ѻ҆́ч҃е, вѣ́рою ча̑да ꙗ҆̀же совокꙋпи́лъ є҆сѝ,  добродѣ́тельми сїѧ̑ просвѣти́ти сподо́би, па́стырємъ  досто́инъ па́стырь: ѡ҆ставле́нїе же грѣхѡ́въ и҆ житїѧ̀  и҆справле́нїе, преподо́бне, дарова́ти на́мъ моли́сѧ. 
Ра́внѡ пожи́въ со свѧты́ми ѻ҆тцы̀, пречⷭ҇тыѧ дв҃ы  слꙋга̀ бы́лъ є҆сѝ, бл҃же́нне, и҆ па́стырь мона́хѡвъ  и҆зрѧ́денъ, (с. 61) ꙗ҆́кѡ вои́стиннꙋ сто́лпъ  правовѣ́рїѧ, вѣ́рныхъ наде́жда, и҆ оу҆пова́нїе  пою́щихъ въ домꙋ̀ бж҃їѧ мт҃ре. 
Ѡ҆свѧща́емь си́лою вседержи́телевою, кѡ́зни  вра̑жїѧ побѣди́лъ є҆сѝ, и҆ си́хъ полкѝ прогна́лъ  є҆сѝ, болѧ́щымъ здра́вїе по́далъ є҆сѝ: тѣ́мъ  веселѧ́щесѧ при́снѡ чти́мъ твою̀ па́мѧть. 
Бг҃оро́диченъ: 
Возсїѧ́вшаго ѿ ѻ҆ц҃а̀ безъ ма́тере,  неизрече́ннѡ заче́нши родила̀ є҆сѝ, бг҃ома́ти,  препѣ́таѧ дв҃о чⷭ҇таѧ: молѝ, прест҃а́ѧ, за рабы̑ твоѧ̑  сн҃а твоего̀ и҆ бг҃а на́шего. 
Свѣти́ленъ. Подо́бенъ: Жєны̀ оу҆слы́шите: 
Свѣ́тъ є҆диносꙋ́щныѧ трⷪ҇цы воспрїе́мъ въ  се́рдцѣ твое́мъ, ѳеодо́сїе, ѻ҆тцє́мъ ѻ҆́ч҃е,  благочести̑выѧ просвѣти́лъ є҆сѝ, въ пеще́рѣ  оу҆крѣ́пльсѧ съ вели́кимъ а҆нтѡ́нїемъ, а҆́гг҃лѡмъ  є҆динокро́вне: съ ни́миже помина́й тебѐ вѣ́рою  воспѣва́ющихъ. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры на д҃. гла́съ в҃. Подо́бенъ:  Є҆гда̀ ѿ дре́ва: 
Вѣ́рою и҆ любо́вїю хрⷭ҇то́вою ве́сь оу҆ѧзви́всѧ,  блаже́нне, є҆мꙋ́же послѣ́дꙋѧ, мі́ра ѿве́рглсѧ є҆сѝ,  ѻ҆те́чества же и҆ ро́да, ко а҆нтѡ́нїю прите́къ  преподо́бномꙋ: оу҆ негѡ́же наꙋчи́лсѧ є҆сѝ  неизречє́ннымъ, є҆́же оу҆́хо не слы́ша, въ твое́ же  се́рдце вни́де. съ ни́мже тѧ̀ свѧще́ннѡ воспѣва́емъ  чтꙋ́ще, ѳеодо́сїе. 
Два́жды. 
Жи́знь безскве́рнꙋю возжделѣ́въ, терпѣ́нїе же и҆  любо́вь, и҆ смире́нїе, стоѧ́нїе всено́щное и҆  воздержа́нїе, и҆́миже оу҆мертви́лъ є҆сѝ плотскі̑ѧ  по́хѡти. тѣ́мъ полꙋче́нїе бжⷭ҇твенно воспрїе́мъ,  сра́дꙋешисѧ ликѡ́мъ прпⷣбныхъ: не забыва́й, блаже́нне,  просѧ̀ грѣхѡ́въ ѡ҆ставле́нїѧ тѧ̀ досто́йнѡ  воспѣва́ющымъ. 
Є҆гда̀ ѕлонача́льный вра́гъ разбо́йники наведѐ  на ста́до твоѐ, преподо́бне, погꙋби́ти хотѧ̀ сꙋ́щыѧ въ  не́мъ: но ви́дѣвше це́рковь вы́спрь ви́сѧщꙋ,  ѿхожда́хꙋ, боѧ́щесѧ (с. 62) да́нныѧ тебѣ̀ благода́ти  ѿ бг҃а, преподо́бне: слы́шаша бо гла́съ въ це́ркви  пѣ́нїѧ а҆́гг҃льскагѡ неизрече́ннагѡ. съ ни́миже и҆  ны́нѣ веселѧ́сѧ, помина́й на́съ, вѣ́рою пою́щихъ твою̀  свѣтоно́снꙋю и҆ честнꙋ́ю па́мѧть. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ  є҆сѝ мздꙋ̀ трꙋдѡ́въ твои́хъ, дє́мѡнскїѧ погꙋби́лъ  є҆сѝ полкѝ, и҆ а҆́гг҃льскїѧ дости́глъ є҆сѝ чи́ны,  и҆́хже житїю̀ безъ поро́ка поревнова́лъ є҆сѝ.  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
И҆ ны́нѣ, пра́здника. Славосло́вїе вели́кое. И҆  ѿпꙋ́стъ. 
На лїтꙋргі́и, блажє́нна ст҃а́гѡ, пѣ́снь г҃ и҆ ѕ҃,  ѿ ѻ҆бою̀ канѡ́нѡвъ. Прокі́менъ, гла́съ з҃. Честна̀  предъ гдⷭ҇емъ сме́рть преподо́бныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ ко є҆вре́ємъ, зача́ло тл҃д. А҆ллилꙋ́їа,  гла́съ в҃: Свѧще́нницы твоѝ ѡ҆блекꙋ́тсѧ въ пра́вдꙋ, и҆  преподо́бнїи твоѝ возра́дꙋютсѧ. Є҆ѵⷢ҇лїе матѳе́а,  зача́ло м҃г. Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 62) 
Мѣ́сѧца тогѡ́же въ д҃-й де́нь. 
Ст҃ы́ѧ прпⷣбномꙋ́ченицы пелагі́и. 
Стїхи̑ры, гла́съ в҃. Подо́бенъ: Є҆гда̀ ѿ  дре́ва: 
Є҆гда̀ манове́нїемъ бжⷭ҇твеннымъ, бжⷭ҇твенными  ѡ҆гласи́ласѧ є҆сѝ глагѡ́лы, бл҃же́ннаѧ, ꙗ҆́коже землѧ̀  сла́внаѧ тꙋчна̀, прїѧ́ла є҆сѝ серде́чными бразда́ми  сѣ́мѧ слове́сное, и҆ (с. 63) стори́чествꙋющїй кла́съ  прорасти́ла є҆сѝ, всѣ̑мъ вѣ́рнѡ чтꙋ́щымъ тѧ̀, мч҃нице  вои́стиннꙋ пелагі́е, сердца̀ бл҃года́тїю наслажда́ющи. 
Є҆ди́наго рачи́телѧ хрⷭ҇та̀ добро́тꙋ взыска́вши,  добро́ты мі́ра ми́мѡ текла̀ є҆сѝ, къ присноживы̑мъ же  и҆сто́чникѡмъ потща́ласѧ є҆сѝ ст҃а́гѡ креще́нїѧ, и҆  си́хъ напо́лншисѧ, жа́ждею страда́нїѧ а҆́бїе распали́ласѧ  є҆сѝ: тѣ́мже ѕѣлѡ̀ въ разжже́нъ сосꙋ́дъ вше́дши  оу҆се́рднѡ, конца̀ бж҃е́ственнагѡ сподо́биласѧ є҆сѝ. 
Невѣ́ста и҆збра́нна и҆ чиста̀, ѿ  неискꙋсомꙋ́жныѧ рожде́нномꙋ невѣ́ста была̀ є҆сѝ,  пе́рвѣе вре́меннагѡ жениха̀, сла́внаѧ, оу҆ма̀  пра́востїю твое́ю возгнꙋша́вшисѧ, и҆ земны́ѧ ѡ҆багре́ныѧ  ѻ҆де́жды: тѣ́мже вѣ́чнꙋющꙋю сла́вꙋ, и҆ ѡ҆дѣѧ́нїе  нетлѣ́нїѧ, мч҃нице пелагі́е, ны́нѣ воспрїѧ́ла є҆сѝ. 
Сла́ва, и҆ ны́нѣ, пра́здника. Тропа́рь, гла́съ  д҃: 
А҆́гница твоѧ̀, і҆и҃се, пелагі́а зове́тъ ве́лїимъ  гла́сомъ: тебѐ, женишѐ мо́й, люблю̀, и҆ тебѐ и҆́щꙋщи  страда́льчествꙋю и҆ сраспина́юсѧ, и҆ спогреба́юсѧ  креще́нїю твоемꙋ̀, и҆ страждꙋ̀ тебє̀ ра́ди, ꙗ҆́кѡ да  црⷭ҇твꙋю въ тебѣ̀, и҆ оу҆мира́ю за тѧ̀, да и҆ живꙋ̀ съ  тобо́ю: но ꙗ҆́кѡ же́ртвꙋ непоро́чнꙋю, прїими́ мѧ съ  любо́вїю поже́ршꙋюсѧ тебѣ̀. тоѧ̀ моли́твами, ꙗ҆́кѡ  ми́лостивъ, спасѝ дꙋ́шы на́шѧ. 
Канѡ́нъ, є҆гѡ́же краегране́сїе. Пелагі́и хвалꙋ̀  и҆́стиннѡ плетꙋ̀. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми  дре́внїй пѣшеше́ствовавъ і҆и҃ль, крⷭ҇тоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Пꙋчи́нꙋ твои́хъ чꙋде́съ пла́вающꙋ, хла́дъ  дꙋхо́вный ны́нѣ мѝ пода́ждь, мч҃нице хрⷭ҇то́ва  пелагі́е, прехва́льнаѧ, и҆ ко приста́нищꙋ бл҃гоꙋти́шномꙋ  твои́хъ похвале́нїй наста́ви. (с. 64) 
Ѿ младе́нства проразꙋмѣ́ннѡ зижди́телю твоемꙋ̀  возложи́вшисѧ, честна́ѧ, тлѣ́нныхъ ѿве́ргла є҆сѝ  любо́вь, пелагі́е всесла́внаѧ: мꙋ́жески же стра̑сти  бжⷭ҇твенною си́лою попра́ла є҆сѝ. 
Ба́ни бжⷭ҇твенныѧ жела́ющи, сла́внаѧ, прїѧ́ти  креще́нїѧ, ст҃и́телѧ ѡ҆брѣ́тши хрⷭ҇то́ва, пелагі́е,  притекла̀ є҆сѝ, и҆ приѡбщи́вшисѧ свѣ́та бжⷭ҇твеннагѡ,  мч҃нице, и҆спо́лниласѧ є҆сѝ. 
Бг҃оро́диченъ: 
Ст҃ы́хъ ст҃ѣ́йши была̀ є҆сѝ, дв҃о чⷭ҇таѧ,  ст҃ы́хъ ст҃а́го хрⷭ҇та̀ на рꙋкꙋ̀ носи́вши, бжⷭ҇твенными  си́лами всю̀ тва́рь содержа́щаго. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Ꙗ҆́коже землѧ̀ блага̀, прїе́мши словє́снаѧ  сѣ́мена, мꙋ́ченице хрⷭ҇то́ва всемꙋ́драѧ, сїѧ̑ бога́тнѡ  и҆зрасти́ла є҆сѝ. 
Два́жды. 
Оу҆пра́виласѧ є҆сѝ, ꙗ҆́кѡ и҆збра́нна, ко  влⷣцѣ и҆ бг҃ꙋ тща́щисѧ, мч҃нице хрⷭ҇то́ва сла́внаѧ,  бжⷭ҇твенными оу҆крѣплѧ́ема оу҆чє́нїи. 
Бг҃оро́диченъ: 
Возста́вила є҆сѝ, ѽ чⷭ҇таѧ, па́дшїй мо́й  ѻ҆́бразъ, ро́ждши ꙗ҆́вѣ вино́внаго па́че  є҆сте́ственнагѡ воскрⷭ҇нїѧ. 
Конда́къ ст҃ы́ѧ, гла́съ г҃. Подо́бенъ: Дв҃а  дне́сь: 
Вре́мєннаѧ презрѣ́вши, и҆ нбⷭ҇ныхъ бла̑гъ  прича́стница бы́вши, вѣне́цъ страда́нїѧ ра́ди прїи́мши,  пелагі́е всечестна́ѧ, ꙗ҆́кѡ да́ръ принесла̀ є҆сѝ  крѡ́вныѧ пото́ки влⷣцѣ хрⷭ҇тꙋ̀. молѝ, ѿ бѣ́дъ  и҆зба́вити на́съ, твою̀ па́мѧть почита́ющихъ. 
Та́же сѣда́ленъ, гла́съ а҃. Подо́бенъ: Гро́бъ  тво́й, сп҃се: 
Любо́вїю хрⷭ҇то́вою дꙋ́шꙋ распа́льши, вошла̀  є҆сѝ мꙋ́жески въ ѕѣлѡ̀ разжже́нный, бг҃омꙋ́драѧ,  коно́бъ, пелагі́е, и҆ (с. 65) была̀ є҆сѝ влⷣцѣ  твоемꙋ̀ бл҃гово́ннаѧ же́ртва. тѣ́мже дне́сь всесвѧтꙋ́ю  твою̀ па́мѧть творѧ́ще, воспѣва́емъ тѧ̀. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Влⷣчнею багрѧни́цею ѡ҆дѣ́ѧна, ба́нею,  пресла́внаѧ, пакибытїѧ̀ всеѧ̀ жите́йскїѧ кра́сныѧ  багрѧни́цы совлекла́сѧ є҆сѝ, мч҃нице пелагі́е  всечестна́ѧ. 
Жела́нїемъ нбⷭ҇ныхъ красо́тъ, ꙗ҆̀же на землѝ  ѡ҆мрачи́вши жела́нїе, стрⷭ҇тоно́сице: тѣ́мже  ѡ҆крили́ласѧ є҆сѝ, хрⷭ҇тꙋ̀ вопїю́щи и҆ глаго́лющи:  сла́ва си́лѣ твое́й, гдⷭ҇и. 
Ѡ҆скверне́ннꙋю вѣ́рꙋ ѡ҆ста́вльши, ко хрⷭ҇тꙋ̀  притекла̀ є҆сѝ мꙋ́дрѣ, пелагі́е мч҃нице всесла́внаѧ,  і҆́дѡльскꙋю попра́вши всѧ́кꙋ пре́лесть, бг҃опрїѧ́тнаѧ. 
Бг҃оро́диченъ: 
Неискꙋсобра́чнѡ родила̀ є҆сѝ, ѽ дв҃о, и҆ по  ржⷭ҇твѣ̀ ꙗ҆ви́ласѧ є҆сѝ дѣ́вствꙋющи па́ки: тѣ́мже  немо́лчными гла́сы, ра́дꙋйсѧ, влⷣчце, тебѣ̀ вѣ́рою  несꙋмнѣ́нною взыва́емъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ  вѣ́рою воспѣва́ющыѧ тѧ̀. 
Возмогла̀ є҆сѝ вра́жїе разрꙋши́ти свирѣ́пство,  прехва́льнаѧ пелагі́е, крⷭ҇то́мъ влⷣчнимъ  оу҆крѣ́пльшисѧ и҆ бл҃года́тїю. 
Два́жды. 
Ны́нѣ ра́дꙋешисѧ вои́стиннꙋ, сочета́вшисѧ женихꙋ̀  твоемꙋ̀, пресвѣ́тлаѧ, мꙋче́нїемъ, твоегѡ̀ дѣ́вства  свѣщꙋ̀ и҆мꙋ́щи. 
Бг҃оро́диченъ: 
Гдⷭ҇ь въ тѧ̀, бг҃ома́ти, всели́сѧ, человѣ́ка  назида́ѧ, въ тлѣ́нїе па́дшаго пре́лестїю ѕмїи́ною. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ (с. 66) бѣсо́вскїѧ кро́ве ѡ҆чи́щшисѧ,  ра́ди ми́лости ѿ ре́бръ твои́хъ и҆сте́кшею кро́вїю. 
Зако́ннѡ хрⷭ҇тꙋ̀ оу҆невѣ́стившисѧ, сконча́ла  є҆сѝ мꙋче́нїѧ тече́нїе, и҆ призыва́ющи твоего̀ жениха̀,  въ приста́нище ти́хое сегѡ̀ оу҆тверди́ласѧ є҆сѝ. 
Два́жды. 
И҆зплете́сѧ твоемꙋ̀ верхꙋ̀ прекра́сенъ вѣне́цъ  пра́вды, бг҃омꙋ́драѧ пелагі́е, мч҃нице вѣнцено́сице,  вѣ́рꙋ бо да́же до конца̀ соблюла̀ є҆сѝ безпоро́чнѡ. 
Бг҃оро́диченъ: 
Ꙗ҆́дъ пе́рвѣе во оу҆́ши є҆́ѵы и҆злїѧ̀  стропо́тный ѕмі́й: ты́ же сего̀ є҆ди́на ѿтрѧсла̀  є҆сѝ, бг҃ома́ти, гꙋби́телѧ томꙋ̀ ро́ждши. 
Конда́къ и҆ і҆́косъ пра́здника. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Пе́щнымъ ѻ҆́бразомъ, сокрове́ннымъ, мч҃нице,  ѻ҆рга́номъ бжⷭ҇твенною распала́ема любо́вїю хрⷭ҇то́вою,  терпѧ́щи взыва́ла є҆сѝ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Два́жды. 
Ѡ҆дѣва́ѧй не́бо ѻ҆́блаки, сла́внаѧ мч҃нице,  ѡ҆бнаже́нꙋ сꙋ́щꙋ бжⷭ҇твенныѧ ѻ҆де́жды, просвѣти́ тѧ  пою́щꙋю: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ, тобо́ю бо даде́сѧ ра́дость, бцⷣе, зовꙋ́щымъ:  бл҃гослове́на ты̀ въ жена́хъ є҆сѝ, всенепоро́чнаѧ  влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. (с. 67) 
Ꙗ҆́кѡ мч҃ница, ꙗ҆́кѡ ѕѣлѡ̀ нело́жна хрⷭ҇то́ва  прехва́льнаѧ, сегѡ̀ си́лꙋ бг҃осло́вила є҆сѝ, всѣ́хъ  бг҃омꙋ́дреннѡ наꙋча́ющи, и҆ къ бл҃гоче́стїю лю́ди  привлекла̀ є҆сѝ, пою́щыѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Два́жды. 
Ꙗ҆́вѣ оу҆невѣ́стившисѧ хрⷭ҇тꙋ̀, мꙋчи́телѧ  стремле́нїе всѐ погаси́ла є҆сѝ, премꙋ́дрости пꙋчи́нꙋ  и҆сточа́ющи, пелагі́е всечестна́ѧ, и҆ вѣнцы̑ тремѝ,  мч҃нице, оу҆краси́ласѧ є҆сѝ, пою́щи: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
И҆зъ ѻ҆ц҃а̀ безнача́льнагѡ, сн҃а, и҆ дх҃а ст҃а́го  и҆сповѣ́дꙋемъ, вѣ́рнїи, и҆зъ тебє̀, всенепоро́чнаѧ,  глаго́люще воплоти́тисѧ собезнача́льное, є҆диноро́дное  сло́во, ѻ҆ц҃ꙋ̀ и҆ бжⷭ҇твенномꙋ дх҃ꙋ, и҆ вопїе́мъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣе, велича́емъ. 
Сло́во и҆зрещѝ не мо́жетъ твои́хъ похва́лъ,  пелагі́е, пꙋчи́нꙋ бо чꙋде́съ и҆сточа́еши, твоегѡ̀ жениха̀  си́лою и҆ бл҃года́тїю: є҆го́же ны́нѣ молѝ, всѧ̑  спастѝ пою́щыѧ тѧ̀. 
Ста́вши на сꙋди́щи, невѣ́сто, вѣнцено́сице  пелагі́е, жела́нїю кра́йнемꙋ сподо́биласѧ є҆сѝ,  мч҃нице, предста́ти, и҆ пи́щꙋ воспрїѧ́ла є҆сѝ вѣ́чнагѡ  наслажде́нїѧ. 
Мі́рꙋ ми́ръ пода́ти твоего̀ жениха̀ оу҆молѝ,  мч҃нице пелагі́е бг҃омꙋ́драѧ, цр҃ковь сохрани́ти ѿ  напа́стей, и҆ благода́тїю тѧ̀ пою́щыѧ ѡ҆зари́ти. 
Бг҃оро́диченъ: 
Ꙗ҆ви́ласѧ є҆сѝ дв҃а и҆ мт҃и, па́че є҆стества̀,  бг҃ороди́тельнице, сло́во заче́ншаѧ ѻ҆́ч҃ее, воплоще́нно  сїѐ ро́ждши: и҆́мже ны́нѣ спаса́еми, тѧ̀, бцⷣе,  велича́емъ. 


(с. 68) 
Мѣ́сѧца тогѡ́же въ є҃-й де́нь. 
Ст҃ы́ѧ и҆ сла́вныѧ мч҃ницы і҆ри́ны. 
Стїхи̑ры, гла́съ а҃. Подо́бенъ: Всехва́льнїи  мч҃ницы: 
Багрѧни́цею ѿ кро́ве твоеѧ̀ свѣ́тлѡ, ꙳  всечестна́ѧ, ѡ҆дѣ́ѧвшисѧ, ꙳ востекла̀ є҆сѝ, къ немꙋ́же  вожделѣ́ла є҆сѝ, ꙳ цр҃ю̀ и҆ зижди́телю всѣ́хъ, и҆  гдⷭ҇ꙋ, ꙳ ѿ негѡ́же побѣ́дный вѣне́цъ ꙳ вои́стиннꙋ  прїѧ́ла є҆сѝ. ꙳ съ ни́мъ же ны́нѣ ца́рствꙋеши ꙳ ꙗ҆́кѡ  дѣ́ва и҆ мч҃ница, ꙳ многострада́льнаѧ. 
Ѻ҆гнѧ̀ палѧ́щагѡ стремле́нїе ꙳ стерпѣ́ла є҆сѝ,  прехва́льнаѧ, ꙳ и҆ строга̑нїѧ всѧ̑ тѣлє́снаѧ, ꙳  взира́ющи къ воздаѧ́нїємъ та́мѡшнимъ, всечестна́ѧ, ꙳  ꙗ҆̀же є҆ди́ный і҆и҃съ ꙳ пред̾ꙋгото́ва лю́бѧщымъ, ꙳ и҆  те́плѣ тогѡ̀ жела́ющымъ, ꙗ҆́кѡ жениха̀ дꙋ́шъ  краснѣ́йшагѡ. 
Ѡ҆слади́вшисѧ любо́вїю хрⷭ҇то́вою, ꙳ бо́ги  возненави́дѣла є҆сѝ ꙗ҆зы́чєскїѧ, ꙳ и҆ бездꙋ̑шныѧ  и҆стꙋка̑нныѧ, ꙳ і҆ри́но сла́внаѧ: ꙳ бг҃оразꙋ́мїѧ сто́лпъ  ꙗ҆вле́ннѣйшїй, ꙳ себѐ зрѧ́щымъ возста́вила є҆сѝ, ꙳  ꙗ҆́кѡ пострада́вши, ꙳ и҆ тече́нїе сконча́вши, ꙳ и҆  вѣ́рꙋ непоро́чнꙋ соблю́дши. 
Сла́ва, и҆ ны́нѣ, пра́здника. Тропа́рь, гла́съ  д҃: 
А҆́гница твоѧ̀, і҆и҃се, і҆ри́на, зове́тъ ве́лїимъ  гла́сомъ, тебѐ, женишѐ мо́й, люблю̀, и҆ тебѐ и҆́щꙋщи  страда́льчествꙋю и҆ сраспина́юсѧ, и҆ спогреба́юсѧ  креще́нїю твоемꙋ̀, и҆ страждꙋ̀ тебє̀ ра́ди, ꙗ҆́кѡ да  ца́рствꙋю въ тебѣ̀, и҆ оу҆мира́ю за тѧ̀, да и҆ живꙋ̀ съ  тобо́ю: но ꙗ҆́кѡ же́ртвꙋ непоро́чнꙋю прїими́ мѧ, съ  любо́вїю поже́ршꙋюсѧ тебѣ̀. тоѧ̀ моли́твами, ꙗ҆́кѡ  ми́лостивъ, спасѝ дꙋ́шы на́шѧ. (с. 69) 
Канѡ́нъ, є҆гѡ́же краегране́сїе: 
Твои́ми мѧ̀ моли́твами, мч҃нице і҆ри́но, покры́й. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ и҆з̾ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́нѡвы и҆ си́лꙋ. 
Вѣне́цъ сы́й страстоно́сицы, сеѧ̀, хрⷭ҇тѐ,  моли́твами, ми́ръ мі́рꙋ, и҆ сла́вꙋ неꙋвѧда́емꙋ пою́щымъ  тѧ̀ да́рꙋй. 
Заре́ю сїѧ́ющи дѣ́вства, оу҆кра́шена добро́тою  твоегѡ̀ мꙋче́нїѧ, і҆ри́но великоимени́таѧ, твоемꙋ̀  женихꙋ̀ предстои́ши. 
Ми́лостивꙋ бы́ти цр҃квамъ, твоего̀ молѝ жениха̀,  і҆ри́но бг҃омꙋ́драѧ, согрѣше́нїй же ѡ҆ставле́нїе пода́ти  чтꙋ́щымъ тѧ̀. 
Бг҃оро́диченъ: 
Пло́ть бы́вша бг҃а сло́ва, и҆ сꙋ́щаго ꙗ҆́кѡ мы̀,  ст҃а́ѧ дв҃о, неизрече́ннѡ родила̀ є҆сѝ, па́че сло́ва и҆  ра́зꙋма. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Мѵ́ра и҆злїѧ́вшагосѧ чꙋ́вствꙋющи, и҆ вселе́ннꙋю  ѡ҆благоꙋха́вшаго бл҃года́тїю прїи́мши, воспери́сѧ къ  жела́нїю сегѡ̀, сла́внаѧ. 
И҆мѣ́ла є҆сѝ бг҃а помо́щника во твои́хъ  по́двизѣхъ и҆ защища́юща, всемꙋ́драѧ: сегѡ̀ ра́ди  вѣнча́вшисѧ, мꙋчи́телѧ побѣди́ла є҆сѝ. 
Сто́лпъ добродѣ́тели непрекло́ненъ, и҆  бл҃гоче́стїѧ жили́ще бы́сть, и҆ мꙋ́жества, и҆  цѣломꙋ́дрїѧ прїѧ́телище, всехва́льнаѧ. 
Бг҃оро́диченъ: 
Те́кши до тебє̀ сме́рть ста̀, прирази́вшисѧ и҆зъ  тебє̀ рожде́нномꙋ, всенепоро́чнаѧ: сегѡ̀ ра́ди  безсме́ртїѧ нача́токъ тѧ̀ и҆менꙋ́емъ. (с. 70) 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Дѣ́вства добро́тами преиспещре́нна, дѣ́во,  страда́льчествомъ была̀ є҆сѝ краснѣ́йшаѧ, і҆ри́но,  кровьмѝ твои́ми и҆сте́кшими ѡ҆багре́на, пре́лесть же  низложи́вшаѧ безбо́жїѧ. сегѡ̀ ра́ди и҆ прїѧ́ла є҆сѝ  по́чєсти побѣ́ды рꙋко́ю созда́телѧ твоегѡ̀. 
Сѣда́ленъ, гла́съ и҃. Подо́бенъ: Воскре́слъ  є҆сѝ: 
Ми́ръ тебѣ̀ мно́гъ прибы́сть, мч҃нице,  разрѣ́шшисѧ пло́ти по болѣ́знехъ мно́гихъ: ра́дꙋѧсѧ бо  жени́хъ на нб҃сѣ́хъ тѧ̀ горѣ̀ прїѧ́тъ всепросвѣще́нꙋ,  и҆ страда́нїемъ ѡ҆блиста́ющꙋ, и҆ въ черто́гъ бжⷭ҇твенный  введѐ ра́дꙋющꙋсѧ. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Твоегѡ̀ на землѝ ꙗ҆вле́нїѧ, хрⷭ҇тѐ бж҃е,  проповѣ́даѧ прⷪ҇ро́къ прише́ствїе, съ весе́лїемъ  вопїѧ́ше: сла́ва си́лѣ твое́й, гдⷭ҇и. 
И҆́же ми́ръ тебѣ̀ подава́ѧй, мироимени́таѧ, ми́ра  ра́ди посо́бствꙋющꙋ тѧ̀ ви́дѧ, мꙋжеподо́бнымъ ра́зꙋмомъ,  мꙋ́ченице, и҆ крѣ́постїю и҆спо́лни. 
Крѣ́пкимъ оу҆се́рдїемъ превозше́дши же́нскꙋю  не́мощь, пребл҃же́ннаѧ, тве́рдѡ и҆з̾ѡбличи́ла є҆сѝ,  мч҃нице, ле́сти слꙋжа́щыѧ. 
Бжⷭ҇твенное терпѣ́нїе показа́вши, мꙋчи́телей  де́рзѡсти низложи́ла є҆сѝ, твоемꙋ̀ женихꙋ̀ зовꙋ́щи:  сла́ва си́лѣ твое́й, гдⷭ҇и. 
Пѣсносло́вїемъ немо́лчнымъ и҆ мольба́ми влⷣкꙋ,  бг҃омꙋ́драѧ, пѣсносло́вила є҆сѝ, и҆ къ немꙋ̀  восте́кши, сла́вꙋ зри́ши неизрече́ннꙋю. 
Бг҃оро́диченъ: 
Ра́достнѡ тебѣ̀ веселѧ́щесѧ гла́сы, пречⷭ҇таѧ,  тебє̀ ра́ди спа́сшїисѧ взыва́емъ: ра́дꙋйсѧ, дв҃о  всечⷭ҇тна́ѧ, ра́дꙋйсѧ, бцⷣе всепѣ́таѧ. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆  ѿ мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Мꙋ́жескимъ, сла́внаѧ, ра́зꙋмомъ хрⷭ҇та̀ бг҃а  всѣ́хъ ꙗ҆́снѡ (с. 71) и҆сповѣ́дала є҆сѝ: сло́вомъ же  тве́рдымъ сопротивоборца̀, страстоте́рпице, посрами́ла  є҆сѝ. 
Послѣ́довати возжелѣ́ла є҆сѝ стрⷭ҇ти  хрⷭ҇то́вѣ, и҆ подо́бїемъ те́плѣ послѣ́довала є҆сѝ,  подви́жнѡ стра́ждꙋщи по влⷣцѣ, пребога́таѧ. 
Полкѝ мꙋ́чєникъ, сла́внаѧ, привела̀ є҆сѝ  хрⷭ҇тꙋ̀ твое́ю мꙋ́дростїю и҆ бг҃осло́вїемъ, сїѧ̑  и҆́стиннѡ тайноꙋча́щи сло́вомъ вѣ́ры. 
Бг҃оро́диченъ: 
Наꙋчи́вшисѧ та́йны зача́тїѧ твоегѡ̀, и҆  неизрече́ннагѡ и҆ бжⷭ҇твеннагѡ твоегѡ̀ ржⷭ҇тва̀, дв҃о,  ны́нѣ всебл҃гоче́стнѡ пѣсносло́вимъ тѧ̀, бцⷣе  всепѣ́таѧ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви  мѧ̀, і҆и҃се, цр҃ю̀ си́лъ. 
И҆спра́вила є҆сѝ прама́тере є҆́ѵы паде́нїе,  страстоте́рпице, врага̀ низложи́вши си́лꙋ, и҆ побѣди́вши  ѻ҆́нагѡ шата́нїе бжⷭ҇твенною бл҃года́тїю. 
Крѣ́пость стѧжа́вши, і҆ри́но, ра́зꙋма,  мꙋчи́телємъ сꙋпроти́виласѧ є҆сѝ дꙋшѝ до́блестїю, и҆  вѣнце́мъ побѣ́днымъ ѿ хрⷭ҇та̀ бг҃а вѣнча́ласѧ  є҆сѝ. 
Кро́вїю страда́нїѧ, мч҃нице, свѣтлѣ́йшꙋ  содѣ́лала є҆сѝ є҆сте́ственнꙋю добро́тꙋ, чи́стаѧ,  до́блествєнныѧ по́двиги под̾е́мши тве́рдѡ, до́браѧ  дѣ́во. 
Бг҃оро́диченъ: 
Проѧвѝ та́йнꙋ твоегѡ̀ ржⷭ҇тва̀ бг҃ови́децъ,  горѧ́щꙋ кꙋпинꙋ̀ ви́дѣ и҆ неѡпалѧ́емꙋ, бцⷣе чⷭ҇таѧ,  приснодв҃о. 
Конда́къ пра́здника и҆ і҆́косъ. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Вѣнцено́снѡ, мч҃нице, предстоѧ́щи прⷭ҇то́лꙋ  твоегѡ̀ влⷣки, соблюдѝ вѣ́рою зовꙋ́щыѧ: ѻ҆тє́цъ  на́шихъ бж҃е, бл҃гослове́нъ є҆сѝ. (с. 72) 
Въ нбⷭ҇ныхъ селе́нїихъ ликова́ти, мч҃нице,  сподо́биласѧ є҆сѝ, досточꙋ́днаѧ і҆ри́но, зовꙋ́щи:  ѻ҆тє́цъ на́шихъ бж҃е, бл҃гослове́нъ є҆сѝ. 
Жела́ющи оу҆лꙋчи́ти рачи́телѧ твоегѡ̀ добро́ты,  мꙋче́нїѧ болѣ̑зни претерпѣ́ла є҆сѝ, і҆ри́но, зовꙋ́щи:  ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Глаго́лѡмъ оу҆сте́нъ твои́хъ послѣ́дꙋюще,  вѣ́рою тѧ̀, бг҃ома́ти, оу҆блажа́емъ, вопїю́ще ржⷭ҇твꙋ̀  твоемꙋ̀: ѻ҆тє́цъ на́шихъ бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Пострада́ла є҆сѝ, і҆ри́но бл҃же́ннаѧ, до́блѣ,  и҆ мꙋчи́телѧ низложи́ла є҆сѝ, и҆мꙋ́щи посо́бїе  непобѣди́мое, влⷣки твоегѡ̀ си́лꙋ, и҆ содѣ́йствꙋющꙋ  тебѣ̀: и҆ гдⷭ҇а по́йте, вопїѧ́ла є҆сѝ, и҆  превозноси́те є҆го̀ во вѣ́ки. 
Ю҆́ношескою любо́вїю оу҆ѧ́звена, во слѣ́дъ  твоегѡ̀ жениха̀ послѣ́довала є҆сѝ, сегѡ̀ страда̑нїѧ,  мч҃нице, и҆ ра̑ны на тѣ́лѣ твое́мъ носѧ́щи и҆ вопїю́щи:  гдⷭ҇а по́йте, дѣла̀, и҆ превозноси́те є҆го̀ во вѣ́ки. 
Твоѐ є҆́же въ мꙋ́кахъ терпѣ́нїе, і҆ри́но  вѣнцено́сице, посмѣѧ́сѧ сꙋ́етїю и҆ безбо́жїю  надѣ́ющымсѧ, сла́внаѧ, вѣ́рою же поѧ́ше: гдⷭ҇а  воспѣва́йте, дѣла̀, и҆ превозноси́те є҆го̀ во вѣ́ки. 
Бг҃оро́диченъ: 
Мꙋ́дрость бж҃їѧ всѣ́хъ хитре́цъ, во твоѐ чре́во,  бг҃ома́ти, все́льшисѧ, хра́мъ созда̀, разꙋ́менъ же и҆  ѡ҆дꙋшевле́нъ себѣ̀, и҆ спасѐ мі́ръ зовꙋ́щїй: гдⷭ҇а  воспѣва́йте, дѣла̀, и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ (с. 73) же, дв҃о бцⷣе,  прозѧбе́нїемъ чревоноше́нїѧ мі́рови бл҃гослове́нїе  процвѣла̀ є҆сѝ. тѣ́мъ тѧ̀ всѝ велича́емъ. 
Ѻ҆́крестъ твоегѡ̀ рачи́телѧ ликꙋ́ющи въ вы́шнихъ,  до́браѧ дѣ́во, и҆спросѝ мі́рꙋ ми́ръ, і҆ри́но, и҆  согрѣше́нїй ѡ҆ставле́нїе вѣ́рою творѧ́щымъ па́мѧть  твою̀ свѣтоно́снꙋю и҆ свѧще́ннꙋю. 
Внꙋ́трь тѧ̀ черто́га хрⷭ҇то́съ, ꙗ҆́кѡ мч҃ницꙋ и҆  дѣ́вꙋ, вселѝ, и҆дѣ́же съ дѣ́вами ра́дꙋешисѧ, и҆ съ  мꙋ́ченическими во́инствы, і҆ри́но вѣнцено́сице  всехва́льнаѧ: тѣ́мже тѧ̀ всѝ оу҆блажа́емъ. 
Двє́ри ѿве́рзъ нбⷭ҇ныѧ, прїѧ́тъ дꙋ́шꙋ твою̀  всенепоро́чнꙋю, є҆ди́нъ всѣ́ми црⷭ҇твꙋѧй, и҆ пра́вды  строи́тель, і҆ри́но, бжⷭ҇твеннагѡ ми́ра тезоимени́таѧ:  тѣ́мже тѧ̀ всѝ оу҆блажа́емъ. 
Бг҃оро́диченъ: 
И҆мꙋ́щи къ твоемꙋ̀ сн҃ꙋ, пренепоро́чнаѧ,  дерзнове́нїе непосты́дно, сего̀ оу҆молѝ низпосла́ти  мі́рꙋ ми́рно оу҆строе́нїе, и҆ всѣ̑мъ цр҃квамъ  є҆диномышле́нїе, да тѧ̀ всѝ велича́емъ. 


(с. 73) 
Мѣ́сѧца тогѡ́же въ ѕ҃-й де́нь. 
Ст҃а́гѡ и҆ пра́веднагѡ і҆́ѡва многострада́льнагѡ. 
Стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Пра́веденъ и҆ неѕло́бивъ, ꙳ и҆́стиненъ же и҆  непоро́ченъ, и҆ вѣ́ренъ, ꙳ и҆ всѧ́кїѧ ѡ҆греба́ѧсѧ,  і҆́ѡве, ѕлы́ѧ ве́щи, позна́нъ бы́лъ є҆сѝ, бл҃же́нне, ꙳  оу҆кра́шенъ добродѣ́тельми ꙗ҆́кѡ вои́стиннꙋ, ꙳ и҆  благоче́стїемъ сїѧ́ѧ. ꙳ тѣ́мже тѧ̀ оу҆блажа́емъ, и҆  свѧто́е твоѐ дне́сь и҆ честно́е пра́зднꙋемъ, ра́дꙋющесѧ,  торжество̀. (с. 74) 
Бога́тствомъ благоче́стїѧ, ꙳ ꙗ҆́кѡ багрѧни́цею  многоцѣ́нною оу҆кра́шенъ, ꙳ непоро́чный і҆́ѡве, ꙳  ми́лостїю, пра́вдою, ꙳ ꙗ҆́коже бжⷭ҇твеннымъ вѣнце́мъ  ѡ҆дѣ́ѧнъ, ꙳ надъ страстьмѝ томѧ́щими ꙳ ты̀ ца́рствовалъ  є҆сѝ. ꙳ тѣ́мже къ црⷭ҇твѡмъ разꙋ́мнымъ преста́вилсѧ  є҆сѝ, ꙳ цр҃ю̀, пресла́вне, вѣ́чномꙋ предстоѧ́ти. 
І҆́ѡва непобѣди́маго во и҆скꙋше́нїихъ бы́вша, ꙳  пло́ти своеѧ̀ ꙗ҆́звами, ꙳ столпа̀ непоколеби́маго, ꙳  мꙋ́жествꙋ забра́ло, ꙳ всѣ̑мъ позна́на бы́вша, ꙳  мꙋдролю́бнымъ по́мысломъ, ꙳ дїа́волꙋ жа̑ла сокрꙋши́вша, ꙳  бжⷭ҇твеннаго и҆ бг҃омꙋ́драго, ꙳ благочести̑вымъ  оу҆твержде́нїе, ꙳ гдⷭ҇нѧ непоро́чнаго, восхва́лимъ,  оу҆го́дника. 
Сла́ва, и҆ ны́нѣ, пра́здника. Тропа́рь, гла́съ  а҃. 
Бога́тство ви́дѣвъ добродѣ́телей і҆́ѡвлихъ,  оу҆кра́сти ко́знствоваше пра́ведныхъ вра́гъ, и҆  растерза́въ сто́лпъ тѣлесѐ, сокро́вище не оу҆кра́де  дꙋ́ха: ѡ҆брѣ́те бо воѡрꙋже́нꙋ непоро́чнагѡ дꙋ́шꙋ, мене́  же и҆ ѡ҆бнажи́въ плѣнѝ. предвари́въ оу҆́бѡ мѧ̀ пре́жде  конца̀, и҆зба́ви мѧ̀ льсти́вагѡ, сп҃се, и҆ спаси́ мѧ. 
Канѡ́нъ, є҆гѡ́же краегране́сїе безъ  бг҃оро́дичнѡвъ: 
Тмострада́льнаго досто́йно пѣ́ти і҆́ѡва. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋжє́ны, съ  весе́лїемъ поѧ́хꙋ: пои́мъ бг҃ꙋ на́шемꙋ, ꙗ҆́кѡ  просла́висѧ. 
Крѣ́пкаго а҆дама́нта, терпѣ́нїѧ вѣнце́мъ  оу҆кра́шена, хрⷭ҇то́ва цр҃ковь оу҆́мныма зрѧ́щи  ѻ҆чи́ма, торжествꙋ́етъ въ ра́дости, вопїю́щи: пои́мъ  бг҃ꙋ на́шемꙋ, ꙗ҆́кѡ просла́висѧ. 
Ни ѧ҆зы́къ премꙋ́дрыхъ возмо́жетъ, ни оу҆́мъ  человѣ́чь (с. 75) пости́гнꙋти похвалы̀ твоеѧ̀: и҆́бо  несозда́нный ѧ҆зы́къ тѧ̀ бг҃очести́ва, и҆́стинна и҆  непоро́чна наречѐ. тѣ́мже согла́снѡ вопїе́мъ: пои́мъ  бг҃ꙋ на́шемꙋ, ꙗ҆́кѡ просла́висѧ. 
Непщева́въ бога́тствомъ ѡ҆гражде́на, подви́жнѡ  побѣди́ти пра́ведника и҆спроша́етъ льсти́вый, и҆  ѡ҆бнаже́нїемъ нꙋ́жднѡ побори́въ разсѣ́десѧ, терпѣ́нїемъ  бо вопїѧ́ше: пои́мъ бг҃ꙋ на́шемꙋ, ꙗ҆́кѡ просла́висѧ. 
Бг҃оро́диченъ: 
Ли́цы тѧ̀ прⷪ҇ро́честїи пою́тъ, чⷭ҇таѧ, и҆  безпло́тныхъ мно́жєства почита́ютъ. и҆́бо зижди́телѧ  всѣ́хъ и҆зъ оу҆тро́бы твоеѧ̀ несказа́ннѡ проше́дшаго  зрѧ́ще, семꙋ̀ немо́лчнѡ пою́тъ: пои́мъ бг҃ꙋ на́шемꙋ,  ꙗ҆́кѡ просла́висѧ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою. сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Пребыва́лъ є҆сѝ непрекло́ненъ оу҆мо́мъ, ты̀  любе́зныхъ дѣте́й и҆ бога́тства ѡ҆бнаже́нъ, воспѣва́ѧ:  бл҃гослове́нно гдⷭ҇а моегѡ̀ и҆́мѧ. 
Ве́щь добродѣ́тели сотвори́лъ є҆сѝ, бога́тство  и҆ нищетꙋ̀: ѻ҆бои́ми бо розжига́емь, ꙗ҆́кѡ зла́то  седмери́цею, ꙗ҆ви́лсѧ є҆сѝ и҆скꙋ́снѣйшїй. 
Глаго́лѡмъ жены̀ приложи́сѧ, ꙗ҆́коже нача́льномꙋ  роди́телю, ѕло́бы нача́льникъ ѕмі́й тебѣ̀: но солга́сѧ,  кова́рствомъ безъ мѣ́ры хвалѧ́йсѧ. 
Бг҃оро́диченъ: 
Ра́дꙋйсѧ, мт҃и неискꙋсобра́чнаѧ, ꙗ҆́же бг҃а  сло́ва во оу҆тро́бѣ твое́й вмѣ́щши, и҆ ро́ждши  воплоще́ннаго, ꙗ҆́кѡ бг҃а кꙋ́пнѡ и҆ чл҃вѣ́ка. 
Конда́къ, гла́съ и҃. Подо́бенъ: Ꙗ҆́кѡ нача́тки. 
Ꙗ҆́кѡ и҆́стиненъ и҆ пра́веденъ, бг҃очести́въ и҆  непоро́ченъ, ѡ҆свѧще́нъ же ꙗ҆́вльсѧ, всесла́вне, бж҃їй  оу҆го́дниче и҆́стинный, просвѣти́лъ є҆сѝ мі́ръ въ  терпѣ́нїи твое́мъ, (с. 76) терпѣли́вѣйшїй и҆  до́блѣйшїй. тѣ́мже всѝ, бг҃омꙋ́дре, па́мѧть твою̀  воспѣва́емъ. 
Та́же сѣда́ленъ, гла́съ г҃. Подо́бенъ: Красотѣ̀  дѣ́вства: 
І҆́ѡва непоро́чнаго и҆ чистѣ́йшаго, превысо́каго  столпа̀, и҆ непобѣди́маго хитростьмѝ врага̀ бы́вша  дꙋ́хомъ, всѝ оу҆блажи́мъ и҆ вѣ́рнѡ восхва́лимъ,  вели́ка оу҆го́дника хрⷭ҇тꙋ̀ бы́вшаго, и҆ сего̀  прилѣ́жнѡ молѧ́ща, спастѝ ѿ бѣ́дъ дꙋ́шы на́шѧ. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Оу҆слы́шахъ сла́вное смотре́нїе твоѐ, хрⷭ҇тѐ  бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти  и҆зба́виши зовꙋ́щыѧ: сла́ва си́лѣ твое́й, гдⷭ҇и. 
Дово́льнѣйшїй ѻ҆́бразъ, и҆ сто́лпъ ѡ҆дꙋшевле́нъ,  на́мъ добродѣ́телей і҆́ѡвъ непоро́чный показа́сѧ,  є҆мꙋ́же ревни́тели ны̀ вопїю́щыѧ сотворѝ: сла́ва си́лѣ  твое́й, гдⷭ҇и. 
И҆сцѣлѣва́етъ твоегѡ̀ благоси́лїѧ и҆ терпѣ́нїѧ  неѕло́бныѧ дꙋшѝ во гное́нїи страда̑нїѧ, є҆́же во  є҆де́мѣ сꙋ́щагѡ престꙋпле́нїѧ и҆сцѣле́нїе, і҆́ѡве  преблаже́нне. 
По́мысломъ разсꙋжда́ѧ прпⷣбнымъ, воспѣва́ше  і҆́ѡвъ: блага̑ѧ прїе́мше ѿ гдⷭ҇а, болѣ́знєннаѧ  до́блественнѡ не стерпи́мъ ли; сла́ва си́лѣ твое́й,  гдⷭ҇и. 
Бг҃оро́диченъ: 
Неискꙋсобра́чнаѧ бг҃оневѣ́сто, ꙗ҆́же сп҃са  ро́ждши пло́тїю, тѧ̀ воспѣва́емъ, препросла́вленнаѧ, и҆  немо́лчнѡ си́це тебѣ̀ взыва́емъ: ра́дꙋйсѧ,  предста́тельнице твои́хъ рабѡ́въ. 
Пѣ́снь є҃. І҆рмо́съ: 
Возсїѧ́вый свѣ́тъ и҆ просвѣти́вый оу҆́тро, и҆  показа́вый де́нь, сла́ва тебѣ̀, сла́ва тебѣ̀, і҆и҃се  сн҃е бж҃їй. 
Оу҆тѣша́юще ѿ лю́тыхъ, прило́жше стрꙋпѡ́мъ  твои̑мъ болѣ̑зни, множа́йшыѧ тебѣ̀ и҆сплето́ша вѣнцы̀,  і҆́ѡве сла́вне. 
Ю҆́ношски въ лю́тыхъ непобѣди́мь ꙗ҆ви́лсѧ  є҆сѝ, и҆ въ бога́тствѣ къ досажде́нїю, пра́ведниче, не  взѧ́тсѧ, і҆́ѡве непоро́чне. (с. 77) 
Невреди́мо дꙋше́вное храни́ло назида́ѧ,  до́блественнѣ терпѣ́лъ є҆сѝ, сла́вне, вра́жїю лю́тꙋю  бꙋ́рю. 
Бг҃оро́диченъ: 
А҆́гг҃лѡвъ гла́съ немо́лчнѡ тва́рь приноша́етъ  тебѣ̀, дв҃о: ра́дꙋйсѧ, мт҃и чⷭ҇таѧ і҆и҃са, сн҃а бж҃їѧ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви  мѧ̀, і҆и҃се, цр҃ю̀ си́лъ. 
Диви́тсѧ слꙋ́хъ, наслажда́ѧсѧ слове́съ твои́хъ,  ꙗ҆́кѡ оу҆ста̀ та̑инъ показа́лсѧ є҆сѝ и҆спо́лнена,  сотво́ршагѡ и҆ наꙋ́чшагѡ тѧ̀, бжⷭ҇твеннагѡ дх҃а. 
И҆сцѣлѧ́ѧ скорбѧ́щемꙋ болѣ́знь се́рдца, ѿ  ѻ҆́чїю милосе́рдїѧ пролива́лъ є҆сѝ сле́зы, предстоѧ̀  си̑рымъ и҆ вдови́цамъ, і҆́ѡве сла́вне. 
Житїѐ твоѐ благоче́стное и҆ бг҃олю́бное бы́сть:  сегѡ̀ ра́ди и҆ сме́рть ꙗ҆ви́сѧ поко́й, и҆ къ  непреста́нномꙋ весе́лїю, і҆́ѡве, преста́вилсѧ є҆сѝ. 
Бг҃оро́диченъ: 
Мо́лимсѧ ѡ҆ рабѣ́хъ твои́хъ, пренепоро́чнаѧ  бцⷣе, и҆зъ тебє̀ воплоще́ннаго молѝ, ꙗ҆́кѡ тѧ̀  є҆ди́нꙋ предста́тельницꙋ на́шꙋ зна́емъ. 
Конда́къ и҆ і҆́косъ пра́здника. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки,  и҆ халдє́и оу҆би́въ, ꙗ҆̀же пра́вда пра́веднѡ  оу҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ,  бл҃гослове́нъ є҆сѝ. 
Зако́нныхъ не невкꙋ́сенъ сы́й, но прⷪ҇ро́кѡвъ и҆  зако́на носѧ̀ и҆сполне́нїе і҆́ѡве, за любо́вь бг҃ꙋ  оу҆годи́лъ є҆сѝ, воспѣва́ѧ: препѣ́тый гдⷭ҇и бж҃е  ѻ҆тє́цъ на́шихъ, бл҃гослове́нъ є҆сѝ. 
Не сниска́въ сокро́вища на землѝ, но на нб҃сѣ́хъ  оу҆пова́нїе, ꙗ҆́кѡ пра́хъ вмѣни́лъ є҆сѝ зла́то,  бг҃ови же пѣ́ти возжела́лъ є҆сѝ: препѣ́тый гдⷭ҇и,  бж҃е ѻ҆тє́цъ на́шихъ, бл҃гослове́нъ є҆сѝ. (с. 78) 
Любве́ тѧ ча̑дъ и҆ и҆мѣ́нїѧ ѡ҆бнажѝ пра́ведныхъ  вра́гъ: дꙋши́ же твоеѧ̀ крѣ́пость не преста̀ вопи́ти:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Трⷪ҇ченъ: 
Сло́во и҆ дх҃ъ ѿ ѻ҆ц҃а̀ є҆ди́но  трїѷпоста́сное є҆стество̀, бг҃осло́вѧще благоче́стнѡ,  бг҃омꙋ́дрїи, вѣ́рою вопїе́мъ: препѣ́тый гдⷭ҇и, бж҃е  ѻ҆тє́цъ на́шихъ, бл҃гослове́нъ є҆сѝ. 
Бг҃оро́диченъ: 
Безбра́чнѡ во чре́вѣ вы́ше сло́ва прїи́мшꙋ  непремѣ́ннаго бг҃а, ми́лостїю человѣ́кѡмъ  прича́щшагосѧ, благоче́стнѡ воспое́мъ, ꙗ҆́кѡ мт҃рь  бж҃їю, во вѣ́ки. 
Пѣ́снь и҃. І҆рмо́съ: 
Во ѻ҆́бразѣ а҆́гг҃ла ꙗ҆́вльшагосѧ въ пещѝ  ѻ҆́гненнѣй пѣсносло́вцємъ, хрⷭ҇та̀ бг҃а по́йте,  ѻ҆́троцы, свѧще́нницы, бл҃гослови́те, лю́дїе,  превозноси́те во всѧ̑ вѣ́ки. 
Торжествꙋ́етъ ве́сь пра́зднꙋющихъ въ вы́шнихъ  ли́къ, съ чꙋде́снымъ воспѣва́емымъ і҆́ѡвомъ: по́йте,  ѻ҆́троцы, свѧще́нницы, благослови́те, лю́дїе,  превозноси́те во всѧ̑ вѣ́ки. 
Оу҆сꙋгꙋ́би тебѣ̀ вѣнцы̀ на землѝ и҆ на нб҃сѝ  подвигополо́жникъ, бг҃омꙋ́дре і҆́ѡве. тѣ́мже взыва́еши:  свѧще́нницы, благослови́те, лю́дїе, превозноси́те во всѧ̑  вѣ́ки. 
И҆сцѣлє́нїѧ дꙋша́мъ же и҆ тѣ́лѡмъ, гное́нїе  твоеѧ̀ пло́ти и҆сточа́етъ, пребога́те, воспѣва́ющымъ:  свѧще́нницы, благослови́те, лю́дїе, превозноси́те во всѧ̑  вѣ́ки. 
Недꙋ́гъ и҆ здра́вїе, бога́тство и҆ нищета̀,  воскипѣ́ша въ житїѝ твое́мъ, блаже́нне, свѣ́телъ бо  ꙗ҆́вльсѧ всѣ́ми, зове́ши: лю́дїе, превозноси́те во всѧ̑  вѣ́ки. 
Бг҃оро́диченъ: 
Неизрече́ннѡ и҆ безъ сѣ́мене заче́ншꙋю, и҆  ро́ждшꙋю ра́дость вселе́ннѣй, хрⷭ҇та̀ бг҃а, по́йте,  ѻ҆́троцы, свѧще́нницы, благослови́те, лю́дїе,  превозноси́те во всѧ̑ вѣ́ки. (с. 79) 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
І҆́ѡвъ оу҆́бѡ терпѣ́нїѧ свѣ́тлостїю досто́йнѡ  вѣнча́сѧ: ты́ же пла́чеши и҆ сѣ́тꙋеши, не терпѧ̀  пра́веднагѡ вѣнца̀: сꙋ́етнѡ бо надѣ́ѧвсѧ, посрами́лсѧ  є҆сѝ, сатано̀, є҆ди́не пра́ведникѡвъ вра́же. 
Ꙗ҆́кѡ дости́жнѡ человѣ́кѡмъ ви́дѣти, сла́вꙋ  твою̀ оу҆смотри́въ безсме́ртнꙋю, стра́хомъ оу҆держа́нъ  бы́въ, и҆ благоговѣ́нїемъ возопѝ і҆́ѡвъ, ѕѣлѡ̀  тре́петенъ: пе́пелъ є҆́смь и҆ землѧ̀, ты́ же гдⷭ҇ь.  тѣ́мъ тѧ̀ всѝ велича́емъ. 
Кни̑ги тѧ̀ досто́йнѡ живѡ́тныѧ прїѧ́ша, и҆  сокрѡ́вища нбⷭ҇наѧ, ꙗ҆́кѡ пшени́цꙋ зрѣ́лꙋ сꙋ́щꙋ, и҆  и҆спо́лнь дне́й дꙋхо́вныхъ, і҆́ѡве, оу҆го́дниче гдⷭ҇ень  бл҃же́нне. тѣ́мже тѧ̀ всѝ оу҆блажа́емъ. 
Є҆ди́нице трїѷпоста́снаѧ, чⷭ҇тна́ѧ трⷪ҇це, и҆  є҆диносла́внаѧ прест҃а́ѧ, бж҃е на́шъ, свѣ́тъ и҆ жи́знь,  и҆ нетлѣ́нїе, мі́рꙋ показа́ласѧ є҆сѝ, зовꙋ́щыѧ твоѧ̑  рабы̑ ѿ ле́сти спасѝ, да вѣ́рою тебѣ̀ поклони́мсѧ. 
Бг҃оро́диченъ: 
Премꙋ́дрости вмѣсти́лище па́че оу҆ма̀ лꙋ́чшее  показа́ласѧ є҆сѝ, ѻ҆трокови́це пренепоро́чнаѧ,  ѡ҆дꙋшевле́нъ прⷭ҇то́лъ же и҆ две́рь: тѣ́мже ꙗ҆́кѡ  цр҃и́цꙋ возлюби́вше дѣ̑вы тѧ̀, дв҃о, въ слѣ́дъ тебє̀  приведо́шасѧ бг҃оѻтрокови́цы. 
На лїтꙋргі́и, прокі́менъ, гла́съ з҃: Честна̀ предъ  гдⷭ҇емъ сме́рть преподо́бныхъ є҆гѡ̀. Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ къ гала́тѡмъ, зача́ло сг҃і. А҆ллилꙋ́їа, гла́съ  ѕ҃: Блаже́нъ мꙋ́жъ, боѧ́йсѧ гдⷭ҇а, въ за́повѣдехъ  є҆гѡ̀ восхо́щетъ ѕѣлѡ̀. Сті́хъ: Си́льно на землѝ  бꙋ́детъ сѣ́мѧ є҆гѡ̀. Є҆ѵⷢ҇лїе матѳе́а, зача́ло м҃г.  Прича́стенъ: Въ па́мѧть вѣ́чнꙋю бꙋ́детъ  пра́ведникъ. 


(с. 80) 
Мѣ́сѧца тогѡ́же въ з҃-й де́нь. 
Воспомина́нїе на нб҃сѝ ꙗ҆́вльшагѡсѧ зна́менїѧ  честна́гѡ крⷭ҇та̀, во гра́дѣ і҆ерⷭ҇ли́мѣ, ѿ ст҃а́гѡ  ло́бнагѡ мѣ́ста протѧже́ннагѡ ѕвѣзда́ми, да́же до  ст҃ы́ѧ горы̀ є҆леѡ́нскїѧ, въ г҃ ча́съ днѐ, при царѣ̀  кѡнста́нтїи, сы́нѣ вели́кагѡ кѡнстанті́на: 
И҆ па́мѧть ст҃а́гѡ мꙋ́ченика а҆ка́кїа. 
Стїхи̑ры крⷭ҇та̀, на ѕ҃, гла́съ д҃. Подо́бенъ:  Зва́нный свы́ше: 
Дне́сь ра́дꙋетсѧ вѣ́рныхъ мно́жество бжⷭ҇твенное,  ꙳ ꙗ҆влѧ́етсѧ бо нбⷭ҇ный крⷭ҇тъ концє́мъ, ꙳ ѡ҆сїѧва́етъ  тве́рдь свѣ́томъ непристꙋ́пнымъ, ꙳ воздꙋ́хъ ѡ҆зарѧ́етъ,  ꙳ и҆ землѝ лицѐ оу҆краша́етъ: ꙳ пое́тъ бжⷭ҇твенными  пѣ́сньми цр҃ковь хрⷭ҇то́ва, ꙳ слꙋ́житъ почита́ющи, ꙳  свы́ше ю҆̀ соблюда́ющїй, ꙳ крⷭ҇тъ бжⷭ҇твенный и҆  пречꙋ́дный, ꙳ є҆гѡ́же си́лою оу҆крѣплѧ́еми, ꙳ влⷣцѣ  пристꙋ́пимъ, зовꙋ́ще: ꙳ оу҆мирѝ мі́ръ и҆ просвѣтѝ  дꙋ́шы на́шѧ. 
Ꙗ҆́коже честнѣ́йша лѣ́ствица, ꙳ ви́дѣнъ бы́сть  дне́сь ꙳ всечестны́й крⷭ҇тъ и҆ сла́вный, ꙳ ѿ землѝ въ  нбⷭ҇нымъ прево́дитъ, ꙳ вѣ́рою несꙋмнѣ́нною сего̀  почита́ющыѧ. ꙳ ра́дꙋютсѧ всѝ ꙗ҆зы́цы, ꙳ те́плѣ  притека́ющїи ко креще́нїю, ꙳ и҆ цр҃ковь ꙗ҆́кѡ невѣ́ста  оу҆краша́етсѧ ꙳ ѻ҆́бразомъ бжⷭ҇твеннымъ: є҆го́же бо  сокры́ти тща́хꙋсѧ і҆ꙋдє́и, ꙳ свы́ше воздꙋ́хъ ѡ҆зарѧ́етъ,  ꙳ и҆ спаса́етъ вѣ́рою къ немꙋ̀ притека́ющыѧ. 
Же́злъ бжⷭ҇твенныѧ си́лы ꙳ съ высоты̀ ꙗ҆ви́сѧ, ꙳  въ сїѡ́нѣ на́мъ по́сланъ крⷭ҇тъ, преѡблиста́ѧ  бл҃года́тїю, ꙳ (с. 81) свѣ́томъ безмѣ́рнымъ, ꙳ на  кра́нїевѣ мѣ́стѣ сла́внѣмъ, ꙳ возсїѧ̀ нбⷭ҇ный крⷭ҇тъ  въ концѣ́хъ ꙳ распе́ншагѡсѧ бг҃а на́шегѡ, ꙳ проповѣ́даѧ  всѣ̑мъ, ꙳ є҆́же стрⷭ҇ти ра́ди мі́рови спасе́нїе. ꙳  є҆мꙋ́же покланѧ́ющесѧ, ꙳ воспое́мъ немо́лчнѡ, ꙳ и҆  вѣ́рою про́симъ, ꙳ оу҆мири́ти мі́ръ, и҆ спастѝ дꙋ́шы  на́шѧ. 
Сла́ва, гла́съ ѕ҃: 
Возвѣсти́ша нб҃са̀ сла́вꙋ твою̀, гдⷭ҇и, стра́шное  крⷭ҇та̀ твоегѡ̀ зна́менїе, и҆ землѧ̀ всѧ̀ со стра́хомъ  поклони́сѧ. мы́ же, славосло́вѧще, благода́рнѡ тебѣ̀  вопїе́мъ: бг҃ъ сы́й безстра́стенъ, пло́тїю пострада́ти за  ны̀ во́лею прїѧ́лъ є҆сѝ, спасѝ лю́ди, ꙗ҆̀же стѧжа́лъ  є҆сѝ твое́ю кро́вїю. 
И҆ ны́нѣ, пра́здника. Тропа́рь, гла́съ и҃: 
Крⷭ҇та̀ твоегѡ̀ ѻ҆́бразъ ны́нѣ па́че со́лнца  возсїѧ̀, є҆го́же ѿ горы̀ ст҃ы́ѧ да́же до ло́бнагѡ  мѣ́ста просте́рлъ є҆сѝ, и҆ въ не́мъ твою̀, сп҃се,  крѣ́пость оу҆ѧсни́лъ є҆сѝ, си́мъ оу҆крѣплѧ́ѧ и҆  вѣ̑рныѧ на́ши царѝ: ꙗ҆̀же и҆ спаса́й вы́нꙋ въ ми́рѣ,  моли́твами бцⷣы, хрⷭ҇тѐ бж҃е, и҆ спасѝ на́съ. 
Слꙋ́жба мч҃ника а҆ка́кїа пое́тсѧ на повече́рїи. 
Канѡ́нъ а҆ка́кїа, творе́нїе ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крⷭ҇тоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Добро́тою безѕло́бїѧ, сла́вне, оу҆кра́шенъ,  до́брыхъ винѣ̀ и҆сто́чникꙋ со дерзнове́нїемъ предста́лъ  є҆сѝ: є҆го́же ны́нѣ на́мъ благопремѣ́нна твои́ми  мольба́ми оу҆стро́й. (с. 82) 
Моле́бникъ и҆́стинный дне́сь на́съ а҆ка́кїй,  высо́кимъ проповѣ́данїемъ вопїѧ̀, созыва́етъ на  трапе́зꙋ: со тща́нїемъ оу҆́бѡ теце́мъ и҆ весе́лїемъ,  мꙋчениколю́бцы. 
Вода́мъ прича́щсѧ ѡ҆ставле́нїѧ креще́нїемъ,  сыновство̀ прїѧ́тъ бл҃года́ти бж҃їѧ: и҆ второ́мꙋ  креще́нїю мꙋче́нїѧ кро́вїю сподо́билсѧ є҆сѝ,  преблаже́нне. 
Не терпѧ̀ беззако́нїѧ, сла́вне, возноси́мо  зрѣ́ти, хрⷭ҇то́во бж҃ество̀ ꙗ҆́снѡ предъ сꙋди́щемъ  проповѣ́далъ є҆сѝ мꙋчи́телей, а҆ка́кїе, безѕло́бїю  ꙗ҆́кѡ тезоимени́тъ. 
Бг҃оро́диченъ: 
Въ тебѣ̀, ѡ҆бра́дованнаѧ пречⷭ҇таѧ, ви̑дѣна  бы́ша бж҃їѧ шє́ствїѧ проѧвле́ннѡ, дв҃ꙋ сохра́ншагѡ, и҆  по ржⷭ҇твѣ̀ нетлѣ́ннꙋ тѧ̀ ро́ждшꙋю соблю́дшагѡ. 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ  хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростїю,  хрⷭ҇тѐ: нѣ́сть бо свѧ́тъ, па́че тебє̀, чл҃вѣколю́бче. 
Ра́зꙋмомъ бж҃е́ственнымъ и҆ премꙋ́дростїю и҆  сло́вомъ оу҆кра́шенъ, мꙋ́дрыхъ плетє́нїѧ неразꙋ̑мнаѧ  разори́лъ є҆сѝ: тѣ́мже твою̀ сла́внꙋю па́мѧть  почита́емъ. 
Мꙋ́жественнымъ и҆ тве́рдымъ сїѧ́ѧ смы́сломъ, ты̀  развращє́нїѧ нечести́выхъ, и҆ ѡ҆полчє́нїѧ побѣди́лъ  є҆сѝ, и҆ пре́лести разори́лъ є҆сѝ оу҆тверждє́нїѧ. 
Оу҆крѣплѧ́емь си́лою бг҃а вседержи́телѧ, гнило́е  и҆ немощно́е безбо́жїѧ ѡ҆бличи́лъ є҆сѝ: тѣ́мже  побѣдоно́сца тѧ̀, мч҃ниче, проповѣ́дꙋемъ. 
Ка́льнагѡ питїѧ̀ и҆ преле́стнагѡ, и҆ ти́ны  и҆збѣ́глъ є҆сѝ, благоче́стїѧ просвѣще́нїемъ и҆  свѣтолꙋ́чными сїѧ̑нїи оу҆́мъ ѡ҆сїѧ́ѧ, мꙋ́чениче  а҆ка́кїе. 
Бг҃оро́диченъ: 
Держа́вꙋ сме́рти и҆ клѧ́твы дре́внїѧ ѡ҆сꙋжде́нїе,  (с. 83) заче́нши жи́знь, бг҃ороди́тельнице,  оу҆праздни́ла є҆сѝ: тѣ́мже твоѐ пречⷭ҇тое чти́мъ  ржⷭ҇тво̀. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Неѡбори́мь ꙗ҆́коже сто́лпъ, вѣ́рою пребы́сть, ни  мꙋче́нїй тꙋ́чами, ни ꙗ҆́звленными приложє́нїи, ни  бїе́нїй вѣ́тры коле́блемь, но взыва́ше велегла́снѡ:  сла́ва си́лѣ твое́й, гдⷭ҇и. 
Ѡ҆кормлѧ́емь вѣ́трилы, и҆ дыха̑нїи дх҃а ст҃а́гѡ,  блаже́нне, въ приста́нищи ти́сѣ ты̀ почи́лъ є҆сѝ, и҆  стремле́нїѧ во́лнъ и҆ вѣ́трѡвъ не оу҆жаса́лсѧ є҆сѝ,  мꙋ́чениче хрⷭ҇то́въ всече́стне. 
Молѧ̀ держа́вꙋ бж҃їю непобѣди́мꙋю, ѡ҆долѣва́лъ  є҆сѝ всю̀ сꙋпроти́внꙋю си́лꙋ: и҆ всѐ ѻ҆рꙋ́жїе и҆́хъ  ѿѧ́тъ ра́дꙋѧсѧ, ꙗ҆́кѡ побѣди́тель, достосла́вне. 
Наставлѧ́емь бжⷭ҇твеннымъ ꙗ҆вле́нїемъ, тече́нїѧ  коне́цъ гра́дъ царе́въ сотвори́въ, є҆гѡ́же граждани́нъ  бы́лъ є҆сѝ, преблаже́нне, всѧ́ко наше́ствїе ва́рварское  ѿрѣва́ѧ. 
Бг҃оро́диченъ: 
Оу҆мерщвле́нна мѧ̀, дв҃о, и҆ неизбѣ́жными  ѡ҆держи́ма грѣха̀ свѧза̑нїи, є҆ди́на бг҃ома́ти,  возста́ви, ꙗ҆́же жи́знь заче́ншаѧ вѣ́чнꙋю, и҆збавле́нїе  всѣ̑мъ вѣ̑рнымъ даю́щꙋю. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ:  но мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе  бжⷭ҇тва̀, ѿ но́щи оу҆́тренююще, воспѣва́емъ тѧ̀,  чл҃вѣколю́бче. 
Кре́стъ поне́слъ є҆сѝ на ра́мѣхъ неꙋкло́ннѡ,  хрⷭ҇тꙋ̀ послѣ́дꙋѧ, къ жи́зни нетлѣ́ннѣй ведꙋ́щемꙋ тѧ̀,  и҆ къ свѣ́тꙋ невече́рнемꙋ вводѧ́щꙋ, пребога́те. 
Гѡ́рькїѧ тѣ́ла, всеблаже́нне, ра̑ны, и҆ оу҆де́съ  ѿсѣчє́нїѧ, (с. 84) пи́щꙋ безконе́чнꙋю тебѣ̀  и҆схода́таиша и҆ мꙋ́ченическїй вѣне́цъ, и҆ а҆́гг҃льское  ра́дованїе. 
Ю҆́ноша неѕло́бивъ и҆ цѣломꙋ́дръ и҆ кро́токъ, и҆  крѣ́покъ на стра̑сти тѣлє́сныѧ, и҆ на де́мѡны  же́стокъ, и҆ невѣ̑рнымъ непристꙋ́пенъ показа́лсѧ є҆сѝ,  всеприснопа́мѧтне. 
Бг҃оро́диченъ: 
И҆́стиннаго бг҃а на́мъ ро́ждшꙋю пло́тски, ѻ҆ц҃ꙋ̀  є҆диноро́днаго, бцⷣꙋ всечⷭ҇тꙋю тѧ̀ и҆менꙋ́емъ, гла́съ  вкꙋ́пѣ соста́вльше ржⷭ҇твꙋ̀ твоемꙋ̀. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Гла́домъ тѧ̀, и҆̀же да́ра бжⷭ҇твеннагѡ  гла́дствꙋющїи, ѡ҆сꙋжда́ютъ, мꙋ́чениче, приснопита́емаго  нбⷭ҇ными дарова̑нїи, и҆ пи́щꙋ неконча́емꙋю и҆мꙋ́щаго. 
Посрами́въ мꙋчи́телей безбо́жное шата́нїе, и҆  ѕлонача́льнаго ѕмі́ѧ пꙋчи́ною потопи́лъ є҆сѝ твои́хъ  крове́й, побѣдоно́сецъ къ нб҃сѝ возлетѣ́лъ є҆сѝ,  а҆ка́кїе. 
Сме́ртїю сме́рти влⷣчнѣ, преблаже́нне,  подо́бѧсѧ, мꙋ́чениче, вѣ́чнѡ съ ни́мъ црⷭ҇твꙋеши,  зрѣ́нїѧ є҆гѡ̀ и҆ ра́дости насыща́ѧсѧ. 
Бг҃оро́диченъ: 
Разрꙋши́ла є҆сѝ сме́рти, чⷭ҇таѧ, ѡ҆сꙋжде́нїе, и҆  зако́на клѧ́твꙋ, хрⷭ҇та̀ ро́ждшаѧ, разори́телѧ сме́рти,  и҆ благослове́нїе всѣ̑мъ и҆сточи́вшаго. 
Сѣда́ленъ, гла́съ д҃. Подо́бенъ: Ско́рѡ  предварѝ. 
Тꙋ́чами крове́й твои́хъ, мꙋ́чениче а҆ка́кїе,  врага̀ потопи́въ, всѧ̑ ѡ҆полчє́нїѧ мꙋчи́тєльскаѧ  посрами́лъ є҆сѝ, дости́гъ а҆́гг҃льскїѧ невеще́ствєнныѧ  ли́ки, прїѧ́лъ є҆сѝ нетлѣ́нїѧ неꙋвѧда́емый вѣне́цъ:  тѣ́мже мольба́ми твои́ми спасѝ ѿ бѣ́дъ на́съ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа́мскїѧ твоѧ̑ ѻ҆́троки,  и҆ халдє́и оу҆би́въ, (с. 85) ꙗ҆̀же пра́вда пра́веднѡ  оу҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ,  бл҃гослове́нъ є҆сѝ. 
Оу҆сѣ́ченъ во главꙋ̀, къ мы́сленнѣй впери́лсѧ  є҆сѝ церко́внѣй главѣ̀, побѣ́днымъ вѣнце́мъ  оу҆кра́шенъ, и҆ зовы́й, пребога́те: препѣ́тый гдⷭ҇и,  бж҃е ѻ҆тє́цъ на́шихъ, бл҃гослове́нъ є҆сѝ. 
Съ мч҃ники хрⷭ҇тѡ́вы, ꙗ҆́кѡ всеи́стиненъ  мꙋ́ченикъ, сочета́лсѧ є҆сѝ терпѣли́внѡ, безбѡ́жныѧ  мꙋчи́тели побѣди́въ, взыва́ѧ, а҆ка́кїе: препѣ́тый  гдⷭ҇и, бж҃е ѻ҆тє́цъ на́шихъ, бл҃гослове́нъ є҆сѝ. 
Воскрили́въ оу҆́мъ ко блаже́ннѣй наде́жди,  соблюда́емѣй вѣ̑рнымъ, въ мꙋ́ченическое вше́лъ є҆сѝ  сꙋди́ще, воспѣва́ѧ дꙋ́хомъ: бж҃е ѻ҆тє́цъ на́шихъ,  бл҃гослове́нъ є҆сѝ. 
Бг҃оро́диченъ: 
Речє́нїѧ, дв҃о, прⷪ҇рѡ́къ и҆ дре́внїи ѻ҆́брази,  твоѐ проѡбразꙋ́ютъ ꙗ҆́вѣ, бг҃ома́ти, чⷭ҇тое ржⷭ҇тво̀,  є҆́же пою́ще, взыва́емъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Въ вы́шнюю митропо́лїю, премꙋ́дре, црⷭ҇твꙋющꙋю  и҆́стиннѡ всели́лсѧ є҆сѝ, ю҆́же созда̀ гдⷭ҇ь, и҆  ст҃ы̑мъ проꙋгото́ва, надѣ́ющымсѧ на него̀ и҆ вѣ́рою  зовꙋ́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Претерпѣ́лъ є҆сѝ любо́вїю мꙋ́къ томле́нїе,  гла́домъ же та́ѧ помина́лъ є҆сѝ, и҆зрѧ́дне,  присносꙋ́щное наслажде́нїе и҆ пи́щꙋ, и҆ ра́дость  пребыва́ющꙋю, вопїю́щымъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Оу҆до́бь и҆ ѕѣлѡ̀ ско́рѡ ра́товалъ є҆сѝ  сꙋпротивобо́рцы (с. 86) твоѧ̑, непобѣди́ма побо́рника,  помо́щника же и҆ застꙋ́пника, и҆ состра́ждꙋща хрⷭ҇та̀  и҆мѣ́ѧ, пребога́те, є҆мꙋ́же вопїе́мъ: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
А҆ка́кїе блаже́нне, пронарече́нъ бы́въ, житїѐ  неѕло́биво и҆мѣ́лъ є҆сѝ и҆ непоро́чно, оу҆кра́шено  кро́вїю страда́нїѧ, прехва́льне, и҆ добродѣ́тельми  мꙋ́ченическими оу҆добрѧ́емь, и҆ зовы́й: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Та́инство стра́нно вои́стиннꙋ, подъ со́лнцемъ  є҆ди́на показа́ла є҆сѝ: бг҃а бо родила̀ є҆сѝ,  чⷭ҇таѧ, неви́димаго и҆ безнача́льнаго, и҆ невмѣсти́маго  всѣ́ми, и҆ непостижи́маго. є҆мꙋ́же вопїе́мъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
И҆мы́й, бл҃же́нне, страда́льческагѡ противле́нїѧ,  сїѧ́тельное є҆́же ѿ побѣ́ды, престо́лꙋ предста́лъ  є҆сѝ влⷣчню, со а҆́гг҃льскими ликꙋ́ѧ во́инствы, и҆  всѣ̑мъ спасе́нїѧ просѧ̀, твою̀ па́мѧть блажа́щымъ. 
Свѣтла̑ твоѧ̑ на врагѝ, пребога́те, побѣ̑днаѧ  храбѡ́рства, тебѣ́ же по́чєсти мно́гѡ бо́льше тво́й  подвигополо́жникъ подава́ше, и҆ бжⷭ҇твеннагѡ свѣтоли́тїѧ  и҆сполне́нїе. тѣ́мже тѧ̀ всѝ оу҆блажа́емъ. 
Бли́зъ бы́лъ є҆сѝ хрⷭ҇та̀, вседо́блественне,  и҆́бо стра́сть и҆ ско́рбь претерпѣ́лъ є҆сѝ: тѣ́мже  тѧ̀ видѣ́нїѧ ꙗ҆́снѡ и҆ бг҃овидѣ́нїѧ сподо́би, и҆́мже  на землѝ вины̑ стѧжа́лъ є҆сѝ, и҆здале́ча сїѧ̑  ѡ҆блобыза́ѧ. 
Бг҃оро́диченъ: 
Краснѣ́йшїй добро́тою тво́й пло́дъ,  всенепоро́чнаѧ, па́че всѣ́хъ ꙗ҆ви́сѧ, заре́ю тва́рь  оу҆краша́ѧ добротвори́тельныѧ (с. 87) красоты̀: є҆го́же  прилѣ́жнѡ молѧ́щи, спасти́ тѧ непреста́ннѡ велича́ющыѧ. 
Стїхи̑ры ст҃а́гѡ а҆ка́кїа, гла́съ д҃. Подо́бенъ:  Ꙗ҆́кѡ до́блѧ: 
На є҆ди́наго ѕмі́ѧ ꙗ҆́рость взе́мъ, ꙳ и҆  хрⷭ҇то́вою непребори́мою ꙳ и҆ непобѣди́мою си́лою  препоѧ́савсѧ, ꙳ бг҃омꙋ́дре а҆ка́кїе, ꙳ ѕлы́хъ  ѡ҆брѣта́телѧ ꙳ на зе́млю низве́рглъ є҆сѝ, ꙳  превознесе́ннꙋю низложи́въ си́лꙋ, ꙳ и҆ сеѧ̀ дѣ́йствꙋющыѧ  слꙋжи́тели ꙳ посрами́лъ є҆сѝ. 
Ѕлы́хъ ѿчꙋжде́нїю, ꙳ до́брыхъ присвое́нїю ꙳  поꙋчи́всѧ свы́ше, ꙳ дѣ́ломъ бы́лъ є҆сѝ, ꙳ и҆́мже  пронаре́клсѧ є҆сѝ пе́рвѣе, ꙳ а҆ка́кїе премꙋ́дре, ꙳  а҆́ще и҆ па́че про́званъ, ꙳ є҆́же бѣ̀ по́слѣжде: ꙳  про́мыслъ бо вели́кихъ веще́й винꙋ̀, ꙳ неизрече́ннѡ и҆  неви́димѡ предлага́етъ и҆здале́ча. 
Ве́лїй во гра́дѣхъ, ꙳ и҆ всѣ́мъ ца́рствꙋющїй, ꙳  честны́й тво́й хра́мъ, ꙳ ꙗ҆́кѡ вѣне́цъ ца́рскїй  и҆́мать, ꙳ и҆ столпа̀ предлага́етъ стѧжа́вшымъ тѧ̀, ꙳  мꙋ́дра граждани́на, ꙳ и҆ храни́телѧ прїѧ́тна, ꙳ и҆ до́блѧ  ѻ҆рꙋ́жника, ꙳ внеза̑пнаѧ врагѡ́въ и҆ сꙋпоста́тѡвъ ꙳  наи̑тїѧ ѿгонѧ́ща. 
Бг҃оро́диченъ: 
Оу҆блажа́ю тѧ̀, пречⷭ҇таѧ, ꙳ человѣ́ки  и҆схи́тившꙋю ꙳ и҆зъ глꙋбины̀ ѕѡ́лъ и҆ неча́ѧнїѧ: ꙳  пѣсносло́влю тѧ̀, бг҃оневѣ́сто, ꙳ присноблаже́ннꙋю, ꙳  и҆ сла́влю твоѐ, чⷭ҇таѧ, недоꙋмѣ́нное ржⷭ҇тво̀, ꙳  ꙗ҆́кѡ родила̀ є҆сѝ сп҃са мі́ра, ꙳ и҆ клѧ́твы  свободи́ла є҆сѝ, дв҃о, ꙳ пра́дѣднїѧ человѣ́чество. 
Крⷭ҇тобг҃оро́диченъ: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне; ꙳ сїѧ̑  тебѣ̀ невѣ́рный собо́ръ воздадѐ беззако́нный, ꙳ и҆́же  мно́гихъ твои́хъ чꙋде́съ наслади́выйсѧ; ꙳ но сла́ва  неизглаго́ланномꙋ ꙳ соше́ствїю твоемꙋ̀, влⷣко. (с. 88) 
Канѡ́нъ пра́здника, со і҆рмосо́мъ на ѕ҃: и҆ крⷭ҇та̀  на ѕ҃: 
Гла́съ д҃. Пѣ́снь а҃. І҆рмо́съ: 
Колесни̑цы фараѡ́нѡвы и҆ си́лꙋ є҆гѡ̀ вве́рже въ  мо́ре крѣ́пкїй во бране́хъ, воспое́мъ пѣ́снь но́вꙋю,  ꙗ҆́кѡ просла́висѧ. 
Ꙗ҆ви́лъ є҆сѝ на землѝ зарю̀ крⷭ҇та̀, и҆́мже  дїа́вола низложи́въ, человѣ́ческїй ро́дъ спа́слъ є҆сѝ,  гдⷭ҇и: тѣ́мже пое́мъ сла́вꙋ твою̀. 
Ра́зꙋма непоко́рство, крⷭ҇то́мъ и҆зба́витель  разорѝ враждꙋ̀, ѻ҆́ч҃имъ благоволе́нїемъ. пое́мъ є҆мꙋ̀  пѣ́снь но́вꙋ, сла́внѡ бо просла́висѧ. 
Ꙗ҆́кѡ во є҆де́мѣ живо́тное дре́во всади́лъ  є҆сѝ, хрⷭ҇тѐ, та́кѡ ски́петръ побѣдотво́рный крⷭ҇тъ  тво́й, свѣтови́днѡ возсїѧ́лъ є҆сѝ на го́рꙋ ст҃ꙋ́ю. 
Бг҃оро́диченъ: 
Ю҆́же прⷪ҇ро́ческїй прови́дѣ ли́къ, ꙗ҆́коже  две́рь нбⷭ҇нꙋю и҆ неѡпали́мꙋю кꙋпинꙋ̀, тѧ̀, дв҃о мт҃и  чⷭ҇таѧ, бг҃а ро́ждшꙋю позна́хомъ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Ꙗ҆́кѡ щито́мъ защища́еми, непобѣди́магѡ крⷭ҇та̀  зна́менїемъ, влⷣко, є҆гѡ́же не терпѧ̀ ме́рзскїй,  и҆счеза́етъ съ де́мѡнскимъ мно́жествомъ. 
Всѧ̑ крⷭ҇тъ тво́й возвеселѝ, распѧ́таго тѧ̀ бг҃а  и҆сповѣ́дающыѧ: и҆ ꙗ҆́кѡ пресвѣ́тлою и҆ непристꙋ́пною  красото́ю ѡ҆сїѧ̀. 
Бг҃оро́диченъ: 
Ра́дꙋйсѧ, мт҃и неискꙋсобра́чнаѧ, бг҃а сло́ва во  оу҆тро́бѣ твое́й вмѣсти́вшаѧ, и҆ ро́ждши воплоще́ннаго  бг҃а, кꙋ́пнѡ и҆ чл҃вѣ́ка. 
Сѣда́ленъ, гла́съ д҃ Подо́бенъ: Вознесы́йсѧ: 
Показа́вый крⷭ҇та̀ бжⷭ҇твенный ѻ҆́бразъ на  нб҃сѝ, сꙋ́щыѧ на землѝ наста́вити къ твоемꙋ̀ позна́нїю,  хрⷭ҇тѐ бж҃е, дне́сь просїѧ̀ невече́рнѧѧ свѣ́тлость, и҆  свѣ́тъ лица̀ (с. 89) твоегѡ̀ на на́съ зна́менасѧ. тогѡ̀  оу҆́бѡ всѝ и҆́мамы вѣ́рнїи, ѻ҆рꙋ́жїе ми́ра,  непобѣди́мꙋю побѣ́дꙋ. 
Два́жды. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Оу҆слы́шахъ слꙋ́хъ тво́й, гдⷭ҇и, ꙗ҆́кѡ ꙗ҆ви́лсѧ  є҆сѝ на землѝ, и҆ просла́вихъ твою̀ си́лꙋ. 
Та́йнѡ оу҆́бѡ пе́рвѣе, чꙋ́вственнѡ же дне́сь,  просїѧ́лъ є҆сѝ, хрⷭ҇тѐ, пречⷭ҇тагѡ крⷭ҇та̀ твоегѡ̀  ѻ҆́бразъ. 
Беззако́нныхъ бг҃оꙋбі́йцъ де́рзость, крⷭ҇тнымъ  ѻ҆́бразомъ просвѣти́въ, и҆з̾ѡбличи́лъ є҆сѝ, сп҃се  ще́дре. 
Оу҆тверди́лъ є҆сѝ хрⷭ҇тїа́нскꙋю вѣ́рꙋ,  невеще́ственнымъ твои́мъ свѣ́томъ, крⷭ҇тъ на́мъ,  хрⷭ҇тѐ, начерта́въ. 
Бг҃оро́диченъ: 
Мт҃и чⷭ҇таѧ, бл҃гослове́ннаѧ влⷣчце, є҆го́же  родила̀ є҆сѝ бг҃а, моли́твами твои́ми ми́лостива  сотворѝ на́мъ. 
Пѣ́снь є҃. І҆рмо́съ: 
Возсїѧ́вый свѣ́тъ и҆ просвѣти́вый оу҆́тро, и҆  показа́вый де́нь, сла́ва тебѣ̀, сла́ва тебѣ̀, і҆и҃се,  сн҃е бж҃їй. 
Смертоно́сное дре́во во є҆де́мѣ а҆да́мꙋ, дре́вле  престꙋпи́вшемꙋ, сме́рть принесѐ: крⷭ҇тъ же живоно́сный,  ны́нѣ ꙗ҆́вльсѧ, мі́ра просвѣтѝ концы̀. 
Соста́вивый сло́вомъ первозда́нное сїѧ́нїе, ꙗ҆́кѡ  сн҃ꙋ ѻ҆ц҃ъ крⷭ҇тъ ны́нѣ свѣтоза́ренъ написꙋ́етъ,  распе́ншемꙋсѧ свидѣ́тельствꙋѧ бжⷭ҇тво̀. 
Во свѣ́тѣ незаходи́мѣ превы́спреннїй свѣ́тъ,  во ѻ҆ц҃ѣ̀ оу҆́зримъ вѣ́рою, хрⷭ҇тѐ, тѧ̀ сн҃а и҆  тво́й дх҃ъ дꙋша́мъ на́шымъ просїѧ́нъ. 
Бг҃оро́диченъ: 
Болѣ́зней мт҃рнихъ, ѻ҆трокови́це, не позна́ла  є҆сѝ, преесте́ственнѡ заче́нши бг҃а и҆ ро́ждши пло́тїю:  тѣ́мже тѧ̀ всѝ досто́йнѡ сла́вимъ. (с. 90) 
Пѣ́снь ѕ҃. І҆рмо́съ: 
Внегда̀ скорбѣ́ти мѝ, возопи́хъ ко гдⷭ҇ꙋ, и҆  оу҆слы́ша мѧ̀ бг҃ъ спасе́нїѧ моегѡ̀. 
Да покры́ютсѧ оу҆́бѡ ѻ҆́чи беззако́нныхъ,  крⷭ҇тныѧ бо добро́ты блиста́ющїѧ не могꙋ́ще зрѣ́ти. 
Да насладѧ́тсѧ заре́ю пречⷭ҇тагѡ крⷭ҇та̀, бг҃а  вѣ́дѧщїи, на дре́вѣ распе́ншагосѧ пло́тїю. 
Бг҃оро́диченъ: 
Ꙗ҆́же бг҃а ро́ждшаѧ, дв҃о неискꙋсобра́чнаѧ, ѡ҆  на́съ, не преста́й, сн҃а твоего̀ молѧ́щи. 
Конда́къ, гла́съ д҃. Подо́бенъ: Вознесы́йсѧ: 
Ѿве́рзый нб҃са̀ заключє́ннаѧ, на нб҃сѝ  пресвѣ̑тлыѧ лꙋчы̀, на землѝ возсїѧ̀ пречⷭ҇тый крⷭ҇тъ:  тѣ́мже сїѧ́нїе є҆гѡ̀ дѣ́йства прїе́мше, къ  незаходи́момꙋ наставлѧ́емсѧ свѣ́тꙋ, и҆ во бране́хъ  и҆́мамы є҆го̀ ѻ҆рꙋ́жїе ми́ра, непобѣди́мꙋю побѣ́дꙋ. 
І҆́косъ: 
Зна́менїе сѐ стра́шное вели́кагѡ бг҃а ви́дѣ  вели́кїй кѡнстанті́нъ, и҆ слы́шаше гл҃го́лющꙋ въ не́мъ  і҆и҃сꙋ, пе́рвѣе глаго́лавшꙋ царю̀ хрⷭ҇тїа́нъ вѣ́рныхъ  самодержа́вномꙋ: да́же оу҆́бѡ до втора́гѡ прише́ствїѧ,  се́й твоемꙋ̀ гра́дꙋ достоѧ́нїе сохранѧ́ѧ, и҆ пребꙋ́детъ  да́же до сконча́нїѧ, и҆ градѡ́мъ всѣ̑мъ первосѣда́нїе.  стѣна́ же томꙋ̀ бꙋ́детъ крⷭ҇тъ, ѻ҆рꙋ́жїе ми́ра,  непобѣди́маѧ побѣ́да. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки,  и҆ халдє́и оу҆би́въ, ꙗ҆̀же пра́вда пра́веднагѡ  оу҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ,  бл҃гослове́нъ є҆сѝ. 
Возне́сшеесѧ на крⷭ҇тъ сл҃нце въ полꙋ́дне,  є҆го́же зрѧ́щи чꙋ́вственное со́лнце, лꙋчы̀ своѧ̑ скры̀:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Бг҃ови́дцꙋ во ѻ҆гнѝ дре́вле бесѣ́дова и҆  мра́цѣ: (с. 91) крⷭ҇тоѧвле́ннымъ же блиста́нїемъ, ꙗ҆́кѡ  бг҃ъ сла́вимь дне́сь: препѣ́тый гдⷭ҇и, бж҃е ѻ҆тє́цъ  на́шихъ, бл҃гослове́нъ є҆сѝ. 
Ѿ свѣ́та и҆ во свѣ́тѣ свѣ́тъ соприсносꙋ́щный  сїѧ́ѧ, и҆ пречⷭ҇тымъ твои́мъ свѣ́томъ, крⷭ҇та̀ твоегѡ̀  побѣ́дꙋ показа́лъ є҆сѝ: препѣ́тый гдⷭ҇и, бж҃е  ѻ҆тє́цъ на́шихъ, бл҃гослове́нъ є҆сѝ. 
Бг҃оро́диченъ: 
Несказа́ннѡ во оу҆тро́бѣ, и҆ преесте́ственнѡ  прїе́мшꙋю непремѣ́ннаго бг҃а, за милосе́рдїе къ  человѣ́кѡмъ прише́дшаго, благоче́стнѡ воспое́мъ ꙗ҆́кѡ  мт҃рь бг҃а на́шегѡ во вѣ́ки. 
Пѣ́снь и҃. І҆рмо́съ: 
Во ѻ҆́бразѣ а҆́гг҃ла ꙗ҆́вльшагосѧ въ пещѝ  ѻ҆́гненнѣй пѣсносло́вцємъ, хрⷭ҇та̀ бг҃а по́йте,  ѻ҆́троцы, свѧще́нницы, бл҃гослови́те, лю́дїе,  превозноси́те во всѧ̑ вѣ́ки. 
На прⷭ҇то́лѣ сла́вы ви́дѣна бы́вша, и҆ на  дре́вѣ крⷭ҇тнѣмъ пригвожде́на сꙋщество́мъ пло́ти,  по́йте, ѻ҆́троцы, свѧще́нницы, благослови́те, лю́дїе,  превозноси́те во всѧ̑ вѣ́ки. 
Свѣ́томъ пречⷭ҇тымъ воѡбра́жшаго на кра́нїевѣ  крⷭ҇тъ, на горѣ̀ ст҃ѣ́й, по́йте, ѻ҆́троцы,  свѧще́нницы, бл҃гослови́те, лю́дїе, превозноси́те во всѧ̑  вѣ́ки. 
Славосло́вѧще є҆ди́наго ѿ трⷪ҇цы, заре́ю  крⷭ҇тною вселе́ннꙋю просвѣща́юща, по́йте, ѻ҆́троцы,  свѧще́нницы, бл҃гослови́те, лю́дїе, превозноси́те во всѧ̑  вѣ́ки. 
Бг҃оро́диченъ: 
Неизрече́ннѡ и҆ безъ сѣ́мене заче́ншꙋю, и҆  ро́ждшꙋю ра́дость вселе́нныѧ, хрⷭ҇та̀ бг҃а, по́йте,  ѻ҆́троцы, свѧще́нницы, бл҃гослови́те, лю́дїе,  превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣе, велича́емъ. (с. 92) 
Дре́вле во ѻ҆гни́ же и҆ мра́цѣ, непокори̑вымъ  оу҆зако́нивый: ны́нѣ же вѣ́рнымъ твои̑мъ лю́демъ,  крⷭ҇та̀ твоегѡ̀ ѻ҆́бразъ начерта́въ, па́че свѣти̑лъ  сїѧ́ющь: є҆го́же досто́йнѡ велича́емъ. 
Пла́касѧ тмо́ю тва́рь распе́ншихъ тѧ̀ де́рзости:  ны́нѣ же бл҃голѣ́пнѣйшимъ свѣ́томъ живоно́сный  просїѧ̀ крⷭ҇тъ тво́й, хрⷭ҇тѐ, цр҃ко́внꙋю показа̀  сокрове́ннꙋю красотꙋ̀. 
Ѡ҆ тебѣ̀ оу҆пова́нїе возвы́сивше, бога́тїи  лю́дїе твоѝ, тебѣ̀ на мольбꙋ̀ крⷭ҇тъ, и҆ стра́шнꙋю  кро́вь твою̀ предлага́ютъ: по бл҃гопребы́тнѡ пода́ждь  на́мъ, сло́ве бж҃їй, и҆збавле́нїе. 
Бг҃оро́диченъ: 
Просвѣтѝ на́съ, ро́ждшаѧ свѣ́тъ непристꙋ́пный,  дв҃о, и҆ и҆спо́лни на́съ весе́лїѧ и҆ ра́дости, и҆  бжⷭ҇твеннагѡ ра́зꙋма, чи́стымъ се́рдцемъ тѧ̀  бл҃горазꙋ́мнѡ велича́ющыѧ. 
Свѣти́ленъ. Подо́бенъ: Оу҆ченикѡ́мъ: 
Крⷭ҇тъ, храни́тель всеѧ̀ вселе́нныѧ: крⷭ҇тъ,  красота̀ цр҃кве: крⷭ҇тъ, царе́й держа́ва: крⷭ҇тъ,  вѣ́рныхъ оу҆твержде́нїе, крⷭ҇тъ, а҆́гг҃лѡвъ сла́ва и҆  де́мѡнѡвъ ꙗ҆́зва. 
Два́жды. 
Сла́ва, и҆ ны́нѣ, пра́здника. 
На лїтꙋргі́и прокі́менъ, гла́съ з҃: Возноси́те  гдⷭ҇а бг҃а на́шего, и҆ покланѧ́йтесѧ подно́жїю нѡгꙋ̀  є҆гѡ̀, ꙗ҆́кѡ свѧ́то є҆́сть. Сті́хъ: Гдⷭ҇ь  воцр҃и́сѧ, да гнѣ́ваютсѧ лю́дїе. А҆пⷭ҇лъ къ  корі́нѳѧнѡмъ, зача́ло рк҃є. А҆ллилꙋ́їа, гла́съ а҃:  Помѧнѝ со́нмъ тво́й: Сті́хъ: Бг҃ъ же цр҃ь на́шъ:  Є҆ѵⷢ҇лїе і҆ѡа́нна, зача́ло ѯ҃. Прича́стенъ:  Зна́менасѧ на на́съ свѣ́тъ лица̀ твоегѡ̀, гдⷭ҇и. 


(с. 93) 
Мѣ́сѧца тогѡ́же въ и҃-й де́нь. 
Ст҃а́гѡ сла́внагѡ, всехва́льнагѡ, а҆пⷭ҇ла и҆  є҆ѵⷢ҇лі́ста, напе́рсника, возлю́бленнагѡ дѣ́вственника,  і҆ѡа́нна бг҃осло́ва. 
И҆ прпⷣбнагѡ ѻ҆ц҃а̀ на́шегѡ а҆рсе́нїа вели́кагѡ. 
На ма́лѣй вече́рни, на Гдⷭ҇и, воззва́хъ,  стїхи̑ры, гла́съ в҃. Подо́бенъ: Є҆гда̀ ѿ дре́ва: 
Прїиди́те, премꙋ́дрости глꙋбинꙋ̀ и҆ правосла́вныхъ  догма̑тъ списа́телѧ, вѣ́рнїи, пѣ́сньми бжⷭ҇твенными  дне́сь вѣнча́емъ, і҆ѡа́нна сла́внаго и҆ возлю́бленнаго:  се́й бо возгремѣ̀, є҆́же, въ нача́лѣ бѣ̀ сло́во.  ѿѻнꙋ́дꙋже громогла́сенъ показа́сѧ, ꙗ҆́кѡ  бл҃говѣ́стникъ мі́рови, просїѧ́въ многомꙋ́дреннѣ,  всехва́льный. 
Два́жды. 
Вои́стиннꙋ ты̀ ꙗ҆ви́лсѧ є҆сѝ и҆́стиненъ дрꙋ́гъ  и҆ напе́рсникъ вели́къ оу҆чи́телю хрⷭ҇тꙋ̀: на пє́рси бо  возле́гъ, ѿ ни́хже поче́рплъ є҆сѝ премꙋ́дрости  догма́ты, и҆́миже ѡ҆богаща́еши ѻ҆́крестъ всю̀ зе́млю,  ꙗ҆́кѡ бг҃оглаго́льникъ бж҃їй. тѣ́мже и҆ содержа́щи сїѧ̑  кра́снаѧ хрⷭ҇то́ва цр҃ковь, ны́нѣ ра́дꙋющисѧ весели́тсѧ. 
Ра́дꙋйсѧ, бг҃осло́ве вои́стиннꙋ, ра́дꙋйсѧ, мт҃ре  гдⷭ҇ни сы́не всевозлю́бленный: ты́ бо, предстоѧ̀ при  крⷭ҇тѣ̀ хрⷭ҇то́вѣ, бжⷭ҇твенный слы́шалъ є҆сѝ гла́съ  влⷣчнь: сѐ ны́нѣ мт҃и твоѧ̀, къ тебѣ̀ возопи́вшꙋ.  ѿѻнꙋ́дꙋже досто́йнѡ тѧ̀ всѝ, ꙗ҆́кѡ а҆пⷭ҇ла хрⷭ҇то́ва  вели́ка и҆ возлю́бленнаго, оу҆блажа́емъ. 
Сла́ва, гла́съ в҃. Самогла́сенъ: 
А҆пⷭ҇лѡвъ верхо́внаго, бг҃осло́вїѧ трꙋбꙋ̀,  дꙋхо́внаго во́ина, вселе́ннꙋю бг҃ꙋ покори́вшаго,  прїиди́те, вѣ́рнїи, оу҆блажи́мъ (с. 94) і҆ѡа́нна  приснопа́мѧтнаго, ѿ землѝ востаю́щаго, и҆ землѝ  неѿстꙋпа́юща, но жи́ва сꙋ́ща и҆ ждꙋ́ща стра́шнагѡ  влⷣчнѧ втора́гѡ прише́ствїѧ. є҆́же неѡсꙋжде́ннѡ  срѣ́сти на́мъ и҆спросѝ, дрꙋ́же та́йный, хрⷭ҇то́въ  напе́рсниче, любо́вїю соверша́ющымъ па́мѧть твою̀. 
И҆ ны́нѣ, пра́здника. 
На стїхо́внѣ пра́здника. 
Сла́ва, а҆пⷭ҇ла, гла́съ а҃: Оу҆ченичѐ сп҃совъ:  пи́санъ на лїті́и: 
Тропа́рь, гла́съ в҃: 
А҆пⷭ҇ле, хрⷭ҇тꙋ̀ бг҃ꙋ возлю́бленне, оу҆скорѝ  и҆зба́вити лю́ди безѿвѣ́тны, прїе́млетъ тѧ̀  припа́дающа, и҆́же па́дша на пє́рси и҆зво́ливый:  є҆го́же молѝ, бг҃осло́ве, и҆ належа́щїй ѻ҆́блакъ  ꙗ҆зы́кѡвъ разгна́ти, просѧ̀ на́мъ ми́ра и҆ ве́лїѧ  ми́лости. 
Сла́ва, и҆ ны́нѣ, пра́здника. Є҆ктенїа̀ и҆  ѿпꙋ́стъ. 
На вели́цѣй вече́рни пое́мъ, Блаже́нъ мꙋ́жъ, а҃  а҆нтїфѡ́нъ. 
На Гдⷭ҇и, воззва́хъ, стїхи̑ры пра́здника г҃: и҆  а҆пⷭ҇ла д҃: и҆ прпⷣбнагѡ г҃. 
Стїхи̑ры а҆пⷭ҇ла, гла́съ а҃. Подо́бенъ: Нбⷭ҇ныхъ  чинѡ́въ: 
Зри́тель неизрече́нныхъ ѿкрове́нїй, ꙳ и҆  сказа́тель вы́шнихъ бж҃їихъ та̑инъ, ꙳ сы́нъ зеведе́овъ, ꙳  написа́въ на́мъ хрⷭ҇то́во є҆ѵⷢ҇лїе, ꙳ бг҃осло́вити же  ѻ҆ц҃а̀ и҆ сн҃а, и҆ дх҃а ст҃а́го, наꙋчѝ. 
Два́жды. 
Бг҃одви́жимаѧ гꙋ́сль нбⷭ҇ныхъ пѣ́нїй,  тайнопи́сецъ сы́й, ꙳ бг҃осказа̑ннаѧ оу҆ста̀, ꙳ пѣ́нїе  пѣ́сненное пое́тъ краснѡ̀: ꙳ оу҆стнѣ̀ бо движѧ̀ ꙗ҆́кѡ  стрꙋ́ны, ꙳ ꙗ҆́коже брѧца́ло, ѧ҆зы́къ движѧ̀, ꙳ мо́литсѧ,  спаси́сѧ на́мъ. 
Громогла́снымъ твои́мъ ѧ҆зы́комъ ꙳ и҆звѣща́ѧ  бж҃їѧ премꙋ́дрости ꙳ сокрове́нное сло́во, ꙳ бг҃ꙋ  возлю́бленне, зове́ши при́снѡ, ꙳ движѧ̀ оу҆стна́ми  ча́стѡ: ꙳ є҆́же, въ нача́лѣ бѣ̀ сло́во, ꙳ и҆ наꙋча́еши  всѧ́каго человѣ́ка ра́зꙋмꙋ бж҃їю. 
И҆́ны стїхи̑ры прпⷣбнагѡ, гла́съ и҃. Подо́бенъ:  Ѽ пресла́внагѡ чꙋдесѐ! 
Ѻ҆́ч҃е бг҃омꙋ́дре а҆рсе́нїе, ꙳ сле́зными  и҆стѡ́чники, просвѣти́въ мы́сль, ꙳ бг҃ꙋ бесѣ́довалъ  є҆сѝ, ꙳ непреста́нными (с. 95) ѡ҆чищє́нїи ꙳ и҆ сїѧ̑нїи  сто́лпъ всесвѣ́телъ бл҃гоче́стїѧ, ꙳ ѻ҆гнесїѧ́ненъ  ꙗ҆ви́лсѧ є҆сѝ, бл҃же́нне, ꙳ мона́хѡвъ похвало̀. ꙳ и҆  ны́нѣ на́съ всѣ́хъ сохранѝ ꙳ моли́твами твои́ми. 
Ѻ҆́ч҃е бг҃омꙋ́дре а҆рсе́нїе, ꙳ воздержа́нїемъ  оу҆́мъ ѡ҆поѧ́санъ всю́дꙋ, ꙳ къ пе́рвомꙋ вино́вникꙋ ꙳  востещѝ сотвори́лъ є҆сѝ, ꙳ и҆ ѡ҆ста́вль мїрскі́й  мѧте́жъ, ꙳ и҆ молвы̑ ѿтрѧ́съ, ꙳ оу҆ма̀ чистото́ю  смѣси́лсѧ є҆сѝ, премꙋ́дре, ꙳ жела́нїемъ вои́стиннꙋ ꙳  кра́йнимъ, бл҃же́нне. 
Прпⷣбне ѻ҆́ч҃е а҆рсе́нїе, ꙳ ты̀ бг҃а взыскꙋ́ѧ, ꙳  и҆ сегѡ̀ просвѣти́тисѧ ꙳ свѣтолꙋ́чными сїѧ̑нїи ꙳  бл҃гоче́стнѡ жела́ѧ, ꙳ вели́чїѧ всю̀ свѣ́тлость, ꙳ и҆  ца̑рскїѧ дворы̀ ѡ҆ста́вивъ, ꙳ безсме́ртное наслѣ́дїе  прїѧ́лъ є҆сѝ, ꙳ со хрⷭ҇то́мъ ны́нѣ водворѧ́ѧсѧ,  бг҃облаже́нне. 
Сла́ва, гла́съ в҃. Самогла́сенъ: 
Сы́на гро́мова, ѡ҆снова́нїе бжⷭ҇твенныхъ слове́съ,  нача́льника бг҃осло́вїѧ и҆ проповѣ́дника пе́рвѣйшаго  и҆́стинныхъ догма̑тъ бж҃їѧ премꙋ́дрости, возлю́бленнаго  і҆ѡа́нна и҆ дѣ́вственника, человѣ́ческїй ро́дъ по  до́лгꙋ до́брѣ похва́лимъ: се́й во непреста́ннѡ въ себѣ̀  и҆мы́й бжⷭ҇твенное, є҆́же въ нача́лѣ бѣ̀, речѐ,  сло́во. а҆́бїе же ко ѻ҆ц҃ꙋ̀ неразлꙋ́чное, и҆ ра́вное по  си́хъ ѻ҆ч҃ескагѡ сꙋщества̀, ꙗ҆влѧ́ѧ на́мъ собо́ю  правосла́вїе ст҃ы́ѧ трⷪ҇цы: содѣ́телѧ же сꙋ́ща со  ѻ҆ц҃е́мъ, и҆ живо́тъ носѧ́ща и҆ свѣ́тъ и҆́стинный,  того́жде показа̀ на́мъ. ѽ чꙋдесѐ оу҆жа́снагѡ и҆ ве́щи  премꙋдри́тельныѧ! ꙗ҆́кѡ и҆спо́лнь сы́й любвѐ, и҆спо́лнь  бы́сть и҆ бг҃осло́вїѧ: сла́вою и҆ че́стїю, и҆ вѣ́рою,  ѡ҆снова́тель сы́й чи́стыѧ на́шеѧ вѣ́ры, є҆ѧ́же ра́ди  полꙋчи́мъ вѣ́чныхъ бла̑гъ въ де́нь сꙋ́дный. 
И҆ ны́нѣ, пра́здника. Вхо́дъ. Прокі́менъ днѐ. И҆  чтє́нїѧ трѝ. 
Собо́рнагѡ посла́нїѧ і҆ѡа́ннова чте́нїе. 
Возлю́бленнїи, а҆́ще се́рдце на́ше не за́зритъ  на́мъ, дерзнове́нїе и҆́мамы къ бг҃ꙋ. И҆ є҆гѡ́же а҆́ще  про́симъ, прїе́млемъ ѿ негѡ̀, ꙗ҆́кѡ за́пѡвѣди є҆гѡ̀  соблюда́емъ, и҆ (с. 96) оу҆гѡ́днаѧ предъ ни́мъ твори́мъ.  И҆ сїѧ̀ є҆́сть за́повѣдь є҆гѡ̀, да вѣ́рꙋемъ во и҆́мѧ  сн҃а є҆гѡ̀ і҆и҃са хрⷭ҇та̀, и҆ лю́бимъ дрꙋ́гъ дрꙋ́га,  ꙗ҆́коже да́лъ є҆́сть за́повѣдь на́мъ. И҆ соблюда́ѧй  за́пѡвѣди є҆гѡ̀, въ не́мъ пребыва́етъ, и҆ то́й въ  не́мъ: и҆ ѡ҆ се́мъ разꙋмѣ́емъ, ꙗ҆́кѡ пребыва́етъ въ  на́съ, ѿ дх҃а, є҆го́же да́лъ є҆́сть на́мъ.  Возлю́бленнїи, не всѧ́комꙋ дꙋ́хꙋ вѣ́рꙋйте, но  и҆скꙋша́йте дꙋ́хи, а҆́ще ѿ бг҃а сꙋ́ть: ꙗ҆́кѡ мно́зи  лжепроро́цы и҆зыдо́ша въ мі́ръ. Ѡ҆ се́мъ познава́йте дх҃а  бж҃їѧ и҆ дꙋ́ха ле́стча: всѧ́къ дꙋ́хъ, и҆́же  и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ  бг҃а є҆́сть. И҆ всѧ́къ дꙋ́хъ, и҆́же не и҆сповѣ́дꙋетъ  і҆и҃са хрⷭ҇та̀ во пло́ти прише́дша, ѿ бг҃а нѣ́сть: и҆  се́й є҆́сть а҆нті́хрїстовъ, є҆го́же слы́шасте, ꙗ҆́кѡ  грѧде́тъ, и҆ ны́нѣ въ мі́рѣ є҆́сть оу҆жѐ. Вы̀ ѿ  бг҃а є҆стѐ, ча̑дца, и҆ побѣди́сте тѣ́хъ, ꙗ҆́кѡ  бо́лїй є҆́сть, и҆́же въ ва́съ, не́жели и҆́же въ мі́рѣ.  Ѻ҆нѝ ѿ мі́ра сꙋ́ть, сегѡ̀ ра́ди ѿ мі́ра глаго́лютъ,  и҆ мі́ръ тѣ́хъ послꙋ́шаетъ. Мы̀ ѿ бг҃а є҆смы̀: и҆́же  зна́етъ бг҃а, послꙋ́шаетъ на́съ: и҆ и҆́же нѣ́сть ѿ  бг҃а, не послꙋ́шаетъ на́съ. 
Собо́рнагѡ посла́нїѧ і҆ѡа́ннова чте́нїе. 
Возлю́бленнїи, а҆́ще си́це возлюби́лъ є҆́сть  на́съ бг҃ъ, и҆ мы̀ до́лжни є҆смы̀ дрꙋ́гъ дрꙋ́га люби́ти.  Бг҃а никто́же нигдѣ́же ви́дѣ: а҆́ще дрꙋ́гъ дрꙋ́га  лю́бимъ, бг҃ъ въ на́съ пребыва́етъ, и҆ любы̀ є҆гѡ̀  соверше́нна є҆́сть въ на́съ. Ѡ҆ се́мъ разꙋмѣ́емъ,  ꙗ҆́кѡ въ не́мъ пребыва́емъ, и҆ то́й въ на́съ, ꙗ҆́кѡ ѿ  дх҃а своегѡ̀ да́лъ є҆́сть на́мъ. И҆ мы̀ ви́дѣхомъ и҆  свидѣ́тельствꙋемъ, ꙗ҆́кѡ ѻ҆ц҃ъ посла̀ сн҃а, сп҃си́телѧ  мі́рꙋ. И҆́же а҆́ще и҆сповѣ́сть, ꙗ҆́кѡ і҆и҃съ є҆́сть  сн҃ъ бж҃їй, бг҃ъ въ не́мъ пребыва́етъ, и҆ то́й въ бз҃ѣ.  И҆ мы̀ позна́хомъ и҆ вѣ́ровахомъ любо́вь, ю҆́же и҆́мать  бг҃ъ въ на́съ: бг҃ъ любы̀ є҆́сть, и҆ пребыва́ѧй въ  любвѝ, въ бз҃ѣ пребыва́етъ, и҆ бг҃ъ въ не́мъ  пребыва́етъ. (с. 97) 
Собо́рнагѡ посла́нїѧ і҆ѡа́ннова чте́нїе. 
Возлю́бленнїи, а҆́ще кто̀ рече́тъ, ꙗ҆́кѡ люблю̀  бг҃а, а҆ бра́та своего̀ ненави́дитъ, ло́жъ є҆́сть: и҆́бо  не любѧ́й бра́та своегѡ̀, є҆го́же ви́дѣ, бг҃а, є҆гѡ́же  не ви́дѣ, ка́кѡ мо́жетъ люби́ти; И҆ сїю̀ за́повѣдь  и҆́мамы ѿ негѡ̀, да любѧ́й бг҃а, лю́битъ и҆ бра́та  своего̀. Всѧ́къ вѣ́рꙋѧй, ꙗ҆́кѡ і҆и҃съ є҆́сть  хрⷭ҇то́съ, ѿ бг҃а рожде́нъ є҆́сть: и҆ всѧ́къ любѧ́й  ро́ждшаго, лю́битъ и҆ рожде́ннаго ѿ негѡ̀. Ѡ҆ се́мъ  вѣ́мы, ꙗ҆́кѡ лю́бимъ ча̑да бж҃їѧ, є҆гда̀ бг҃а лю́бимъ,  и҆ за́пѡвѣди є҆гѡ̀ соблюда́емъ. Сїѧ́ бо є҆́сть любы̀  бж҃їѧ, да за́пѡвѣди є҆гѡ̀ соблюда́емъ, и҆ за́пѡвѣди  є҆гѡ̀ тѧ̑жки не сꙋ́ть. Ꙗ҆́кѡ всѧ́къ рожде́нный ѿ  бг҃а, побѣжда́етъ мі́ръ: и҆ сїѧ̀ є҆́сть побѣ́да  побѣ́ждшаѧ мі́ръ, вѣ́ра на́ша. Кто́ є҆сть побѣжда́ѧй  мі́ръ; то́кмѡ вѣ́рꙋѧй, ꙗ҆́кѡ і҆и҃съ є҆́сть сн҃ъ бж҃їй. 
На лїті́и стїхи́ра хра́ма,, и҆лѝ пра́здника, и҆  а҆пⷭ҇ла, гла́съ а҃. Ге́рманово: 
Рѣ́ки бг҃осло́вїѧ ѿ честны́хъ твои́хъ  оу҆сте́нъ и҆стеко́ша, а҆пⷭ҇ле, ѿ ни́хже цр҃ковь бж҃їѧ  бога́тнѡ напаѧ́ема, покланѧ́етсѧ правосла́внѡ трⷪ҇цѣ  є҆диносꙋ́щнѣй, ю҆́же и҆ ны́нѣ молѝ, і҆ѡа́нне  бг҃осло́ве, оу҆тверди́ти и҆ спастѝ дꙋ́шы на́шѧ. 
А҆ндре́а пѵ́рра: 
Са́дъ чистоты̀, мѵ́ро бл҃гово́нїѧ па́ки возсїѧ̀  на́мъ въ прише́дшїй пра́здникъ, возопи́ти къ немꙋ̀:  возлегі́й на пє́рси влⷣчни, и҆ ѡ҆дожди́въ сло́во мі́рꙋ,  і҆ѡа́нне а҆пⷭ҇ле, и҆́же дв҃ꙋ сохрани́въ ꙗ҆́кѡ зѣ́ницꙋ  ѻ҆́ка, и҆спросѝ на́мъ ѿ хрⷭ҇та̀ ве́лїю ми́лость. 
Оу҆ченичѐ сп҃совъ, дѣ́вственниче и҆ бг҃осло́ве,  тебѣ̀ ꙗ҆́кѡ дѣ́вственникꙋ, дв҃ꙋ и҆ бцⷣꙋ, хрⷭ҇то́съ  бг҃ъ распина́емь предадѐ, и҆ сїю̀ сохрани́лъ є҆сѝ,  ꙗ҆́кѡ зѣ́ницꙋ ѻ҆́ка: тѣ́мъ молѝ, спасти́сѧ дꙋша́мъ  на́шымъ. 
Ꙗ҆́кѡ неизрече́нныхъ та̑инъ самови́децъ,  воззва́лъ є҆сѝ, вопїѧ̀, превѣ́чное сло́во въ нача́лѣ  бы́ти къ бг҃ꙋ, и҆ того̀ (с. 98) бы́ти бг҃а, і҆ѡа́нне  а҆пⷭ҇ле, напе́рсниче хрⷭ҇то́въ и҆ дрꙋ́же при́сный, и҆  трⷪ҇цы наслажде́нїе, є҆фе́сꙋ и҆ па́тмꙋ оу҆твержде́нїе  непоколеби́мо, на́мъ же по́мощь. моли́сѧ, бг҃осло́ве  пребл҃же́нне, ѿ ѕлочести́выхъ вра̑гъ чꙋ́вственныхъ и҆  мы́сленныхъ, и҆зба́витисѧ лю́демъ, па́мѧть твою̀ при́снѡ  соверша́ющымъ вѣ́рнѡ. 
Прпⷣбнагѡ стїхи́ра, гла́съ є҃. 
Прпⷣбне ѻ҆́ч҃е, гла́съ є҆ѵⷢ҇лїа гдⷭ҇нѧ  оу҆слы́шавъ, мі́ръ ѡ҆ста́вилъ є҆сѝ, бога́тство и҆  сла́вꙋ нивочто́же вмѣни́въ. тѣ́мъ всѣ̑мъ возопи́лъ  є҆сѝ: возлюби́те бг҃а и҆ ѡ҆брѧ́щете бл҃года́ть  вѣ́чнꙋю: ничто́же предпочти́те па́че любвѐ є҆гѡ̀, да  є҆гда̀ прїи́детъ въ сла́вѣ свое́й, ѡ҆брѧ́щете поко́й со  всѣ́ми ст҃ы́ми. є҆гѡ́же моли́твами, хрⷭ҇тѐ, сохранѝ  и҆ спасѝ дꙋ́шы на́шѧ. 
Сла́ва, гла́съ д҃: 
Возле́гъ на пє́рси оу҆чи́телѧ хрⷭ҇та̀, на  ве́чери гдⷭ҇ни, возлю́бленне оу҆ченичѐ, ѿтꙋ́дꙋ  разꙋмѣ́лъ є҆сѝ неизречє́ннаѧ, и҆ нбⷭ҇ный всѣ̑мъ  возгремѣ́лъ є҆сѝ гла́съ: въ нача́лѣ бѣ̀ сло́во, и҆  сло́во бѣ̀ къ бг҃ꙋ, и҆ бг҃ъ бѣ̀ сло́во, свѣ́тъ  и҆́стинный, просвѣща́ѧй всѧ́каго человѣ́ка, въ мі́ръ  грѧдꙋ́щаго, хрⷭ҇то́съ бг҃ъ и҆ сп҃съ дꙋ́шъ на́шихъ. 
И҆ ны́нѣ, пра́здника. 
На стїхо́внѣ стїхи̑ры, гла́съ д҃. Подо́бенъ:  Зва́нный свы́ше: 
Сн҃а вы́шнѧгѡ бг҃осло́вивъ, ꙳ ѻ҆ц҃ꙋ̀  соприсносꙋ́щна, ꙳ и҆ є҆диносꙋ́щественна, ꙳ свѣ́тъ ѿ  свѣ́та непремѣ́ненъ, ꙳ и҆ начерта́нїе ѵ҆поста́си  роди́телевы, ꙳ безлѣ́тнѡ возсїѧ́вша и҆ безстра́стнѡ ѿ  негѡ̀, ꙳ содѣ́телѧ же и҆ гдⷭ҇а всѣ́хъ вѣкѡ́въ, ꙳  возлю́бленне, ты̀ проповѣ́далъ є҆сѝ сего̀ мі́рови, ꙳  ꙗ҆́кѡ и҆зве́дша свѣ́тъ ѿ тмы̀, ꙳ хрⷭ҇та̀ бг҃а  на́шего. ꙳ є҆го́же молѝ, ꙳ спастѝ и҆ просвѣти́ти  дꙋ́шы на́шѧ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Оу҆тѣ́шителевъ свѣ́тъ воспрїе́мъ, ꙳ и҆́мже и҆  просвѣща́емь, бг҃осло́вилъ є҆сѝ, ꙳ ѿ ѻ҆ц҃а̀  происходѧ́ща, сн҃омъ же (с. 99) человѣ́чествꙋ  ꙗ҆влѧ́ема, ꙳ є҆диноче́стна, сопрⷭ҇то́льна и҆  є҆диносꙋ́щна ꙳ сꙋ́ща ѻ҆ц҃ꙋ̀ безнача́льнꙋ же, ꙳ и҆ бж҃їю  сло́вꙋ, ꙳ возлю́бленне, всѣ̑мъ проповѣ́далъ є҆сѝ. ꙳  тѣ́мже въ пѣ́снехъ тѧ̀ почита́емъ, ꙳ ꙗ҆́кѡ вѣ́ры  бжⷭ҇твенное ѡ҆снова́нїе: ꙳ ю҆́же непоколеби́мꙋ соблюда́й,  ꙳ ко гдⷭ҇ꙋ моли́твами твои́ми. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
На высотꙋ̀ возше́дъ бг҃осло́вїѧ, ꙳ наꙋчи́лсѧ  є҆сѝ неизрече́нныхъ бж҃їихъ та̑инъ, ꙳ ѡ҆ є҆диносꙋ́щїи  бжⷭ҇тва̀, ꙳ сла́вѣ же є҆ди́ной, ꙳ и҆ црⷭ҇твѣ, и҆  гдⷭ҇ствѣ, ꙳ тре́ми ѵ҆поста́сьми раздѣлѧ́емѣмъ при́снѡ,  ꙳ сꙋ́щественнѣмъ же, нераздѣлѧ́емѣмъ и҆  совокꙋплѧ́емѣмъ, ꙳ въ неслїѧ́нномъ бжⷭ҇твенномъ  є҆ди́нствѣ, ꙳ си́це сла́вѧ, проповѣ́далъ є҆сѝ,  бг҃осло́ве, ꙳ трⷪ҇цꙋ нераздѣ́льнꙋ: ꙳ ю҆́же молѝ, ꙳  спастѝ и҆ просвѣти́ти дꙋ́шы на́шѧ. 
Сла́ва, гла́съ ѕ҃, і҆ѡа́нна мона́ха: 
А҆пⷭ҇ле хрⷭ҇то́въ, є҆ѵⷢ҇лі́сте бг҃осло́ве,  неизрече́нныхъ таи́нникъ бы́въ, премꙋ́дрости  неизглагѡ́ланнаѧ на́мъ возгремѣ́лъ є҆сѝ оу҆чє́нїѧ,  є҆́же въ нача́лѣ бѣ̀, оу҆ѧсни́въ вѣ̑рнымъ, и҆ є҆́же  не бѣ̀, ѿложи́въ, є҆реті́чествꙋющихъ ѿрѣва́ѧ  словеса̀, напе́рсникъ ꙗ҆́вльсѧ, и҆ дрꙋ́гъ возлю́бленъ:  ꙗ҆́коже и҆са́їа велегла́сный и҆ мѡѷсе́й бг҃ови́децъ,  дерзнове́нїе и҆мѣ́ѧ къ бг҃ꙋ, прилѣ́жнѡ моли́сѧ ѡ҆  дꙋша́хъ на́шихъ. 
И҆ ны́нѣ, пра́здника. 
Тропа́рь, гла́съ в҃, два́жды, пи́санъ на ма́лѣй  вече́рни: и҆ Бцⷣе дв҃о є҆ди́ножды: и҆  бл҃гослове́нїе хлѣ́бѡвъ, по ѻ҆бы́чаю: и҆ чте́нїе. 
На оу҆́трени, на Бг҃ъ гдⷭ҇ь, тропа́рь  пра́здника, є҆ди́ножды: и҆ а҆пⷭ҇ла, є҆ди́ножды. 
Сла́ва, прпⷣбнагѡ, гла́съ и҃: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми,  во сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, (с. 100) сїѧ́ѧ чꙋдесы̀  а҆рсе́нїе ѻ҆́ч҃е на́шъ, молѝ хрⷭ҇та̀ бг҃а, спасти́сѧ  дꙋша́мъ на́шымъ. 
И҆ ны́нѣ, пра́здника. 
По а҃-й стїхоло́гїи, сѣда́ленъ, гла́съ а҃.  Подо́бенъ: Гро́бъ тво́й: 
Хрⷭ҇та̀ оу҆чени́къ бы́въ, всѧ́ческихъ влⷣки,  наꙋчи́лъ є҆сѝ лю́ди, и҆ просвѣти́лъ є҆сѝ мі́ръ, къ  позна́нїю сегѡ̀ наста́вль, а҆пⷭ҇ле. тѣ́мже  проповѣ́дника тѧ̀ и҆́стины всѝ и҆менꙋ́емъ, и҆  бг҃осло́ва, дрꙋ́га хрⷭ҇то́ва и҆ напе́рсника. 
Два́жды. 
Сла́ва, и҆ ны́нѣ, пра́здника. 
По в҃-й стїхоло́гїи, сѣда́ленъ, гла́съ а҃. Поⷣ:  Собезнача́льное сло́во: 
А҆пⷭ҇ла всѝ и҆ оу҆ченика̀ хрⷭ҇то́ва,  проповѣ́давшаго всѣ̑мъ бжⷭ҇твенное ржⷭ҇тво̀, є҆́же ѿ  ѻ҆ц҃а̀, и҆зба́вителѧ и҆ цр҃ѧ̀ хрⷭ҇та̀, і҆ѡа́нна:  непреста́ннѡ бо мо́литсѧ, поми́ловатисѧ дꙋша́мъ на́шымъ. 
Два́жды. 
Сла́ва, и҆ ны́нѣ, пра́здника. 
По полѷеле́и, сѣда́ленъ, гла́съ и҃. Подо́бенъ:  Премꙋ́дрости: 
Возле́гъ на пє́рси і҆и҃совы, дерзнове́нїе  полꙋчи́лъ є҆сѝ, ꙗ҆́кѡ оу҆чени́къ вопроша́ѧ: кто́  є҆сть предаѧ́й тѧ̀, гдⷭ҇и; возлю́бленъ ѕѣлѡ̀ сы́й,  прехва́льне, хлѣ́бомъ сего̀ ꙗ҆́вѣ тебѣ̀ показа̀:  тѣ́мже ꙗ҆́кѡ таи́нникъ неизрече́нныхъ бы́въ, сло́во  воплоще́нїѧ наꙋча́еши концы̀, бг҃осло́ве а҆пⷭ҇ле. молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  пра́зднꙋющымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Нбⷭ҇нꙋю две́рь и҆ ковче́гъ, всест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵино свобожде́нїе, вселе́нныѧ всеѧ̀  вели́кїй сосꙋ́дъ, ꙗ҆́кѡ спасе́нїе къ не́мъ содѣ́ласѧ  мі́рови, и҆ ѡ҆ставле́нїе дре́внихъ согрѣше́нїй. тѣ́мже  и҆ вопїе́мъ є҆́й: молѝ хрⷭ҇та̀ бг҃а, прегрѣше́нїй  ѡ҆ставле́нїе дарова́ти бл҃гоче́стнѡ покланѧ́ющымсѧ  прест҃о́мꙋ ржⷭ҇твꙋ̀ твоемꙋ̀. (с. 101) 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю: Всѧ́кое дыха́нїе:  Є҆ѵⷢ҇лїе і҆ѡа́нна, зача́ло ѯ҃з. 
По н҃-мъ ѱалмѣ̀ стїхи́ра, гла́съ в҃: 
Бг҃осло́ве дѣ́вственниче, оу҆ченичѐ  возлю́бленне сп҃совъ, моли́твами твои́ми на́съ спаса́й,  мо́лимсѧ, ѿ всѧ́кагѡ вре́да, ꙗ҆́кѡ твоѐ є҆смы̀  ста́до. 
Канѡ́нъ пра́здника со і҆рмосо́мъ, на д҃: и҆ а҆пⷭ҇ла,  на ѕ҃: и҆ прпⷣбнагѡ, на д҃. Канѡ́нъ і҆ѡа́нна  бг҃осло́ва. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре, і҆и҃лѧ же бѣглеца̀, пѣшехо́дца,  спасѐ, пѣ́снь бг҃ови воспѣва́юща. 
Ꙗ҆́кѡ чи́стъ и҆ возлю́бленъ бы́лъ є҆сѝ,  нетлѣ́нномꙋ свѣ́тꙋ, и҆ на пе́рсехъ сегѡ̀ возле́гъ  оу҆поко́ивсѧ, дерзнове́нною дꙋше́ю и҆з̾ бе́здны  премꙋ́дрости, свѣ́тъ ра́зꙋма и҆звле́клъ є҆сѝ,  блаже́нне і҆ѡа́нне а҆пⷭ҇ле. 
Преесте́ственнѣ богосло́вѧ, возгремѣ́лъ є҆сѝ,  возлю́бленне хрⷭ҇тꙋ̀: въ нача́лѣ бѣ̀ сло́во, жи́во и҆  воѷпоста́сно ко своемꙋ̀ роди́телю, и҆ бг҃ъ бѣ̀ сло́во,  и҆ пло́ть сло́во бы́сть, и҆ бг҃ъ пребы́сть непрело́женъ. 
Бг҃оро́диченъ: 
Подъ кро́въ тво́й, чⷭ҇таѧ, прибѣга́юще,  ѡ҆греба́емсѧ напа́стей всѧ́кихъ находѧ́щихъ, пречⷭ҇таѧ:  тѣ́мъ и҆ ны́нѣ мо́лимъ, па́дшыѧ и҆з̾ глꙋбины̀  прегрѣше́нїй возведѝ, бжⷭ҇твенными твои́ми, чⷭ҇таѧ,  мольба́ми. 
И҆́нъ канѡ́нъ прпⷣбнагѡ, гла́съ и҆ і҆рмо́съ  то́йже: 
Влⷣчнемꙋ повинꙋ́ѧсѧ, а҆рсе́нїе, бжⷭ҇твенномꙋ  повелѣ́нїю, ца́рскагѡ бога́тства сла́вꙋ ѡ҆ста́вилъ  є҆сѝ, ꙗ҆́коже мѡѷсе́й законода́вецъ, и҆ бѣ́гаѧ ѿ  человѣ̑къ, а҆́гг҃лѡмъ сожи́тель бы́лъ є҆сѝ, вкꙋ́пѣ съ  ни́ми веселѧ́сѧ. 
Ты̀ мѧте́жей оу҆бѣга́ѧ, а҆рсе́нїе, ꙗ҆́коже  грѣхо́вныхъ (с. 102) и҆сто́чникѡвъ, безмо́лвїемъ ѧ҆зы́къ  ѡ҆бꙋзда́лъ є҆сѝ. тѣ́мже немѧте́женъ оу҆́мъ въ  молча́нїи соблю́лъ є҆сѝ, бжⷭ҇твеннагѡ дх҃а бы́въ  достолѣ́пнѣйшїй до́мъ поко́ища. 
Бг҃оро́диченъ: 
Пресла̑внаѧ возглаго́лашасѧ ѡ҆ тебѣ̀ къ ро́дѣхъ  родѡ́въ, бг҃а сло́ва во чре́вѣ вмѣ́щшаѧ, чиста́ же  пребы́вши, бцⷣе марі́е. тѣ́мже тѧ̀ всѝ почита́емъ,  сꙋ́щее по бз҃ѣ застꙋпле́нїе на́ше. 
Катава́сїа пра́здника. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ. ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Ѿ ры́барей лове́цъ человѣ́кѡвъ, и҆ бг҃осло́въ  бы́лъ є҆сѝ, мꙋ́дре і҆ѡа́нне, пренебре́гъ ѻ҆те́ческꙋю  и҆ мїрскꙋ́ю любо́вь, и҆ влⷣцѣ сло́вꙋ жела́нїемъ  бжⷭ҇твеннымъ вослѣ́дꙋѧ. 
Ѡ҆чище́нъ дꙋше́внымъ ѻ҆́комъ, ѽ бг҃осло́ве,  оу҆зрѣ́лъ є҆сѝ неизрече́ннꙋю сла́вꙋ, ѿ ѻ҆ц҃а̀  є҆диноро́днагѡ сло́ва и҆ сн҃а бж҃їѧ, и҆́мже мꙋ́дрѣ всѧ̑  бжⷭ҇твеннымъ бы́ша дх҃омъ. 
Бг҃оро́диченъ: 
Подъ твоѐ спаси́тельное прибѣ́жище притека́емъ,  бцⷣе дв҃о, и҆ спаса́емсѧ навѣ́та вра́жїѧ моли́твами  твои́ми, и҆ бꙋ́дꙋщагѡ, чⷭ҇таѧ, и҆збавлѧ́емсѧ мꙋче́нїѧ. 
И҆́нъ. І҆рмо́съ то́йже. 
Ѻ҆́ч҃е а҆рсе́нїе, твоеѧ̀ хрⷭ҇топодража́тельныѧ  нищеты̀, ѻ҆́строе и҆ ѕѣлѡ̀ хꙋ́ждшее рꙋ́бище,  пресла́вное пе́рвыѧ ри́зы покры́ло є҆́сть, неизрече́нныѧ  сла́вы ѡ҆дѣѧ́нїе тебѣ̀ снабдѣва́ющее. 
Претыка̑нїѧ вра̑жїѧ, и҆ велехва́льныхъ дꙋхѡ́въ,  ѿ бг҃а сокрꙋше́нїемъ се́рдца прїе́мый по́мощь,  а҆рсе́нїе, низве́рглъ є҆сѝ, побѣдоно́сецъ, ѻ҆́ч҃е,  смире́нїемъ бы́въ. 
Бг҃оро́диченъ: 
Херꙋві́мѡвъ и҆ серафі́мѡвъ превы́шши ꙗ҆ви́ласѧ  є҆сѝ, (с. 103) бцⷣе: ты́ бо є҆ди́на прїѧ́ла є҆сѝ  невмѣсти́маго бг҃а въ твое́мъ чре́вѣ, нескве́рнаѧ.  тѣ́мже тѧ̀ вѣ́рнїи всѝ пѣ́сньми, чⷭ҇таѧ,  оу҆блажа́емъ. 
Конда́къ прпⷣбнагѡ, гла́съ г҃. Подо́бенъ: Дв҃а  дне́сь: 
Ѿ ри́ма возсїѧ́лъ є҆сѝ ꙗ҆́коже со́лнце  вели́кое, и҆ къ ца́рскомꙋ гра́дꙋ дости́глъ є҆сѝ,  преблаже́нне, словесы̀ твои́ми просвѣща́ѧ сего̀ и҆  дѣ́лы, всѧ́кꙋ неразꙋ́мїѧ мглꙋ̀ ѿгонѧ̀. сегѡ̀ ра́ди тѧ̀  почита́емъ, ѻ҆тцє́въ сла́во, а҆рсе́нїе прпⷣбне. 
І҆́косъ: 
Оу҆слы́шавъ гла́съ гдⷭ҇ень, прпⷣбне, мїрскі̑ѧ  красоты̑ ѡ҆ста́вль, мона́шествовалъ є҆сѝ, а҆́гг҃льскомꙋ  житїю̀ поревнова́въ, бг҃омꙋ́дре. тѣ́мже и҆ ꙗ҆ви́лсѧ  є҆сѝ ве́сь преложе́нъ, въ тѣлесѝ а҆́гг҃лъ, хрⷭ҇тꙋ̀  приносѧ̀ поще́нїе и҆ сле́зы, непоро́чнꙋ моли́твꙋ и҆  стоѧ́нїе всено́щное. тѣ́мже бы́лъ є҆сѝ хра́мъ трⷪ҇цы,  ѻ҆́бразъ же мона́хѡвъ, и҆ наста́вникъ добродѣ́тели, и҆  чтꙋ́щихъ тѧ̀ всегда̀ моли́твенникъ те́плъ: сегѡ̀ ра́ди  тѧ̀ чти́мъ, ѻ҆тцє́въ сла́во, а҆рсе́нїе прпⷣбне. 
Та́же сѣда́ленъ а҆пⷭ҇ла, гла́съ и҃. Подо́бенъ:  Премꙋ́дрости: 
Премꙋ́дрости на пє́рси возле́гъ, и҆ ра́зꙋма  сꙋ́щихъ навы́къ бжⷭ҇твеннѡ возгремѣ́лъ є҆сѝ: въ  нача́лѣ бѣ̀ сло́во: до́брѣ написа́въ пе́рвѣе  безнача́льное ржⷭ҇тво̀, проповѣ́далъ є҆сѝ всѣ̑мъ  сло́ва воплоще́нїе. тѣ́мже и҆ ѧ҆зы́комъ ꙗ҆́кѡ мре́жею  оу҆лови́въ ꙗ҆зы́ки, по бл҃года́ти дх҃а и҆зꙋча́еши  концы̀, и҆ просвѣща́еши чꙋдесы̀, бг҃осло́ве а҆пⷭ҇ле,  молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти  пра́зднꙋющымъ любо́вїю свѧтꙋ́ю па́мѧть твою̀. 
Сла́ва, сѣда́ленъ прпⷣбнагѡ, гла́съ и҆ подо́бенъ  то́йже: 
Мо́лвъ жите́йскихъ оу҆бѣжа́въ, и҆ безмо́лвнѣ  житїѐ соверша́ѧ, стра̑сти оу҆мертви́лъ є҆сѝ и҆  оу҆́мъ впери́лъ є҆сѝ къ бг҃ꙋ, и҆ сто́лпъ ѻ҆́гненный  показа́лсѧ є҆сѝ, и҆ свѣти́льникъ всѣ́хъ вѣ́рныхъ  чтꙋ́щихъ тѧ̀: тꙋ́чами же сле́зъ (с. 104) напаѧ́емь  ꙗ҆ви́лсѧ є҆сѝ, ꙗ҆́кѡ дре́во плодови́тое бг҃оно́се  а҆рсе́нїе. моли́сѧ хрⷭ҇тꙋ̀ бг҃ꙋ, согрѣше́нїй  ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть  твою̀. 
И҆ ны́нѣ, пра́здника. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Тѧ̀ гро́мова сы́на гдⷭ҇ь наречѐ, тѧ̀ гремѣ́ти  дх҃омъ сподо́би, своегѡ̀ ѿ ѻ҆ц҃а̀ бжⷭ҇твеннагѡ и҆  непостижи́магѡ рожде́нїѧ неизрече́нное: тѣ́мъ твою̀,  бг҃осло́ве, всепра́зднственнꙋю па́мѧть пѣ́сньми  досто́йнѡ сла́вимъ. 
Ты̀ добродѣ́тельми возше́лъ є҆сѝ, а҆пⷭ҇ле, на  высотꙋ̀, ты̀ оу҆зрѣ́лъ є҆сѝ сла́вою блиста́ющее  є҆диноро́дное сло́во во пло́ти, во ѻ҆ч҃ескихъ  безнача́льнѡ нѣ́дрѣхъ сѣдѧ́щее: гла́са же оу҆слы́шати  ѻ҆ч҃ескагѡ сподо́билсѧ є҆сѝ, свидѣ́тельствꙋюща тогѡ̀  сыновство̀. 
Бг҃оро́диченъ: 
Подъ твоѐ ны́нѣ прибѣга́ѧ застꙋпле́нїе,  непотре́бный ра́бъ тво́й, всенепоро́чнаѧ, да не  постыжꙋ́сѧ: тѧ́ бо къ бг҃ꙋ и҆́мамъ предста́тельницꙋ, и҆  стѣ́нꙋ нера́тнꙋ: ѡ҆ тебѣ̀ и҆ бꙋ́дꙋщїѧ да наслаждꙋ́сѧ  тишины̀ и҆ бжⷭ҇твенныѧ жи́зни, молю́сѧ. 
И҆́нъ. І҆рмо́съ то́йже. 
Ты̀ нꙋ́дитель є҆стества̀ ꙗ҆ви́лсѧ є҆сѝ,  а҆рсе́нїе, ты̀ стра̑сти, ѻ҆́ч҃е, покори́лъ є҆сѝ  оу҆́мномꙋ влады́чествꙋ, ꙗ҆́коже рабꙋ̀ снꙋ̀ повелѣва́ѧ.  тѣ́мже и҆ во всено́щныхъ бдѣ́нїихъ вопїѧ́лъ є҆сѝ:  си́лѣ твое́й сла́ва, человѣколю́бче. 
Ты̀ бг҃а, прпⷣбне, жела́тельнѣ взыска́лъ є҆сѝ,  ты̀ ꙗ҆́вльшагосѧ мно́жае возжела́лъ є҆сѝ, и҆ чистото́ю  бг҃ови́дѣнъ ве́сь бы́въ, къ жела́емомꙋ бесѣ́довалъ  є҆сѝ, разꙋмѣ́въ соедине́нїемъ вы́шшагѡ всѧ́кагѡ  постиже́нїѧ, ѻ҆́ч҃е а҆рсе́нїе. (с. 105) 
Бг҃оро́диченъ: 
Ты̀ вѣ́рныхъ похвала̀ є҆сѝ, безневѣ́стнаѧ, ты̀  предста́тельница, ты̀ и҆ прибѣ́жище хрⷭ҇тїа́нъ, стѣна̀  и҆ приста́нище: къ сн҃ꙋ бо твоемꙋ̀ мольбы̑ но́сиши,  всенепоро́чнаѧ, и҆ спаса́еши ѿ бѣ́дъ вѣ́рою и҆  любо́вїю бцⷣꙋ чи́стꙋю тебѐ зна́ющыѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Во тмѣ̀ мі́ра просїѧ́вшїй, ви́дѣвъ свѣ́тъ  пречⷭ҇тый, раствори́лсѧ є҆сѝ любо́вїю: и҆ свѣти́льникъ  благоче́стїѧ бы́въ, многосѣ́менныхъ ро́ды ꙗ҆зы̑къ  бг҃осло́вїѧ, і҆ѡа́нне, свѣ́томъ ѡ҆сїѧ́лъ є҆сѝ. 
Оу҆вѣ́дѣвъ ꙗ҆́кѡ зако́нъ мѡѷсе́омъ сѣ́нный  да́нъ бы́сть, бжⷭ҇твеннаѧ же бл҃года́ть хрⷭ҇то́мъ бг҃омъ  на́шимъ бы́сть, бг҃осло́внымъ ѧ҆зы́комъ, сы́не гро́мовъ  возлю́бленне, благовѣсти́лъ є҆сѝ є҆гѡ̀ бжⷭ҇тво̀. 
Бг҃оро́диченъ: 
Ты́ ми покро́въ и҆ держа́ва, пречⷭ҇таѧ, и҆  оу҆твержде́нїе, и҆ стѣна̀ нерꙋши́ма, и҆ тѧ̀ призыва́ю:  въ нощѝ и҆ во днѝ мѧ̀ соблюда́й ѿ всѧ́кагѡ вре́да  велїа́ра находѧ́щагѡ, да вѣ́рою и҆ любо́вїю сла́влю тѧ̀. 
И҆́нъ. І҆рмо́съ то́йже. 
Хода́таѧ пе́рвомꙋ, ѻ҆́ч҃е, престꙋпле́нїю  первозда́ннагѡ а҆да́ма, благоче́стнѡ ѿри́нꙋлъ є҆сѝ,  вра̑жїѧ до́брѣ ви́дѧ кова̑рствїѧ: тѣ́мже въ  непоро́чномъ ликовствꙋ́ѧ пи́щномъ приста́нищи, влⷣкꙋ  хрⷭ҇та̀ молѝ. 
Себѐ сама́гѡ ѿве́ргсѧ, всѧ́кагѡ сладостра́стїѧ  ѿве́рглсѧ є҆сѝ: и҆ на ра́мꙋ крⷭ҇тъ тво́й носѧ̀,  а҆рсе́нїе, и҆ хрⷭ҇та̀ жела́ѧ, на нб҃сѣ́хъ снаслѣ́дникъ  досто́йнѣ сегѡ̀ показа́лсѧ є҆сѝ. 
Бг҃оро́диченъ: 
Мт҃рнее дерзнове́нїе къ сн҃ꙋ твоемꙋ̀ и҆мꙋ́щи,  всечⷭ҇таѧ, (с. 106) сро́днагѡ промышле́нїѧ ѡ҆ на́съ не  пре́зри, мо́лимсѧ: ꙗ҆́кѡ тебѐ и҆ є҆ди́нꙋ хрⷭ҇тїа́не ко  влⷣцѣ, ѡ҆чище́нїе ми́лостивнѡ предлага́емъ. 
Пѣ́снь ѕ҃. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀  ѿча́ѧнїѧ. но твою̀ крѣ́пкꙋю рꙋ́кꙋ мнѣ̀ прострѝ,  ꙗ҆́кѡ петро́ви, ѽ оу҆пра́вителю, и҆ спасѝ. 
Оу҆́гль бжⷭ҇твеннагѡ ѻ҆гнѧ̀ прови́дѣ ѻ҆бра́знѡ  и҆са́їа, ѡ҆чи́стивъ оу҆стнѣ̀, прⷪ҇ро́чества сподо́бисѧ:  воплоти́вшагѡсѧ же бг҃а сло́ва, бл҃же́нне і҆ѡа́нне, ты̀  ꙗ҆ви́лсѧ є҆сѝ напе́рсникъ. 
Сло́во сы́й є҆диноро́дное, є҆́же въ нѣ́дрѣхъ  ѻ҆ч҃ескихъ сѣдѧ́щее, воплоще́нно оу҆зрѣ́сѧ, і҆ѡа́нне  бл҃же́нне, и҆ ꙗ҆́кѡ таи́нникꙋ возлю́бленнꙋ тебѣ̀  сказа̀, безпло́тнѣ бг҃а никомꙋ́же ви́дѣти когда̀. 
Бг҃оро́диченъ: 
Просвѣтѝ мою̀ дꙋ́шꙋ ро́ждшаѧ ѡ҆заре́нїе сла́вы  ѻ҆́ч҃и, дв҃о бцⷣе всепѣ́таѧ: твою́ бо и҆́стиннꙋю  бл҃года́ть и҆мꙋ́ще, бесѣ́ды ѧ҆зыковре́дїѧ возбранѧ́емсѧ. 
И҆́нъ. І҆рмо́съ то́йже. 
Мꙋ́дрость плотскꙋ́ю бл҃гоче́стнѡ безстра́стїемъ  оу҆мертви́лъ є҆сѝ, не возлюби́въ наслѣ́дїѧ земна́гѡ,  прпⷣбне, ѿ хрⷭ҇та̀ жела́ѧ, ѻ҆́ч҃е а҆рсе́нїе, въ  вы́шнихъ наслѣ́дїе воспрїѧ́ти. 
Со́лнце ꙗ҆́вльшеесѧ всено́щное твоѐ разрѣшѝ  стоѧ́нїе, мы́сленнагѡ сл҃нца несравне́нное сїѧ́нїе, по  є҆́же въ нощѝ житїѧ̀ трꙋдѡ́въ твои́хъ, провѣща́ѧ  ѡ҆сїѧ́ти тебѣ̀, а҆рсе́нїе. 
Бг҃оро́диченъ: 
И҆мꙋ́щи сострада́тельное, ꙗ҆́кѡ ро́ждши  чл҃вѣколю́бное сло́во, спасѝ на́съ го́рькїѧ и҆ лю́тыѧ  напа́сти: тѧ́ бо є҆ди́нꙋ вѣ́рнїи, пречⷭ҇таѧ влⷣчце,  застꙋпле́нїе неѡбори́мое стѧжа́хомъ. 
Конда́къ, гла́съ в҃: 
Вели̑чїѧ твоѧ̑, дѣ́вственниче, кто̀ повѣ́сть;  то́чиши бо чꙋдеса̀, и҆ и҆злива́еши и҆сцѣлє́нїѧ, и҆  мо́лишисѧ ѡ҆ дꙋша́хъ на́шихъ, ꙗ҆́кѡ бг҃осло́въ и҆ дрꙋ́гъ  хрⷭ҇то́въ. (с. 107) 
І҆́косъ: 
Высоты̀ нбⷭ҇ныѧ оу҆вѣ́дѣти, и҆ мо́рѧ глꙋбины̑  и҆спыта́ти де́рзостно є҆́сть и҆ непостижи́мо. ꙗ҆́коже  бо ѕвѣ́зды и҆зчестѝ, и҆ морскі́й песо́къ невозмо́жно  ѿню́дъ: си́це и҆ бг҃осло́ва и҆справлє́нїѧ и҆зрещѝ  недово́льно є҆́сть. толи́цѣми того̀ вѣнцы̑ хрⷭ҇то́съ,  є҆го́же возлюбѝ, вѣнча̀: є҆мꙋ́же и҆ на пє́рси  возле́гъ, и҆ на та́йнѣй ве́чери съ ни́мъ ꙗ҆дѐ, ꙗ҆́кѡ  бг҃осло́въ и҆ дрꙋ́гъ хрⷭ҇то́въ. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀ сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ ко цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆се́рднѡ и҆зше́лъ є҆сѝ оу҆́зъ ве́щи, ѽ  всебл҃же́нне! ꙗ҆́кѡ бж҃їй предста́тель, и҆  бг҃одꙋхнове́ннагѡ бы́въ вѣ́стникъ бг҃осло́вїѧ, вопи́ти  наꙋчи́лъ є҆сѝ: бл҃гослове́нъ є҆сѝ, бж҃е ѻ҆тє́цъ  на́шихъ. 
Ꙗ҆́кѡ травꙋ̀ вмѣни́лъ є҆сѝ зла́то и҆  бога́тство, ѽ всебл҃же́нне! и҆ сѣ́но ꙗ҆́кѡ зла́то  тебѣ̀ дѣ́йствомъ бжⷭ҇твеннымъ бы́сть, бг҃осло́вѧщꙋ  содѣ́телѧ и҆ гдⷭ҇а: бл҃гослове́нъ є҆сѝ, бж҃е ѻ҆тє́цъ  на́шихъ. 
Дх҃ъ ст҃ы́й ѿ ѻ҆ц҃а̀ безнача́льнагѡ и҆сходѧ́щь,  и҆ ѿ тебє̀ нераздѣ́льнѣ прїе́млемъ, сло́ве  є҆диноро́дне бж҃їй, а҆пⷭ҇толѡмъ зва́ти возвѣсти́лъ  є҆сѝ: бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Хра́мъ и҆ пала́та цр҃ѧ̀ хрⷭ҇та̀ была̀ є҆сѝ, и҆  ѻ҆́дръ є҆ди́на соломѡ́новъ: є҆го́же, ꙗ҆́коже речѐ  писа́нїе, ѡ҆крꙋжа́ютъ си́льнїи шестьдесѧ́тъ. съ тобо́ю  ны́нѣ, дв҃о, зовꙋ́тъ, и҆ пою́тъ: бл҃гослове́нъ є҆сѝ,  бж҃е ѻ҆тє́цъ на́шихъ. 
И҆́нъ. І҆рмо́съ то́йже. 
Па́гꙋбꙋ возмни́въ дре́внихъ мѵ́рѡвъ, ѻ҆́ч҃е  а҆рсе́нїе, ѕлово́нїе терпѧ̀, и҆ бл҃гово́нїе хрⷭ҇то́во  бы́въ прича́стїемъ бл҃года́ти, глаго́лалъ є҆сѝ:  бл҃гослове́нъ є҆сѝ, бж҃е ѻ҆тє́цъ на́шихъ. (с. 108) 
Въ бжⷭ҇твенный въ тѣлесѝ мра́къ вше́дъ, ѻ҆́ч҃е  а҆рсе́нїе, во хрⷭ҇тѣ́ же поꙋчи́всѧ позна́ти ѻ҆ц҃а̀  безнача́льна, и҆ дх҃а, и҆́же въ трⷪ҇цѣ є҆ди́ницꙋ  воспѣ́лъ є҆сѝ: бл҃гослове́нъ є҆сѝ, бж҃е ѻ҆тє́цъ  на́шихъ. 
Трⷪ҇ченъ: 
Всѣ́хъ оу҆́бѡ гдⷭ҇а, є҆ди́наго же є҆ди́номꙋ  є҆диноро́дномꙋ сн҃ꙋ, правосла́внѡ ѻ҆ц҃а̀ бг҃осло́вѧще,  тѧ̀ возвѣща́емъ, и҆ є҆ди́наго вѣ́дѧще твоего̀  и҆сходѧ́ща дх҃а пра́ваго, соесте́ственна и҆  соприсносꙋ́щна. 
Бг҃оро́диченъ: 
Въ лѣ́то безлѣ́тнаго неискꙋсобра́чнѡ, чⷭ҇таѧ,  родила̀ є҆сѝ, пре́жде безпло́тное сло́во, пло́ти  прїѧ́тїемъ дв҃а породила̀ є҆сѝ, є҆мꙋ́же пое́мъ  согла́снѡ, зовꙋ́ще: бл҃гослове́нъ є҆сѝ, бж҃е ѻ҆тє́цъ  на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Ꙗ҆́кѡ бл҃голѣ́пна, и҆ бл҃гознамени́та  пресла́внаѧ па́мѧть твоѧ̀, бл҃говѣ́стниче і҆и҃сова  бжⷭ҇тва̀, бжⷭ҇твєннаѧ бл҃гоꙋха́ющи цр҃кви возсїѧ̀.  тѣ́мъ ра́дꙋющесѧ, вѣ́рнїи, пое́мъ: ѻ҆́троцы,  бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Бг҃осло́ва и҆мꙋ́ще ли́кꙋ чинонача́льника, тѧ̀ ѿ  негѡ̀, хрⷭ҇тѐ, бг҃осло́вима, бг҃а возвѣща́емъ со  ѻ҆ц҃е́мъ и҆ дх҃омъ, и҆ є҆динонача́льственнѣ  пѣсносло́вѧще вопїе́мъ: ѻ҆́троцы, бл҃гослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Бг҃оро́диченъ: 
Воплоще́ннаго родила̀ є҆сѝ бг҃а сло́ва,  всенепоро́чнаѧ, сего̀ оу҆молѝ ѻ҆гнѧ́ мѧ и҆зба́вити:  се́ бо житїѐ моѐ всѐ ѡ҆тѧгчи́сѧ, всѐ порабо́тисѧ  лю́тыми грѣха́ми. тѣ́мъ къ тебѣ̀, дв҃о, прибѣга́ю, и҆  тѧ̀ призыва́ю ѡ҆бра́дованнꙋю. (с. 109) 
И҆́нъ. І҆рмо́съ то́йже. 
По́хотей, а҆рсе́нїе, дꙋшегꙋ́бныхъ разжжє́нїѧ  мꙋчи́тельныѧ же гее́нны распале́нїе, бл҃горазꙋ́мнѡ  сле́зными и҆стѡ́чники погаси́лъ є҆сѝ. но и҆ на́съ ѿ  ѻ҆бою̀ и҆схити́ти, не преста́й молѧ̀ сп҃са мі́ра  хрⷭ҇та̀: є҆го́же бл҃гослови́мъ во всѧ̑ вѣ́ки. 
Се́дмь седми́цею, прпⷣбне, оу҆миле́нїѧ пе́щь  вавѷлѡ́нскꙋю себѣ̀ разже́глъ є҆сѝ, въ не́йже  ѡ҆роша́емь просвѣще́нїемъ бл҃года́ти, содѣ́телю и҆  сп҃сꙋ вопїѧ́лъ є҆сѝ: ѻ҆́троцы, бл҃гослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Трⷪ҇ченъ: 
Трисвѣ́тлое бжⷭ҇тво̀, є҆ди́нꙋ сїѧ́ющее зарю̀,  ѿ є҆ди́нагѡ трїѷпоста́снагѡ є҆стества̀, роди́телѧ  безнача́льна: є҆диноесте́ственно же сло́во ѻ҆ц҃ꙋ̀, и҆  сцрⷭ҇твꙋющаго є҆диносꙋ́щнаго дх҃а, ѻ҆́троцы,  бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Крⷭ҇тꙋ̀ влⷣчню предстоѧ́й, дв҃ѣ же и҆ бцⷣѣ  чи́стѣй, оу҆чени́къ возлю́бленный, чи́стый бг҃осло́вїѧ  ѻ҆рга́нъ, ꙗ҆́коже дѣ́вственникъ врꙋче́нїе прїѧ́тъ, и҆  храни́тель непоро́чныѧ бы́въ бцⷣы, ны́нѣ досто́йнѡ  оу҆блажа́етсѧ. 
Досто́йнѡ возлю́бль пречⷭ҇тый, честно́е и҆  непоро́чное житїѐ твоѐ, а҆́гг҃льски пожи́вша на землѝ,  тѧ̀ въ бра́та мѣ́стѡ прїѧ́тъ, бл҃же́нне і҆ѡа́нне, свое́й  сы́на тѧ̀ возвѣстѝ мт҃ри бцⷣѣ, съ не́юже тѧ̀ всѝ  оу҆блажа́емъ. 
Бг҃оро́диченъ: 
Сп҃си́тельный бꙋ́ди мѝ сто́лпъ, чⷭ҇таѧ, де́мѡнѡвъ  бездѣ̑льны сотворѝ полкѝ, и҆скꙋше́нїй молвꙋ̀ и҆ бѣ́дъ  ѿрѣва́ющи, и҆ страсте́й нахо́ды дале́че ѿгонѧ́ющи,  и҆ чи́стое даю́щи свобожде́нїе, и҆ бжⷭ҇твєннаѧ  дарова̑нїѧ, незави́стнѣ мнѣ̀ препода́ющи. (с. 110) 
И҆́нъ. І҆рмо́съ то́йже. 
Мѡѷсе́й оу҆диви́сѧ, сподо́бльсѧ ви́дѣти дв҃ыѧ  ржⷭ҇тво̀ ѻ҆бра́знѣ, кꙋпинꙋ̀ ѡ҆бразова́ннꙋю  ѻ҆гнезра́чнѡ: ты́ же бж҃е́ственномꙋ дх҃ꙋ, ве́сь  и҆зстꙋпле́нїемъ соедини́всѧ, ѻ҆гнезра́ченъ ви́дѣнъ  бы́лъ є҆сѝ. тѣ́мже и҆ досто́йнѡ оу҆блажа́емъ тѧ̀,  а҆рсе́нїе. 
Возсїѧ̀ тебѣ̀ хрⷭ҇то́съ свѣ́тъ незаходи́мый,  ра́дость же тѧ̀ под̾ѧ́тъ на нбⷭ҇наѧ: па́мѧтїю бо ѡ҆  сме́рти всегда́шнею, прине́слъ є҆сѝ себѣ̀ житїѐ  нескве́рное прилѣ́жнѡ. тѣ́мже и҆ досто́йнѡ воспрїѧ́лъ  є҆сѝ плоды̀ трꙋдѡ́въ, всеблаже́нне. 
Бг҃оро́диченъ: 
Ꙗ҆ви́ласѧ є҆сѝ, ѽ дв҃о мт҃и бж҃їѧ, па́че  є҆стества̀ ро́ждши пло́тїю бг҃а сло́ва, є҆го́же ѻ҆ц҃ъ  ѿры́гнꙋ ѿ се́рдца своегѡ̀ пре́жде всѣ́хъ вѣ̑къ,  ꙗ҆́кѡ бл҃гъ. є҆го́же ны́нѣ и҆ тѣле́съ превы́шша  разꙋмѣ́емъ, а҆́ще и҆ въ тѣ́ло ѡ҆блече́сѧ. 
Свѣти́ленъ. Подо́бенъ: Жєны̀ оу҆слы́шите: 
Гро́мовъ сы́нъ бы́въ, къ человѣ́кѡмъ бг҃осло́вилъ  є҆сѝ, є҆́же въ нача́лѣ бѣ̀ сло́во, а҆пⷭ҇ле і҆ѡа́нне:  возлегі́й бо на пє́рси вѣ́рнѡ влⷣки твоегѡ̀, и҆  ѿтꙋ́дꙋ поче́рпъ бг҃осло́вїѧ стрꙋи̑, тва́рь всю̀  напоѧ́еши. 
Сла́ва, прпⷣбнагѡ: 
Мїрска́гѡ пристра́стїѧ ꙗ҆́кѡ ѿ скве́рны  оу҆клони́лсѧ є҆сѝ, и҆ неѧде́нїемъ пло́ть оу҆вѧди́въ,  ѡ҆бнови́лъ є҆сѝ дꙋшѝ крѣ́пость, прпⷣбне, и҆ сла́вою  ѡ҆богати́лсѧ є҆сѝ нбⷭ҇ною, а҆рсе́нїе: тѣ́мже моли́тисѧ  не преста́й ѡ҆ на́съ гдⷭ҇еви. 
И҆ ны́нѣ, пра́здника. 
На хвали́техъ стїхи̑ры пра́здника г҃, и҆ а҆пⷭ҇ла г҃,  гла́съ и҃. 
Подо́бенъ: Ѽ пресла́внагѡ чꙋдесѐ! 
Бл҃же́нне і҆ѡа́нне премꙋ́дре, ꙳ мно́жествомъ  те́плости ко хрⷭ҇то́вѣ любвѝ ꙳ мно́жае всѣ́хъ бы́лъ  є҆сѝ, ꙳ оу҆чени́къ возлю́бленъ ꙳ всеви́дцꙋ сло́вꙋ, ꙳  и҆ сꙋдѧ́щемꙋ пра́выми мѣ́рами (с. 111) все́й  вселе́ннѣй, ꙳ чистото́ю и҆ дѣ́вства добро́тами  ѡ҆зари́всѧ, ꙳ тѣ́ломъ и҆ помышлє́нїи, ꙳ бг҃облаже́нне. 
Дѣ́вства процвѣте́нїе, ꙳ честны́хъ  добродѣ́телей прїѧ́тное жили́ще, ꙳ премꙋ́дрости  ѻ҆рга́нъ, дꙋхо́вный хра́мъ, ꙳ свѣтонѡ́снаѧ оу҆ста̀  бл҃года́ти ꙳, цр҃кви пресвѣ́тлое ѻ҆́ко, ꙳ всечестна́го  і҆ѡа́нна ꙳ пѣ́сньми дꙋхо́вными ны́нѣ восхва́лимъ, ꙳  ꙗ҆́кѡ слꙋжи́телѧ хрⷭ҇то́ва. 
Бг҃осло́вїѧ во́ды, ꙳ на пє́рси возле́гъ ꙳  премꙋ́дрости поче́рплъ є҆сѝ, ꙳ и҆ мі́ръ напои́лъ  є҆сѝ, ꙳ і҆ѡа́нне всеизрѧ́дне: ꙳ трⷪ҇ческимъ ра́зꙋмомъ ꙳  мо́ре и҆зсꙋши́лъ є҆сѝ безбо́жїѧ, ꙳ сто́лпъ бы́въ и҆  ѻ҆́блакъ ѡ҆дꙋшевле́нъ, ꙳ наставлѧ́еши на́съ къ нбⷭ҇номꙋ  наслѣ́дїю. 
Сла́ва, гла́съ и҃. Самогла́сенъ: 
Бл҃говѣ́стниче і҆ѡа́нне, равноа́гг҃льне,  дѣ́вственниче, бг҃осло́ве бг҃омъ наꙋче́нне, правосла́внѡ  мі́рови пречⷭ҇тое ребро̀, кро́вь и҆ во́дꙋ и҆сточи́вшее  проповѣ́далъ є҆сѝ, и҆́мже вѣ́чный живо́тъ прїе́млемъ  дꙋша́мъ на́шымъ. 
И҆ ны́нѣ, пра́здника. 
Славосло́вїе вели́кое. По трист҃о́мъ тропа́рь  а҆пⷭ҇ла: Сла́ва, преподо́бнагѡ: И҆ ны́нѣ пра́здника.  Є҆ктєнїѝ, и҆ ѿпꙋ́стъ, и҆ ча́съ а҃-й. На а҃-мъ часѣ̀  тропа́рь пра́здника: Сла́ва, а҆пⷭ҇ла: И҆ ны́нѣ,  бг҃оро́диченъ часѡ́въ. По трист҃о́мъ конда́къ пра́здника,  и҆ про́чее: и҆ соверше́нный ѿпꙋ́стъ. На часѣ́хъ  конда́къ пра́здника, и҆ а҆пⷭ҇ла, глаго́лемъ  премѣнѧ́юще. 
На лїтꙋргі́и: бл҃жє́нна пра́здника, пѣ́снь  рѧдова́ѧ, и҆ а҆пⷭ҇ла, ѕ҃-ѧ. Прокі́менъ, гла́съ и҃: Во  всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. Сті́хъ: Нб҃са̀ повѣ́даютъ  сла́вꙋ бж҃їю: А҆пⷭ҇лъ, собо́рнагѡ посла́нїѧ і҆ѡа́ннова,  зача́ло ѯ҃и. А҆ллилꙋ́їа, гла́съ а҃: И҆сповѣ́дѧтъ  нб҃са̀ чꙋдеса̀ твоѧ̑, гдⷭ҇и. Є҆ѵⷢ҇лїе і҆ѡа́нна,  зача́ло ѯ҃а. Прича́стенъ: Во всю̀ зе́млю: (с. 112) 
Оу҆ка́зъ ѡ҆ пра́здницѣ ст҃а́гѡ и҆ всехва́льнагѡ  а҆пⷭ҇ла и҆ є҆ѵⷢ҇лі́ста і҆ѡа́нна бг҃осло́ва. 
Начина́етсѧ ѿ сꙋббѡ́ты в҃-ѧ недѣ́ли по па́сцѣ,  и҆ восхо́дитъ до з҃-ѧ недѣ́ли ст҃ы́хъ ѻ҆тє́цъ. 
🕅 Подоба́етъ вѣ́дати, ꙗ҆́кѡ а҆́ще  слꙋчи́тсѧ ст҃а́гѡ і҆ѡа́нна бг҃осло́ва въ недѣ́лю  мѷроно́сицъ, и҆лѝ ѡ҆ разсла́бленномъ, и҆лѝ самарѧны́ни  и҆лѝ ѡ҆ слѣпо́мъ: 
Въ сꙋббѡ́тꙋ, на ма́лѣй вече́рни, на Гдⷭ҇и,  воззва́хъ, стїхи̑ры воскрⷭ҇ны д҃: Сла́ва, а҆пⷭ҇ла: И҆  ны́нѣ, бг҃оро́диченъ. На стїхо́внѣ стїхи́ра  воскрⷭ҇на и҆ а҆пⷭ҇ла стїхо́вна вели́кїѧ вече́рни, съ  припѣ́вы є҆гѡ̀: Сла́ва, а҆пⷭ҇ла: И҆ ны́нѣ,  бг҃оро́диченъ. Тропа́рь воскрⷭ҇нъ: Сла́ва, а҆пⷭ҇ла: И҆  ны́нѣ, бг҃оро́диченъ. Є҆ктенїа̀ ма́лаѧ, и҆ ѿпꙋ́стъ. 
На вели́цѣй вече́рни по ѻ҆бы́чной каѳі́смѣ, на  Гдⷭ҇и, воззва́хъ, стїхи̑ры воскрⷭ҇ны гла́са г҃: и҆  пра́здника г҃: и҆ а҆пⷭ҇ла д҃. Сла́ва, пра́здника,  самогла́сенъ, трїѡ́ди: И҆ ны́нѣ, бг҃оро́диченъ а҃-й  гла́са. Вхо́дъ: прокі́менъ днѐ, и҆ чтє́нїѧ а҆пⷭ҇ла  г҃. На лїті́и стїхи́ра хра́ма, и҆ а҆пⷭ҇ла  самогла́сны: Сла́ва, а҆пⷭ҇ла: И҆ ны́нѣ, пра́здника.  На стїхо́внѣ стїхи́ра воскрⷭ҇на, и҆ па́схи: Сла́ва,  а҆пⷭ҇ла: И҆ ны́нѣ, трїѡ́ди. На бл҃гослове́нїи  хлѣ́бѡвъ, тропа́рь: Бцⷣе дв҃о, два́жды: и҆ а҆пⷭ҇ла,  є҆ди́ножды: и҆ чте́нїе въ дѣѧ́нїихъ а҆пⷭ҇льскихъ. 
[Зрѝ] А҆́ще є҆́сть недѣ́лѧ мѷроно́сицъ: На  Бг҃ъ гдⷭ҇ь, тропа́рь воскрⷭ҇нъ: Є҆гда̀ снизше́лъ  є҆сѝ къ сме́рти: є҆ди́ножды: Бл҃гоѻбра́зный  і҆ѡ́сифъ: є҆ди́ножды: Сла́ва, а҆пⷭ҇ла: И҆ ны́нѣ,  мѷроно́сицамъ. 
[Зрѝ] А҆́ще ли во и҆́ны недѣ̑ли, тропа́рь  воскрⷭ҇нъ, два́жды: Сла́ва, а҆пⷭ҇ла: И҆ ны́нѣ,  бг҃оро́диченъ а҃-й, въ то́йже гла́съ. По каѳі́смахъ  сѣда́льны воскрⷭ҇ны, и҆ бг҃орѡ́дичны и҆́хъ: и҆ чте́нїе  во є҆ѵⷢ҇лїи толково́мъ. Полѷеле́й, и҆ сѣда́льны  ѻ҆́ба а҆пⷭ҇ла: Сла́ва, сѣда́ленъ по полѷеле́и: И҆  ны́нѣ, бг҃оро́диченъ: и҆ чте́нїе а҆пⷭ҇ла.  Степє́нна, и҆ прокі́менъ гла́са: Всѧ́кое  дыха́нїе: Є҆ѵⷢ҇лїе воскрⷭ҇но. Воскрⷭ҇нїе хрⷭ҇то́во:  три́жды. Ѱало́мъ н҃. Стїхи́ра воскрⷭ҇на. Канѡ́нъ  па́схи со і҆рмосо́мъ и҆ съ бг҃орѡ́дичны и҆́хъ на ѕ҃: и҆  а҆пⷭ҇ла на д҃: и҆ трїѡ́ди на д҃. (с. 113) Пое́мъ же  си́це: на ко́ейждо пѣ́сни тропа́рь воскрⷭ҇нъ є҆ди́нъ,  и҆ пра́здника є҆ди́нъ, и҆ трⷪ҇ченъ, и҆ бг҃оро́диченъ.  Катава́сїа: Воскрⷭ҇нїѧ де́нь: По г҃-й пѣ́сни  конда́къ а҆пⷭ҇ла, и҆ і҆́косъ, и҆ сѣда́ленъ є҆гѡ̀  два́жды: Сла́ва, и҆ ны́нѣ, пра́здника, и҆ чте́нїе  а҆пⷭ҇ла. По ѕ҃-й пѣ́сни конда́къ пра́здника, и҆  і҆́косъ. На ѳ҃-й пѣ́сни Честнѣ́йшꙋю, не пое́мъ.  Свѣти́ленъ па́схи: Сла́ва, а҆пⷭ҇ла: И҆ ны́нѣ,  пра́здника. На хвали́техъ стїхи̑ры воскрⷭ҇ны д҃: и҆  а҆пⷭ҇ла д҃, со Сла́вою и҆ съ припѣ́вы є҆гѡ̀: Сла́ва,  пра́здника: И҆ ны́нѣ, Преблагослове́нна є҆сѝ:  Славосло́вїе вели́кое. По трист҃о́мъ тропа́рь  воскрⷭ҇нъ, є҆ктєнїѝ, и҆ ѡ҆глаше́нїе, и҆ ѿпꙋ́стъ, и҆  ѻ҆бы́чное и҆схожде́нїе въ притво́ръ. Сла́ва, и҆ ны́нѣ,  стїхи́ра є҆ѵⷢ҇льскаѧ, и҆ ча́съ пе́рвый. 
На часѣ́хъ тропа́рь воскрⷭ҇нъ: Сла́ва, а҆пⷭ҇ла:  И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ,  кондакѝ премѣнѧ́юще глаго́лемъ. 
На лїтꙋргі́и бл҃жє́нна гла́са, на д҃: и҆ трїѡ́ди  пѣ́снь г҃-ѧ, на д҃: и҆ а҆пⷭ҇ла пѣ́снь ѕ҃-ѧ, на д҃:  По вхо́дѣ тропа́рь воскре́сенъ, и҆ а҆пⷭ҇ла: Сла́ва,  конда́къ а҆пⷭ҇ла: И҆ ны́нѣ, пра́здника. Прокі́менъ,  а҆пⷭ҇лъ, а҆ллилꙋ́їа, є҆ѵⷢ҇лїе. и҆ прича́стенъ, пре́жде  днѐ, и҆ а҆пⷭ҇ла. 
[Зрѝ] Ст҃а́гѡ же а҆рсе́нїа слꙋ́жба ѡ҆ставлѧ́етсѧ,  и҆ пое́тсѧ є҆гда̀ хо́щетъ настоѧ́тель и҆лѝ це́ркве  нача́льникъ. 
🕅 Ѡ҆ то́мже пра́здницѣ подоба́етъ вѣ́дати,  а҆́ще слꙋчи́тсѧ пра́здникъ ст҃а́гѡ а҆пⷭ҇тола і҆ѡа́нна  бг҃осло́ва, въ сре́дꙋ преполове́нїѧ. 
Во вто́рникъ на ма́лѣй вече́рни, стїхи̑ры а҆пⷭ҇ла  на д҃: Сла́ва, а҆пⷭ҇ла: И҆ ны́нѣ, пра́здника. На  стїхо́внѣ стїхи̑ры а҆пⷭ҇ла вели́кїѧ вече́рни, со стїхи̑  и҆́хъ: Сла́ва, а҆пⷭ҇ла: И҆ ны́нѣ, пра́здника. По  трист҃о́мъ тропа́рь а҆пⷭ҇ла: Сла́ва, и҆ ны́нѣ,  пра́здника. Є҆ктенїа̀ ма́лаѧ, и҆ ѿпꙋ́стъ. А҆́ще ли  не бꙋ́детъ бдѣ́нїѧ: на повече́рїи конда́къ а҆пⷭ҇ла:  Сла́ва, и҆ ны́нѣ, пра́здника. 
На вели́цѣй вече́рни пое́мъ, Блаже́нъ мꙋ́жъ:  а҆нтїфѡ́нъ а҃. На Гдⷭ҇и, воззва́хъ, стїхи̑ры  пра́здника, на д҃: и҆ а҆пⷭ҇ла на д҃. Сла́ва, а҆пⷭ҇ла: И҆  ны́нѣ, пра́здника. Вхо́дъ, прокі́менъ днѐ, и҆  чтє́нїѧ (с. 114) пра́здника, и҆ а҆пⷭ҇ла. На лїті́и  стїхи́ра хра́ма, и҆ а҆пⷭ҇ла самогла́сны: Сла́ва, а҆пⷭ҇ла:  И҆ ны́нѣ, пра́здника. На стїхо́внѣ стїхи̑ры  пра́здника, со стїхѝ и҆́хъ: Сла́ва, а҆пⷭ҇ла: И҆ ны́нѣ,  пра́здника. На благослове́нїи хлѣ́бѡвъ, тропа́рь  пра́здника, два́жды: и҆ а҆пⷭ҇ла, є҆ди́ножды. и҆ чте́нїе  а҆пⷭ҇ла, во а҆покалѵ́ѱїи. 
На оу҆́трени, на Бг҃ъ гдⷭ҇ь, тропа́рь  пра́здника, два́жды: Сла́ва, а҆пⷭ҇ла: И҆ ны́нѣ,  пра́здника. По каѳі́смахъ сѣда́льны пра́здника, и҆  чте́нїе пра́здника. Полѷеле́й и҆ сѣда́льны а҆пⷭ҇ла  ѻ҆́ба: Сла́ва, по полѷеле́и сѣда́ленъ: И҆ ны́нѣ,  бг҃оро́диченъ є҆гѡ̀: и҆ чте́нїе а҆пⷭ҇ла. Степє́нна, а҃- й а҆нтїфѡ́нъ д҃-гѡ гла́са. Прокі́менъ а҆пⷭ҇ла:  Всѧ́кое дыха́нїе: Є҆ѵⷢ҇лїе а҆пⷭ҇ла. Воскрⷭ҇нїе  хрⷭ҇то́во: Ѱало́мъ н҃: стїхи́ра а҆пⷭ҇ла. Канѡ́нъ  пра́здника, гла́съ д҃, со і҆рмосо́мъ на д҃, и҆ а҆пⷭ҇ла на  ѕ҃: и҆ дрꙋгі́й канѡ́нъ пра́здника, гла́съ и҃, на д҃.  Катава́сїа, і҆рмо́съ пра́здника, и҃-гѡ гла́са, ѻ҆́ба  ли̑ка вкꙋ́пѣ. По г҃-й пѣ́сни конда́къ а҆пⷭ҇ла, и҆  і҆́косъ, и҆ сѣда́ленъ а҆пⷭ҇ла, два́жды: Сла́ва, и҆  ны́нѣ, пра́здника. и҆ чте́нїе а҆пⷭ҇ла. По ѕ҃-й  пѣ́сни конда́къ пра́здника, и҆ і҆́косъ. На ѳ҃-й  пѣ́сни, Честнѣ́йшꙋю, не пое́мъ. Свѣти́ленъ  пра́здника: Сла́ва, а҆пⷭ҇ла: И҆ ны́нѣ, пра́здника.  На хвали́техъ стїхи̑ры пра́здника г҃: и҆ а҆пⷭ҇ла г҃:  Сла́ва, а҆пⷭ҇ла, гла́съ и҃: Благовѣ́стниче і҆ѡа́нне:  И҆ ны́нѣ, пра́здника. Славосло́вїе вели́кое. По  трист҃о́мъ тропа́рь а҆пⷭ҇ла: Сла́ва, и҆ ны́нѣ  пра́здника. Є҆ктєнїѝ, и҆ ѡ҆глаше́нїе, и҆ ѿпꙋ́стъ, и҆  ѻ҆бы́чное и҆схожде́нїе, и҆ ча́съ пе́рвый въ притво́рѣ.  На часѣ́хъ тропа́рь пра́здника: Сла́ва, а҆пⷭ҇ла: И҆  ны́нѣ, бг҃оро́диченъ часѡ́въ. По Ѻ҆́ч҃е на́шъ,  глаго́лемъ кондакѝ премѣнѧ́юще. 
На лїтꙋргі́и блажє́нна пра́здника, ѿ канѡ́на  д҃-гѡ гла́са пѣ́снь г҃-ѧ, на д҃: и҆ а҆пⷭ҇ла пѣ́снь ѕ҃- ѧ, на д҃. По вхо́дѣ тропа́рь пра́здника, и҆ а҆пⷭ҇ла:  Сла́ва, конда́къ а҆пⷭ҇ла: И҆ ны́нѣ, пра́здника.  Прокі́менъ, а҆пⷭ҇лъ, а҆ллилꙋ́їа и҆ є҆ѵⷢ҇лїе, и҆  прича́стенъ пре́жде пра́здника, та́же а҆пⷭ҇ла.  Ст҃а́гѡ же а҆рсе́нїа слꙋ́жба пое́тсѧ во и҆́нъ де́нь.  (с. 115) 
🕅 Ѡ҆ то́мже пра́здницѣ подоба́етъ вѣ́дати,  а҆́ще слꙋчи́тсѧ въ недѣ́лю самарѧны́ни: 
Ѡ҆ставлѧ́етсѧ слꙋ́жба преполове́нїѧ, и҆ пое́тсѧ  воскрⷭ҇на, и҆ самарѧны́ни, и҆ бг҃осло́ва, ꙗ҆́коже  оу҆каза́сѧ пре́жде во и҆́ны недѣ̑ли. 
🕅 Ѡ҆ то́мже пра́здницѣ, а҆́ще слꙋчи́тсѧ  ст҃а́гѡ а҆пⷭ҇ла і҆ѡа́нна бг҃осло́ва въ сре́дꙋ предъ  вознесе́нїемъ во ѿда́нїе па́схи: 
Во вто́рникъ ве́чера, на ма́лѣй вече́рни,  стїхи̑ры а҆пⷭ҇ла, на д҃ Сла́ва, а҆пⷭ҇ла: И҆ ны́нѣ, днѐ.  На стїхо́внѣ стїхи̑ры а҆пⷭ҇ла, вели́кїѧ вече́рни, съ  припѣ̑вы и҆́хъ: Сла́ва, а҆пⷭ҇ла: И҆ ны́нѣ, днѐ.  Тропа́рь а҆пⷭ҇ла: Сла́ва, и҆ ны́нѣ: Всѧ̑ па́че:  Є҆ктенїа̀ ма́лаѧ, и҆ ѿпꙋ́стъ. 
[Зрѝ] А҆́ще же нѣ́сть бдѣ́нїѧ: На  повече́рїи глаго́лемъ конда́къ а҆пⷭ҇ла: Сла́ва, и҆  ны́нѣ, па́схи: А҆́ще и҆ во гро́бъ: На вели́цѣй  вече́рни по ѻ҆бы́чномъ ѱалмѣ̀ пое́мъ, Блаже́нъ  мꙋ́жъ, а҃-й а҆нтїфѡ́нъ. На Гдⷭ҇и, воззва́хъ, стїхи̑ры  ѡ҆ слѣпо́мъ, на ѕ҃: и҆ а҆пⷭ҇ла на д҃: Сла́ва, а҆пⷭ҇ла:  и҆ ны́нѣ, днѐ. Кто̀ возглаго́летъ: Вхо́дъ,  прокі́менъ днѐ, и҆ чтє́нїѧ а҆пⷭ҇ла. На лїті́и  стїхи́ра хра́ма, и҆ а҆пⷭ҇ла самогла́сны: Сла́ва, а҆пⷭ҇ла:  И҆ ны́нѣ, Сѐ и҆спо́лнисѧ: На стїхо́внѣ  стїхи́ра воскре́сна, гла́съ є҃: Тебѐ воплоще́ннаго:  та́же стїхи̑ры па́схи, съ припѣ́вы и҆́хъ: Сла́ва,  а҆пⷭ҇ла: И҆ ны́нѣ, па́схи: Воскрⷭ҇нїѧ де́нь: и҆  Хрⷭ҇то́съ воскр҃се: є҆ди́ножды. На  благослове́нїи хлѣ́бѡвъ, тропа́рь а҆пⷭ҇ла, два́жды. и҆  Бцⷣе дв҃о, є҆ди́ножды: и҆ чте́нїе во ѿкрове́нїи  а҆пⷭ҇ла і҆ѡа́нна. 
[Зрѝ] А҆́ще же нѣ́сть бдѣ́нїѧ: По Ны́нѣ  ѿпꙋща́еши, и҆ по трист҃о́мъ, тропа́рь воскрⷭ҇нъ гла́са:  Сла́ва, а҆пⷭ҇ла: И҆ ны́нѣ, бг҃оро́диченъ: И҆ ѿпꙋ́стъ.  Полꙋ́нощницꙋ же пое́мъ по ѻ҆бы́чаю. По а҃-мъ  Трист҃о́мъ, вмѣ́стѡ Сѐ жени́хъ, глаго́лемъ тропа́рь  воскр҃сенъ: Собезнача́льное сло́во: Сла́ва, и҆  ны́нѣ, бг҃оро́диченъ є҆гѡ̀. По в҃-мъ, вмѣ́стѡ  Помѧнѝ, гдⷭ҇и, конда́къ па́схи: А҆́ще и҆ во  гро́бъ: Посе́мъ, Гдⷭ҇и, поми́лꙋй, в҃і и҆ ѿпꙋ́стъ.  Моли́твы же, Помѧнѝ, гдⷭ҇и, не глаго́лемъ. На  Бг҃ъ гдⷭ҇ь тропа́рь воскрⷭ҇нъ, два́жды, гла́съ є҃:  Собезнача́льное сло́во: Сла́ва, а҆пⷭ҇ла: И҆ ны́нѣ,  Всѧ̑ па́че смы́сла: По а҃-й каѳі́смѣ сѣда́ленъ  (с. 116) воскре́сенъ: и҆ чте́нїе. По в҃-й каѳі́смѣ  сѣда́ленъ ѡ҆ слѣпо́мъ: и҆ чте́нїе. Полѷеле́й, и҆  сѣда́льны а҆пⷭ҇ла всѝ по є҆ди́ножды: и҆ чте́нїе.  Степє́нна, а҃-й а҆нтїфѡ́нъ д҃-гѡ гла́са. Прокі́менъ  а҆пⷭ҇ла: и҆ Всѧ́кое дыха́нїе: Є҆ѵⷢ҇лїе а҆пⷭ҇ла.  Воскрⷭ҇нїе хрⷭ҇то́во: Ѱало́мъ н҃. Стїхи́ра а҆пⷭ҇ла.  Канѡ́нъ па́схи безъ бг҃оро́дичнѡвъ со і҆рмосо́мъ на  ѕ҃: и҆ а҆пⷭ҇ла на д҃: и҆ ѡ҆ слѣпо́мъ на д҃. Пое́мъ  же во всѧ́кой пѣ́сни тропа́рь ѡ҆ слѣпо́мъ, по два́жды:  Сла́ва, трⷪ҇ченъ: И҆ ны́нѣ, бг҃оро́диченъ.  Катава́сїа, і҆рмо́съ: Спаси́телю бг҃ꙋ: ѻ҆́ба  ли̑ка вкꙋ́пѣ. [Предпра́зднства же канѡ́нъ здѣ̀  ѡ҆ставлѧ́етсѧ, и҆ пое́мъ є҆гѡ̀ во вто́рникъ, напредѝ.]  По г҃-й пѣ́сни конда́къ а҆пⷭ҇ла, и҆ і҆́косъ.  Та́же ѵ҆пакоѝ па́сцѣ: Предвари́вшыѧ оу҆́трѡ.  Сла́ва, сѣда́ленъ а҆пⷭ҇ла: И҆ ны́нѣ, слѣпа́гѡ: и҆  чте́нїе а҆пⷭ҇ла. По ѕ҃ пѣ́сни конда́къ па́схи, и҆  і҆́косъ. На ѳ҃ пѣ́сни, Честнѣ́йшꙋю, не пое́мъ.  Свѣти́ленъ па́схи: Сла́ва, а҆пⷭ҇ла: И҆ ны́нѣ,  слѣпа́гѡ. На хвали́техъ стїхи̑ры а҆пⷭ҇ла на д҃.  Та́же, Да воскрⷭ҇нетъ бг҃ъ: и҆ стїхи̑ры па́схи,  съ припѣ́вы и҆́хъ: Сла́ва, а҆пⷭ҇ла: И҆ ны́нѣ, па́схи,  гла́съ є҃: Воскресе́нїѧ де́нь: Хрⷭ҇то́съ  воскре́се: є҆ди́ножды. Славосло́вїе вели́кое. Тропа́рь  воскрⷭ҇нъ: Сла́ва, а҆пⷭ҇ла: И҆ ны́нѣ, Всѧ̑ па́че  смы́сла: Є҆ктєнїѝ, и҆ ѡ҆глаше́нїе, и҆ ѿпꙋ́стъ, и҆  и҆схожде́нїе, и҆ ча́съ а҃-й въ притво́рѣ. На  часѣ́хъ тропа́рь воскрⷭ҇нъ: Сла́ва, а҆пⷭ҇ла: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ  па́схи и҆ а҆пⷭ҇ла, премѣнѧ́емъ. 
На лїтꙋргі́и бл҃жє́нна ѿ канѡ́на па́схи,  пѣ́снь г҃-ѧ, на д҃: и҆ а҆пⷭ҇ла пѣ́снь ѕ҃, на д҃. По  вхо́дѣ тропа́рь воскрⷭ҇нъ, и҆ а҆пⷭ҇ла: Сла́ва, конда́къ  а҆пⷭ҇ла: И҆ ны́нѣ, па́схи. Прокі́менъ, и҆ а҆ллилꙋ́їа  па́схи, и҆ а҆пⷭ҇ла: а҆пⷭ҇лъ, и҆ є҆ѵⷢ҇лїе днѐ, и҆  а҆пⷭ҇ла. Прича́стенъ: Тѣ́ло хрⷭ҇то́во: Дрꙋгі́й,  Во всю̀ зе́млю: 
🕅 Ѡ҆ то́мже пра́здницѣ подоба́етъ вѣ́дати:  а҆́ще слꙋчи́тсѧ ст҃а́гѡ а҆пⷭ҇тола і҆ѡа́нна бг҃осло́ва въ  четверто́къ вознесе́нїѧ. 
На ма́лѣй вече́рни, стїхи̑ры пра́здника г҃, на  д҃: Сла́ва, а҆пⷭ҇ла: И҆ ны́нѣ, пра́здника. На  стїхо́внѣ стїхи̑ры а҆пⷭ҇ла, съ припѣ̑вы и҆́хъ, вели́кїѧ  вече́рни: Сла́ва, а҆пⷭ҇ла: И҆ ны́нѣ, пра́здника.  Тропа́рь а҆пⷭ҇ла: Сла́ва, и҆ ны́нѣ, пра́здника.  Є҆ктенїа̀ ма́лаѧ, и҆ ѿпꙋ́стъ. (с. 117) [Зрѝ]  А҆́ще ли нѣ́сть бдѣ́нїѧ: на повече́рїи конда́къ  а҆пⷭ҇ла: Сла́ва, и҆ ны́нѣ, пра́здника. 
На вели́цѣй вече́рни пое́мъ, Блаже́нъ мꙋ́жъ,  а҃-й а҆нтїфѡ́нъ. На Гдⷭ҇и, воззва́хъ, стїхи̑ры  пра́здника, на ѕ҃: и҆ а҆пⷭ҇ла на д҃: Сла́ва, а҆пⷭ҇ла: И҆  ны́нѣ, пра́здника. Вхо́дъ, прокі́менъ днѐ, и҆  чтє́нїѧ пра́здника, и҆ а҆пⷭ҇ла. На лїті́и стїхи̑ры  пра́здника, и҆ а҆пⷭ҇ла: Сла́ва, а҆пⷭ҇ла: И҆ ны́нѣ,  пра́здника. На стїхо́внѣ стїхи̑ры пра́здника, съ  припѣ́вы и҆́хъ: Сла́ва, а҆пⷭ҇ла: И҆ ны́нѣ, пра́здника.  На благослове́нїи хлѣ́бѡвъ, тропа́рь пра́здника  два́жды: и҆ а҆пⷭ҇ла, є҆ди́ножды: и҆ чте́нїе пра́здника. 
На Бг҃ъ гдⷭ҇ь, тропа́рь пра́здника два́жды:  Сла́ва, а҆пⷭ҇ла: И҆ ны́нѣ, пра́здника. По каѳі́смахъ  сѣда́льны пра́здника, и҆ чте́нїе. Полѷеле́й и҆  сѣда́ленъ пра́здника, и҆ чте́нїе [пра́здника].  Степє́нна, а҃-й а҆нтїфѡ́нъ д҃-гѡ гла́са: прокі́менъ,  и҆ є҆ѵⷢ҇лїе пра́здника. Воскрⷭ҇нїе хрⷭ҇то́во:  Ѱало́мъ н҃. Стїхи́ра пра́здника. Канѡ́нъ  пра́здника, гла́съ є҃, со і҆рмосо́мъ на ѕ҃: и҆ а҆пⷭ҇ла  на д҃, и҆ дрꙋгі́й пра́здника, на д҃. Катава́сїа:  Бжⷭ҇твеннымъ покрове́нъ: ѻ҆́ба ли̑ка вкꙋ́пѣ. По  г҃ пѣ́сни конда́къ а҆пⷭ҇ла и҆ і҆́косъ, и҆ сѣда́ленъ  два́жды: Сла́ва, и҆ ны́нѣ, пра́здника: и҆ чте́нїе  а҆пⷭ҇ла. По ѕ҃ пѣ́сни, конда́къ пра́здника и҆  і҆́косъ. На ѳ҃ пѣ́сни, Честнѣ́йшꙋю, не пое́мъ,  но пое́мъ припѣ́вы пра́здника: къ тропарє́мъ же  а҆пⷭ҇ла: Ст҃ы́й а҆пⷭ҇ле и҆ є҆ѵⷢ҇лі́сте і҆ѡа́нне  бг҃осло́ве, молѝ бг҃а ѡ҆ на́съ. Свѣти́ленъ  пра́здника: Сла́ва, а҆пⷭ҇ла: И҆ ны́нѣ, пра́здника.  На хвали́техъ стїхи̑ры на ѕ҃: пра́здника г҃: и҆  а҆пⷭ҇ла г҃: Сла́ва, а҆пⷭ҇ла: И҆ ны́нѣ, пра́здника.  Славосло́вїе вели́кое: по трист҃о́мъ тропа́рь а҆пⷭ҇ла:  Сла́ва, и҆ ны́нѣ, пра́здника. Є҆ктєнїѝ и҆  ѡ҆глаше́нїе, и҆ ѿпꙋ́стъ. Дае́тсѧ же и҆ ст҃ы́й  є҆ле́й бра́тїи ѿ канди́ла ст҃а́гѡ. И҆ ѻ҆бы́чное  и҆схожде́нїе: и҆ ча́съ а҃-й въ притво́рѣ. На  часѣ́хъ тропа́рь пра́здника: Сла́ва, а҆пⷭ҇ла: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ: кондакѝ  пра́здника, и҆ а҆пⷭ҇ла, премѣнѧ́емъ. 
На лїтꙋргі́и и҆з̾ѡбрази́тєльныѧ: и҆ ѿ канѡ́на  пра́здника, гла́са ѕ҃-гѡ пѣ́снь г҃, на д҃: и҆ а҆пⷭ҇ла  пѣ́снь ѕ҃-ѧ, на д҃. Вхо́дное (с. 118) пра́здника,  тропа́рь пра́здника, и҆ а҆пⷭ҇ла: Сла́ва, конда́къ  а҆пⷭ҇ла: И҆ ны́нѣ, пра́здника. Прокі́менъ, а҆пⷭ҇лъ,  а҆ллилꙋ́їа и҆ є҆ѵⷢ҇лїе, и҆ прича́стенъ, пре́жде  пра́здника, и҆ а҆пⷭ҇ла. 
[Зрѝ] Ст҃а́гѡ же а҆рсе́нїа слꙋ́жба ѡ҆ставлѧ́етсѧ,  и҆ пое́тсѧ, є҆гда̀ разсꙋ́дитъ є҆кклисїа́рхъ. 
🕅 Ѡ҆ то́мже подоба́етъ вѣ́дати, а҆́ще  слꙋчи́тсѧ ст҃а́гѡ а҆пⷭ҇ла і҆ѡа́нна бг҃осло́ва въ недѣ́лю  з҃-ю по па́сцѣ, свѧты́хъ ѻ҆тє́цъ ти҃і. 
Ѡ҆ставлѧ́етсѧ слꙋ́жба вознесе́нїѧ, и҆ пое́тсѧ  воскрⷭ҇на, и҆ бг҃осло́ва, и҆ свѧты́хъ ѻ҆ц҃є́въ. 
Въ сꙋббѡ́тꙋ на ма́лѣй вече́рни, стїхи̑ры  воскрⷭ҇ны на д҃: Сла́ва, а҆пⷭ҇ла, гла́съ в҃: Сы́на  гро́мова: И҆ ны́нѣ, бг҃оро́диченъ ма́лыѧ вече́рни.  На стїхо́внѣ стїхи́ра воскрⷭ҇на є҆ди́на: та́же  а҆пⷭ҇ла стїхо́вна вели́кїѧ вече́рни, съ припѣ̑вы  свои́ми: Сла́ва, а҆пⷭ҇ла: И҆ ны́нѣ, бг҃оро́диченъ по  гла́сꙋ. По трист҃о́мъ, тропа́рь воскрⷭ҇нъ и҆  ѻ҆ц҃є́въ. Сла́ва, а҆пⷭ҇ла: И҆ ны́нѣ, пра́здника.  Є҆ктенїа̀ ма́лаѧ, и҆ ѿпꙋ́стъ. 
На вели́цѣй вече́рни: По ѻ҆бы́чномъ ѱалмѣ̀ и҆  по каѳі́смѣ. На Гдⷭ҇и, воззва́хъ, стїхи̑ры воскрⷭ҇ны  г҃: и҆ ѻ҆ц҃є́въ д҃: и҆ а҆пⷭ҇ла г҃: Сла́ва, ѻ҆ц҃є́въ:  И҆ ны́нѣ, бг҃оро́диченъ а҃-й, гла́са. Вхо́дъ,  прокі́менъ днѐ, и҆ чтє́нїѧ ѻ҆ц҃є́въ, и҆ а҆пⷭ҇ла.  На лїті́и стїхи́ра ѻ҆ц҃є́въ, гла́съ г҃. и҆ а҆пⷭ҇ла  самогла́сны: Сла́ва, а҆пⷭ҇ла: И҆ ны́нѣ, пра́здника.  На стїхо́внѣ стїхи̑ры воскрⷭ҇ны: Сла́ва, ѻ҆ц҃є́въ:  И҆ ны́нѣ, пра́здника. На бл҃гослове́нїи хлѣ́бѡвъ,  тропа́рь, Бцⷣе дв҃о: два́жды: и҆ а҆пⷭ҇ла,  є҆ди́ножды: и҆ чте́нїе. На Бг҃ъ гдⷭ҇ь, тропа́рь  воскрⷭ҇нъ, и҆ ѻ҆ц҃є́въ: Сла́ва, а҆пⷭ҇ла: И҆ ны́нѣ,  бг҃оро́диченъ. По каѳі́смахъ, сѣда́льны воскрⷭ҇ны,  съ бг҃орѡ́дичны и҆́хъ: и҆ чте́нїе во є҆ѵⷢ҇лїи  толково́мъ. Полѷеле́й, и҆ сѣда́льны ст҃а́гѡ всѝ,  и҆ чте́нїе а҆пⷭ҇ла, Степє́нна, и҆ прокі́менъ гла́са:  Всѧ́кое дыха́нїе: Є҆ѵⷢ҇лїе воскрⷭ҇ное.  Воскрⷭ҇нїе хрⷭ҇то́во: Ѱало́мъ н҃. Стїхи́ра  воскрⷭ҇на, и҆ про́чее. Канѡ́нъ воскрⷭ҇нъ со  і҆рмосо́мъ на д҃: и҆ а҆пⷭ҇ла на д҃: и҆ ѻ҆ц҃є́въ на ѕ҃.  Катава́сїа: Бжⷭ҇твеннымъ покрове́нъ: По г҃-й  пѣ́сни, конда́къ а҆пⷭ҇ла и҆ і҆́косъ: и҆ сѣда́ленъ  ѻ҆ц҃є́въ: Сла́ва, а҆пⷭ҇ла: И҆ (с. 119) ны́нѣ,  бг҃оро́диченъ: и҆ чте́нїе а҆пⷭ҇ла. По ѕ҃-й пѣ́сни,  конда́къ ѻ҆ц҃є́въ и҆ і҆́косъ, и҆ про́логъ.  Свѣти́ленъ воскр҃сенъ, и҆ ѻ҆ц҃є́въ: Сла́ва,  а҆пⷭ҇ла: И҆ ны́нѣ, бг҃оро́диченъ. На хвали́техъ  стїхи̑ры воскрⷭ҇ны г҃: и҆ ѻ҆ц҃є́въ в҃: и҆ а҆пⷭ҇ла со  сла́вникомъ г҃: Сла́ва, ѻ҆ц҃є́въ: И҆ ны́нѣ,  Преблагослове́нна є҆сѝ: Славосло́вїе вели́кое,  тропа́рь воскрⷭ҇нъ. Є҆ктєнїѝ и҆ ѡ҆глаше́нїе, и҆  ѿпꙋ́стъ. И҆ ѻ҆бы́чное и҆схожде́нїе. Сла́ва, и҆ ны́нѣ,  стїхи́ра є҆ѵⷢ҇льскаѧ. И҆ ча́съ а҃-й въ притво́рѣ.  На часѣ́хъ тропа́рь воскре́сенъ: Сла́ва, ѻ҆ц҃є́въ:  И҆ ны́нѣ, бг҃оро́диченъ: часѡ́въ. По Ѻ҆́ч҃е на́шъ,  конда́къ воскре́сенъ. На г҃-мъ часѣ̀ тропа́рь  воскре́сенъ: Сла́ва, а҆пⷭ҇ла. По Ѻ҆́ч҃е на́шъ,  кондакѝ а҆пⷭ҇ла, и҆ ѻ҆ц҃є́въ, глаго́лемъ премѣнѧ́юще. 
На лїтꙋргі́и: Бл҃жє́нна гла́са, на д҃: и҆  ѻ҆ц҃є́въ, пѣ́снь г҃-ѧ, на д҃: и҆ а҆пⷭ҇ла пѣ́снь ѕ҃-ѧ,  на д҃. По вхо́дѣ, тропа́рь воскрⷭ҇нъ и҆ ѻ҆ц҃є́въ,  и҆ а҆пⷭ҇ла: та́же, конда́къ ѻ҆ц҃є́въ: Сла́ва, а҆пⷭ҇ла:  И҆ ны́нѣ, пра́здника. Прокі́менъ, а҆пⷭ҇лъ,  а҆ллилꙋ́їа и҆ є҆ѵⷢ҇лїе, ѻ҆ц҃є́въ и҆ а҆по́стола.  Прича́стенъ: Хвали́те гдⷭ҇а: Дрꙋгі́й, Во  всю̀ зе́млю: 


(с. 119) 
Мѣ́сѧца тогѡ́же въ ѳ҃-й де́нь. 
Ст҃а́гѡ прⷪ҇ро́ка и҆са́їи: 
И҆ ст҃а́гѡ мꙋ́ченика хрїстофо́ра: 
И҆ пренесе́нїе честны́хъ моще́й, и҆́же во ст҃ы́хъ  ѻ҆ц҃а̀ на́шегѡ нїкола́а чꙋдотво́рца, ѿ мѵ́ръ въ ба́ръ  гра́дъ. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры прⷪ҇ро́ка, гла́съ д҃. Подо́бенъ: Да́лъ  є҆сѝ зна́менїе. 
Оу҆́глемъ бж҃ества̀ ꙳ воплоще́нномꙋ ѡ҆чище́нъ, ꙳  прⷪ҇ро́чествꙋ оу҆вѣ́рисѧ ꙳ вели́кїй и҆ сла́вный  и҆са́їа, ꙳ и҆ бжⷭ҇твеннꙋю сла́вꙋ ви́дѣти сподо́бльсѧ, ꙳  мно́гимъ добродѣ́тели (с. 120) бога́тствомъ, и҆  чистото́ю, ꙳ проповѣ́дникъ предполага́етсѧ, ꙳ и҆  провозвѣща́етъ бꙋ́дꙋщее спасе́нїе ꙗ҆зы́кѡмъ, ꙳ и҆  бжⷭ҇твенное ꙗ҆вле́нїе. 
Оу҆́мъ же и҆ мы́сль ꙳ ѡ҆чи́щь, досточꙋ́дне  и҆са́їе, ꙳ дх҃а благоꙋго́денъ ѻ҆рга́нъ, ꙳ дѣ́йствы  сегѡ̀ и҆ дохнове́ньми ꙳ оу҆дарѧ́емь при́снѡ, ꙳ и҆  бг҃омꙋ́дреннѡ сложе́нъ бы́лъ є҆сѝ, пресла́вне, ꙳ на  престо́лѣ сѣдѧ́щаго ꙳ превознесе́ннѣ зрѧ̀, ꙳ и҆  бжⷭ҇твєннымъ наꙋча́ѧсѧ. 
Є҆ди́но гдⷭ҇ьство ꙳ трїѷпоста́снагѡ бжⷭ҇тва̀, ꙳  трист҃ы́мъ ра́зꙋмомъ, ꙳ непреста́ннѡ сла́вѧщыѧ серафі́мы  бжⷭ҇твєнныѧ, ꙳ блаже́нне, ви́дѣвъ и҆ наꙋчи́всѧ, ꙳  прⷪ҇ро́честѣй оу҆вѣ́рилсѧ є҆сѝ бл҃года́ти, чꙋ́дне: ꙳  тѣ́мже твою̀ всесвѧще́ннꙋю соверша́юще па́мѧть, ꙳  хрⷭ҇тꙋ́ тѧ приво́димъ, ꙳ моли́твенника си́льнѣйшаго. 
И҆́ны стїхи̑ры мч҃ника, гла́съ то́йже. Подо́бенъ:  Ꙗ҆́кѡ до́блѧ: 
Хрїстофо́ре пресла́вне, ꙳ хрⷭ҇тоимени́тый сто́лпе,  ꙳ честно́е оу҆краше́нїе благода́ти, ꙳ ты̀ си́льныхъ  держа́вꙋ низве́ргъ ꙳ мꙋчи́телей посрами́лъ є҆сѝ, ꙳ и҆  хрⷭ҇та̀ ꙗ҆́кѡ и҆́стинна цр҃ѧ̀, и҆ зижди́телѧ твоего̀  проповѣ́далъ є҆сѝ: ꙳ є҆гѡ́же бжⷭ҇твенною си́лою, ꙳ съ  небесѐ вѣне́цъ бжⷭ҇твенный прїѧ́лъ є҆сѝ, ꙳ и҆  пребыва́ющꙋю сла́вꙋ. 
Непристꙋ́пнымъ бжⷭ҇тво́мъ, ꙳ неизрече́нною  бла́гостїю, ꙳ и҆ тве́рдою свѣ́тлостїю просвѣща́емь, ꙳  мра́къ і҆́дѡльскїй разори́въ, ꙳ беззако́нныхъ шата̑нїѧ  низложи́лъ є҆сѝ свѣ́тлѡ: ꙳ и҆ ѻ҆гне́мъ и҆ ра́нами  ѡ҆держи́мь, ꙳ сꙋпроти́внаго стрѣльца̀ ꙳ на сꙋди́щи  низло́жь, ꙳ побѣдоно́сецъ и҆ побѣди́тель ꙗ҆ви́лсѧ  є҆сѝ. 
Си̑лы вы́шнихъ во́инствъ ꙳ тебѣ̀ оу҆диви́шасѧ, ꙳  и҆ мꙋ́ченичестїи чи́ни совозвесели́шасѧ, ꙳ пра́ведныхъ  собо́ри согла́снѡ возопи́ша, ꙳ и҆ рꙋко́ю бг҃онача́льною  бг҃ъ свы́ше вѣнча̀. ꙳ тѣ́мже зове́мъ: хрїстофо́ра  моли́твами, ꙗ҆́кѡ (с. 121) ще́дръ, ꙳ спасѝ всѧ̑  творѧ́щыѧ ꙳ сегѡ̀ бжⷭ҇твенное торжество̀. 
Сла́ва, и҆ ны́нѣ, пра́здника. Тропа́рь, гла́съ  в҃: 
Прⷪ҇ро́ка твоегѡ̀ и҆са́їи па́мѧть, гдⷭ҇и,  пра́зднꙋюще, тѣ́мъ тѧ̀ мо́лимъ, спасѝ дꙋ́шы на́шѧ. 
Дрꙋгі́й тропа́рь мч҃ника, гла́съ д҃: 
Ѻ҆де́ждами ѿ крове́й оу҆краша́ѧйсѧ, гдⷭ҇еви  предстои́ши цр҃ю̀ си́лъ, хрїстофо́ре приснопа́мѧтне,  ѿѻнꙋ́дꙋже со безпло́тными и҆ мꙋ́чєники пое́ши  трист҃ы́мъ и҆ стра́шнымъ сладкопѣ́нїемъ: тѣ́мже  моли́твами твои́ми спаса́й ста́до твоѐ. 
Канѡ́нъ ст҃ы́хъ, прⷪ҇ро́ка, и҆ мч҃ника. Творе́нїе  ѳеофа́ново. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же  є҆сѝ колєсни́цы фараѡ́нѡвы и҆ си́лꙋ. 
Просвѣти́ мѧ, гдⷭ҇и бж҃е мо́й, и҆ наста́ви  свѣ́тлѡ бжⷭ҇твеннагѡ прⷪ҇ро́ка твоегѡ̀ сла́вное и҆  честно́е восхвали́ти торжество̀. 
Бг҃овѣща́ннаѧ трꙋба̀ и҆са́їина, ѡ҆гласи́вшаѧ  зе́млю, церкѡ́вныѧ пита́тели созва̀, пра́здновати па́мѧть  є҆гѡ̀. 
Стра̑сти тѣлє́сныѧ, бг҃оно́се, помыслѡ́мъ  дꙋшє́внымъ тве́рдѡ покори́въ, сла́вꙋ сподо́бисѧ ви́дѣти  вседержи́телѧ. 
Мꙋ́ченика: 
Прїиди́те, всѝ дне́сь хрⷭ҇тоно́сцы, хрїстофо́ра  па́мѧть, и҆́стины свидѣ́телѧ бг҃омꙋ́драгѡ, благоче́стнѡ  воспои́мъ. 
Мꙋ́жески подвиза́всѧ на ле́сть, мꙋчи́телей  прещє́нїѧ, мч҃ниче страстоно́сче, крѣ́постїю хрⷭ҇то́вою  оу҆твержда́емь, попра́лъ є҆сѝ. 
Бг҃оро́диченъ: 
Же́злъ прозрѧ́ тѧ, бцⷣе, цвѣ́тъ же па́ки и҆зъ  тебє̀ воплоще́нное сло́во, провозвѣстѝ сла́вный  и҆са́їа, пречⷭ҇таѧ. (с. 122) 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Всю̀ зарю̀ дꙋхо́внꙋю воспрїе́мь, провозгласи́лъ  є҆сѝ, сла́вне, сло́ва смотре́нїѧ неизрече́нное  та́инство. 
Взѧ́лсѧ є҆сѝ къ высотѣ̀ нбⷭ҇нѣй, и҆  благоче́стїѧ свѣ́тлость показа́лъ є҆сѝ, і҆́дѡльскагѡ  сꙋ́етїѧ ты̀ и҆з̾ѡбличи́въ не́мощь. 
Ка́менѧ въ сїѡ́нѣ пречестна́го, краеꙋго́льнаго,  вселе́ннꙋю содержа́щаго, влⷣкꙋ хрⷭ҇та̀, и҆са́їа  прⷪ҇ро́чествꙋетъ, полага́ема. 
Мꙋ́ченика: 
Ѻ҆рꙋ́жїемъ крⷭ҇та̀ ѡ҆гражда́емь, мч҃ниче  хрїстофо́ре, ра̑ны претерпѣ́лъ є҆сѝ, присножела́емагѡ  наслажда́ешисѧ ра́дꙋѧсѧ. 
Пло́ть оу҆́бѡ ра́нами ссѣца́шесѧ, бг҃олюби́ваѧ  же твоѧ̀ дꙋша̀ любо́вїю пита́шесѧ, поꙋча́ющисѧ црⷭ҇твїѧ,  хрїстофо́ре, наслажде́нїю. 
Бг҃оро́диченъ: 
Рече́нїе вои́стиннꙋ и҆спо́лнисѧ и҆са́їино: дв҃а бо  родѝ воплоще́нна жизнода́вца, и҆ сп҃са дꙋ́шъ на́шихъ. 
Сѣда́ленъ, гла́съ д҃. Подо́бенъ: Ско́рѡ  предварѝ: 
Ѿ страсте́й тѣле́сныхъ преѡчи́стивъ дꙋ́шꙋ,  сла́вꙋ ви́дѣлъ є҆сѝ надъ всѣ́ми сꙋ́щагѡ бг҃а,  прⷪ҇ро́че пребога́те: просїѧ́въ прⷪ҇ро́чества  свѣтоно́сными зарѧ́ми, мла́до, ре́клъ є҆сѝ, ѻ҆троча̀  роди́тсѧ зижди́тель, спаса́ющїй на́съ ѿ тлѝ моли́твами  твои́ми. 
Сла́ва, сѣда́ленъ мч҃ника, гла́съ то́йже. Поⷣ:  Ꙗ҆ви́лсѧ є҆сѝ дне́сь: 
По́двигъ, сла́вне, мꙋче́нїѧ сконча́въ, прїѧ́лъ  є҆сѝ вѣне́цъ побѣ́ды ѿ бг҃а, хрїстофо́ре блаже́нне:  є҆го́же оу҆молѝ, ѿ бѣ́дъ и҆зба́вити на́съ. 
И҆ ны́нѣ, пра́здника. 
Пѣ́снь д҃. І҆рмо́съ: 
Твоегѡ̀ на землѝ ꙗ҆вле́нїѧ, хрⷭ҇тѐ бж҃е,  проповѣ́дꙋѧ прⷪ҇ро́къ прише́ствїе, съ весе́лїемъ  вопїѧ́ше: сла́ва си́лѣ твое́й, гдⷭ҇и. (с. 123) 
На добродѣ́тельный возше́дъ ве́рхъ, чи́стѡ  жела́емомꙋ бесѣ́довалъ є҆сѝ, и҆ ра́достнѡ пѣ́лъ  є҆сѝ: сла́ва си́лѣ твое́й, гдⷭ҇и. 
Прⷪ҇ро́честѣй и҆са́їа благода́ти ввѣ́ренъ  бы́сть, и҆ бж҃їе жили́ще показа́сѧ, и҆ небе́сныхъ си́лъ  сла́вы нетлѣ́нныѧ сподо́бисѧ. 
Ѡ҆бнови́тисѧ ѻ҆стровѡ́мъ ре́клъ є҆сѝ при́точнѡ,  ꙗ҆зы́чєскимъ цр҃квамъ, бжⷭ҇твеннагѡ дх҃а и҆спо́лненъ,  сла́вне, таи́нникъ неизрече́нныхъ бы́въ. 
Мꙋ́ченика: 
Нбⷭ҇ное наслѣ́дїе, мꙋ́чениче, воспрїѧ́лъ є҆сѝ,  на землѝ по хрⷭ҇тѣ̀ подвиза́всѧ: і҆́дѡльскꙋю же  погаси́лъ є҆сѝ пре́лесть мꙋ́жески лю́тагѡ де́мѡна. 
Же́нское тебѣ̀ и҆скꙋше́нїе, мꙋ́чениче,  приноша́ше, ꙗ҆́коже а҆да́мꙋ пра́ѻц҃ꙋ ѕмі́й пре́жде, но  побѣжде́нъ бы́въ стыдѧ́шесѧ, оу҆давлє́нїѧ на тѧ̀  простира́ѧ. 
Бг҃оро́диченъ: 
Ѻ҆троча̀ на́мъ даде́сѧ ѿ прⷪ҇ро́чицы,  рожде́нное безъ болѣ́зни бг҃ома́тере: є҆гѡ́же  нача́льство на ра́мѣ бжⷭ҇твенный и҆са́їа проповѣ́да. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Сокрове́нное свы́ше та́инство зрѧ̀, и҆ дре́внїй  совѣ́тъ вы́шнѧгѡ, є҆́же ѡ҆ на́съ смотре́нїе,  бг҃оглаго́ливе, возвѣсти́лъ є҆сѝ. 
Страсте́й твои́хъ, гдⷭ҇и, приснотекꙋ́щїй  и҆сто́чникъ, страсте́й на́съ ѿмыва́етъ: прише́лъ бо  є҆сѝ, сп҃се, ꙗ҆́коже и҆са́їа прⷪ҇ро́къ наꙋчѝ. 
Бг҃очести́вый и҆са́їа, ѿ бг҃а и҆зше́дъ ѻ҆ц҃а̀,  сло́ва и҆ ст҃а́го дх҃а, въ є҆стествѣ̀ є҆ди́номъ,  трⷪ҇цꙋ є҆ди́нꙋ, невѣ́дꙋщымъ проповѣ́да. 
Мꙋ́ченика: 
Просвѣще́нїемъ бл҃года́ти оу҆лови́лъ є҆сѝ  лю́ди, и҆ (с. 124) неи́стовство безбо́жныхъ мꙋчи́телей  разори́лъ є҆сѝ ꙗ҆́вѣ, на землѝ, мꙋ́дре, ѡ҆дѣ́ѧнъ  свы́ше дѣ́йствомъ. 
Нбⷭ҇ное и҆зво́ливъ наслажде́нїе ꙗ҆́вѣ, па́че  земна́гѡ, мꙋ́дре хрїстофо́ре, претерпѣ́лъ є҆сѝ  крѣ́пкѡ мꙋче́нїѧ болѣ́зни, крⷭ҇то́мъ оу҆крѣплѧ́емь. 
Бг҃оро́диченъ: 
На ѻ҆́блацѣ, гдⷭ҇и, сѣдѧ́щаго чи́стѣ,  всепѣ́тыѧ мт҃ре, и҆са́їа ви́дѣ тѧ̀ ꙗ҆́снѡ,  є҆гѵ́пєтскїѧ низлага́юща і҆́дѡлы. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви  мѧ̀, і҆и҃се, цр҃ю̀ си́лъ. 
Дх҃омъ воѡбраже́нъ и҆са́їа, оу҆зрѣ̀ на  престо́лѣ гдⷭ҇ьства сла́вꙋ блеща́щꙋсѧ, пѣсносло́вимꙋю  трист҃ы́мъ гла́сомъ, тричи́сленнꙋю. 
Ко оу҆стѡ́мъ боѧ́щымсѧ твои̑мъ прино́ситъ  оу҆́гль, и҆са́їе, серафі́мъ, клеща́ми взе́мъ, и҆ бг҃ꙋ  прⷪ҇ро́ка соверша́етъ, та́йнѡ ѡ҆свѧще́нна. 
Сбытїѐ и҆здале́ча зрѧ̀ прорече́нїй и҆са́їа,  оу҆́мнѡ со а҆́гг҃лы ра́дꙋетсѧ, и҆ и҆гра́ѧ сла́витъ,  и҆спо́лнившаго є҆гѡ̀ проповѣ̑данїѧ. 
Мꙋ́ченика: 
Не къ кро́ви, ни къ пло́ти бра́нь взе́мъ до́блїй,  но нача̑ла побѣжда́ше и҆ де́мѡны, неви́димою си́лою сн҃а  бж҃їѧ оу҆крѣплѧ́емь. 
Возлюби́въ благолѣ́пнѡ жела́нїй кра́й,  страстоте́рпче, не чꙋ́лъ є҆сѝ болѣ́зней стрꙋ́жемь,  мы́сль твою̀ возвыша́ѧ всегда̀ ко влⷣцѣ твоемꙋ̀. 
Бг҃оро́диченъ: 
Дв҃ꙋ во оу҆тро́бѣ заче́ншꙋю зрѧ̀, и҆ ро́ждшꙋю,  и҆са́їа проро́къ сла́вный, воплоще́нна сло́ва сн҃а бж҃їѧ,  ны́нѣ ра́дꙋетсѧ. 
Конда́къ, гла́съ в҃. Подо́бенъ: Въ моли́твахъ: 
Прⷪ҇ро́чества дарова́нїе прїе́мъ,  прⷪ҇рокомꙋ́чениче, и҆са́їе бг҃опроповѣ́дниче, всѣ̑мъ  и҆з̾ѧсни́лъ є҆сѝ вочл҃вѣ́ченїе гдⷭ҇не, возгласи́въ  велегла́снѡ концє́мъ, сѐ дв҃а во чре́вѣ прїи́метъ. (с.  125) 
І҆́косъ: 
Всѝ сни́демсѧ, и҆̀же во страна́хъ, воспѣ́ти  досто́йнѡ и҆са́їю, вѣ́рнїи, во прⷪ҇ро́цѣхъ ди́внаго:  то́й бо коне́цъ прⷪ҇ро́чества воспрїи́мъ, мі́ръ  просвѣща́етъ, всѣ̑мъ вкꙋ́пѣ та́йнꙋ бжⷭ҇твеннагѡ  соедине́нїѧ провозвѣсти́въ, съ тѣ́ми всѣ́ми возопи́въ:  съ на́ми бг҃ъ неви́димый, сѐ дв҃а во чре́вѣ прїи́метъ. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Спаси́тельное на́мъ приходѧ́щее зрѧ̀ и҆са́їа  и҆збавле́нїе, прїи́детъ, возопѝ: ѻ҆тє́цъ на́шихъ бж҃е,  бл҃гослове́нъ є҆сѝ. 
Прⷪ҇ро́чества бл҃года́тїю, и҆ мꙋче́нїѧ вѣнце́мъ,  и҆са́їа оу҆вѧзе́сѧ, крѣ́пость моѧ̀ и҆ пѣ́нїе. моѐ:  ѻ҆тє́цъ на́шихъ бж҃е, бл҃гослове́нъ є҆сѝ. 
Благоче́стїѧ предѣ́лы, и҆ житїѧ̀ зако́ны,  бг҃оно́снымъ ꙗ҆зы́комъ положи́лъ є҆сѝ, прⷪ҇ро́че  бг҃одꙋхнове́нне: ѻ҆тє́цъ на́шихъ бж҃е, бл҃гослове́нъ  є҆сѝ. 
Мꙋ́ченика: 
Мꙋче́нїѧ пꙋ́ть терпѣ́нїемъ текі́й хрїстофо́ръ, въ  нбⷭ҇ныхъ. живе́тъ се́лѣхъ, поѧ̀: ѻ҆тє́цъ на́шихъ бж҃е,  бл҃гослове́нъ є҆сѝ. 
Нече́стїѧ пла́мень, благоче́стїѧ росо́ю  хрїстофо́ръ оу҆вѧдѝ, въ пѣ́снехъ зовы́й: ѻ҆тє́цъ  на́шихъ бж҃е, бл҃гослове́нъ є҆сѝ. 
Бг҃оро́диченъ: 
Дѣ́вства ви́дѣвъ, пачеесте́ственное ржⷭ҇тво̀, и҆  чистоты̀ свѣ́тлость, и҆са́їа возопѝ: ѻ҆тє́цъ на́шихъ  бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Въ вавѷлѡ́нѣ ѻ҆́троцы бжⷭ҇твенною распала́еми  ре́вностїю, мꙋчи́телѧ и҆ пла́мене преще́нїе мꙋ́жески  попра́ша, и҆ посредѣ̀ ѻ҆гнѧ̀ вве́ржени, ѡ҆роша́еми  поѧ́хꙋ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Весе́лїѧ ри́зою женихо́вою ѡ҆бложе́нъ ѻ҆бра́знѡ,  ра́дꙋетсѧ ны́нѣ ве́селѡ и҆са́їа сла́вный, и҆ бжⷭ҇твенныѧ  пи́щи (с. 126) наслажда́ѧсѧ, со а҆́гг҃лы вѣща́етъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃а пе́рвѣе ѿлꙋчи́вшїисѧ, де́мѡнскими  прельще́ннїи словесы̀, пра́веднѡ ѿстꙋпи́ша землѝ  чи́стыѧ ѻ҆каѧ́ннїи, прⷪ҇ро́ка гласовѡ́мъ послѣ́дованнѡ,  и҆ пѣ́ти не мо́гꙋтъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Пре́лесть ѡ҆ста́вивше, къ бжⷭ҇твенномꙋ притеко́ша  сїѧ́нїю, мно́жєства ꙗ҆зы̑къ, и҆ хрⷭ҇то́вѣ цр҃кви  ѡ҆брꙋчи́шасѧ, ꙗ҆́коже дре́вле речѐ и҆са́їа, и҆  пѣ́сньми ны́нѣ пою́тъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Мꙋ́ченика: 
І҆дѡлонеи́стовства, на́глѡ приража́ема волна̀,  мꙋ́ченическими ѿсѣка́шесѧ тве́рдыми  сꙋпротивоѻбра́зными противлє́нїи, за хрⷭ҇та̀  прїе́млющихъ бѣды̑, и҆ вопїю́щихъ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Въ ца́рскꙋю багрѧни́цꙋ, ѡ҆багре́ннꙋю ѿ крове́й  твои́хъ, мꙋ́чениче, краснѡ̀ ѡ҆дѣ́ѧнъ ны́нѣ, хрїстофо́ре  непобѣди́ме, со а҆́гг҃льскими ли̑ки ликꙋ́еши, и҆ пое́ши  содѣ́телю твоемꙋ̀: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Дв҃а бг҃ома́ти ѻ҆трокови́ца, ꙗ҆́кѡ млⷣнца  держи́тъ сло́ва, всѣ̑мъ даю́щаго жи́знь, и҆ всѧ̑  сотво́ршаго, ꙗ҆́коже речѐ пре́жде и҆са́їа, и҆ ра́дꙋѧсѧ  взыва́ше: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Прⷭ҇то́лꙋ предста́лъ є҆сѝ свѣ́тлѡ,  бг҃опрїѧ́тне, влⷣки си́лъ: сла́вы же тогѡ̀ наслади́всѧ,  твоегѡ̀ благоче́стїѧ собира́ѧ плоды̀, всеблаже́нне  сла́вне. тѣ́мъ тѧ̀ всѝ велича́емъ. 
Прїиди́те, ны́нѣ, свѣ́та прⷪ҇ро́ческагѡ  дарова́нїѧ жела́ющїи, прїѧ́ти кни́гꙋ оу҆се́рднѡ и҆са́їи,  бг҃оразꙋ́мїѧ (с. 127) и҆спо́лненꙋ: тве́рдымъ жела́нїемъ  внима́емъ, да бжⷭ҇твенныѧ зарѝ и҆спо́лнимсѧ. 
Дх҃омъ свѣ́тлости ꙗ҆́вѣ ѡ҆сїѧ́емь, и҆са́їе  бг҃оно́се, всѧ̑ вѣ́рою творѧ́щыѧ честнꙋ́ю твою̀ и҆  свѣтоно́снꙋю па́мѧть, молѝ спасе́нїе полꙋчи́ти: да тѧ̀  всѝ велича́емъ. 
Мꙋ́ченика: 
Вѣне́цъ свѣ́телъ, ꙗ҆́кѡ побѣди́тель, прїе́мъ,  хрїстофо́ре всесла́вне, сца́рствꙋеши влⷣцѣ, тѧ̀ въ  мꙋ́кахъ оу҆крѣ́пльшемꙋ, и҆ рꙋ́кꙋ живоно́снꙋ пода́вшемꙋ,  ѡ҆долѣ́ти ѕлонача́льника. 
Кро́вїю мꙋ́ченическою свѣ́тлѡ ѡ҆мы́всѧ,  ѡ҆зари́лсѧ є҆сѝ, пречꙋ́дне, ны́нѣ же въ  дѣ́вственнѣмъ черто́зѣ, съ женихо́мъ ра́дꙋѧсѧ вше́лъ  є҆сѝ: ми́ра же мі́рꙋ просѧ̀, не преста́й, мꙋ́чениче  сла́вне. 
Бг҃оро́диченъ: 
Оу҆́глѧ мы́сленнаго, чⷭ҇таѧ бг҃оневѣ́сто,  и҆са́їа є҆го́же ви́дѣ, но́сиши на рꙋкꙋ̀, бг҃омт҃и,  зра́кꙋ на́шемꙋ соединѧ́ема, и҆ мі́рꙋ спасе́нїе свѣ́тлѡ  подаю́ща: тѣ́мъ тѧ̀ всѝ велича́емъ. 
Слꙋ́жба и҆́же во ст҃ы́хъ ѻ҆ц҃а̀ на́шегѡ нїкола́а  а҆рхїепі́скопа, мѵ́ръ лѷкі́йскихъ чꙋдотво́рца. 
На вече́рни пое́мъ: Бл҃же́нъ мꙋ́жъ: а҃  а҆нтїфѡ́нъ. 
На Гдⷭ҇и, воззва́хъ, стїхи̑ры пра́здника г҃: и҆  ст҃а́гѡ є҃. гла́съ и҃. Подо́бенъ: На нб҃о текꙋ́щее: 
На нб҃о добродѣ́телей возше́дъ превысо́кихъ,  чꙋдотво́рецъ ꙗ҆ви́лсѧ є҆сѝ въ мѵ́рѣхъ, сла́вне:  тѣ́ломъ въ ба́рѣ почива́ѧ, дꙋ́хомъ вездѣ̀ вѣ̑рныѧ  посѣща́еши, и҆ всѧ̑ ѿ бѣ́дъ и҆з̾има́еши, досто́йнѡ  че́сть прїе́млѧ, во ст҃и́телехъ прославлѧ́ешисѧ,  хрⷭ҇то́въ оу҆го́дниче бл҃же́нне. тѧ̀ ны́нѣ моле́бнѡ  призыва́юще, оу҆ми́льнѡ глаго́лемъ: помоли́сѧ, (с. 128)  ст҃и́телю нїко́лае, сп҃сꙋ всѣ́хъ, оу҆мири́ти мі́ръ, и҆  спастѝ дꙋ́шы на́шѧ. 
Моле́бными пѣ́сньми, соше́дшесѧ, празднолю́бцы,  на́шегѡ застꙋ́пника честно́е пренесе́нїе ра́достнѡ  восхва́лимъ, и҆́же всѧ̑ страны̑ просвѣща́етъ чꙋдесы̀, и҆  скорбѧ́щыѧ бжⷭ҇твеннѣ оу҆тѣша́етъ, ѡ҆би̑димыѧ  и҆збавлѧ́етъ, и҆́же ми́лостынею бг҃а ѡ҆должѝ, и҆ тогѡ̀  ра́ди прїѧ́тъ стокра́тное воздаѧ́нїе. къ немꙋ́же всѝ мы̀  взыва́емъ: помоли́сѧ, ст҃и́телю нїко́лае, сп҃сꙋ всѣ́хъ,  оу҆мири́ти мі́ръ, и҆ спастѝ дꙋ́шы на́шѧ. 
А҆́гг҃льскаѧ жили̑ща дости́гъ добродѣ́тельми,  предстои́ши влⷣцѣ твоемꙋ̀ хрⷭ҇тꙋ̀, є҆мꙋ́же ра́бъ  бл҃гопоко́ривъ бы́лъ є҆сѝ. и҆ ѿ ра́ки мѵ́ро то́чиши,  вѣ̑рнымъ посо́бствꙋѧ чꙋдесы̀ твои́ми, и҆ къ бг҃ꙋ  приводѧ̀ благочести̑выѧ. не ѿ ба́ра ны́нѣ призыва́емъ  тѧ̀, но ѿ го́рнѧгѡ і҆ерⷭ҇ли́ма, и҆дѣ́же ра́достнѡ  ликꙋ́еши со а҆пⷭ҇лы и҆ прⷪ҇рѡ́ки, и҆ ст҃и́тєли:  помоли́сѧ, бг҃оно́се нїко́лае, сп҃сꙋ всѣ́хъ, оу҆мири́ти  мі́ръ и҆ спастѝ дꙋ́шы на́шѧ. 
Сла́ва, гла́съ ѕ҃: 
Ст҃и́телей оу҆добре́нїе и҆ ѻ҆ц҃є́въ сла́вꙋ,  и҆сто́чника чꙋде́съ, и҆ вѣ́рныхъ застꙋ́пника вели́каго,  соше́дшесѧ, ѽ празднолю́бцы, пѣ́сненными похвала́ми  воспое́мъ, глаго́люще: ра́дꙋйсѧ, мѵ́рѧнѡвъ храни́телю, и҆  первосѣда́телю честны́й, и҆ сто́лпе неподви́жимый:  ра́дꙋйсѧ, свѣти́льниче всесвѣ́тлый, и҆́же мїрскі̑ѧ  концы̀ просвѣща́ѧ чꙋдесы̀: ра́дꙋйсѧ, скорбѧ́щихъ  бжⷭ҇твеннаѧ ра́досте, и҆ ѡ҆би́димыхъ (с. 129) те́плый  предста́телю. и҆ ны́нѣ, всебл҃же́нне нїко́лае, не  преста́й молѧ́сѧ хрⷭ҇тꙋ̀ бг҃ꙋ, ѡ҆ вѣ́рою и҆ любо́вїю  чтꙋ́щихъ приснора́достнꙋю и҆ всепра́зднственнꙋю па́мѧть  твою̀. 
И҆ ны́нѣ, пра́здника. 
Вхо́дъ. Прокі́менъ днѐ. и҆ чтє́нїѧ. 
При́тчей чте́нїе. 
[Глава̀ і҃] Па́мѧть пра́веднагѡ съ похвала́ми, и҆  благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти,  не́жели зла́та и҆ сребра̀ сокрѡ́вища. Честнѣ́йшаѧ же  є҆́сть ка́менїй многоцѣ́нныхъ: все́ же честно́е  недосто́йно є҆ѧ̀ є҆́сть. Долгота́ бо дне́й, и҆ лѣ̑та  живота̀ въ десни́цѣ є҆ѧ̀: въ шꙋ́ицѣ же є҆ѧ̀  бога́тство и҆ сла́ва: ѿ оу҆́стъ є҆ѧ̀ и҆схо́дитъ  пра́вда, зако́нъ же и҆ ми́лость на ѧ҆зы́цѣ но́ситъ. [и҃]  Послꙋ́шайте оу҆̀бо менє̀, ѽ ча̑да! честна̑ѧ бо рекꙋ̀:  и҆ бл҃же́нъ человѣ́къ, и҆́же пꙋти̑ моѧ̑ сохрани́тъ:  и҆схо́ди бо моѝ, и҆схо́ди живота̀, и҆ оу҆готовлѧ́етсѧ  хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆  предлага́ю мо́й гла́съ сыновѡ́мъ человѣ́чєскимъ: ꙗ҆́кѡ  а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ, и҆  смы́слъ, а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀  и҆ па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й,  мє́рзски же предо мно́ю оу҆стны̀ лжи̑выѧ. Съ пра́вдою  всѝ гл҃го́лы оу҆́стъ мои́хъ: ничто́же въ ни́хъ  стро́потно, нижѐ развраще́нно. Всѧ̑ пра̑ва сꙋ́ть  разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ.  Наꙋча́ю бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда  ва́ша, и҆ и҆спо́лнитесѧ дх҃а. (с. 130) 
При́тчей чте́нїе. 
[Глава̀ і] Оу҆ста̀ првⷣнагѡ ка́плютъ  премꙋ́дрость, ѧ҆зы́къ же непрвⷣнагѡ поги́бнетъ.  Оу҆стнѣ̀ мꙋже́й првⷣныхъ ка́плютъ бл҃года̑ти, оу҆ста́  же нечести́выхъ развраща́ютсѧ. [а҃і] Мѣ̑рила льсти̑ваѧ,  ме́рзость предъ гдⷭ҇емъ, вѣ́съ же пра́ведный прїѧ́тенъ  є҆мꙋ̀. И҆дѣ́же а҆́ще вни́детъ досажде́нїе, та́мѡ и҆  безче́стїе: оу҆ста́ же смире́нныхъ поꙋча́ютсѧ  премꙋ́дрости. Соверше́нїе пра́выхъ наста́витъ и҆̀хъ, и҆  поползнове́нїе ѿрица́ющихсѧ оу҆пасе́тъ и҆̀хъ. не  по́льзꙋютъ и҆мѣ̑нїѧ въ де́нь ꙗ҆́рости, пра́вда же  и҆зба́витъ ѿ сме́рти. Оу҆́меръ првⷣный, ѡ҆ста́ви  раска́ѧнїе: нарꙋ́чна же быва́етъ и҆ посмѣѧ́тельна  нечести́выхъ па́гꙋба. Пра́вда непоро́чнагѡ и҆справлѧ́етъ  пꙋти̑, въ нече́стїе же па́даетъ непра́вда. Пра́вда мꙋже́й  пра́выхъ и҆зба́витъ и҆̀хъ: безсовѣ́тїемъ же плѣнѧ́ютсѧ  беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ  наде́жда: похвала́ же нечести́выхъ поги́бнетъ.  Пра́ведникъ ѿ ло́ва оу҆бѣ́гнетъ, въ негѡ́же мѣ́сто  предае́тсѧ нечести́вый. Во оу҆стѣ́хъ нечести́выхъ  сѣ́ть гра́жданѡмъ, чꙋ́вство же пра́ведныхъ  благоспѣ́шное. Во благи́хъ пра́ведныхъ и҆спра́витсѧ  гра́дъ, и҆ въ поги́бели нечести́выхъ ра́дованїе. Во  бл҃гослове́нїи пра́выхъ возвы́ситсѧ гра́дъ, оу҆сты́ же  нечести́выхъ раскопа́етсѧ. Рꙋга́етсѧ гра́жданѡмъ  лише́нный ра́зꙋма, мꙋ́жъ же мꙋ́дрый безмо́лвїе во́дитъ. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ:  сѣди́на же є҆́сть мꙋ́дрость человѣ́кѡмъ, и҆ во́зрастъ  ста́рости, житїѐ нескве́рное. Благоꙋго́денъ бг҃ови  бы́въ, возлю́бленъ бы́сть, и҆ живы́й посредѣ̀  грѣ̑шникъ, преста́вленъ бы́сть. Восхище́нъ бы́сть, да не  ѕло́ба и҆змѣни́тъ ра́зꙋма є҆гѡ̀, и҆лѝ ле́сть (с. 131)  прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ  дѡ́браѧ, и҆ паре́нїе по́хоти премѣнѧ́етъ оу҆́мъ  неѕло́бивъ. Сконча́всѧ вма́лѣ, и҆спо́лни лѣ̑та дѡ́лга:  оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆  не разꙋмѣ́вше, нижѐ поло́жше въ помышле́нїи таково́е:  ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи̑ры самогла́сны, гла́съ в҃: 
Ѻ҆́ч҃е нїко́лае, а҆́ще и҆ мѵ́рскаѧ страна̀  молчи́тъ, но мі́ръ ве́сь, и҆́же тобо́ю просвѣще́нный,  мѵ́ра же благоꙋха̑нїи, и҆ чꙋде́съ мно́жествомъ, взыва́етъ  благохва́льными пѣ́сньми, и҆ спа́сшїисѧ тобо́ю,  ѡ҆сꙋжде́ннїи. съ сꙋ́щими въ мѵ́рѣхъ и҆ мы̀ пою́ще  вопїе́мъ: молѝ, спасти́сѧ дꙋша́мъ на́шымъ. 
Гла́съ д҃: 
Ѻ҆́ч҃е нїко́лае, прест҃а́гѡ дх҃а мѷрополо́жница  сы́й, ꙗ҆́кѡ въ мѵ́рѣхъ благоꙋха́еши, бжⷭ҇твенными  а҆рѡма̑ты хрⷭ҇тѡ́вымъ бо а҆пⷭ҇лѡмъ подо́бникъ бы́въ,  вселе́ннꙋю ѡ҆бхо́диши словесы̀ чꙋде́съ твои́хъ. тѣ́мже  и҆ да́льнымъ ꙗ҆́кѡ бли́зъ во снѣ̀ ꙗ҆влѧ́ѧсѧ, ѿ  сме́рти и҆збавлѧ́еши, и҆̀же непра́веднымъ сꙋдо́мъ  оу҆мре́ти и҆мꙋ́щыѧ, спаса́ѧ пресла́внѡ ѿ бѣ́дъ  мно́гихъ, призыва́ющихъ тѧ̀. тѣ́мже и҆ на́съ ѿ  находѧ́щихъ лю́тыхъ свободѝ, твои́ми моли́твами, при́снѡ  восхвалѧ́ющихъ тѧ̀. 
Гла́съ и҃. 
До́блестей твои́хъ, преподо́бне ѻ҆́ч҃е, пло́дъ,  просвѣти́лъ є҆́сть вѣ́рныхъ сердца̀, кто́ бо слы́ша  безмѣ́рное твоѐ смире́нїе, и҆ терпѣ́нїю не  оу҆диви́сѧ, ꙗ҆́же къ ни́щымъ ти́хости, къ скорбѧ́щымъ  оу҆тѣше́нїю; всѧ̑ бг҃олѣ́пнѡ наꙋчи́лъ є҆сѝ,  ст҃и́телю нїко́лае: и҆ ны́нѣ неꙋвѧда́емымъ вѣнце́мъ  оу҆вѧ́злсѧ є҆сѝ, моли́сѧ ѡ҆ дꙋша́хъ на́шихъ. 
На хвалꙋ̀ поте́клъ є҆сѝ гдⷭ҇ню, нїко́лае, во  вре́меннѣй жи́зни, и҆ то́й тѧ̀ просла́ви на нбⷭ҇нѣй, и҆  и҆́стиннѣй (с. 132) жи́зни: тѣ́мже дерзнове́нїе  стѧжа́въ къ немꙋ̀, молѝ спастѝ дꙋ́шы на́шѧ. 
Сла́ва, гла́съ ѕ҃: 
Благі́й ра́бе вѣ́рный, дѣ́лателю вїногра́да  хрⷭ҇то́ва, ты̀ и҆ тѧготꙋ̀ дневнꙋ́ю поне́слъ є҆сѝ, ты̀  и҆ да́нный тѝ тала́нтъ возрасти́лъ є҆сѝ, и҆ по тебѣ̀  прише́дшымъ не зави́дѣлъ є҆сѝ. тѣ́мже врата̀ нбⷭ҇наѧ  ѿверзо́шасѧ тебѣ̀, вни́ди въ ра́дость гдⷭ҇а твоегѡ̀,  и҆ молѝ ѡ҆ на́съ, свѧ́те нїко́лае. 
И҆ ны́нѣ, пра́здника. 
На стїхо́внѣ стїхи̑ры, гла́съ д҃. Подо́бенъ:  Ꙗ҆́кѡ до́блѧ: 
Ѕвѣздꙋ̀ незаходи́мꙋю ꙳ всесвѣ́тлагѡ со́лнца, ꙳  нб҃о дꙋхо́вное, ꙳ повѣ́дающее сла́вꙋ бж҃їю  спаси́тельнꙋю, ꙳ бжⷭ҇твеннаго проповѣ́дника, ꙳  просвѣ́щника ꙗ҆зы́кѡмъ, ꙳ рѣ́кꙋ, и҆злива́ющꙋю во́ды  ра́зꙋма, ꙳ и҆ напаѧ́ющꙋю вѣ́рныхъ сердца̀, ꙳ да  оу҆блажи́мъ нїкола́а, пресла́внаго ст҃и́телѧ. 
Сті́хъ: Честна̀ предъ гдⷭ҇емъ сме́рть  преподо́бныхъ є҆гѡ̀. 
Мо́ремъ, ст҃и́телю, бы́ша шє́ствїѧ твоѧ̑, ꙳ и҆зъ  мѵ́ръ лѷкі́йскихъ въ ба́ръ гра́дъ: ꙳ взѧ́тсѧ бо ѿ  гро́ба ковче́гъ тво́й, ꙳ и҆ къ за́падѡмъ до́йде ѡ҆  восто́ка, ꙳ благоче́стнѡ послѣ́довавшымъ мона́хѡмъ, ꙳  и҆́же при гро́бѣ твое́мъ, ꙳ че́сть тѝ твори́вшымъ, ꙳  манове́нїемъ влⷣки всѣ́хъ, ꙳ нїко́лае пресла́вне. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ,  и҆ прпⷣбнїи твоѝ возра́дꙋютсѧ. 
Кораблепла́ванїемъ тѝ, ꙳ во́дꙋ бл҃же́ннꙋ содѣ́ѧ,  ꙳ и҆ ко гра́дꙋ ба́рꙋ прише́дъ, ꙳ мѵ́ро и҆сточи́лъ є҆сѝ,  сла́вне, ꙳ и҆ стра̑сти неисцѣ̑льныѧ и҆сцѣлѧ́ѧ, ꙳ тꙋ̀  сꙋ́щымъ бы́лъ є҆сѝ прибѣ́жище ꙳ и҆ застꙋ́пникъ, и҆  и҆зба́витель, ꙳ ко всѣ́хъ цр҃ю̀ и҆ сп҃сꙋ молѧ́сѧ, ꙳  нїко́лае ст҃и́телю. 
Сла́ва, гла́съ ѕ҃. Самогла́сенъ: 
Человѣ́че бж҃їй и҆ вѣ́рный ра́бе, слꙋго̀  гдⷭ҇ень, мꙋ́жꙋ (с. 133) жела́нїй, сосꙋ́де и҆збра́нный,  сто́лпе и҆ оу҆твержде́нїе цр҃кве, црⷭ҇твїѧ наслѣ́дниче,  не премолчѝ, вопїѧ̀ за ны̀ ко гдⷭ҇ꙋ. 
И҆ ны́нѣ, пра́здника. Тропа́рь, гла́съ д҃: 
Приспѣ̀ де́нь свѣ́тлагѡ торжества̀, гра́дъ  ба́рскїй ра́дꙋетсѧ, и҆ съ ни́мъ вселе́ннаѧ всѧ̀  ликовствꙋ́етъ, пѣ́сньми и҆ пѣ́ньми дꙋхо́вными: дне́сь  бо свѧще́нное торжество̀, въ пренесе́нїе честны́хъ и҆  многоцѣле́бныхъ моще́й, ст҃и́телѧ и҆ чꙋдотво́рца  нїкола́а, ꙗ҆́коже со́лнце незаходи́мое возсїѧ̀,  свѣтоза́рными лꙋча́ми, разгонѧ́ѧ тмꙋ̀ и҆скꙋше́нїй же и҆  бѣ́дъ ѿ вопїю́щихъ вѣ́рнѡ: спаса́й на́съ, ꙗ҆́кѡ  предста́тель на́шъ, вели́кїй нїко́лае. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь  пра́здника, и҆ ст҃а́гѡ. 
По а҃-й стїхоло́гїи, сѣда́ленъ пра́здника,  два́жды. 
По в҃-й стїхоло́гїи, сѣда́ленъ ст҃и́телѧ, гла́съ  д҃. Поⷣ: Оу҆диви́сѧ: 
Оу҆диви́лъ є҆сѝ, влⷣко, ст҃и́телѧ твоего̀ во  страна́хъ, пода́въ є҆мꙋ̀ чꙋде́съ бл҃года́ть, недꙋ́ги  разли̑чныѧ ѿ человѣ̑къ ѿгонѧ́ти, и҆ сꙋ́щыѧ во  оу҆́захъ и҆збавлѧ́ти, ѡ҆би̑димыѧ же ѿ лю́тыхъ  и҆з̾има́ти. є҆мꙋ́же моле́бнѡ вопїе́мъ: ст҃ы́й нїко́лае,  и҆зба́ви на́съ ѿ вра̑гъ на́шихъ. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Нечи́стыхъ помышле́нїй мои́хъ мно́жєства, и҆  безмѣ́стныхъ мы́слей ѡ҆бꙋрева̑нїѧ кто̀ и҆зрещѝ мо́жетъ,  пренепоро́чнаѧ; настоѧ̑нїѧ же безпло́тныхъ вра̑гъ мои́хъ  и҆ си́хъ ѕло́бꙋ кто̀ и҆сповѣ́сть; но твое́ю мольбо́ю,  блага́ѧ, си́хъ мѝ всѣ́хъ и҆збавле́нїе да́рꙋй. 
По полѷеле́и сѣда́ленъ, гла́съ а҃. Подо́бенъ:  Гро́бъ тво́й: 
Ѡ҆свѧ́щъ себѐ житїе́мъ соверше́ннымъ, ꙗ҆ви́лсѧ  є҆сѝ свѧти́тель бг҃а вы́шнѧгѡ, ѿ негѡ́же  оу҆крѣплѧ́емь, є҆реті́чествꙋющихъ оу҆ста̀ загради́лъ  є҆сѝ: тѣ́мъ твоѐ пренесе́нїе свѣ́тлѡ пра́зднꙋемъ,  хрⷭ҇та̀ бг҃а велича́юще. 
Два́жды. (с. 134) 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на  вѣ́рныхъ предста́тельство и҆ покро́ве, бѣ́дъ и҆  скорбе́й, и҆ лю́тыхъ ѡ҆бстоѧ́нїй всѣ́хъ и҆зба́ви, на тѧ̀  оу҆пова́нїе, ѻ҆трокови́це, и҆мꙋ́щихъ, и҆ дꙋ́шы на́шѧ  спасѝ бжⷭ҇твенными мольба́ми твои́ми. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Честна̀ предъ гдⷭ҇емъ сме́рть  преподо́бныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе і҆ѡа́нна, зача́ло л҃є ѿ полꙋ̀. 
По н҃-мъ ѱалмѣ̀ стїхи́ра, гла́съ ѕ҃: 
Наслѣ́дниче бж҃їй, соприча́стниче хрⷭ҇то́въ,  слꙋжи́телю гдⷭ҇ень, свѧ́те нїко́лае, по и҆́мени твоемꙋ̀  та́кѡ и҆ житїѐ твоѐ: спросїѧ́ бо сѣди́нѣ ра́зꙋмъ,  свидѣ́тельствоваше свѣ́тлость лица̀ твоегѡ̀, дꙋше́вное  неѕло́бїе: и҆звѣ́ствоваше кро́тость, сло́ва молчали́вое.  жи́знь твоѧ̀ сла́вна, и҆ оу҆спе́нїе со ст҃ы́ми, молѝ ѡ҆  дꙋша́хъ на́шихъ. 
Канѡ́нъ, пра́здника со і҆рмосо́мъ на ѕ҃, и҆ ст҃а́гѡ  на и҃. 
Канѡ́нъ ст҃а́гѡ. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю  пою́ще и҆ вопїю́ще: пои́мъ тебѣ̀ є҆ди́номꙋ влⷣцѣ. 
Пѣ́снь оу҆сте́нъ мои́хъ прїимѝ, благода́телю  хрⷭ҇тѐ, и҆ оу҆ѧсни́ ми ѧ҆зы́къ, не помина́ѧ мно́гихъ  мои́хъ грѣхѡ́въ: да воспою̀ честно́е житїѐ твоегѡ̀  ст҃и́телѧ, въ па́мѧть пренесе́нїѧ моще́й є҆гѡ̀. 
Чꙋдотво́рный да́ръ прїе́мъ, и҆ терпѣ́нїѧ вѣнцы̀,  ст҃и́тельствомъ оу҆краша́ѧсѧ, бг҃ꙋ помоли́сѧ, ѻ҆́ч҃е,  прегрѣше́нїй проще́нїе дарова́ти на́мъ, сла́вѧщымъ твоѐ  пренесе́нїе. 
Па́стырь хрⷭ҇то́ва ста́да, ѻ҆́ч҃е, и҆ны̑мъ  ѻ҆вца́мъ посыла́ешисѧ, къ латі́нскомꙋ ꙗ҆зы́кꙋ, да всѧ̑  оу҆диви́ши (с. 135) чꙋдесы̀ твои́ми, и҆ ко хрⷭ҇тꙋ̀  приведе́ши, бл҃же́нне: є҆мꙋ́же и҆ ѡ҆ на́съ моли́сѧ  непреста́ннѡ. 
Бг҃оро́диченъ: 
Дале́че бы́вше и҆ногда̀ ꙗ҆зы́честїи наро́ди,  ржⷭ҇тво́мъ твои́мъ, бцⷣе, къ бг҃ꙋ прибли́жихомсѧ: ты́ бо  менѐ ѡ҆божи́вшаго породила̀ є҆сѝ, и҆ дре́внїѧ клѧ́твы  свобо́ждшаго свое́ю кро́вїю. 
И҆́нъ канѡ́нъ нїкола́а. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑ и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Просвѣтѝ дꙋ́шꙋ и҆ се́рдце, молю́тисѧ,  свѣтода́вче: тва́ри содѣ́телю, да́ръ пода́ждь мѝ,  воспѣва́нїемъ пѣ́ти твоего̀ оу҆го́дника пречестна́го,  и҆́мже мі́ръ ѿ ско́рби и҆зба́ви. 
Нбⷭ҇нꙋю ты̀ ѡ҆брѣ́тъ премꙋ́дрость, ꙗ҆́кѡ  тала́нта врꙋче́ннагѡ благоꙋпотреби́лъ є҆сѝ: то́ю бо  разори́въ противобо́жнꙋю ле́сть, оу҆мꙋдри́лъ є҆сѝ  лю́ди бжⷭ҇твеннымъ оу҆че́нїемъ. 
Бг҃оро́диченъ: 
Зачина́етсѧ превѣ́чный, и҆ соверше́нный  ѡ҆бновлѧ́етсѧ, и҆зъ ѻ҆трокови́цы дѣ́тищь ражда́етсѧ,  є҆го́же проповѣ́далъ є҆сѝ во двою̀ сꙋщєствꙋ̀, во  є҆ди́ной же ѵ҆поста́си, бг҃облаже́нне. 
Катава́сїа пра́здника. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Неѕло́бивый нра́вомъ, и҆ кро́ткїй ѻ҆́бразомъ,  житїѐ и҆мѣ́ѧ а҆́гг҃льское, бг҃облаже́нне нїко́лае: не  преста́й ѡ҆ на́съ молѧ́сѧ є҆ди́номꙋ чл҃вѣколю́бцꙋ. 
Кі́й гра́дъ, блаже́нне, не и҆мѣ́етъ тебѐ  помо́щника; ка́ѧ ли дꙋша̀ не призыва́етъ твоегѡ̀ и҆́мене;  и҆лѝ ко́егѡ (с. 136) мѣ́ста не присѣща́еши дꙋ́хомъ,  твои́ми чꙋдесы̀ оу҆дивлѧ́ѧ всѧ̑, нїко́лае; 
Ба́рскїй оу҆́бѡ гра́дъ прїѧ́тъ тѣ́ло твоѐ, но  дꙋ́хъ тво́й въ вы́шнѣмъ і҆ерⷭ҇ли́мѣ, и҆дѣ́же ликꙋ́еши  со прⷪ҇рѡ́ки и҆ а҆пⷭ҇лы, и҆ ст҃и́тєли, кꙋ́пнѡ, молѧ́сѧ  ѡ҆ на́съ є҆ди́номꙋ чл҃вѣколю́бцꙋ. 
Бг҃оро́диченъ: 
Просвѣще́нїе мѝ и҆спросѝ, пречⷭ҇таѧ влⷣчце,  ѡ҆мраче́нномꙋ грѣхи̑ мно́гими, поро́ждшаѧ свѣ́тъ всемꙋ̀  мі́рꙋ: и҆ стра́стнꙋю мглꙋ̀ дале́че ѿженѝ, є҆ди́на  бг҃облаже́ннаѧ. 
И҆́нъ. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Печа́льнїи тѧ̀ ѡ҆брѣто́хомъ крѣ́пкое  оу҆тѣше́нїе, помраче́ннїи свѣ́тъ, и҆ ѕлы́хъ  и҆змѣне́нїе, и҆̀же скорбьмѝ ѡ҆держи́мїи, свѧще́ннѣйшїй  ѻ҆́ч҃е. 
Ст҃и́телю нїко́лае, бж҃їѧ оу҆ста̀ бы́въ, и҆зъ  оу҆́стъ во́лка непрїѧ́зненна лю́ди и҆зба́вилъ є҆сѝ,  сла́вне, и҆ приве́лъ є҆сѝ творцꙋ̀ да́ръ, даѧ́й  и҆сцѣле́нїе всѣ̑мъ. 
Бг҃оро́диченъ: 
Є҆ди́нъ роди́тисѧ и҆зво́ли пло́тїю и҆зъ тебє̀  вы́ше сло́ва сы́й сло́во, бг҃ома́ти пречⷭ҇таѧ, и҆збра́вый  слꙋгꙋ̀ себѣ̀ и҆ оу҆чи́телѧ наро́дѡмъ і҆ера́рха  нїкола́а. 
Конда́къ пра́здника и҆ і҆́косъ, и҆ сѣда́ленъ  ст҃и́телѧ, гла́съ а҃. 
Подо́бенъ: Гро́бъ тво́й: 
Пренесе́нїе твои́хъ честны́хъ моще́й положе́нїе  на́мъ бы́сть пра́зднества свѣ́тла, ст҃и́телю гдⷭ҇ень  прехва́льный: є҆́же хва́лимъ благоче́стнѡ, и҆ ра́достнѡ  чтꙋ́ще тѧ̀ свѣ́та. незаходи́магѡ сл҃нца, вѣ̑рнымъ  добро́то, нїко́лае. 
Два́жды. 
Сла́ва, и҆ ны́нѣ, пра́здника. (с. 137) 
Пѣ́снь д҃. І҆рмо́съ: 
Всѣ́лъ є҆сѝ на ко́ни, а҆пⷭ҇лы твоѧ̑, гдⷭ҇и, и҆  прїѧ́лъ є҆сѝ рꙋка́ма твои́ма оу҆зды̑ и҆́хъ, и҆  спасе́нїе бы́сть ѣ҆жде́нїе твоѐ вѣ́рнѡ пою́щымъ:  сла́ва си́лѣ твое́й, гдⷭ҇и. 
Свѣ́томъ вы́шнѧгѡ ѡ҆зарѧ́емь, ст҃и́телю, моѐ  се́рдце просвѣтѝ, и҆ тмꙋ̀ грѣхо́внꙋю ѿженѝ: да  ра́дꙋѧсѧ пою̀ твоѐ свѧто́е пренесе́нїе. 
Возстꙋ́пль на лѣ́ствицꙋ добродѣ́телей,  блаже́нне, чꙋдотво́рецъ ꙗ҆ви́лсѧ є҆сѝ по все́й землѝ,  нїко́лае, и҆ сегѡ̀ ра́ди ѿ мѵ́ръ ба́рстїи лю́дїе  прїе́млютъ свѧты̑ѧ мо́щи твоѧ̑. 
І҆ерє́и вѣ́рнїи ѡ҆ тебѣ̀ хва́лѧтсѧ, и҆ кнѧ́зи  хрⷭ҇толюби́вїи призыва́ютъ тѧ̀, во бране́хъ помо́щника:  и҆ мы̀ недосто́йнїи подвиза́емъ тѧ̀ къ бг҃ꙋ за ны̀  моли́тисѧ, нїко́лае. 
Бг҃оро́диченъ: 
Чи́ны а҆́гг҃льскїѧ оу҆дивлѧ́етъ, бцⷣе, та́йны  твоеѧ̀ глꙋбина̀, бѣ́сы же смꙋща́етъ твоѧ̀ і҆кѡ́на:  є҆́йже мы̀ кла́нѧемсѧ, чтꙋ́ще тѧ̀ бж҃їю мт҃рь. 
И҆́нъ. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы,  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Нача́льна, бг҃огла́се, свѣ́та бж҃їѧ прича́стїемъ,  вторы́й ꙗ҆ви́лсѧ є҆сѝ, сїѧ́нїемъ просвѣща́ющь  мра̑чныѧ, ꙗ҆́кѡ рачи́тель добродѣ́тели преизѧ́щенъ  сла́вою. 
И҆зба́ви ста́до твоѐ ѿ грѣхо́вныѧ бꙋ́ри,  бѣ́дъ же и҆ во́лнъ проти́вныхъ, вводѧ́ ны при́снѡ къ  приста́нищємъ безво́лнєннымъ спаси́тельными твои́ми  моли́твами. 
Бг҃оро́диченъ: 
Є҆стество́мъ несказа́ннаго вы́шнѧго свѣ́та,  милосе́рдїемъ пребога́таго, ро́ждшаѧ неизрече́ннѡ,  ѡ҆бнища́вшыѧ ны̀, пречⷭ҇таѧ, бж҃їими да̑ры ѡ҆богатѝ. (с.  138) 
Пѣ́снь є҃. І҆рмо́съ: 
Мра́къ дꙋшѝ моеѧ̀ разженѝ, свѣтода́вче хрⷭ҇тѐ  бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ  свѣ́тъ повелѣ́нїй твои́хъ, сло́ве, да оу҆́треннюѧ  сла́влю тѧ̀. 
Въ мѵ́рѣхъ престо́лъ и҆мѣ́лъ є҆сѝ, въ ба́ръ  тѣ́ло пресели́лъ є҆сѝ, и҆ дꙋ́хомъ на нб҃сѝ  пребыва́еши, ст҃и́телю нїко́лае, со а҆пⷭ҇лы, ꙗ҆́кѡ  прее́мникъ: съ ни́миже ѡ҆ на́съ молѝ, пою́щихъ твоѐ  пренесе́нїе. 
Всѣ́хъ хрⷭ҇тїа́нъ наде́ждо, и҆ ѡ҆би́димыхъ ве́лїй  застꙋ́пниче, и҆ болѧ́щихъ цѣли́телю, печа́льныхъ  оу҆тѣ́шителю, и҆ къ бг҃ꙋ ѿ человѣ̑къ хода́таю,  ѻ҆те́чествꙋ на́шемꙋ ми́ръ и҆спросѝ, и҆ спаса́й ны̀ ѿ  пога́ныхъ нахожде́нїѧ. 
Погрꙋже́ннꙋю дꙋ́шꙋ мою̀ мно́гими страстьмѝ,  нїко́лае, оу҆мерщвле́ннꙋю грѣхопаде́нїемъ, ѡ҆живѝ  твои́ми моли́твами, и҆ напра́ви на покаѧ́нїе: да съ  вѣ́рными всѣ́ми твоѐ сла́влю пренесе́нїе. 
Бг҃оро́диченъ: 
Є҆гѡ́же тмы̑ а҆́гг҃льскїѧ, и҆ серафі̑мскаѧ  мно́жєства оу҆жаса́ютсѧ, и҆ разꙋ́мнаѧ тва́рь  трепе́щетъ, того̀ ꙗ҆́кѡ млⷣнца, дв҃о, пита́еши:  є҆го́же ѻ҆бра́знѡ на рꙋкꙋ̀ твоє́ю ви́дѧще, всегда̀  покланѧ́емсѧ. 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Мно́гимъ чꙋдотворе́нїемъ кра́снѣ но́зѣ стѧжа́въ,  всѣ̑мъ блага̑ѧ благовѣсти́лъ є҆сѝ: ѿ вражды̀  ве́тхїѧ свобѡ́дны творѧ̀, бжⷭ҇твеннымъ оу҆че́нїемъ,  спаси́ ны, сщ҃еннонача́льниче. 
Бг҃а благоволе́нїемъ на хребе́тъ морскі́й всѣ́дъ,  и҆ со благоговѣ́йными мꙋ̑жи мно́гꙋ пꙋчи́нꙋ преше́дъ, ко  гра́дꙋ ба́рскꙋ прише́лъ є҆сѝ, бл҃же́нне нїко́лае. 
Бг҃оро́диченъ: 
Щи́тъ вѣ̑рнымъ, бж҃їѧ мт҃и дв҃о, тѧ̀ вои́стиннꙋ  (с. 139) сла́вимъ, а҆́гг҃льски зовꙋ́ще тѝ: ра́дꙋйсѧ,  бл҃гослове́ннаѧ и҆ бл҃года́тнаѧ, слы́шанїе и҆ глаго́ланїе  стра́шно, и҆ ди́вно поко́ище влⷣцѣ тва́ри всѧ́кїѧ. 
Пѣ́снь ѕ҃. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви, ꙗ҆́кѡ человѣколю́бецъ, и҆ оу҆пра́ви живо́тъ  мо́й, молю́сѧ. 
Ꙗ҆́кѡ ѿ ѻ҆крі́на, ѿ бжⷭ҇твенныѧ твоеѧ̀  цр҃кве нескꙋ́днѡ прїе́млемъ здра́вїе тѣлесє́мъ и҆  дꙋша́мъ ѡ҆чище́нїе, ст҃и́телю нїко́лае: чꙋдеса́ бо  то́чиши благода́тїю, несомнѣ́нною вѣ́рою оу҆пова́ющымъ  на тѧ̀. 
Ѿ напа́стей разли́чныхъ, и҆ бѣ́дъ лю́тыхъ, и҆  скорбе́й ѡ҆держа́щихъ ны̀, и҆ ѿ разли́чныхъ ѕлы́хъ,  ѻ҆́ч҃е, ꙗ҆́кѡ хрⷭ҇то́въ оу҆го́дникъ пресла́вный,  и҆зба́ви рабы̑ твоѧ̑, достодо́лжнѡ чтꙋ́щыѧ твоѐ свѧто́е  пренесе́нїе. 
Грѣхо́внымъ мра́зомъ и҆сте́рпъ, и҆ жите́йскимъ  вѣ́тромъ порѣва́емь, ꙗ҆́кѡ дрꙋго́е со́лнце, ѻ҆́ч҃е,  подо́бїе твоегѡ̀ ѻ҆́браза ви́дѣвъ, твои́ми моли́твами  да согрѣ́юсѧ, слꙋжи́телю хрⷭ҇то́въ нїко́лае. 
Бг҃оро́диченъ: 
Земны́хъ оу҆́мъ нбⷭ҇ныѧ та́йны не оу҆вѣ́сть, ни  тва́рь творца̀ ра́зꙋма домы́слитсѧ: прехо́дитъ бо оу҆́мъ  человѣ́чь, ѿ дв҃ы ржⷭ҇тво̀ гдⷭ҇не. є҆́йже молѧ́щесѧ  вѣ́рою, грѣхѡ́въ проще́нїе прїи́мемъ. 
И҆́нъ. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Лю́ди бж҃їѧ ко спасе́нїю оу҆стро́ивый, во пло́ти  ꙗ҆́вльшагѡсѧ мно́гїѧ ра́ди бла́гости, проповѣ́дниче  нїко́лае, и҆ ꙗ҆зы̑къ оу҆чи́телю, спаси́ ны  наставле́нїемъ твои́мъ. 
И҆мѣ́вый пꙋ́ть мо́ре, и҆ стєзѝ во́ды, оу҆молѝ  оу҆ гдⷭ҇а, є҆́же на́мъ мо́ре жите́йское преплы́ти безъ  вре́да, и҆ стезе́ю во́дъ сле́зныхъ дости́гнꙋти црⷭ҇твїе  нбⷭ҇ное. (с. 140) 
Бг҃оро́диченъ: 
Ты̀ две́рь цр҃ѧ̀ нб҃съ, и҆ хра́мъ сла́вы є҆гѡ̀,  дв҃о всепѣ́таѧ, ѿве́рзи на́мъ двє́ри милосе́рдїѧ, и҆  введи́ ны моли́твами твои́ми въ жили̑ща нбⷭ҇ныѧ сла́вы. 
Конда́къ гла́съ г҃. Подо́бенъ: Дв҃а дне́сь: 
Взы́де ꙗ҆́кѡ ѕвѣзда̀ ѿ восто́ка до за́пада,  твоѧ̑ мо́щи, ст҃и́телю нїко́лае, мо́ре же ѡ҆свѧти́сѧ  ше́ствїемъ твои́мъ, и҆ гра́дъ ба́рскїй прїе́млетъ тобо́ю  благода́ть: на́съ бо дѣ́лѧ ꙗ҆ви́лсѧ є҆сѝ чꙋдотво́рецъ  и҆зѧ́щный, преди́вный и҆ ми́лостивый. 
І҆́косъ: 
Воспои́мъ ны́нѣ ст҃и́телѧ пѣ́сньми, мѵ̑рскимъ  лю́демъ па́стырѧ и҆ оу҆чи́телѧ, да моли́твами є҆гѡ̀  просвѣти́мсѧ: се́й бо ꙗ҆ви́сѧ чи́стъ ве́сь, нетлѣ́ненъ  дꙋ́хомъ, хрⷭ҇тꙋ̀ приносѧ̀ же́ртвꙋ непоро́чнꙋ, чи́стꙋ,  бг҃ꙋ благопрїѧ́тнꙋ, ꙗ҆́кѡ ст҃и́тель ѡ҆чище́нъ и҆ дꙋше́ю,  и҆ тѣ́ломъ. тѣ́мже сы́й и҆́стиннѡ цр҃кви предста́тель  и҆ побо́рникъ сеѧ̀, и҆ чꙋдотво́рецъ и҆зѧ́щенъ, преди́венъ  и҆ ми́лостивъ. 
Пѣ́снь з҃. І҆рмо́съ: 
На по́лѣ деи́рѣ и҆ногда̀ мꙋчи́тель пе́щь  поста́ви на мꙋче́нїе бг҃оно́сныхъ, въ не́йже трѝ  ѻ҆́троки пѣсносло́вѧхꙋ є҆ди́наго бг҃а, трⷪ҇чнѡ  воспѣва́хꙋ глаго́люще: ѻ҆тє́цъ бж҃е, благослове́нъ  є҆сѝ. 
Дне́сь ра́дꙋютсѧ а҆́гг҃ли бж҃їи, рыда́етъ же  де́мѡнское мно́жество: спа́слъ бо є҆сѝ лю́ди ѿ  напа́сти, и҆ ѿгна́лъ є҆сѝ дꙋ́хи тє́мныѧ. тѣ́мъ  досто́йнѡ ѡ҆долѣ́вый нарица́ешисѧ, сегѡ̀ ра́ди вопїе́мъ  гдⷭ҇еви: ѻ҆тє́цъ на́шихъ бж҃е, бл҃гослове́нъ є҆сѝ. 
Ѡ҆держи́мїи печа́лїю не́мощи, разли́чными недꙋ́ги  оу҆трꙋжде́ни, съ вѣ́рою къ ра́цѣ твое́й влекꙋ́тсѧ, и҆  полꙋчи́вше твою̀ ми́лость, быстроѻбра́знѡ ѿхо́дѧтъ,  ра́достнѡ гдⷭ҇еви пою́ще: ѻ҆тє́цъ на́шихъ бж҃е,  бл҃гослове́нъ є҆сѝ. 
Предстоѧ́тъ тѝ, блаже́нне, собо́ри правовѣ́рныхъ  люде́й, (с. 141) и҆ хва́лѧтсѧ ѡ҆ тебѣ̀ цр҃ко́внїи  оу҆чи́тели: прославлѧ́ютъ же тѧ̀ царѝ, ꙗ҆́кѡ  застꙋ́пника. мы́ же тѝ мо́лимсѧ, спаси́ ны, нїко́лае,  пою́щыѧ гдⷭ҇еви: ѻ҆тє́цъ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Ѽ ка́кѡ сп҃са моего̀ воспою̀, є҆го́же тре́петнѡ  хва́лѧтъ а҆́гг҃ли; но ты̀, мт҃и, наста́ви мѧ̀, и҆  милосе́рдїе сн҃о́внее бл҃гоꙋтро́бїемъ твои́мъ понꙋ́ди,  поми́ловати ны̀, на тѧ̀ оу҆пова́ющыѧ, ꙗ҆́кѡ ты̀ за ны̀  молѧ́щи є҆го̀, ѿ мꙋ́ки и҆зба́виши. 
И҆́нъ. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  благослове́нъ є҆сѝ. 
Веще́й сꙋ́етствомъ всемꙋ̀ оу҆мꙋ̀ человѣ́ческомꙋ  ѡ҆бꙋѧ́вшꙋ, ꙗ҆́кѡ со́лїю да́ждь цѣльбꙋ̀ сло́вомъ  твои́мъ, и҆ пѣ́ти гдⷭ҇еви наꙋчѝ: препѣ́тый ѻ҆тцє́въ  гдⷭ҇и и҆ бг҃ъ, бл҃гослове́нъ є҆сѝ. 
Ѽ пресла̑внаѧ твоѧ̑ чꙋдеса̀, ꙗ҆̀же сотвори́лъ  є҆сѝ. недꙋ́ги бо и҆сцѣлѧ́еши, и҆ бѣ́дъ и҆збавлѧ́еши,  всѣ̑мъ вопи́ти повелѣва́ѧ гдⷭ҇еви: препѣ́тый ѻ҆тє́цъ  на́шихъ бж҃е, бл҃гослове́нъ є҆сѝ. 
Бг҃оро́диченъ: 
На́шемꙋ смире́нїю застꙋ́пница и҆ стѣна̀,  бг҃ороди́тельнице чⷭ҇таѧ, ты̀ є҆сѝ. и҆̀же рабѝ твоѝ  сꙋ́ще, всегда̀ вопїе́мъ гдⷭ҇еви: препѣ́тый ѻ҆тє́цъ  на́шихъ бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
А҆́гг҃ли и҆ нб҃са̀, на прⷭ҇то́лѣ сла́вы  сѣдѧ́щаго, и҆ ꙗ҆́кѡ бг҃а непреста́ннѡ сла́вимаго,  бл҃гослови́те, по́йте и҆ превозноси́те є҆го̀ во вѣ́ки. 
А҆́гг҃ли нб҃съ ꙗ҆́кѡ слꙋжи́телѧ тѧ̀  воспрїе́млютъ, прⷪ҇ро́цы и҆ а҆пⷭ҇ли ꙗ҆́кѡ клевре́та  срѣта́ютъ, са́мъ гдⷭ҇ь тебѐ воспрїе́млетъ: мы́ же  грѣ́шнїи ми́лости про́симъ. 
Вели́ка вла́сть ѿ бг҃а вдана̀ тѝ є҆́сть,  нїко́лае: мо́ре повинꙋ́етсѧ, воздꙋ́хъ слꙋ́шаетъ, и҆  ꙗ҆зы́цы покарѧ́ютсѧ, ви́дѧще пресла̑внаѧ твоѧ̑ чꙋдеса̀.  (с. 142) 
Но́вомꙋ і҆и҃лю, хрⷭ҇тїа́нскомꙋ наро́дꙋ, сп҃се,  сла́внѣйши мѡѷсе́а показа́лъ є҆сѝ твоего̀ ст҃и́телѧ  нїкола́а, ѿ всѣ́хъ ѕѡ́лъ на́съ и҆збавлѧ́юща. 
Бг҃оро́диченъ: 
Ѡ҆чище́нїе грѣхѡ́въ, ꙗ҆́кѡ мт҃и бж҃їѧ,  и҆спросѝ, и҆ рꙋ́кꙋ мѝ прострѝ, гпⷭ҇жѐ, погрꙋже́нномꙋ  во глꙋбинѣ̀ неча́ѧнїѧ: да наде́ждею воста́въ,  превозноша́ю тѧ̀ во вѣ́ки всѧ̑. 
И҆́нъ. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Возра́слъ є҆сѝ ꙗ҆́кѡ цвѣ́тъ благоꙋха́ненъ,  мѵ́рскїѧ землѝ, сла́вне, всѣ̑мъ приносѧ̀ благоꙋха̑нныѧ  вѡнѝ, цѣлє́бныѧ да́ры хва́лѧщымъ тѧ̀, и҆ пою́щымъ:  гдⷭ҇а воспѣва́йте, дѣла̀, и҆ превозноси́те є҆го̀ во  всѧ̑ вѣ́ки. 
И҆ска́павый бж҃їѧ благода́ти сла́дость, ꙗ҆́кѡ  гора̀ ма́сличнаѧ є҆ле́й, мо́ре и҆мѣ́лъ є҆сѝ пꙋ́ть  безбѣ́дственъ бл҃года́тїю гдⷭ҇а, є҆мꙋ́же сла́дцѣ  зове́мъ: гдⷭ҇а воспѣва́йте, дѣла̀, и҆ превозноси́те  є҆го̀ во всѧ̑ вѣ́ки. 
Бг҃оро́диченъ: 
Ликѡ́въ премі́рныхъ со оу҆дивле́нїемъ, ражда́еши  и҆ пребыва́еши при́снѡ дв҃а: сло́во бо родила̀ є҆сѝ,  чл҃вѣ́ка бы́вша непрело́жна бж҃ество́мъ, є҆мꙋ́же всѝ  пое́мъ: гдⷭ҇а воспѣва́йте, дѣла̀, и҆ превозноси́те  є҆го̀ во всѧ̑ вѣ́ки. 
Пѣ́снь ѳ҃. І҆рмо́съ: 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый  ро́гъ спасе́нїѧ на́мъ, въ домꙋ̀ дв҃довѣ ѻ҆́трока  своегѡ̀: въ ни́хже посѣтѝ на́съ восто́къ съ высоты̀, и҆  напра́вилъ ны̀ є҆́сть на пꙋ́ть ми́ра. 
Бл҃гослове́нъ гдⷭ҇ь бг҃ъ на́шъ, ꙗ҆́кѡ просла́ви  ст҃и́телѧ во страна́хъ, чꙋде́съ стрꙋи̑ и҆спꙋща́юща, въ  мѵ́рѣхъ и҆ въ латі́нѣхъ всѧ̑ и҆сцѣлѧ́юща, и҆ въ  рѡссі́и ми́лостивнѡ посѣща́юща. (с. 143) 
Честны́мъ сно́мъ оу҆снꙋ́лъ є҆сѝ, и҆ тѣ́ло въ  ба́ръ по́льзы ра́ди пꙋсти́лъ є҆сѝ, неꙋсы́пный бы́въ  застꙋ́пникъ, всѣ̑мъ вѣ́рою призыва́ющымъ тѧ̀,  моли́твами твои́ми, нїко́лае. 
Бл҃гослове́нъ нб҃сѐ и҆ землѝ творе́цъ, бг҃ъ  вседержи́тель, ѻ҆ц҃ъ безнача́льный и҆ всеси́льный, и҆  сн҃ъ пре́жде вѣ̑къ, ѿ нѣ́дръ ѿрыгнове́нное сло́во,  и҆́мже всѧ̑ бы́ша ꙗ҆̀же ѡ҆ на́съ, и҆ дх҃ъ и҆сходѧ́й  ст҃ы́й, трⷪ҇це ст҃а́ѧ, сла́ва тебѣ̀. 
Бг҃оро́диченъ: 
И҆зви́тїемъ слове́съ, по достоѧ́нїю тѧ̀ похвали́ти  не достиза́ю, нбⷭ҇ныхъ си́лъ пребо́льшꙋ, и҆ тва́ри всеѧ̀  честнѣ́йшꙋ, бг҃а и҆ творца̀ поро́ждшꙋю пло́тїю: є҆го́же  молѝ, бцⷣе, да поми́лꙋетъ ны̀ въ де́нь сꙋ́дный. 
И҆́нъ. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емъ, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ, всеблаже́ннаѧ  бцⷣе, чи́стаѧ приснодв҃о. 
Па́мѧть твоѧ̀ дне́сь прино́ситъ пра́зднество,  а҆пⷭ҇льскїй ли́къ и҆ мꙋ́ченическїй собо́ръ ра́дꙋетсѧ, и҆  пра́веднїи дꙋ́си, вѣ́рнїи же тѧ̀ пѣ́сньми сла́вимъ,  вопїю́ще: ѿ всѣ́хъ скорбе́й, ст҃и́телю хрⷭ҇то́въ,  и҆зба́ви ны̀. 
Пресла́внаѧ па́мѧть твоѧ̀ на́мъ возсїѧ̀, свѣ́тлѡ  просвѣща́ющи вѣ̑рныѧ, ст҃и́телю хрⷭ҇то́въ нїко́лае  мꙋ́дре. тѣ́мже мо́лимъ тѧ̀, помѧнѝ всѣ́хъ на́съ, и҆  ѿ проти́вныѧ напа́сти всѧ́кїѧ моли́твами твои́ми  и҆зба́ви. 
Бг҃оро́диченъ: 
Оу҆мертвѝ на́шѧ плотскі̑ѧ стра̑сти и҆ по́хѡти,  бг҃ороди́тельнице чⷭ҇таѧ: оу҆ста́ви и҆ страсте́й на́шихъ  бꙋ́рю, оу҆толѝ волне́нїе помыслѡ́въ: оу҆крѣпѝ,  бл҃гослове́ннаѧ пречⷭ҇таѧ, сердца̀ вѣ́рнѡ чтꙋ́щихъ тѧ̀  застꙋ́пницꙋ. 
Свѣти́ленъ. Подо́бенъ: Жєны̀, оу҆слы́шите. 
Вели̑ка чꙋдеса̀ твоѧ̑, прест҃ы́й нїко́лае, ꙗ҆́кѡ  ꙗ҆ви́лсѧ є҆сѝ (с. 144) во снѣ̀ бг҃омꙋ́дромꙋ  кѡнстанті́нꙋ, и҆ трѝ во́ины спа́слъ є҆сѝ, безъ вины̀  на сме́рть ѡ҆сꙋждє́нныѧ: та́кѡ и҆ на́съ спасѝ ѿ  напра́сныѧ и҆ вѣ́чныѧ сме́рти, прест҃ы́й нїко́лае,  ст҃и́телю гдⷭ҇ень. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры на д҃, гла́съ а҃.  Самогла̑сны: 
Воззрѣ́въ неꙋкло́ннѡ на высотꙋ̀ ра́зꙋма, и҆  оу҆зрѣ́въ неѧвле́нныѧ премꙋ́дрости глꙋбинꙋ̀, и҆  оу҆чє́нїи мі́ръ ѡ҆богати́лъ є҆сѝ, ѻ҆́ч҃е, ѡ҆ на́съ  при́снѡ моли́сѧ хрⷭ҇тꙋ̀, ст҃и́телю нїко́лае. 
Человѣ́че бж҃їй и҆ вѣ́рный оу҆го́дниче, и҆  строи́телю тогѡ̀ та̑инъ, и҆ мꙋ́жꙋ жела́нїй дꙋхо́вныхъ,  сто́лпе ѡ҆дꙋшевле́нный, и҆ вдохнове́нный ѻ҆́бразъ,  ꙗ҆́кѡ бжⷭ҇твенное бо сокро́вище тѧ̀ мѵ́рскаѧ цр҃ковь  чꙋдѧ́щисѧ прїѧ́ла є҆́сть, и҆ моли́твенника ѡ҆ дꙋша́хъ  на́шихъ. 
Гла́съ в҃: 
Пра́вило вѣ́ры и҆ ѻ҆́бразъ кро́тости, ꙗ҆вѝ  тебѐ ста́дꙋ твоемꙋ̀ хрⷭ҇то́съ бг҃ъ, ст҃и́телю нїко́лае:  въ мѵ́рѣхъ оу҆́бѡ благоꙋха́ющꙋ тѝ, всю́дꙋ сїѧ́ютъ  свѣ́тлѡ бжⷭ҇твєннаѧ твоѧ̑ и҆справлє́нїѧ, си́рыхъ и҆  вдови́цъ предста́телю. тѣ́мже моли́сѧ непреста́ннѡ,  спастѝ дꙋ́шы на́шѧ. 
Ѻ҆́ч҃е нїко́лае, мѷрополо́жница моще́й твои́хъ  мѵ́ры ѡ҆богаща́етъ, въ ни́хже и҆ свѧ̑занныѧ непра́веднѡ  ѡ҆сꙋждє́нныѧ, во снѣ̀ царю̀ ꙗ҆́вльсѧ, и҆ твои́мъ  ꙗ҆вле́нїемъ свободи́лъ є҆сѝ ѿ сме́рти и҆ оу҆́зъ, и҆  темни́цы: но и҆ ны́нѣ, ꙗ҆́коже тогда̀, и҆ при́снѡ  ꙗ҆вле́нїемъ твои́мъ ꙗ҆ви́сѧ, молѧ́й ѡ҆ дꙋша́хъ на́шихъ. 
Сла́ва, гла́съ є҃: 
Вострꙋ́бимъ трꙋбо́ю пѣ́сней, взыгра́емъ  пра́зднствєннаѧ, и҆ ликовствꙋ́емъ ра́дꙋющесѧ, въ  моле́бное торжество̀ бг҃оно́снагѡ ѻ҆тца̀, царѝ и҆  кнѧ́зи да стекꙋ́тсѧ, и҆́же со́ннымъ стра́шнымъ  ꙗ҆вле́нїемъ царѧ̀ препира́юща, непови́ннѡ держи̑мыѧ трѝ  ѿпꙋсти́ти воевѡ́ды. да воспою́тъ па́стыри и҆  оу҆чи́тели, до́бромꙋ па́стырю подобноревни́тельна (с.  145) па́стырѧ, соше́дшесѧ восхва́лимъ, и҆̀же въ  недꙋ́зѣхъ врача̀, въ бѣда́хъ и҆зба́вителѧ, грѣ́шнїи  застꙋ́пника, ни́щїи сокро́вище, и҆ и҆̀же въ ско́рбехъ  оу҆тѣ́шителѧ, спꙋ́тника пꙋтеше́ствꙋющїи, на мо́ри  сꙋ́щїи прави́телѧ, и҆ всѝ вездѣ̀ те́плѣ предварѧ́юща,  вели́каго ст҃и́телѧ восхвалѧ́юще, си́це рце́мъ: прест҃ы́й  нїко́лае, предварѝ и҆ и҆зба́ви на́съ ѿ настоѧ́щїѧ  бѣды̀, и҆ спасѝ ста́до твоѐ моли́твами твои́ми. 
И҆ ны́нѣ, пра́здника. 
По трист҃о́мъ, тропа́рь ст҃а́гѡ: сла́ва, и҆  ны́нѣ, пра́здника. Славосло́вїе вели́кое. Є҆ктєнїѝ.  И҆ ѿпꙋ́стъ. Зна́менꙋютсѧ же бра́тїѧ ст҃ы́мъ є҆ле́емъ,  ѿ канди́ла ст҃а́гѡ. И҆ ча́съ а҃, и҆ коне́чный  ѿпꙋ́стъ. 
На лїтꙋргі́и блажє́нна ѿ канѡ́на пра́здника,  пѣ́снь рѧдова́ѧ: и҆ ст҃а́гѡ пѣ́снь г҃, на д҃.  Прокі́менъ гла́съ з҃: Восхва́лѧтсѧ прпⷣбнїи во  сла́вѣ, и҆ возра́дꙋютсѧ на ло́жахъ свои́хъ. Сті́хъ:  Воспо́йте гдⷭ҇еви пѣ́снь но́вꙋ, ꙗ҆́кѡ ди̑вна сотворѝ  гдⷭ҇ь. А҆пⷭ҇лъ ко є҆вре́ємъ, зача́ло тл҃є.  А҆ллилꙋ́їа, гла́съ в҃: Сщ҃е́нницы твоѝ ѡ҆блекꙋ́тсѧ въ  пра́вдꙋ, и҆ преподо́бнїи твоѝ возра́дꙋютсѧ. Є҆ѵⷢ҇лїе  лꙋкѝ, зача́ло к҃д. Прича́стенъ: Въ па́мѧть  вѣ́чнꙋю: 


(с. 145) 
Мѣ́сѧца тогѡ́же въ і҃-й де́нь. 
Ст҃а́гѡ а҆пⷭ҇ла сі́мѡна зилѡ́та. 
На вече́рни пое́мъ Бл҃же́нъ мꙋ́жъ, а҃-й  а҆нтїфѡ́нъ. Стїхи̑ры на и҃: пра́здника г҃, и҆ а҆пⷭ҇ла  є҃. гла́съ д҃. Подо́бенъ: Да́лъ є҆сѝ зна́менїе: 
Сі́мѡнъ чꙋ́дный, ꙳ а҆пⷭ҇лѡвъ похвала̀, ꙳ ꙗ҆́кѡ  лꙋча̀ блиста́ющаѧ про́йде концы̀, ꙳ ѿгонѧ̀ мра́къ  многобо́жїѧ, ꙳ спаси́тельными свои́ми и҆ свѣтолꙋ́чными ꙳  бжⷭ҇твенными (с. 146) оу҆чє́нїи, ꙳ и҆ всѣ́хъ  просвѣтѝ, ꙳ є҆ди́но сла́вити бжⷭ҇тво̀ въ тре́хъ  ѵ҆поста́сѣхъ, нераздѣ́льно и҆ несѣко́мо. 
Два́жды. 
Сі́мѡнъ а҆пⷭ҇лъ, ꙳ ѡ҆бте́къ концы̀, ꙳ ꙗ҆́коже  ко́ло валѧ́ѧсѧ, ꙳ всю̀ зе́млю попалѝ і҆дѡлонеи́стовства,  ꙳ и҆ благоче́стїемъ просвѣти́въ, ꙳ свѣ̑тлы лꙋчѝ  возжжѐ вѣ̑рнымъ благода́ти: всѧ̑ бо просвѣтѝ, ꙳  є҆ди́но сла́вити бжⷭ҇тво̀ въ тре́хъ ѵ҆поста́сѣхъ, ꙳  нераздѣ́льно и҆ несѣко́мо. 
Два́жды. 
Сі́мѡнъ а҆пⷭ҇лъ, ꙳ всесвѣ́тлый и҆ пречꙋ́дный, ꙳  ꙗ҆зы́кѡвъ оу҆чи́тель, ꙳ мре́жа бжⷭ҇твеннаѧ, ꙳ и҆зъ  глꙋбины̀ поги́бельныѧ на́съ оу҆лови́вшаѧ ꙳ бг҃осло́вїемъ  высо́кимъ, и҆́стинный проповѣ́дникъ, ꙳ всѧ̑ ко хрⷭ҇то́вꙋ  позна́нїю ны́нѣ мꙋ́дрѣ приведѐ, ꙳ и҆ своѧ̑  и҆справлє́нїѧ предло́жь трапе́зꙋ краснꙋ̀. 
Сла́ва, гла́съ в҃: 
Ре́вности тезоимени́тъ наре́клсѧ є҆сѝ, сі́мѡне  досточꙋ́дне: ревнꙋ́ѧ поревнова́лъ є҆сѝ бг҃ꙋ  вседержи́телю, и҆ бж҃е́ственныхъ тѧ̀ чꙋде́съ и҆спо́лнь  показа̀: стра́ннꙋ бо ре́вность и҆мѣ́ѧ, тезоимени́тъ  ре́вности, бл҃же́нне, назва́лсѧ є҆сѝ, и҆ нра́вꙋ зва́нїе  согла́сно стѧжа́лъ є҆сѝ. тѣ́мже въ вы́шнихъ сы́й, съ  вы́шними ли̑ки вселѧ́емь, моли́сѧ, бг҃ови́дче, сло́вꙋ  хрⷭ҇тꙋ̀ бг҃ꙋ на́шемꙋ, дарова́ти на́мъ ве́лїю ми́лость. 
И҆ ны́нѣ, пра́здника. 
Вхо́дъ. Прокі́менъ днѐ. И҆ чтє́нїѧ трѝ, сегѡ̀  мѣ́сѧца во и҃ де́нь, ли́стъ м҃ѕ. 
На стїхо́внѣ стїхи̑ры, гла́съ а҃. Подо́бенъ:  Всехва́льнїи мꙋ́чєницы: 
Сі́мѡне всеприснопа́мѧтне, сла́дости пото́къ  и҆спи́лъ є҆сѝ, ꙳ и҆ бг҃омꙋ́дреннѡ напои́въ ꙳ бж҃їѧ  ра́зꙋма ꙳ те́плѣ жела́ющыѧ, ꙳ хрⷭ҇та̀ подража́ѧ: ꙳ къ  немꙋ́же ны́нѣ ра́достнѡ преше́лъ є҆сѝ, ꙳ сла́вою  ѡ҆божа́емь трⷪ҇цы пресвѣ́тлою, ꙳ и҆ ми́ромъ  неисчетноси́льнымъ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. (с. 147) 
Сі́мѡне пречꙋ́дне, ꙳ бж҃їю созерца́ѧ красотꙋ̀, ꙳  и҆ ꙗ҆́кѡ дости́жнѡ зрѧ́й, ꙳ є҆дине́нїемъ лꙋ́чшимъ  наслажда́ѧсѧ сегѡ̀, ꙳ и҆ положе́ньми ѡ҆божа́емь, ꙳  є҆ди́нагѡ жела́емагѡ и҆ бл҃же́ннагѡ, ꙳ ра́дꙋѧсѧ  дости́глъ є҆сѝ, ꙳ хрⷭ҇топроповѣ́дниче  всеприснопа́мѧтне, ꙳ а҆́гг҃лѡмъ ны́нѣ соводворѧ́емь. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Сі́мѡне всеблаже́нне, ꙳ бг҃ꙋ и҆ человѣ́кѡмъ  показа́лсѧ є҆сѝ ꙳ вѣ́ренъ хода́тай: ꙳ и҆ ны́нѣ  ми́лостива ꙳ благодерзнове́нными моли́твами ꙳ сотворѝ  на́мъ хрⷭ҇та̀, ꙳ не преста́й гдⷭ҇а молѧ̀ всегда̀, ꙳  дарова́ти дꙋша́мъ на́шымъ ми́ръ ꙳ и҆ ве́лїю ми́лость. 
Сла́ва, гла́съ ѕ҃. 
Тва́рь ꙗ҆́кѡ ѻ҆ре́лъ высокопа́рный преше́лъ  є҆сѝ, сі́мѡне свѧще́ннѣйшїй, оу҆ч҃ничѐ сп҃совъ и҆  а҆пⷭ҇ле, и҆ ле́сть і҆́дѡльскꙋю ѻ҆гневѣща́нными твои́ми  догма̑ты, ꙗ҆́кѡ ве́щь всю̀ попали́въ, ꙗ҆зы́ки и҆зъ  глꙋбины̀ невѣ́дѣнїѧ къ бж҃їю позна́нїю приве́лъ є҆сѝ.  и҆ ны́нѣ моли́сѧ хрⷭ҇тꙋ̀, ꙗ҆́кѡ да ми́лостивъ бꙋ́детъ  на́мъ въ де́нь сꙋ́дный. 
И҆ ны́нѣ, пра́здника. Тропа́рь, гла́съ г҃: 
А҆пⷭ҇ле ст҃ы́й сі́мѡне, молѝ ми́лостиваго бг҃а,  да прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь  пра́здника, два́жды. Сла́ва, а҆пⷭ҇ла: И҆ ны́нѣ  пра́здника. По а҃-й каѳі́смѣ сѣда́ленъ, гла́съ в҃: 
Оу҆лови́въ ꙗ҆зы́ки а҆пⷭ҇лъ сла́вный, и҆ наꙋчи́въ  концы̀ земны̑ѧ тебѣ̀ кла́нѧтисѧ со ѻ҆ц҃е́мъ и҆ дх҃омъ,  хрⷭ҇тѐ бж҃е. тогѡ̀ ра́ди оу҆твердѝ цр҃ковь твою̀, и҆  вѣ̑рнымъ низпослѝ благослове́нїе твоѐ, є҆ди́не  ми́лостиве и҆ чл҃вѣколю́бче. 
Два́жды. (с. 148) 
Сла́ва, и҆ ны́нѣ, пра́здника. По в҃-й каѳі́смѣ  сѣда́ленъ, гла́съ д҃: 
Лꙋчꙋ̀ ꙗ҆́кѡ со́лнце пра́вды и҆спꙋсти́ тѧ  хрⷭ҇то́съ просвѣти́ти всю̀ зе́млю, а҆пⷭ҇ле сла́вный  сі́мѡне, бжⷭ҇твенными твои́ми моли́твами ѡ҆зарѧ́еши, и҆  бжⷭ҇твеннымъ свѣ́томъ невече́рнимъ всѣ́хъ просвѣща́еши  вѣ́рою соверша́ющихъ свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Мре́жею слове́съ бжⷭ҇твенныхъ, ры̑бы оу҆лови́въ  словє́сныѧ, сїѧ̑ прине́слъ є҆сѝ нача́токъ бг҃ꙋ  на́шемꙋ, и҆ въ хрⷭ҇то́вы ꙗ҆́звы жела́ѧ ѡ҆блещи́сѧ,  подо́бникъ стрⷭ҇ти є҆гѡ̀ ꙗ҆ви́лсѧ є҆сѝ. тѣ́мъ  соше́дшесѧ по до́лгꙋ чти́мъ, а҆пⷭ҇ле сла́вне,  всепра́зднственнꙋю па́мѧть твою̀, и҆ согла́снѡ вопїе́мъ  тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти  чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Во всю̀ зе́млю и҆зы́де вѣща́нїе  и҆́хъ: Сті́хъ: Нб҃са̀ повѣ́даютъ сла́вꙋ бж҃їю:  Всѧ́кое дыха́нїе: Є҆ѵⷢ҇лїе і҆ѡа́нна, зача́ло  ѯ҃ѕ. 
По н҃-мъ ѱалмѣ̀ стїхи́ра, гла́съ ѕ҃. 
И҆́же бжⷭ҇твеннагѡ дх҃а ꙗ҆́снѡ бл҃года́ть  прїе́мь, сщ҃е́ннагѡ ли́ка а҆пⷭ҇тольскагѡ соприча́стникъ  бы́въ, сі́мѡне, тѣ́мъ носи́мое съ нб҃сѐ и҆ногда̀  дыха́нїе ѻ҆́гненное, ѻ҆́гненнымъ. ѧ҆зы́комъ вдохнꙋ́въ,  и҆ ꙗ҆зы́ческое терно́вное попали́лъ є҆сѝ безбо́жїе:  хрⷭ҇та̀ бг҃а, проповѣ́дниче, молѝ спасти́сѧ дꙋша́мъ  на́шымъ. 
Канѡ́нъ пра́здника, со і҆рмосо́мъ на ѕ҃: и҆ а҆пⷭ҇ла  на и҃: є҆гѡ́же краестро́чїе: 
А҆пⷭ҇ла сі́мѡна пою̀ сла́вꙋ. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю  пою́ще и҆ вопїю́ще: пои́мъ тебѣ̀ є҆ди́номꙋ влⷣцѣ. (с.  149) 
Въ вы́шнихъ влⷣцѣ предстоѧ̀, а҆пⷭ҇ле чꙋ́дне, тѧ̀  просла́вльшемꙋ, и҆ оу҆ч҃ника̀ себѣ̀ свѣ́тлѡ  показа́вшемꙋ: просвѣтѝ дꙋ́шꙋ мою̀, да воспою̀  бжⷭ҇твеннꙋю твою̀ па́мѧть. 
Всѧ́ко и҆з̾ѻби́лїе благи́хъ тебѣ̀ хрⷭ҇то́съ  дарова́въ, ве́рхъ бжⷭ҇твенныхъ дарова́нїй, а҆пⷭ҇ле,  показа́ тѧ сꙋдо́мъ пра́веднымъ, бг҃оѧвле́нне, пра́ведный  є҆ди́нъ. 
Вседꙋхо́внꙋю зарю̀ прїи́мъ, а҆пⷭ҇ле, соше́дшꙋю на  тѧ̀ съ нб҃сѐ ѻ҆гнедꙋхнове́нъ бы́лъ є҆сѝ, всю̀  попалѧ́ѧ пре́лесть многобо́жїѧ. 
Бг҃оро́диченъ: 
Ты̀ моѐ ме́ртвенное и҆ тлѣ́нное, безсме́ртное и҆  нетлѣ́нное, сп҃се, показа́въ, во оу҆тро́бꙋ всели́лсѧ  є҆сѝ ст҃ы́ѧ дв҃ы пречⷭ҇тыѧ неискꙋсобра́чнѡ,  воѡбрази́всѧ же въ человѣ́ческое є҆стество̀. 
Катава́сїа пра́здника. 
Пѣ́снь г҃. І҆рмо́съ: 
Нѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ па́че тебє̀, гдⷭ҇и. 
Бжⷭ҇твенное та́инство воплоще́нїѧ позна́лъ є҆сѝ  вои́стиннꙋ, а҆пⷭ҇ле сі́мѡне бг҃опрїѧ́тне, ѿ самагѡ̀  сп҃са зарю̀ прїи́мь премі́рнꙋю. 
Сло́во безнача́льное и҆ присносꙋ́щное, своего̀  слꙋжи́телѧ тѧ̀, сі́мѡне чꙋ́дне, блиста̑нїи свѣ́тлыми  бога́тнѡ просвѣтѝ бжⷭ҇твенныѧ бл҃года́ти. 
Бг҃оро́диченъ: 
Свѣ́щникъ всезлаты́й тѧ̀ прⷪ҇ро́къ прописа̀,  бцⷣе, носѧ́щꙋ свѣ́тъ невече́рнїй, просвѣща́ющаго мі́ръ  лꙋча́ми бж҃ества̀, хрⷭ҇та̀ бг҃а на́шегѡ. 
Конда́къ и҆ і҆́косъ пра́здника и҆ сѣда́ленъ,  а҆пⷭ҇ла, гла́съ г҃. 
Подо́бенъ: Бжⷭ҇твенныѧ вѣ́ры: 
Бжⷭ҇твеннагѡ дх҃а свѣтозаре́нїемъ тмꙋ̀ разрꙋши́лъ  є҆сѝ многобо́жїѧ, и҆ вѣ́рныхъ сердца̀ просвѣти́лъ  є҆сѝ, воспѣ́въ спаси́тєльнаѧ повелѣ̑нїѧ, и҆  оу҆праздни́лъ є҆сѝ є҆́ллинскїѧ (с. 150) ба̑сни,  сі́мѡне сла́вне, хрⷭ҇та̀ бг҃а молѝ, дарова́ти на́мъ  ве́лїю ми́лость. 
Два́жды. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Ве́сь сокро́вище сы́й дарова́нїй є҆ѵⷢ҇льскихъ,  благода́ти и҆спо́лненъ, свѣ́тъ мі́ра, и҆ со́ль  вселе́нныѧ, сі́мѡне всеблаже́нне, бы́лъ є҆сѝ. 
Веще́й стꙋ́днагѡ ꙗ҆вле́нїѧ ѿврати́лсѧ є҆сѝ,  невеще́ственъ же свѣ́тъ ви́дѣти сподо́билсѧ є҆сѝ,  бжⷭ҇тва̀ ви́дъ прїи́мшагѡ, ве́щь человѣ́чества,  досточꙋ́дне. 
Сі́мѡне, оу҆ч҃ничѐ жи́зни нетлѣ́нныѧ,  оу҆мертвѝ на́шъ живꙋ́щїй грѣ́хъ, живоно́сною си́лою  животода́вца, є҆ѧ́же прїѧ́лъ є҆сѝ дѣ́йствїе. 
Бг҃оро́диченъ: 
Ра́венъ бы́въ ѻ҆ц҃ꙋ̀ твоемꙋ̀ по сꙋществꙋ̀,  ра́венъ человѣ́кѡмъ бы́лъ є҆сѝ по є҆стествꙋ̀, ѿ  пречⷭ҇тыѧ дв҃ы на́шꙋ, влⷣко, пло́ть прїе́мый. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Со ѻ҆гне́мъ, бг҃ови́дче, ты̀ зри́мый ѧ҆зы́къ  дх҃а, прїѧ́лъ є҆сѝ оу҆се́рднѡ, на го́рницѣ сѣдѧ̀. 
Ꙗ҆́кѡ высо́къ сы́й, въ превы́шнихъ се́лѣхъ  живы́й, высѡ́каѧ и҆ вели̑каѧ оу҆чє́нїѧ на́мъ прине́слъ  є҆сѝ. 
Бг҃оро́диченъ: 
Зако́нъ пе́рвый, дв҃о, ржⷭ҇тво́мъ твои́мъ преста̀,  процвѣте́ же благода́ть, и҆ пра́вда возсїѧ̀. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ, ꙗ҆́кѡ ри́зою, многоми́лостиве хрⷭ҇тѐ, бж҃е  на́шъ. (с. 151) 
Ре́вности тезоимени́тъ нарече́нный, сі́мѡне  досточꙋ́дне, ре́вностїю поревнова́лъ є҆сѝ, по гдⷭ҇ѣ  бз҃ѣ вседержи́тели. 
Тѧ̀ бжⷭ҇твенныхъ чꙋде́съ самодѣ́лателѧ сп҃съ  показа̀, да́въ вла́сть тебѣ̀, дѣ́йствомъ своеѧ̀  бл҃гости. 
Бг҃оро́диченъ: 
Да заградѧ́тсѧ оу҆ста̀ ѕлочести́выхъ, бцⷣꙋ тѧ̀  не мꙋ́дрствꙋющихъ, всенепоро́чнаѧ, и҆ ли́ца въ стꙋ́дъ да  ѡ҆блекꙋ́тсѧ. 
Конда́къ, гла́съ в҃. Подо́бенъ: Твє́рдыѧ: 
И҆звѣ́стнѡ премꙋ́дрости оу҆чє́нїѧ, въ дꙋша́хъ  благоче́ствꙋющихъ поло́жшаго, во хвале́нїи оу҆блажи́мъ,  ꙗ҆́кѡ бг҃оглаго́ливаго всѝ сі́мѡна: прⷭ҇то́лꙋ бо сла́вы  ны́нѣ предстои́тъ, и҆ со безпло́тными весели́тсѧ,  молѧ́сѧ непреста́ннѡ ѡ҆ всѣ́хъ на́съ. 
І҆́косъ: 
А҆пⷭ҇ла па́мѧть, всѝ, ꙗ҆́кѡ спаси́тельный де́нь,  восхва́лимъ ны́нѣ, и҆ благоче́стнѡ оу҆блажи́мъ: то́й бо  все́й вселе́ннѣй ꙗ҆́коже со́лнце сїѧ́етъ, свѣ́та  лꙋча́ми всю̀ мглꙋ̀ ѿгонѧ́ѧ, и҆ просвѣща́етъ любо́вїю  сегѡ̀ па́мѧть соверша́ющыѧ, и҆ любе́знѡ почита́ющыѧ.  тѣ́мже оу҆се́рднѡ стеце́мсѧ, воспѣва́юще є҆го̀: то́й  бо хрⷭ҇тꙋ̀ предстои́тъ, молѧ́сѧ непреста́ннѡ ѡ҆ всѣ́хъ  на́съ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Стра́ннꙋ ре́вность, сі́мѡне, и҆мѣ́ѧ, тезоимени́тъ  ре́вности, блаже́нне, наре́клсѧ є҆сѝ, и҆ нра́въ зва́нїю  согла́сенъ стѧжа́лъ є҆сѝ: бл҃гослове́нъ є҆сѝ, гдⷭ҇и,  вопїѧ̀, во вѣ́ки. 
Вкꙋ́пѣ сло́вꙋ сликовствꙋ́ѧ, и҆ собесѣ́дникъ  томꙋ̀ бы́въ, црⷭ҇твїѧ та́мѡ сопричасти́лсѧ є҆сѝ,  зовы́й: бл҃гослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Ле́стїю дре́вле благожре́бїѧ пра́ѻтцы и҆згна̀  ѕмі́й, ты́ (с. 152) же си́хъ, мт҃и бж҃їѧ, воззвала̀  є҆сѝ: бл҃гослове́нъ, пречⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
Мꙋсїкі́йскимъ ѻ҆рга́нѡмъ согласꙋ́ющымъ, и҆  лю́демъ безчи́слєннымъ покланѧ́ющымсѧ ѻ҆́бразꙋ въ  деи́рѣ, трѝ ѻ҆́троцы не повинꙋ́вшесѧ, гдⷭ҇а  воспѣва́хꙋ и҆ славосло́вѧхꙋ во всѧ̑ вѣ́ки. 
Ꙗ҆́кѡ красны̑, сі́мѡне, твоѝ но́ги,  благолѣ́пенъ є҆́сть и҆ ѧ҆зы́къ, глаго́лющь сла́вꙋ  хрⷭ҇то́вꙋ, и҆ наꙋчѝ зва́ти: гдⷭ҇а по́йте и҆  превозноси́те во всѧ̑ вѣ́ки. 
Добро́тами оу҆кра́шенъ свѣтолꙋ́чными, и҆ чꙋде́съ  пꙋща́ѧ сїѧ̑нїѧ, позна́лсѧ є҆сѝ, сі́мѡне, лю́демъ сѣ́мѧ  бл҃гослове́нное: гдⷭ҇а по́йте, дѣла̀, и҆ превозноси́те  во всѧ̑ вѣ́ки. 
Бг҃оро́диченъ: 
Оу҆́мъ не мо́жетъ ржⷭ҇тва̀ твоегѡ̀,  бг҃ороди́тельнице, сказа́ти, и҆ и҆зрещѝ сло́во  и҆знемога́етъ: бг҃а бо заче́нши родила̀ є҆сѝ, дв҃о,  є҆го́же превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Чтⷭ҇ꙋю сла́внѡ почти́мъ, лю́дїе, бцⷣꙋ, ѻ҆́гнь  бж҃ества̀ прїи́мшꙋю во чре́вѣ неѡпа́льнѡ, пѣ́сньми  велича́емъ. 
Ꙗ҆вле́нъ бы́лъ є҆сѝ концє́мъ, свѣ́томъ сїѧ́ѧ,  и҆ ѻ҆́гнь дꙋхо́вный прїе́мъ, свѣтови́дѣнъ показа́лсѧ  є҆сѝ: тѣ́мже тѧ̀ велича́емъ. 
Ве́сь бг҃ꙋ возложе́нъ, томꙋ̀ сраствори́лсѧ є҆сѝ:  є҆го́же ны́нѣ молѝ, бг҃оѧвле́нне, ѡ҆ на́съ, вѣ́рою и҆  любо́вїю восхвалѧ́ющихъ тѧ̀. 
Бг҃оро́диченъ: 
Спасе́нїѧ всѣ́хъ хода́таицꙋ ꙗ҆́вльшꙋюсѧ  человѣ́кѡмъ, и҆ мі́ръ просвѣ́щшꙋю, сїѧ̑нїи бг҃ови́дныѧ  чистоты̀, въ пѣ́снехъ велича́емъ. 
Свѣти́ленъ. Подо́бенъ: Дх҃омъ во ст҃и́лищи: 
Тече́нїе кра́сныхъ твои́хъ но́гъ, сі́мѡне а҆пⷭ҇ле,  возврати́въ, къ ше́ствїю нбⷭ҇номꙋ возше́лъ є҆сѝ  ра́дꙋѧсѧ, и҆ трⷪ҇цѣ предста́въ, во ѻ҆ц҃ѣ̀ ви́диши сн҃а  и҆ дх҃а бжⷭ҇твеннаго. сегѡ̀ (с. 153) ра́ди вѣ́рою  пресвѧще́ннꙋю твою̀ и҆ бжⷭ҇твеннꙋю пра́зднꙋемъ па́мѧть. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры на д҃, гла́съ и҃: Подо́бенъ:  Что̀ вы̀ нарече́мъ: 
Что̀ тѧ̀ и҆менꙋ́емъ, а҆пⷭ҇ле; ꙳ нб҃о ли; ꙗ҆́кѡ  сла́вꙋ и҆сповѣ́далъ є҆сѝ бж҃їю: ꙳ рѣкꙋ́ ли; ꙗ҆́кѡ  тва́рь напаѧ́еши та́йнѡ: ꙳ ѕвѣздꙋ̀, ѡ҆зарѧ́ющꙋю цр҃ковь:  ꙳ ча́шꙋ, пи́во свѧто́е и҆злива́ющꙋю, ꙳ дрꙋ́га хрⷭ҇то́ва  бли́жнѣйшаго, ꙳ безпло́тныхъ равносе́льника. ꙳ молѝ ѡ҆  спасе́нїи дꙋ́шъ на́шихъ. 
Два́жды. 
Сі́мѡне, а҆пⷭ҇лѡвъ похвало̀, ꙳ оу҆краси́шасѧ  твоѝ но́ги, ꙳ пꙋте́мъ про́повѣди ше́ствꙋющыѧ до́брѣ, ꙳  и҆ пꙋти̑ всѧ̑ вра̑жїѧ стѣснѧ́ющыѧ, ꙳ широто́ю  бжⷭ҇твеннагѡ ра́зꙋма, ꙳ сло́ва ꙗ҆́вльшагѡсѧ  дебельство́мъ пло́ти, ꙳ и҆ оу҆ч҃ника́ тѧ пресла́вна  и҆збра́вшагѡ, блаже́нне: ꙳ є҆го́же молѝ, спасти́сѧ  дꙋша́мъ на́шымъ. 
Сі́мѡне, бг҃огла́сный а҆пⷭ҇ле, ꙳ по́сланъ бы́лъ  є҆сѝ ꙗ҆́кѡ стрѣла̀ ѿ хрⷭ҇та̀ свѣтови́дна, ꙳  оу҆ѧзвлѧ́юща врагѝ, ꙳ оу҆ѧ́звлєннымъ же дꙋша́мъ ꙳  ꙗ҆́вственнѡ подаю́ща и҆сцѣле́нїе. ꙳ тѣ́мже тѧ̀ по  до́лгꙋ оу҆блажа́емъ, ꙳ и҆ свѧто́е твоѐ дне́сь  соверша́емъ торжество̀, ꙳ молѝ, спасти́сѧ дꙋша́мъ  на́шымъ. 
Сла́ва, гла́съ в҃: 
Ѡ҆ста́вивъ земна̑ѧ, послѣ́довалъ є҆сѝ хрⷭ҇тꙋ̀,  и҆ зна́менавсѧ дꙋхнове́нїемъ ст҃а́гѡ дх҃а, по́сланъ бы́въ  ѿ негѡ̀ въ ꙗ҆зы́ки поги́бшыѧ, ѡ҆браща́ти человѣ́ки во  свѣ́тъ бг҃оразꙋ́мїѧ, а҆пⷭ҇ле сі́мѡне, и҆ сконча́въ  по́двиги бжⷭ҇твенныѧ твоеѧ̀ стрⷭ҇ти, и҆ мꙋ́къ  разли́чныхъ, дꙋ́шꙋ твою̀ хрⷭ҇тꙋ̀ преда́лъ є҆сѝ. того̀  молѝ, всебл҃же́нне, дарова́ти на́мъ ве́лїю ми́лость. 
И҆ ны́нѣ, пра́здника. 
Славосло́вїе вели́кое. Є҆ктєнїѝ: и҆ ѿпꙋ́стъ. 
На лїтꙋргі́и бл҃жє́нна пра́ведника, пѣ́снь  рѧдова́ѧ: и҆ а҆пⷭ҇ла, пѣ́снь (с. 154) ѕ҃, на д҃.  Прокі́менъ гла́съ и҃. Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю: А҆пⷭ҇лъ къ  корі́нѳѧнѡмъ, зача́ло рл҃а. А҆ллилꙋ́їа, гла́съ а҃:  И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и. Є҆ѵⷢ҇лїе  матѳе́а, зача́ло н҃ѕ. Прича́стенъ: Во всю̀  зе́млю. 


(с. 154) 
Мѣ́сѧца тогѡ́же въ а҃і-й де́нь. 
Ѡ҆бновле́нїе царѧ̀ гра́да: И҆ ст҃а́гѡ  сщ҃енномꙋ́ченика мѡкі́а. 
И҆ ст҃ы́хъ равноапⷭ҇льныхъ меѳо́дїа и҆ кѷрі́лла,  оу҆чи́телей слове́нскихъ. Слꙋ́жба и҆́хъ пи́сана въ  приложе́нїи. 
Стїхи̑ры сщ҃енномꙋ́ченика, гла́съ д҃. Подо́бенъ:  Ꙗ҆́кѡ до́блѧ: 
Ꙗ҆́коже свѣтоза́рное со́лнце ꙳ ѿ за́пада  возсїѧ́лъ є҆сѝ, ꙳ ѡ҆зарѧ́ѧ всю̀ подсо́лнечнꙋю ꙳  мо́лнїѧми страда́нїѧ, бг҃омꙋ́дре пребога́те, ꙳  страда́льцєвъ оу҆добре́нїе, ꙳ і҆ере́євъ благолѣ́пїе,  ꙳ равностоѧ́телю ст҃ы́хъ а҆́гг҃лѡвъ, пре́лести крѣ́пость  потреби́вый, бг҃облаже́нне мѡкі́е. 
Благоче́стїемъ разжига́емь, ꙳ и҆ страда́нїемъ  и҆з̾ѡщре́нъ, ꙳ и҆ мꙋ́жествомъ, мѡкі́е, пома́занъ, ꙳  небокова́ненъ бы́лъ є҆сѝ, сла́вне, ме́чь, ꙳  ѡ҆полчє́нїѧ врагѡ́въ ꙳ до конца̀ потреблѧ́ющь. ꙳ тѣ́мже  дне́сь свѣ́тлꙋю и҆ свѣтоно́снꙋю ꙳ и҆ свѧтꙋ́ю  пра́зднꙋемъ твою̀ па́мѧть, ꙳ сла́ва мч҃никѡвъ и҆  похвала̀. 
И҆ колесы̀ сокрꙋша́емь, ꙳ и҆ ѻ҆гне́мъ попалѧ́емь,  ꙳ и҆ ѕвѣрє́мъ, блаже́нне, помета́емь, ꙳ и҆ и҆згна́нїемъ  ѡ҆скорблѧ́емь, ꙳ и҆ мече́мъ оу҆сѣка́емь, ꙳ не  ѿве́рглсѧ є҆сѝ хрⷭ҇та̀, ꙳ ни і҆́дѡлѡмъ поже́рлъ  є҆сѝ. ꙳ тѣ́мже прїѧ́лъ є҆сѝ вѣнцы̀ побѣ̑дныѧ, ꙳ и҆  приче́лсѧ є҆сѝ ликѡ́мъ безпло́тныхъ, ꙳ ѡ҆ все́мъ мі́рѣ  молѧ́сѧ. 
Сла́ва, и҆ ны́нѣ, пра́здника. (с. 155) 
Тропа́рь, гла́съ д҃: 
И҆ нра́вѡмъ прича́стникъ, и҆ престо́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ,  бг҃одꙋхнове́нне, въ видѣ́нїѧ восхо́дъ: сегѡ̀ ра́ди  сло́во и҆́стины и҆справлѧ́ѧ, и҆ вѣ́ры ра́ди пострада́лъ  є҆сѝ да́же до кро́ве, сщ҃енномꙋ́чениче мѡкі́е, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ пра́здника. 
Канѡ́нъ. Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑ и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Къ широтѣ̀, бл҃же́нне, твои́хъ похва́лъ, напра́ви  оу҆ма̀ моегѡ̀ тѣснотꙋ̀, и҆ свѣ́тъ низпослѝ се́рдцꙋ  моемꙋ̀, пою́щꙋ свѣтоно́снꙋю и҆ сла́внꙋю па́мѧть твою̀,  мч҃ниче прехва́льне. 
Ѕвѣздꙋ̀ многосвѣ́тлꙋю цр҃ковь познава́етъ тѧ̀,  тоѧ̀ тве́рдь оу҆ѧснѧ́ющаго свѣ́тлостїю страда́нїй  твои́хъ, преблаже́нне, мꙋ́ченикѡвъ оу҆краше́нїе, мѡкі́е  всемꙋ́дре. 
Твои́ми кровьмѝ безбо́жїе разори́лъ є҆сѝ,  пѡ́двиги бра́нными врагѝ разрази́лъ є҆сѝ, снѣда́емь  ѻ҆гне́мъ, нече́ствꙋющихъ всю̀ попали́лъ є҆сѝ сꙋетꙋ̀. 
Желѣ́зомъ стрꙋ́жемь, и҆ ѻ҆гне́мъ ѡ҆скорблѧ́емь,  зла́та свѣтлѣ́йши, мѡкі́е, бы́лъ є҆сѝ,  и҆з̾ѡбраже́нїе хрⷭ҇то́выхъ стрⷭ҇те́й, и҆ вѣ́ры  побо́рникъ, бг҃облаже́нне. 
Бг҃оро́диченъ: 
Ра́дости на́мъ хода́таица, ꙗ҆́кѡ прїи́мши  и҆сполне́нїе всегѡ̀ бж҃ества̀, ꙗ҆ви́ласѧ є҆сѝ,  всенепоро́чнаѧ. тѣ́мже всѝ тебѣ̀ ра́дꙋйсѧ, ꙗ҆́коже  а҆́гг҃лъ, согла́снѡ взыва́емъ, бг҃ора́дованнаѧ. 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ,  хва́лимсѧ, но (с. 156) тобо́ю, ѻ҆́ч҃ею ѵ҆поста́сною  мꙋ́дростїю, хрⷭ҇тѐ: нѣ́сть бо свѧ́тъ, па́че тебє̀,  чл҃вѣколю́бче. 
Ѡ҆бнаже́нъ къ подвигѡ́мъ и҆ къ боре́нїємъ  ѿлꙋчи́лсѧ є҆сѝ, си́лою крⷭ҇та̀ не́мощь твою̀  оу҆крѣплѧ́ѧ: тѣ́мже велехва́льнаго ѕмі́ѧ низложи́лъ  є҆сѝ. 
Сме́ртїю вре́менною, безсме́ртное благосла́вїе,  болѣ́зней ра́ди плотски́хъ, вѣ́чное наслажде́нїе  ѡ҆брѣ́лъ, ꙗ҆́коже возжела́лъ є҆сѝ, мꙋ́чениче  непобѣди́ме. 
Къ нетлѣ́нїю ѿ тлѝ вои́стиннꙋ преше́лъ є҆сѝ  кра́йнею любо́вїю, ра́достнѡ вмѣсти́лсѧ є҆сѝ,  а҆́гг҃лѡмъ соприча́стникъ бы́въ, мѡкі́е. 
Бг҃оро́диченъ: 
Тѧ̀ премꙋ́дрость бж҃їѧ прчⷭ҇тое селе́нїе  ѡ҆брѣ́тши, ѿ твои́хъ чи́стыхъ крове́й воплоща́етсѧ, и҆  по ржⷭ҇твѣ̀ нетлѣ́ннꙋ показа̀. 
Сѣда́ленъ, гла́съ д҃. Подо́бенъ: Вознесы́йсѧ: 
Наро́читый всѣ̑мъ страстоно́сецъ, врага̀ до  конца̀ смири́вый, и҆ ѻ҆́гненное мꙋче́нїе претерпѣ́вый  крѣ́пкѡ, мѡкі́й сла́вный, похвала́ми да почте́нъ  бꙋ́детъ: се́й бо претерпѣ̀ нестерпи̑мыѧ мꙋ̑ки, и҆  оу҆сѣ́ченъ бы́въ во главꙋ̀, ко хрⷭ҇тꙋ̀ вѣнцено́сецъ  взы́де ра́дꙋѧсѧ. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ко́жаныхъ ри́зъ ве́тхагѡ оу҆мерщвле́нїѧ  совле́клсѧ є҆сѝ, бл҃же́нне, всю́дꙋ тѣ́ломъ стрꙋ́жемь,  во ѻ҆де́ждꙋ нетлѣ́нїѧ ѡ҆бле́клсѧ є҆сѝ, и҆  наслажда́ешисѧ дре́ва жи́зни ра́дꙋѧсѧ. 
Оу҆краси́лсѧ є҆сѝ благозра́чїемъ  добродѣ́телей, пресла́вне, оу҆ѧсни́лсѧ є҆сѝ  болѣ́зньми добротво́рнагѡ страда́нїѧ, оу҆подо́бивсѧ  а҆́гг҃лѡмъ, ꙗ҆́коже бо безпло́тенъ сломлє́нїѧ и҆ ра̑ны  претерпѣ́лъ є҆сѝ. (с. 157) 
Безбо́жїѧ глꙋбина́ тѧ ника́коже погрꙋзѝ:  держа́вною бо рꙋко́ю тѧ̀ содѣ́тель спасѐ, рѣ́ки мꙋ́къ  не поколеба́ша дꙋшѝ твоеѧ̀ столпа̀, мꙋ́дре,  непоколе́блемагѡ. 
Бг҃оро́диченъ: 
И҆́же во́лею всѧ̑ созда́вый хотѣ́нїемъ, ѿ  твои́хъ крове́й пло́ть себѣ̀ созда̀: и҆ во двою̀  сꙋщєствꙋ̀ є҆ди́нъ происхо́дитъ, мт҃и дв҃о, спаса́ѧ  на́съ бла́гостїю. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ  вѣ́рою воспѣва́ющыѧ тѧ̀. 
Тѧ̀ си́лꙋ держа́внꙋ на врага̀ неви́димаго  мꙋ́ченикъ тво́й стѧжа́въ, некрѣ́пкꙋю сегѡ̀ крѣ́пость,  хрⷭ҇тѐ, низложѝ. 
Твои́ми кровьмѝ землѧ̀ ѡ҆свѧти́сѧ, бл҃же́нне,  твои́ми ра́нами оу҆ѧзви́сѧ де́мѡнскїй по́лкъ, бг҃омꙋ́дре  досточꙋ́дне. 
Тѧ̀ и҆мꙋ́щи свѣ́тла би́сера, и҆ че́стна, во  оу҆вѧзе́нїи свое́мъ, честна́ѧ цр҃ковь, всебл҃же́нне,  оу҆краша́етсѧ. 
Бг҃оро́диченъ: 
Свѣ́тъ безлѣ́тный на́мъ, ѻ҆́ч҃ее сїѧ́нїе,  родила̀ є҆сѝ подъ лѣ́томъ, бога́тствомъ бл҃гости  бы́вша, всенепоро́чнаѧ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Любо́вїю и҆ наде́ждею, и҆ вѣ́рою, воѡрꙋжѝ  подвигополо́жникъ вели́кїй крѣ́пка ѻ҆рꙋ́жника  благоче́стїѧ. сегѡ̀ ра́ди пре́лести низложѝ  оу҆твержде́нїе. 
Любвѐ плотскі́ѧ оу҆́мъ ѿлꙋчи́лъ є҆сѝ, и҆  жениха̀ добрѡ́ты неизречє́нныѧ зрѧ̀, мꙋ̑ки нивочто́же  вмѣни́лъ є҆сѝ, прехва́льне. 
Немо́креннѡ мꙋче́нїѧ преше́лъ є҆сѝ пꙋчи́нꙋ, и҆  къ вы̑шнимъ приста́нищємъ благи́хъ со всѣ́мъ  бога́тствомъ оу҆стреми́лсѧ є҆сѝ, побѣ́ды вѣне́цъ  прїе́мъ. (с. 158) 
Бг҃оро́диченъ: 
Бе́зднꙋ милосе́рдїѧ хрⷭ҇та̀ ро́ждшаѧ, ѿ  грѣхо́вныѧ глꙋбины̀ мѧ̀, ꙗ҆́кѡ ми́лостива є҆ди́на  возведѝ, и҆ ѿ бꙋ́ри помышле́нїй сопроти́вныхъ спасѝ. 
Конда́къ, гла́съ в҃. Подо́бенъ: Твє́рдыѧ. 
Воѡрꙋжи́всѧ щито́мъ вѣ́ры, нечести́выхъ  ѡ҆полчє́нїѧ сте́рлъ є҆сѝ, сщ҃енномꙋ́чениче, и҆  вѣне́цъ ѿ хрⷭ҇та̀ взѧ́лъ є҆сѝ, мѡкі́е: тѣ́мъ и҆ со  а҆́гг҃лы ра́дꙋѧсѧ, спаса́й ѿ бѣ́дъ пою́щыѧ тѧ̀, молѧ̀  непреста́ннѡ ѡ҆ всѣ́хъ на́съ. 
І҆́косъ: 
И҆мѣ́ѧй дꙋ́шꙋ скве́рненꙋ и҆ тѣ́ло ѿ  безчи́сленныхъ собла̑знъ, и҆ бꙋ́рею лю́тѣ погрꙋжа́емь,  не смѣ́ю глаго́лати, нижѐ могꙋ̀, твоеѧ̀ похвалы̀,  блаже́нне свѧщенномꙋ́чениче, но ꙗ҆́кѡ и҆сто́чникъ сы́й,  мнѡ́гїѧ мѝ ѿмы́й собла́зны, и҆ во ѿверзе́нїе  оу҆стѡ́мъ сло́во да́ти моли́сѧ: мо́лишисѧ бо  непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки,  и҆ халдє́и оу҆би́въ, ꙗ҆̀же пра́вда пра́веднѡ  оу҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ,  бл҃гослове́нъ є҆сѝ. 
Въ пе́щь вве́рженъ бы́въ, ѡ҆брѣ́лъ є҆си́ тѧ  ѡ҆роша́ющаго сло́ва, во зра́цѣ а҆́гг҃льстѣ, ю҆́ношы  трѝ спа́сшаго, вопїѧ̀, преблаже́нне: препѣ́тый гдⷭ҇и,  бж҃е ѻ҆тє́цъ на́шихъ, бл҃гослове́нъ є҆сѝ. 
На мечѝ, на ѻ҆́гнь, и҆ на разжє́нныѧ сосꙋ́ды,  мꙋ́чениче, противоста́лъ є҆сѝ мꙋ́жески, си́лою  бжⷭ҇твенною оу҆крѣплѧ́емь, и҆ вопїѧ́лъ є҆сѝ ра́дꙋѧсѧ:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Кро́вными твои́ми тѡ́ки оу҆гаси́лъ є҆сѝ  пре́лести пла́мень: терпѣ́нїѧ же ѻ҆гне́мъ зажже́нное  хвра́стїе попали́лъ є҆сѝ і҆́дѡльское, поѧ̀: ѻ҆тє́цъ  на́шихъ бж҃е, бл҃гослове́нъ є҆сѝ. (с. 159) 
Бг҃оро́диченъ: 
Тѧ̀ безсме́ртнаго и҆сто́чника, во́дꙋ ѡ҆ставле́нїѧ  є҆ди́нꙋ и҆сточи́вшꙋю на́мъ, і҆и҃са хрⷭ҇та̀, приснодв҃о,  воспѣва́емъ зовꙋ́ще: бж҃е ѻ҆тє́цъ на́шихъ,  бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Порфѵ́рꙋ ѿ твои́хъ крове́й ѡ҆червлени́въ, и҆  се́ю ѡ҆бложе́нъ, носѧ́ же вмѣ́стѡ ски́птра ѻ҆рꙋ́жїе  непобѣди́мое, сца́рствꙋеши, мѡкі́е, царю̀ всѣ́хъ, гдⷭ҇а  воспѣва́йте, дѣла̀, зовы́й, и҆ превозноси́те є҆го̀ во  всѧ̑ вѣ́ки. 
Ꙗ҆́кѡ со́лнце дне́сь мі́рꙋ па́мѧть твоегѡ̀  страда́нїѧ возсїѧ̀, всѧ̑ ѡ҆зарѧ́ющи, и҆ мра́къ  ѿгонѧ́ющи де́мѡнскїѧ ѕло́бы, сла́вне мѡкі́е, въ не́йже  ра́достнѡ тѧ̀ пое́мъ, благословѧ́ще хрⷭ҇та̀ во вѣ́ки. 
Оу҆стро́ивъ колесни́цꙋ, бг҃омꙋ́дре, твоегѡ̀  страда́нїѧ кро́вїю, взѧ́тсѧ къ нбⷭ҇нымъ, дости́глъ є҆сѝ  чи́ны мы́сленныхъ си́лъ, и҆ страда́лєцъ ли́ки, съ  ни́миже предстоѧ̀ трⷪ҇цѣ, всегда̀ молѝ ѡ҆ пою́щихъ тѧ̀. 
Бг҃оро́диченъ: 
Въ тебѣ̀ ви̑дѣна бы́ша шє́ствїѧ вели́кагѡ цр҃ѧ̀  си́лъ, две́рь небе́снаѧ, ѻ҆трокови́це неискꙋсобра́чнаѧ,  ꙗ҆́же человѣ́кѡвъ смѣше́нїе ѡ҆зе́мльствовавшаѧ.  тѣ́мже тѧ̀ дв҃ꙋ пое́мъ, и҆ превозно́симъ во вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Пребога́тъ и҆ по́лнъ просвѣще́нїѧ бы́въ, и҆  стра́стїю оу҆краша́емь, внꙋ́трь вмѣсти́лсѧ є҆сѝ  черто́га, съ мꙋ́дрыми (с. 160) дѣ́вами веселѧ́сѧ, и҆  добро́тꙋ зри́ши недомы́сленнꙋю, є҆ѧ́же свѣ́тлость  пре́жде стѧжа́лъ є҆сѝ. 
Во гра́дѣхъ и҆ны́хъ предпострада́въ, сла́вне,  вѷзанті́йскїй гра́дъ дости́глъ є҆сѝ, мч҃ниче: въ  не́мже твои́хъ по́двигѡвъ кончи́нꙋ, и҆ побѣ́ды вѣне́цъ  прїѧ́лъ є҆сѝ, ꙗ҆́кѡ страда́лецъ непобѣди́мь, є҆го́же  ѡ҆гражда́еши мольба́ми твои́ми. 
Ѡ҆брѣ́лъ є҆сѝ возме́здїе ꙗ҆́кѡ вои́стиннꙋ,  болѣ́зней твои́хъ, црⷭ҇тво недви́жимое, ста́лъ є҆сѝ  жела́нїемъ, всебл҃же́нне, дре́вꙋ живо́тномꙋ пристꙋ́пль,  и҆ бо́гъ по прича́стїю бы́въ, мѡкі́е мꙋ́чениче  досточꙋ́дне. 
Бг҃оро́диченъ: 
Глаго́лѡмъ послѣ́дꙋюще твои̑мъ, всегда̀ тѧ̀,  дв҃о, оу҆блажа́емъ: сло́во бо на́мъ неизрече́ннѡ, ѿ  ѻ҆ц҃а̀ пре́жде вѣ̑къ возсїѧ́вшее, родила̀ є҆сѝ,  ꙗ҆́кѡ са́мъ благоизво́ли, є҆го́же досто́йнѡ велича́емъ. 
На лїтꙋргі́и прокі́менъ, гла́съ з҃. Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀.  Сті́хъ: Оу҆слы́ши, бж҃е, гла́съ мо́й, внегда̀  моли́тимисѧ къ тебѣ̀. А҆пⷭ҇лъ къ тїмоѳе́ю, зача́ло  сч҃в. А҆ллилꙋ́їа, гла́съ д҃: Пра́ведникъ ꙗ҆́кѡ  фі́нїѯъ процвѣте́тъ: Є҆ѵⷢ҇лїе і҆ѡа́нна, зача́ло  н҃а. Прича́стенъ: Въ па́мѧть вѣ́чнꙋю: 


(с. 160) 
Мѣ́сѧца тогѡ́же въ в҃і-й де́нь. 
И҆̀же во ст҃ы́хъ ѻ҆тє́цъ на́шихъ, є҆пїфа́нїа,  є҆пі́скопа кѵ́прскагѡ: и҆ ге́рмана, патрїа́рха  кѡнстантїнопо́льскагѡ. 
И҆ ст҃а́гѡ сщ҃енномꙋ́ченика є҆рмоге́на, патрїа́рха  моско́вскагѡ. 
Слꙋ́жба є҆гѡ̀ пи́сана феѵрꙋа́рїа въ з҃і де́нь. 
Стїхи̑ры є҆пїфа́нїа, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, по́стникѡвъ вои́стиннꙋ, па́лицею  премꙋ́дрыхъ оу҆че́нїй твои́хъ, оу҆пасы́й а҆́гнца сего̀,  на па́житехъ (с. 161) вои́стиннꙋ правосла́вїѧ,  є҆пїфа́нїе, хрⷭ҇та̀ пастыренача́льника, кро́ткое  ѻ҆вча̀, є҆́же на тебѣ̀ воспита́нное воздержа́нїѧ, и҆  все́льшеесѧ ны́нѣ во ѡ҆гра́дѣ вы́шнїѧ жи́зни: и҆дѣ́же  со ст҃и́тєли ликꙋ́ѧ и҆ мч҃ники, всѣ̑мъ, бг҃омꙋ́дре,  любо́вїю соверша́ющымъ па́мѧть твою̀, всегда̀ моли́сѧ,  ми́ръ дарова́ти на́мъ и҆ ве́лїю ми́лость. 
Ра́дꙋйсѧ, благоче́стїѧ свѣти́ло, зарѧ́ми  ѻ҆́гненныхъ слове́съ твои́хъ просвѣти́вый вселе́ннꙋю,  и҆ попали́вый врагѡ́въ хвра̑стнаѧ оу҆чє́нїѧ,  є҆пїфа́нїе, ѻ҆гне́мъ, и҆̀же въ бꙋ́ри невѣ́дѣнїѧ  сꙋ́щыѧ, къ приста́нищꙋ бг҃оразꙋ́мїѧ благоꙋти́шномꙋ  призыва́ѧ: ѻ҆рга́нъ, ѡ҆глаша́емь дыха́нїѧ дх҃а,  цвѣ́томъ чꙋде́съ непреста́ннѡ и҆сточа́ѧ пꙋчи́нꙋ, и҆  сме́рти и҆збавлѧ́ѧ. хрⷭ҇та̀ оу҆молѝ, дꙋша́мъ на́шымъ  дарова́ти ве́лїю ми́лость. 
Ра́дꙋйсѧ, мы́сленнаѧ рѣко̀, и҆спо́лнена во́дъ  дꙋхо́вныхъ, оу҆краше́нїе цр҃ко́вное, свѧщеннонача́лїѧ  пра́вило, мона́шествꙋющихъ сто́лпъ, є҆пїфа́нїе,  ѡ҆снова́нїе правосла́вныхъ, цр҃ко́вное водрꙋже́нїе,  сто́лпъ крѣ́пости, нече́стїю сꙋпроти́вниче, трꙋбо̀  бг҃огла́снаѧ, славі́й многовѣща́нный, нбⷭ҇ный оу҆́ме,  бо́дрый ѧ҆зы́че, и҆́же зако́нꙋ бжⷭ҇твенномꙋ поꙋчи́всѧ,  благода́тїю хрⷭ҇то́вою: є҆го́же молѝ, дꙋша́мъ на́шымъ  да́ти ве́лїю ми́лость. 
И҆́ны стїхи̑ры ст҃а́гѡ ге́рмана, гла́съ а҃. Поⷣ:  Всехва́льнїи мч҃ницы: 
Лео́нтїево мꙋдрова́нїе ꙳ тве́рдѡ, ге́рмане,  низложи́лъ є҆сѝ: ꙳ и҆́же ѕлоче́стїѧ и҆спо́лнь, ꙳  поклоне́нїѧ честны́хъ і҆кѡ́нъ хрⷭ҇то́выхъ ѻ҆каѧ́нный, ꙳  и҆ всѣ́хъ ст҃ы́хъ ѿве́ржесѧ, ꙳ но словесы̀ твои́ми,  бг҃оѧвле́нне, ꙳ и҆з̾ѡбличи́всѧ ꙗ҆́кѡ безꙋ́менъ, ꙳ и҆  несмы́сленъ пребы́сть. 
Ле́въ безбо́жный ѕвѣ́рь, ꙳ и҆́же бг҃а ненави́дѧ,  ꙳ а҆нті́хрїстовъ предоте́ча, ꙳ поклоне́нїе хрⷭ҇то́ва  ѻ҆́браза ꙳ ѿве́ргъ, преподо́бне, ꙳ наслѣ́дїѧ  вѣ́рныхъ и҆зве́ржесѧ. ꙳ тѣ́мже (с. 162) мо́лимъ тѧ̀, ꙳  ꙗ҆́коже ѻ҆́нагѡ моли́твами твои́ми, ꙳ настоѧ́щее  ѿженѝ смꙋще́нїе. 
Жела́нїе оу҆лꙋчи́лъ є҆сѝ, ꙳ є҆́же тебѣ̀,  бг҃оѧвле́нне, ꙳ и҆здале́че жела́емое ꙗ҆вле́ннѡ: ꙳ и҆́бо  ко влⷣцѣ твоемꙋ̀, ꙳ со дерзнове́нїемъ, ге́рмане  блаже́нне, ꙳ ны́нѣ свѧщеннолѣ́пнѡ вше́лъ є҆сѝ. ꙳  є҆мꙋ́же предстоѧ̀, ꙳ наслажда́ешисѧ ѡ҆боже́нїѧ, ꙳ ми́ръ  мі́рови и҆спросѝ. 
Сла́ва, и҆ ны́нѣ, пра́здника. 
Тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми  по твое́й кро́тости, не ѿста́ви ми́лость твою̀ ѿ  на́съ: но моли́твами и҆́хъ въ ми́рѣ оу҆пра́ви живо́тъ  на́шъ. 
Сла́ва, и҆ ны́нѣ, пра́здника. 
Канѡ́нъ ст҃а́гѡ є҆пїфа́нїа, творе́нїе і҆ѡа́нна  мона́ха. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть  глꙋбины̀ новосодѣ́лавшаѧ. 
Во оу҆го́днѣмъ вѣ́рою пожи́въ зако́нѣ  писа́нїй, влⷣчнїй под̾ѧ́лъ є҆сѝ ꙗ҆ре́мъ:  оу҆краси́всѧ же, пребога́те, свѣти́льникъ показа́лсѧ  є҆сѝ, земны̑ѧ просвѣща́ѧ концы̀. 
Жела́нїемъ бжⷭ҇твеннагѡ зако́на ѡ҆б̾ѧ́тъ бы́въ,  и҆ непра́веднагѡ разсꙋди́въ пра́ведное, ѻ҆́ч҃е  є҆пїфа́нїе, ѻ҆бра́знѡ прїѧ́лъ є҆сѝ спаси́тельнꙋю  вѣ́рꙋ трⷪ҇ческꙋю, ꙗ҆́коже ѿ бж҃е́ственнагѡ  проразꙋмѣ́нїѧ. 
Цѣли́тель пло́ти же и҆ дꙋшѝ, бг҃ови́дѣнъ бы́сть  тебѣ̀ человѣ́къ, под̾ѧре́мникомъ твои́мъ стра́стное  оу҆би́лъ є҆́сть стремле́нїе, и҆ и҆сцѣлѝ дꙋшѝ  невѣ́рное мꙋдрова́нїе. 
Бг҃оро́диченъ: 
Ве́сь ѻ҆́бразъ мо́й прїе́мъ, и҆́же во ѻ҆́бразѣ  бж҃їи пе́рвѣе зри́мый, ве́сь ѡ҆бнови́лъ є҆́сть, во  твою̀ оу҆тро́бꙋ (с. 163) бг҃олѣ́пнѡ все́льсѧ, чⷭ҇таѧ.  тѣ́мже бцⷣꙋ вѣ́рою тѧ̀ всѝ сла́вимъ. 
И҆́нъ канѡ́нъ ст҃а́гѡ ге́рмана, творе́нїе  ѳеофа́на. 
Гла́съ а҃. Пѣ́снь а҃. І҆рмо́съ то́йже. 
Свѧще́нїѧ ѻ҆де́ждою оу҆кра́шенъ, бл҃же́нне,  пожи́лъ є҆сѝ: сло́вомъ же бл҃года́ти, вѣ́рныхъ  пречестны̑ѧ собо́ры, ꙗ҆ви́лсѧ є҆сѝ, бг҃оѧвле́нне,  просвѣща́ѧ оу҆чє́нїи. 
Колесни́ца бы́лъ є҆сѝ добродѣ́телей, на ню́же  всѣ́дъ, къ бг҃ꙋ ѿше́лъ є҆сѝ, мі́ра красотꙋ̀  ѡ҆ста́вль, и҆ гнилꙋ́ю сла́вꙋ, нбⷭ҇ный таи́нникъ свое́ю  премꙋ́дростїю бы́въ. 
Ѿ промышле́нїѧ проꙋвѣ́дѣнъ бы́въ, ꙗ҆́кѡ  свѧще́нникъ бг҃огла́сенъ сы́й, ѻ҆́ч҃е, и҆збѣ́глъ є҆сѝ  томи́тельнагѡ скве́рнагѡ оу҆бі́йства, преподо́бне, бг҃ꙋ  соблюда́ющꙋ тѧ̀ десни́цею вседержи́тельною. 
Бг҃оро́диченъ: 
Кꙋ́ю тѝ досто́йнꙋю пѣ́снь на́ше принесе́тъ  неможе́нїе, то́кмѡ ѡ҆бра́довательнꙋю, є҆́йже на́съ  гаврїи́лъ наꙋчѝ: ра́дꙋйсѧ, бцⷣе дв҃о, мт҃и  неневѣ́стнаѧ; 
Пѣ́снь г҃. І҆рмо́съ: 
Є҆ди́не вѣ́дый человѣ́ческагѡ сꙋщества̀  не́мощь, и҆ ми́лостивнѡ въ нѐ воѡбра́жсѧ, препоѧ́ши мѧ̀  съ высоты̀ си́лою, є҆́же вопи́ти тебѣ̀, ст҃ы́й:  ѡ҆дꙋшевле́нный хра́ме, неизрече́нныѧ сла́вы твоеѧ̀,  чл҃вѣколю́бче. 
Чернꙋ̀ ѻ҆де́ждꙋ ви́дѣвъ пода́вшагѡ, проси́вшꙋ  ми́лости, тѣле́сныма ѻ҆чи́ма: свѣ́тлою же ри́зою  ѡ҆дѣ́ѧна разꙋ́мнѡ оу҆зрѣ́въ, бжⷭ҇твенною бл҃года́тїю  просвѣти́лсѧ є҆сѝ къ вѣ́рѣ непоро́чнѣй. 
Слы́шавъ глаго́лы благочести̑выѧ, ве́щи  возгнꙋша́лсѧ є҆сѝ оу҆́бѡ, и҆ житїѐ возжела́въ  невеще́ственно, ꙗ҆́кѡ и҆ кро́ви соприча́стнꙋ твое́й, и҆  ра́зꙋма прича́стнꙋ прїи́мъ сестрꙋ̀, ꙗ҆ви́стасѧ сꙋпрꙋ̑га  блажє́ннаѧ. 
Ме́ртвыхъ помышле́нїй ѿврати́всѧ, пребл҃же́нне  є҆пїфа́нїе, возжела́лъ є҆сѝ живо́мꙋ слꙋжи́ти бг҃ꙋ: и҆  къ (с. 164) бжⷭ҇твенномꙋ хра́мꙋ вѣ́рнѡ прите́клъ є҆сѝ,  прїе́мъ ѻ҆́бразъ свѣ́тлый, пребога́те, ме́ртвыхъ  твои́хъ ꙗ҆влѧ́ѧ ѿпаде́нїе. 
Бг҃оро́диченъ: 
Ст҃ы́хъ ст҃а́го хрⷭ҇та̀ свѧ́тѡ породила̀ є҆сѝ,  ст҃ы́ни ст҃о́е селе́нїе, во ст҃ы́хъ почива́ющаго,  є҆мꙋ́же вопїе́мъ: свѧта̀ цр҃кви ѡ҆дꙋшевле́ннаѧ,  пречⷭ҇тыѧ сла́вы твоеѧ̀, чл҃вѣколю́бче. 
И҆́нъ. І҆рмо́съ то́йже. 
И҆́же бжⷭ҇твеннымъ проразꙋмѣ́нїемъ провѣ́дый  твоегѡ̀ нра́ва свобо́дное, и҆ дꙋше́вное, мꙋ́дре,  благоро́дїе, рꙋка́ми беззако́нныхъ оу҆бїе́ннꙋ бы́ти  тебѣ̀ бг҃ъ возбранѝ, и҆ дѣ́вственныхъ чи́нꙋ,  скопле́нїе премꙋ́дрѡ ѡ҆бличѝ. 
Ви́дѣти жела́ѧ ꙗ҆́вѣ, блаже́нне, свѣ́тлость  мы́сленнꙋю, бжⷭ҇твеннагѡ ѡ҆боже́нїѧ, свѧщеннонача́лїе  твоѐ оу҆краси́лъ є҆сѝ, житїе́мъ цѣломꙋ́дреннымъ и҆  мꙋ́дрыми оу҆че́ньми, правосла́внѡ напра́вилъ є҆сѝ  ста́до. 
На вели́кое сѣда́лище вше́дъ, вельмѝ  просвѣти́лъ є҆сѝ цр҃ко́вное, ѻ҆́ч҃е, и҆сполне́нїе,  оу҆че́нїй пѣ́сньми, ге́рмане прехва́льне, ст҃и́телю  преподо́бне, и҆ свѣти́льниче вселе́нныѧ прече́стне. 
Бг҃оро́диченъ: 
И҆зъ тебє̀ процвѣтѐ, чⷭ҇таѧ, цвѣ́тъ  неꙋвѧда́емый, благоꙋха́ѧ всѐ человѣ́чество,  бжⷭ҇твеннымъ мѵ́ромъ своегѡ̀ є҆стества̀, ѻ҆ц҃ꙋ̀  собезнача́льный, и҆ и҆зъ тебє̀ бы́въ подъ лѣ́томъ, дв҃о  всенепоро́чнаѧ. 
Сѣда́ленъ, гла́съ и҃. Подо́бенъ: Премꙋ́дрости: 
Но́гъ твои́хъ ѡ҆бꙋ́щи, ꙗ҆́коже мѡѷсе́й во  ст҃ѣ́мъ мѣ́стѣ ѿложи́въ, бжⷭ҇твєннымъ та́йнамъ  наꙋчи́лсѧ є҆сѝ дꙋхѡ́внымъ: и҆ воздержа́нїѧ болѣ́зньми  оу҆мертви́въ тѣ́ло твоѐ, пресла́вныхъ чꙋде́съ тва́рь  и҆спо́лнилъ є҆сѝ. тѣ́мже и҆ бг҃одохнове́ннагѡ писа́нїѧ  неизречє́ннаѧ всѣ̑мъ благоразсꙋди́лъ є҆сѝ, бг҃оно́се  ѻ҆́ч҃е на́шъ, ст҃и́телю є҆пїфа́нїе, (с. 165) молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  чтꙋ́щымъ любо́вїю свѧтꙋ́ю па́мѧть твою̀. 
Сла́ва, и҆́нъ сѣда́ленъ, гла́съ то́йже: 
Во свѧще́ннꙋю ѡ҆бле́ксѧ ѻ҆де́ждꙋ, показа́лсѧ  є҆сѝ посо́бникъ хрⷭ҇то́ви, не оу҆боѧ́всѧ беззако́ннагѡ  царѧ̀, ѻ҆́ч҃е на́шъ: вы́и не преклони́лъ є҆сѝ  безбо́жномꙋ велѣ́нїю, заꙋшє́нїѧ терпѧ̀, поношє́нїѧ и҆  прещє́нїѧ. тѣ́мже льсте́цъ ꙗ҆́ростїю разгорѣ́всѧ, въ  темни́цѣ тѧ̀ затворѝ, да́же до кончи́ны, блаже́нне.  сегѡ̀ ра́ди вопїе́мъ тѝ: молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти на́мъ, чтꙋ́щымъ любо́вїю свѧтꙋ́ю  па́мѧть твою̀. 
И҆ ны́нѣ, пра́здника. 
Пѣ́снь д҃. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ  тебє̀ и҆зы́ти і҆и҃левꙋ провозглаша́ше ст҃о́мꙋ, во  спасе́нїе на́ше и҆ ѡ҆бновле́нїе. 
Моли́твенникъ ꙗ҆́коже ра́бъ пристꙋ́пль ко  креще́нїю, сыноположи́лсѧ є҆сѝ и҆́мъ, и҆ наслѣ́дникъ  и҆́стиненъ бж҃їй, є҆пїфа́нїе, и҆ хрⷭ҇тꙋ̀ снаслѣ́дникъ  бы́лъ є҆сѝ, бг҃олѣ́пнѡ томꙋ̀ пожи́въ. 
Зри́тъ твоѐ многоꙋкра́шено лицѐ, и҆  неизрече́нною па́стырь сла́вою, и҆ вѣнце́мъ  благолѣ́пнымъ, сла́внꙋю главꙋ̀ твою̀, па́че є҆стества̀  вѣнча́нꙋ, сла́вне, чи́стагѡ твоегѡ̀ се́рдца ѻ҆́бразы. 
Бы́лъ є҆сѝ прїѧ́телище бжⷭ҇твенныѧ благода́ти,  преподо́бне, и҆ расточи́лъ є҆сѝ мꙋ́дрѣ бога́тство  вре́менное хрⷭ҇тꙋ̀, и҆ и҆мѣ́нїемъ нбⷭ҇нымъ ѡ҆бога́щсѧ,  некра́домое сокры́лъ є҆сѝ, ꙗ҆́коже разꙋ́мный сꙋдїѧ̀,  є҆пїфа́нїе. 
Ю҆́ныхъ ѿве́рглъ є҆сѝ во ю҆́ности мꙋдрова́нїе:  оу҆крѣ́пльжесѧ ста́рческими ѿ мꙋ́дрыхъ и҆ разꙋ́мныхъ,  стра́хомъ, блаже́нне, бжⷭ҇твеннымъ, поꙋче́нїемъ слове́съ  дꙋхо́вныхъ, рачи́тель премꙋ́дрости бы́лъ є҆сѝ. (с. 166) 
Бг҃оро́диченъ: 
Ст҃ы́хъ ст҃а́ѧ бцⷣе всепѣ́таѧ, ча́ѧнїе  ꙗ҆зы́кѡвъ и҆ спасе́нїе вѣ́рныхъ, и҆зъ тебє̀ возсїѧ̀  и҆зба́витель и҆ жизнода́вецъ, и҆ гдⷭ҇ь: є҆го́же молѝ,  спасти́сѧ рабѡ́мъ твои̑мъ. 
И҆́нъ. І҆рмо́съ то́йже. 
Оу҆мертви́въ премꙋ́дрѣ пло́ти взыгра̑нїѧ,  сщ҃еннотаи́нниче ге́рмане, любомꙋ́дрїѧ просвѣще́нїемъ  оу҆́мъ оу҆ѧсни́лъ є҆сѝ, дꙋхо́внымъ та́йнѡ  наставле́нїемъ оу҆кра́шенъ, хрⷭ҇тꙋ̀ зовы́й: сла́ва  си́лѣ твое́й, гдⷭ҇и. 
Ѿврещи́сѧ пречⷭ҇тны́хъ хрⷭ҇то́выхъ  и҆з̾ѡбраже́нїй ѕлочести́вый вра́гъ понꙋ́ди тѧ̀, въ  неразꙋ́мїе бо вве́ргсѧ, твои́ми и҆з̾ѡбличи́сѧ ꙗ҆́вѣ  оу҆чє́нїи, сла́вне: но неисцѣ́льнѡ недꙋ́гꙋѧ,  нечꙋ́вственъ пребы́сть. 
Глагѡ́лъ ѡ҆бличе́нїе твои́хъ зрѧ̀ ѕвѣроимени́тый,  мꙋ́дре, ѕвѣроѻбра́знымъ оу҆мо́мъ съ престо́ла низведѐ  свѧще́ннагѡ: но вмѣ́стѡ сегѡ̀ ѡ҆богати́лсѧ є҆сѝ  свѧщеннодѣ́йствомъ, всеблаже́нне, нбⷭ҇нымъ. 
Бг҃оро́диченъ: 
Ра́дость тебѣ̀ ꙗ҆́вѣ ѿ нб҃съ приносѧ̀,  а҆рхїстрати́гъ, чⷭ҇таѧ, благовѣстѝ, ре́къ: бг҃ъ  прїи́детъ съ пло́тїю и҆зъ тебє̀, дв҃о пречⷭ҇таѧ, на  спасе́нїе любо́вїю пою́щымъ тѧ̀. 
Пѣ́снь є҃. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ, свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Преподо́бнѡ твоѐ чре́во хлѣ́бомъ и҆ водо́ю  оу҆тѣсни́лъ є҆сѝ, ꙗ҆́кѡ ва́риво и҆мѣ́въ со́ль, и҆  стра̑сти оу҆держа́лъ є҆сѝ пло́ти, во пло́ти житїю̀  безпло́тныхъ подо́бѧсѧ. 
Оу҆ще́дрилъ є҆сѝ та́ющихъ въ жа́жди зно́ѧ, и҆  зно́й премѣни́лъ є҆сѝ, бг҃олѣ́пнѡ зна́мєнїѧ  начина́ѧ, ꙗ҆́кѡ слꙋжи́тель и҆зрѧ́денъ, твоемꙋ̀ подо́бѧсѧ  влⷣцѣ, вїно̀ въ во́дꙋ преложи́лъ є҆сѝ, блаже́нне. (с.  167) 
И҆збѣ́глъ є҆сѝ тщі́ѧ человѣ̑къ сла́вы, и҆ въ  пꙋсты́ню ꙗ҆́коже тво́й влⷣка всели́лсѧ є҆сѝ,  и҆скꙋшє́нїи, мꙋ́дре, влⷣчними, къ боре́нїю неви́димыхъ,  неможе́нїе твоѐ оу҆крѣплѧ́ѧ. 
Бг҃оро́диченъ: 
Сло́во бжⷭ҇твенное, сло́вомъ во оу҆тро́бѣ  вмѣсти́ла є҆сѝ, па́че сло́ва, бцⷣе: того̀ оу҆́бѡ  молѝ, ѿ безслове́сныхъ дѣѧ́нїй, и҆ сласте́й  смертоно́сныхъ свободи́ти рабы̑ твоѧ̑. 
И҆́нъ. І҆рмо́съ то́йже. 
До конца̀ хрⷭ҇та̀ возлю́бль, бг҃опрїѧ́тне,  возлю́бленъ бы́лъ є҆сѝ ѿ негѡ̀ досто́йнѡ, и҆ прїѧ́лъ  є҆сѝ дарова́нїй пꙋчи́нꙋ: и҆́бо, мꙋ́дре, оу҆чє́нїи  твои́ми цр҃ковь просвѣти́лъ є҆сѝ. 
Пѣ́сньми, ге́рмане, бг҃одохнове́нными оу҆ѧсни́лъ  є҆сѝ ли́ки вѣ́рныхъ, и҆ бжⷭ҇твєннаѧ и҆сполнє́нїѧ:  и҆́бо всѐ подо́бное оу҆твержде́нїе, ѻ҆́ч҃е, твоегѡ̀  се́рдца правосла̑вныѧ просвѣтѝ. 
Ра́дꙋйсѧ, мч҃никѡвъ страда́нїе, и҆ побѣ̑ды  ѡ҆бличи́въ, похвала́ми и҆ словесы̀ сложе́нными, и҆  а҆́бїе, сла́вне, ѻ҆бра́зными шародѣ́йствы во є҆ди́но  совокꙋплѧ́ѧ ѻ҆боѧ̀. 
Бг҃оро́диченъ: 
Веселѧ́тсѧ нбⷭ҇ныѧ си̑лы, зрѧ́ще тѧ̀: ра́дꙋютсѧ съ  ни́ми человѣ́кѡвъ собра̑нїѧ: ржⷭ҇тво́мъ бо твои́мъ  соедини́шасѧ, дв҃о бцⷣе, є҆го́же досто́йнѡ сла́вимъ. 
Пѣ́снь ѕ҃. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ, ꙗ҆́кѡ ѻ҆́вцы заколе́нїѧ,  спасѝ лю́ди твоѧ̑, бж҃е на́шъ: ты́ бо крѣ́пость  немощствꙋ́ющихъ и҆ и҆справле́нїе. 
Бѣсо́встїи тѧ̀ подо́бницы ѡ҆крꙋжи́вше,  а҆га́рѧнстїи внꙋ́чата: влⷣцѣ же подо́бѧсѧ твоемꙋ̀,  сопроти́вѧщагосѧ возблагодѣ́тельствовалъ є҆сѝ, и҆  свѣ́тло показа́лъ є҆сѝ, ѻ҆́ч҃е, дрꙋго́е ѻ҆́ко. 
Содѣ́тель тво́й въ тебѣ̀ почи́вый, дх҃а тѧ̀  ѻ҆рга́нъ, и҆ (с. 168) бо́га ꙗ҆́коже мѡѷсе́а фараѡ́нꙋ  показа̀, а҆ра̑вскимъ жили́щємъ: вои́стиннꙋ бо ꙗ҆ви́лсѧ  є҆сѝ, ѻ҆́бразꙋ сегѡ̀ подо́бѧсѧ. 
Сотрѧсѐ а҆ссѷрі́йскаго царѧ̀ дꙋ́хъ гонѧ́щаго,  бы́сть же вѣ́стникъ твое́й, ѻ҆́ч҃е, добродѣ́тели, и҆  бжⷭ҇твенныѧ бл҃года́ти: и҆́бо того̀ вѣ́сть сла́вити бг҃ъ  сла́вѧщыѧ. 
Бг҃оро́диченъ: 
Веселѧ́тсѧ ѡ҆ тебѣ̀, дв҃о пречⷭ҇таѧ, ро́да  на́шегѡ пра́ѻц҃ы, є҆де́мъ воспрїе́мше тобо́ю, є҆го́же  престꙋпле́нїемъ погꙋби́ша: ты́ бо чиста̀, и҆ пре́жде  ржⷭ҇тва̀, и҆ по ржⷭ҇твѣ̀ є҆сѝ. 
И҆́нъ. І҆рмо́съ то́йже. 
Напоѧ́етсѧ оу҆чє́нїи твои́ми, всемꙋ́дре, и҆  словесы̀, ца́рское свѧще́нїе, лю́дїе же хрⷭ҇то́ви  возлю́бленнїи, бг҃озва́ннїи, и҆ къ бг҃ꙋ наставлѧ́ютсѧ  наказа̑нїи твои́ми. 
Помина́й тѧ̀ пою́щыѧ, преподо́бне, бг҃ꙋ ны́нѣ  предстоѧ̀, и҆спо́лненъ бжⷭ҇твенныѧ добро́ты и҆  нетлѣ́нныѧ красоты̀: и҆ къ животꙋ̀ наста́ви моли́твами  твои́ми. 
Восхожде́нїе, мꙋ́дре, житїю̀ положи́лъ є҆сѝ, ѿ  сла́вы и҆ си́лы, къ нбⷭ҇нѣй сла́вѣ и҆ крѣ́пости,  сла́вне, преминꙋ́ѧ воздержа̑нїи: до́ндеже хрⷭ҇тꙋ̀  жела́емомꙋ, ра́дꙋѧсѧ, бесѣ́довалъ є҆сѝ. 
Бг҃оро́диченъ: 
Ны́нѣ, пречⷭ҇таѧ, твоего̀ раба̀ и҆зба́ви ѿ  всѧ́кагѡ ѡ҆бстоѧ́нїѧ, треволне́нїѧ же и҆ бꙋ́ри страсте́й,  и҆ къ твоемꙋ̀ приста́нищꙋ наста́ви: ты́ бо є҆сѝ мнѣ̀  предста́тельница и҆ и҆справле́нїе. 
Конда́къ, гла́съ д҃. Подо́бенъ: Вознесы́йсѧ: 
Свѧщеннонача̑льникъ чꙋ́днꙋю дво́ицꙋ восхва́лимъ,  вѣ́рнїи, по до́лгꙋ, съ ге́рманомъ бжⷭ҇твеннаго  є҆пїфа́нїа: сі́и бо попали́ша безбо́жныхъ ѧ҆зы́ки,  догма́ты премꙋ́дрѣйшыѧ возло́жше всѣ̑мъ, правосла́внѡ  пою́щымъ при́снѡ благоче́стїѧ вели́кое та́инство. 
І҆́косъ: 
Ꙗ҆́кѡ свѧще́нныхъ добро́тꙋ, и҆ сла́вꙋ  правосла́вныхъ, дво́ицꙋ свѧтꙋ́ю почти́мъ досто́йнѡ: сі́и  бо ꙗ҆ви́шасѧ (с. 169) на́мъ столпѝ оу҆твержде́нїѧ, на  врагѝ неви̑димыѧ и҆ ви̑димыѧ всегда̀, вѣ́ры же столпѝ  непрекло́ннїи, и҆ цр҃кве оу҆краше́нїе красно̀. є҆го́же  носѧ́щи пра́вѡ и҆справлѧ́етъ, оу҆́мнѡ вопїю́щи:  возвесели́сѧ во мнѣ̀ дꙋ́хъ мо́й вои́стиннꙋ, ѻ҆де́ждꙋ  мою̀ ꙗ҆́коже пре́жде воспрїе́мши, ю҆́же є҆ретїцы̀  растерза́ша, непою́ще благоче́стїѧ вели́кое та́инство. 
Пѣ́снь з҃. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ  вѣ́рнїи: ꙗ҆́коже бо ѻ҆́троки спасѐ трѝ  превозноси́мый, мі́ръ ѡ҆бновѝ во чре́вѣ твое́мъ  всецѣ́лъ, хва́льный ѻ҆тцє́въ бг҃ъ и҆ препросла́вленъ. 
Ѿ бжⷭ҇твенныѧ десни́цы прїе́мъ чꙋде́съ да́ръ,  просѧ́щымъ оу҆ тебє̀ тꙋ́не, ѻ҆́ч҃е, и҆сцѣлє́нїѧ  всѣ̑мъ разда́лъ є҆сѝ, ꙗ҆́коже влⷣка тебѣ̀ повелѣ̀,  хва́льный ѻ҆тцє́въ бг҃ъ и҆ препросла́вленъ. 
Па́даетъ на ногꙋ̀ твоє́ю валѧ́ѧсѧ а҆ссѷрі́йскїй  ца́рь: стыдѣ́тисѧ бо добродѣ́тели вѣ́сть и҆  сопоста́тъ. всѧ́кагѡ же покарѧ́етъ є҆ди́ный во ст҃ы́хъ  почива́ѧ, хва́льный ѻ҆тцє́въ бг҃ъ и҆ препросла́вленъ. 
Сло́во молчи́тъ, и҆справлє́нїѧ твоѧ̑, и҆ чꙋде́съ  мно́жество, ника́коже возмо́же сказа́ти, всеблаже́нне:  песка́ бо преминꙋ́етъ, є҆́же хрⷭ҇то́съ тебѣ̀ дарова̀,  хва́льный ѻ҆тцє́въ бг҃ъ и҆ препросла́вленъ 
Трⷪ҇ченъ: 
Трисвѣ́тлаѧ є҆ди́нице, неѡскꙋ́дный безмѣ́рныѧ  бе́здны свѣ́те, назира́еши твоѧ̑ пѣвцы̀:  превозноси́мый, безнача́льный ѻ҆́ч҃е, и҆ сн҃е  собезнача́льный, и҆ дш҃е соприсносꙋ́щный, хва́льный  ѻ҆тцє́въ бг҃ъ и҆ препросла́вленъ. 
Бг҃оро́диченъ: 
Ты̀ и҆сто́чникъ жи́зни ро́ждши, оу҆мерщвле́нна  мѧ̀ лю́тѣ бѣсо́вскими наведє́нїи, чⷭ҇таѧ  всенепоро́чнаѧ, ѡ҆живѝ моли́твами твои́ми, твоемꙋ̀ сн҃ꙋ  воспѣва́юща: хва́льный ѻ҆тцє́въ бг҃ъ и҆  препросла́вленъ. (с. 170) 
И҆́нъ. І҆рмо́съ то́йже. 
Ве́сь въ тебѣ̀ ст҃а́гѡ дх҃а и҆злїѧ́сѧ  и҆сто́чникъ: и҆сточа́еши бо ꙗ҆́кѡ рѣ́ки, ѻ҆́ч҃е  досточꙋ́дне, за́пѡвѣди спаси́тєльныѧ и҆ бг҃окра̑снаѧ  оу҆чє́нїѧ, прехва́льнаго велича́ѧ бг҃а во всѧ̑ вѣ́ки. 
Пѣсносло́вѧ благоче́стнѡ, оу҆ѧсни́лъ є҆сѝ  влⷣчнїѧ пра́здники, воспѣва́ѧ пѣ́сненнѡ, ѡ҆боже́нъ  бы́въ: всѧ̑ ст҃ы̑ѧ же твои́ми мꙋсїкі́ѧми, къ  добродѣ́тели помазꙋ́ѧ мꙋ́дрѣ вѣ́рою пою́щыѧ: хва́льный  ѻ҆тцє́въ бж҃е и҆ препросла́вленъ. 
Трⷪ҇ченъ: 
Є҆ди́но нача́ло во є҆ди́нствѣ непресѣко́мѣмъ,  во ѵ҆поста́сѣхъ трїе́хъ, бг҃осло́внымъ ѧ҆зы́комъ вопїѧ̀,  всѣ̑мъ проповѣ́далъ є҆сѝ безнача́льна роди́телѧ,  є҆диноро́днаго же собезнача́льна сн҃а, и҆ соесте́ственна  бжⷭ҇твеннаго дх҃а ꙗ҆́снѡ, и҆ є҆диносꙋ́щна. 
Бг҃оро́диченъ: 
На тебѐ, чⷭ҇таѧ бцⷣе, положи́хъ всю̀ наде́ждꙋ,  и҆ къ тебѣ̀ прибѣга́ю всегда̀: спаси́ мѧ,  всенепоро́чнаѧ, и҆ и҆зба́ви моли́твами твои́ми,  ѡ҆держа́щїѧ молвы̀ и҆ смꙋще́нїѧ, лю́тыхъ мои́хъ страсте́й  и҆ паде́нїй. 
Пѣ́снь и҃. І҆рмо́съ: 
Въ пещѝ ѻ҆́троцы і҆и҃лєвы, ꙗ҆́коже въ  горни́лѣ, добро́тою благоче́стїѧ чистѣ́е зла́та  блеща́хꙋсѧ, глаго́люще: бл҃гослови́те, всѧ̑ дѣла̀  гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки. 
Ты̀ сло́вомъ ѡ҆бличи́лъ є҆сѝ мꙋ́дрѣ є҆ресе́й  пре́лесть, и҆ сїѧ́нїемъ благоче́стїѧ ѿгна́лъ є҆сѝ  тꙋ́ю, вопїѧ̀, є҆пїфа́нїе: бл҃гослови́те, всѧ̑ дѣла̀  гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки. 
На престо́лъ возне́ссѧ высо́къ, надъ страстьми́ бо  ца́рствовалъ є҆сѝ, пло́ть же оу҆держа́въ, ты̀  оу҆па́слъ є҆сѝ хрⷭ҇то́во ста́до, зовы́й:  бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆  превозноси́те во всѧ̑ вѣ́ки. (с. 171) 
Да ликꙋ́етъ всѧ́ко мы́сленное и҆ слове́сное  сꙋщество̀, въ па́мѧть ст҃и́телѧ и҆ оу҆го́дника  хрⷭ҇то́ва, вѣ́рнѡ зовꙋ́щее: бл҃гослови́те, всѧ̑ дѣла̀  гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки. 
Бг҃оꙋго́днѡ ты̀ бг҃осло́вивъ, ꙗ҆́кѡ ѡ҆снова́нїе  оу҆че́нїй, всѣ̑мъ бг҃осло́вїе ѡ҆ста́вилъ є҆сѝ твоѐ,  и҆́мже ѻ҆́ч҃е пое́мъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а, по́йте и҆ превозноси́те во всѧ̑ вѣ́ки. 
Бг҃оро́диченъ: 
Ра́дꙋйсѧ, прⷭ҇то́ле сла́вный бж҃їй, ра́дꙋйсѧ,  вѣ́рныхъ стѣно̀, є҆́юже свѣ́тъ сꙋ́щымъ во тмѣ̀  возсїѧ̀ хрⷭ҇то́съ. и҆ тѧ̀ блажа́ще вопїе́мъ: всѧ̑ дѣла̀,  дв҃ꙋ бл҃гослови́те, и҆ славосло́вите пречⷭ҇тое є҆ѧ̀  ржⷭ҇тво̀. 
И҆́нъ. І҆рмо́съ то́йже. 
Сїѧ́нїй блиста̑нїи свѣ́та трисл҃нечнагѡ,  свѣще́ю, свѧщенноѧвле́нне, наслажда́ѧсѧ, и҆ ны́нѣ  зове́ши ра́дꙋѧсѧ: бл҃гослови́те, всѧ̑ дѣла̀ гдⷭ҇нѧ,  гдⷭ҇и, по́йте и҆ превозноси́те во всѧ̑ вѣ́ки. 
Мно́гагѡ свѣ́та и҆ сїѧ́нїѧ, ѻ҆́ч҃е, сподо́бленъ  въ се́лѣхъ нбⷭ҇ныхъ и҆ въ жили́щахъ, на́съ вопїю́щихъ  помѧнѝ: благослови́те, всѧ̑ дѣла̀ гдⷭ҇нѧ, гдⷭ҇а, по́йте  и҆ превозноси́те во всѧ̑ вѣ́ки. 
Ꙗ҆́кѡ соблю́дъ бг҃ови́днѡ и҆ по ѻ҆́бразꙋ бж҃їю,  і҆кѡ́ны ст҃ы́хъ воздви́глъ є҆сѝ, вѣ́дый на  первоѻбра́зное преходи́ти, всѧ́кꙋ че́сть же,  прехва́льне, и҆ сла́вꙋ, гдⷭ҇а по́йте, вопїѧ̀, и҆  превозноси́те є҆го̀ во всѧ̑ вѣ́ки. 
Бг҃оро́диченъ: 
Новоѻбра́знѡ па́че є҆стества̀, дв҃о, заче́нши  сло́во, ѻ҆ц҃ꙋ̀ соесте́ственна сн҃а, дв҃ою пребыла̀  є҆сѝ. тѣ́мъ тѧ̀ пое́мъ всѧ̑ дѣла̀, и҆ ра́дꙋйсѧ,  тебѣ̀ вопїе́мъ, и҆ превозно́симъ, чⷭ҇таѧ, во всѧ̑  вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чⷭ҇тагѡ ржⷭ҇тва̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀,  бцⷣе, непреста́ннѡ велича́емъ. (с. 172) 
Предѣ́лъ дѣ́тели житїѐ твоѐ, и҆ видѣ́нїѧ  бжⷭ҇твеннагѡ, ѻ҆́ч҃е, словеса̀ твоѧ̑ бг҃омꙋ̑дрымъ  вои́стиннꙋ лю́демъ ѡ҆ста́висѧ, є҆пїфа́нїе блаже́нне  сла́вне. тѣ́мже тѧ̀ по достоѧ́нїю восхвалѧ́юще,  велича́емъ. 
Невѣ́стѣ хрⷭ҇то́вѣ предста̀, цр҃кви, сла́вне  є҆пїфа́нїе, и҆ оу҆ти́ши ꙗ҆́же на ню̀ воздви́женнꙋю,  моли́твами твои́ми, свирѣ́пꙋю бꙋ́рю, ꙗ҆́кѡ и҆мѣ́ѧ  дерзнове́нїе ко влⷣцѣ и҆ человѣколю́бцꙋ 
Трⷪ҇ченъ: 
Цр҃ю̀ царе́й, ст҃а́ѧ є҆динонача́льнаѧ трⷪ҇це,  всѣ́ми влⷣчествꙋющаѧ, пою́щымъ тѧ̀ согрѣше́нїй  проще́нїе, и҆ житїѧ̀ всегѡ̀ оу҆строе́нїе неѿе́млемо  пода́ждь, є҆пїфа́нїа моли́твами. 
Бг҃оро́диченъ: 
Ѽ па́че оу҆ма̀ чꙋде́съ твои́хъ! бж҃їе бо сло́во  пло́ть бы́вшее, є҆ди́на родила̀ є҆сѝ на́мъ па́че  є҆стества̀, мт҃и дв҃о, всѧ́чєскаѧ бжⷭ҇твенною во́лею  ꙗ҆́вѣ содержа́ща: є҆го́же ѡ҆ всѣ́хъ оу҆молѝ. 
И҆́нъ. І҆рмо́съ то́йже. 
Рѣши́ти и҆ вѧза́ти согрѣшє́нїѧ вла́сть съ  нб҃сѐ прїе́мъ, по зако́нꙋ ꙗ҆́кѡ свѧще́нникъ,  преблаже́нне, пою́щымъ тѧ̀, ѻ҆́ч҃е, ѡ҆ставле́нїе  моли́твами твои́ми пода́ждь: да тѧ̀ всѝ оу҆блажа́емъ. 
Ѡ҆брѣ́лъ є҆сѝ воздаѧ̑нїѧ болѣ́зней твои́хъ  свѧщенноѧвле́ннѡ, ге́рмане всеблаже́нне: блаже́ннꙋю  прїи́мь кончи́нꙋ, и҆ жи́знь вѣ́чнꙋю воспрїи́мь,  бжⷭ҇твеннагѡ видѣ́нїѧ непреста́ннѡ наслажда́ешисѧ. 
Ве́сь себѐ возложи́лъ є҆сѝ всеви́дцꙋ сло́вꙋ, и҆  вседержи́телю добра̀ слꙋ́жба показа́лсѧ є҆сѝ  свѧще́ннаѧ, же́ртвꙋ прїѧ́тнꙋ, и҆ благоꙋго́днꙋ приносѧ̀  гдⷭ҇еви, твои́хъ трꙋдѡ́въ пѣ̑нїѧ. 
Бг҃оро́диченъ: 
Оу҆ста́ви плотско́е мꙋдрова́нїе, и҆ страсте́й,  дв҃о, оу҆тишѝ смꙋще́нїе, прибѣга́ющагѡ,  бг҃ороди́тельнице, къ покро́вꙋ (с. 173) твоемꙋ̀, и҆  наде́ждꙋ ѡ҆снова́нїѧ тѧ̀ и҆мꙋ́щагѡ, и҆ бжⷭ҇твеннымъ  предста́тельствомъ ѡ҆бога́щшасѧ и҆ застꙋпле́нїемъ. 
Свѣти́ленъ. Подо́бенъ: Жєны̀ оу҆слы́шите: 
Прїиди́те, вѣ́рнїи, почти́мъ бжⷭ҇твенное и҆  всесвѧще́нное і҆ера́рхѡвъ совокꙋпле́нїе, въ пѣ́нїихъ  пѣ́сненныхъ, бжⷭ҇твеннаго є҆пїфа́нїа и҆ ге́рмана,  разори́вшыѧ є҆ресе́й ѡ҆мраче́нїе, и҆ благоче́стїѧ заре́ю  просвѣ́щшыѧ всю̀ тва́рь. 
Сла́ва, и҆ ны́нѣ, пра́здника. 
На лїтꙋргі́и: прокі́менъ, гла́съ а҃: Оу҆ста̀ моѧ̑  возглаго́лютъ премꙋ́дрость, и҆ поꙋче́нїе се́рдца моегѡ̀  ра́зꙋмъ. Сті́хъ: Оу҆слы́шите сїѧ̑, всѝ ꙗ҆зы́цы,  внꙋши́те, всѝ живꙋ́щїи по вселе́ннѣй. А҆пⷭ҇лъ къ  є҆вре́ѡмъ, зача́ло ти҃і. А҆ллилꙋ́їа, гла́съ в҃:  Оу҆ста̀ пра́веднагѡ поꙋча́тсѧ премꙋ́дрости: Сті́хъ:  Зако́нъ бг҃а є҆гѡ̀ въ се́рдцѣ є҆гѡ̀, и҆ не за́пнꙋтсѧ  стѡпы̀ є҆гѡ̀. Є҆ѵⷢ҇лїе матѳе́а, зача́ло а҃і:  Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 173) 
Мѣ́сѧца тогѡ́же въ г҃і-й де́нь. 
Ст҃ы́ѧ мꙋ́ченицы глѷке́рїи. 
Стїхи̑ры, гла́съ и҃. Подо́бенъ: Мꙋ́чєницы твоѝ,  гдⷭ҇и: 
Глаго́лѡмъ внима́ющи бг҃облаже́ннаѧ сла̑дкимъ  бжⷭ҇твеннагѡ дх҃а, го́ресть всѧ́кꙋ плотски́хъ ѡ҆ста́вила  є҆сѝ страсте́й: и҆ сме́ртїю къ безсме́ртнѣй сла́вѣ,  глѷке́рїе, преминꙋ́ла є҆сѝ, хрⷭ҇та̀ молѧ́щи, всѣ̑мъ  дарова́ти ве́лїю ми́лость. 
Оу҆ѧзви́сѧ любо́вїю твое́ю сла́дкою, влⷣко,  глѷке́рїа, и҆ го́рькꙋю ꙗ҆́звъ болѣ́знь  претерпѣва́етъ, сло́ве бж҃їй. тѣ́мже къ  неболѣ́зненномꙋ преставлѧ́етсѧ наслажде́нїю, ꙗ҆́кѡ (с.  174) нескве́рна и҆ нетлѣ́нна: тоѧ̀ моли́твами, да́рꙋй  всѣ̑мъ, сло́ве, ве́лїю ми́лость. 
До́брѣ и҆сповѣ́давши хрⷭ҇то́во и҆́мѧ, твоегѡ̀  жениха̀, предъ врагѝ беззако́ннꙋющими, зако́ннѡ  пострада́ла є҆сѝ є҆гѡ̀ ра́ди, честна́ѧ, на оу҆́ды  ссѣка́ема крѣ́пкѡ, ѕвѣ́ри побѣжда́ющи мꙋ́жески: и҆  ны́нѣ мо́лишисѧ, всѣ̑мъ дарова́ти ве́лїю ми́лость. 
Сла́ва, и҆ ны́нѣ, пра́здника. Тропа́рь, гла́съ  д҃: 
А҆́гница твоѧ̀, і҆и҃се, глѷке́рїа зове́тъ  ве́лїимъ гла́сомъ: тебѐ, женишѐ мо́й, люблю̀, и҆ тебѐ  и҆́щꙋщи страда́льчествꙋю, и҆ сраспина́юсѧ, и҆  спогреба́юсѧ креще́нїю твоемꙋ̀, и҆ страждꙋ̀ тебє̀ ра́ди,  ꙗ҆́кѡ да црⷭ҇твꙋю въ тебѣ̀, и҆ оу҆мира́ю за тѧ̀, да и҆  живꙋ̀ съ тобо́ю: но ꙗ҆́кѡ же́ртвꙋ непоро́чнꙋю, прїими́  мѧ, съ любо́вїю поже́ршꙋюсѧ тебѣ̀. тоѧ̀ моли́твами,  ꙗ҆́кѡ ми́лостивъ, спасѝ дꙋ́шы на́шѧ. 
Канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Го́рести мѧ̀ и҆зба́ви страсте́й, твои́ми,  глѷке́рїе, къ бг҃ꙋ моли́твами: ꙗ҆́кѡ да твою̀ па́мѧть  воспою̀, и҆ дѡ́блїѧ сла́влю по́двиги твоѧ̑. 
Оу҆ѧзви́вшисѧ любо́вїю хрⷭ҇то́вою, крⷭ҇тнымъ  всеѻрꙋ́жїемъ побѣди́ла є҆сѝ врага̀, и҆ побѣ́ды  прїѧ́ла є҆сѝ вѣне́цъ, ѽ глѷке́рїе, дѣ́во  прехва́льнаѧ! 
Ка́менїю приноша́ющїи че́сть, тѧ̀ ка́менїемъ  побива́ютъ, взира́ющꙋю ѿ дꙋшѝ къ живо́мꙋ ка́меню  влⷣцѣ, тебѣ̀ дарова́вшемꙋ побѣ́дꙋ, бг҃оневѣ́сто. 
Бг҃оро́диченъ: 
Вои́стиннꙋ ро́ждши є҆стество́мъ бг҃а, и҆́стиннѡ  (с. 175) слы́шишисѧ бцⷣа, вои́стиннꙋ и҆менова́нїе по  коемꙋ́ждо, бжⷭ҇твеннымъ ржⷭ҇тво́мъ чⷭ҇таѧ, носѧ́щи. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Не щи́тъ, ни копїѐ, но крⷭ҇тнꙋю побѣ́дꙋ вѣ́рою  несꙋмнѣ́нною прїе́мши, оу҆се́рднѡ возшла̀ є҆сѝ къ  боре́нїємъ, и҆ дѡ́блимъ подвигѡ́мъ къ мїроде́ржца  ко́знемъ. 
Тѧ̀, женишѐ, жела́ющи, не оу҆жаса́юсѧ сме́рти:  твои́ми добро́тами наслажда́ема, го́ресть ѿлага́ю  ра́дꙋющисѧ, мꙋ́кꙋ и҆ лю̑таѧ томлє́нїѧ, глѷке́рїа  стра́ждꙋщи, и҆́стиннѡ взыва́ше. 
За власы̀ повѣ́шена, и҆ желѣ́зными ноготьмѝ  стрꙋ́жема, тѣ́ломъ бѡлѣ́зни терпѧ́ше, наслажде́нїе  неболѣ́зненное, и҆ жениха̀ добро́тꙋ прозрѧ́щи,  всечестна́ѧ, оу҆ма̀ чистото́ю. 
Бг҃оро́диченъ: 
Оу҆мерщвле́на мѧ̀ дре́вле, къ животꙋ̀, пречⷭ҇таѧ,  па́ки возвела̀ є҆сѝ є҆ди́на, ѵ҆поста́снꙋю жи́знь  ро́ждшаѧ: є҆́йже прирази́вшисѧ разсѣ́десѧ ꙗ҆́вѣ  сме́рть вражде́бнаѧ. 
Конда́къ, гла́съ г҃. Подо́бенъ: Дв҃а дне́сь: 
Дв҃ꙋ лю́бѧщи бцⷣꙋ марі́ю, соблюла̀ є҆сѝ  нетлѣ́нно твоѐ двⷭ҇тво: любо́вїю же ко гдⷭ҇ꙋ  оу҆се́рдствовавши, пострада́ла є҆сѝ мꙋжемꙋ́дреннѡ  да́же до сме́рти: сегѡ̀ ра́ди и҆ сꙋгꙋ́бымъ тѧ̀, дѣ́во  мч҃нице, вѣнце́мъ вѣнча́етъ хрⷭ҇то́съ бг҃ъ. 
Сѣда́ленъ, гла́съ д҃. Подо́бенъ: Вознесы́йсѧ: 
Ѻ҆де́ждами свѣ́тлѡ оу҆кра́шена, свѧще́нныхъ и҆  чꙋ́дныхъ пѡ́двигъ твои́хъ, ꙗ҆́коже невѣ́ста, дѣ́во,  хрⷭ҇то́ва, къ нетлѣ́нномꙋ сегѡ̀ возшла̀ є҆сѝ черто́гꙋ,  и҆ красоты̀ є҆гѡ̀ наслажда́ешисѧ. но молѝ, спасти́сѧ  на́мъ ѿ всѧ́кїѧ нꙋ́жды, любо́вїю пою́щымъ тѧ̀. 
Сла́ва, и҆ ны́нѣ, пра́здника. (с. 176) 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Бл҃же́ннꙋю стрⷭ҇ть твою̀ мч҃ница бг҃омꙋ́драѧ  и҆з̾ѡбража́ющи, претерпѣва́етъ повѣ́шенїе, и҆ ꙗ҆́звъ  бѡлѣ́зни, всеси́льне. 
Ка́плѧми крове́й твои́хъ ѻ҆́гнь оу҆гасѐ  сꙋ́етства: потопле́ни же бы́ша пото́цы многобо́жїѧ,  всеблаже́ннаѧ. 
Заꙋше́нїемъ лани́тъ твои́хъ ли́ца де́мѡнѡвъ,  мꙋ́ченице, заꙋши́ла є҆сѝ: сокрꙋше́нїе же лица̀ твоегѡ̀  ꙗ҆́кѡ пра́хъ пре́лєсти и҆стнѝ. 
Тѣ́ло оу҆ранѧ́ющїи твоѐ, ревнова́вшей житїю̀  безпло́тнꙋ, па́дше оу҆море́ни бы́ша, безпло́тныхъ  бжⷭ҇твенными мановє́нїи. 
Бг҃оро́диченъ: 
Страсте́й мои́хъ смꙋще́нїе, ко́рмчїю ро́ждшаѧ  гдⷭ҇а, и҆ бꙋ́рю оу҆тишѝ мои́хъ прегрѣше́нїй,  бг҃оневѣ́стнаѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Добро́тами оу҆слажда́ема, добротвори́телѧ і҆и҃са  красото́ю, въ благово́нїе мѵ́ра тогѡ̀ востекла̀ є҆сѝ  страда́ньми, ѡ҆палѧ́ема жела́нїемъ, разжига́ема любо́вїю  тогѡ̀, глѷке́рїе, свѣ́тлостїю. 
Ѿ и҆стѡ́чникъ спасе́нїѧ поче́рпши присноживо́тно  и҆сцѣле́нїе, распали́ласѧ є҆сѝ жа́ждею мꙋче́нїѧ: и҆  оу҆скори́вши потекла̀ є҆сѝ, и҆ пи́вши ста́ла є҆сѝ  оу҆поко́ившисѧ жела́нїемъ любвѐ кра́йнїѧ,  бг҃оневѣ́сто. 
Нбⷭ҇ною пи́щею тѧ̀, мꙋ́ченице, въ темни́цѣ  пита́ютъ а҆́гг҃ли: пи́щи бо ми́ра, и҆ живы́хъ жи́зни  возжела́ла є҆сѝ, є҆́йже предста̀ вои́стиннꙋ въ  рѧ́снахъ оу҆кра́шена ꙗ҆́звами твоегѡ̀ страда́нїѧ. (с.  177) 
Бг҃оро́диченъ: 
Мт҃рнее дерзнове́нїе, є҆́же къ сн҃ꙋ твоемꙋ̀,  и҆мꙋ́щи, всечⷭ҇таѧ, сро́днагѡ промышле́нїѧ, є҆́же ѡ҆  на́съ, не пре́зри, мо́лимсѧ, ꙗ҆́кѡ тебѐ и҆ є҆ди́нꙋ  хрⷭ҇тїа́не ко влⷣцѣ ѡ҆чище́нїе ми́лостивнѡ  предлага́емъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ꙗ҆́кѡ со́лнце ѿ за̑падъ мꙋ́ченица возсїѧ́вши,  просвѣща́етъ вѣ́рныхъ сердца̀ бл҃года́тїю, и҆  попалѧ́етъ полкѝ мра́чныхъ бѣсѡ́въ зарѧ́ми страда́нїѧ. 
Крⷭ҇тными зарѧ́ми ѡ҆свѣща́ема, неразꙋ́мїѧ тмы̀  ѿбѣжа́ла є҆сѝ: сердца́ же вѣ́рою вопїю́щихъ,  глѷке́рїе страстоте́рпице, просвѣти́ла є҆сѝ. 
Ко́жныхъ ри́зъ тлѣ́нїѧ совлече́сѧ мꙋ́ченица  сла́внаѧ, копїе́мъ оу҆бїе́на въ лицѐ и҆ главꙋ̀,  сꙋровство́мъ мꙋ́чащагѡ, тебѣ̀, хрⷭ҇тѐ, даю́щемꙋ  крѣ́пость пою́щи благода́рнѡ. 
Бг҃оро́диченъ: 
Но́во носѧ́щи ѻ҆троча̀, пре́жде вѣ̑къ бг҃а,  всенепоро́чнаѧ, и҆зъ тебє̀ вопло́щшасѧ, не преста́й  молѧ́щи, спастѝ пою́щыѧ тѧ̀. 
Конда́къ и҆ і҆́косъ пра́здника. 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Пꙋчи́нꙋ невре́днѡ преплыла̀ є҆сѝ страда́нїѧ, и҆  волнꙋ̀ болѣ́зней преминꙋ́ла є҆сѝ небꙋ́рнѡ, во  приста̑нища дости́гла є҆сѝ ти̑хаѧ, бжⷭ҇твенными  прохлажде́ньми благопреплы́вши, пою́щи: ѻ҆тє́цъ на́шихъ  бж҃е, бл҃гослове́нъ є҆сѝ. 
Па́ѵлѡва гонє́нїѧ, бг҃омꙋ́драѧ, и҆з̾ѡбража́ющи,  повелѣ́нїемъ мꙋчи́тельскимъ, ѿ гра́да во гра́дъ  прехо́диши (с. 178) ча́стѡ, подвиза́ющисѧ проти́вꙋ  нача̑лъ тмы̀, и҆ вы́шнїй гра́дъ дости́гла є҆сѝ, пою́щи:  ѻ҆тє́цъ на́шихъ бж҃е, бл҃гослове́нъ є҆сѝ. 
Въ пе́щь вве́ржена бы́вши, не ѡ҆пали́сѧ: и҆́бо на  ро́сꙋ преложѝ ѻ҆́гнь, ю҆́ношы трѝ въ вавѷлѡ́нѣ  спасы́й, пресла́внаѧ. 
Бг҃оро́диченъ: 
Ꙗ҆́кѡ ѡ҆дꙋшевле́нъ ковче́гъ, прїѧ́ла є҆сѝ  сло́во безнача́льное: ꙗ҆́кѡ свѧ́тъ хра́мъ, зижди́телѧ  вмѣсти́ла є҆сѝ: ꙗ҆́кѡ престо́лъ ѻ҆гнезра́ченъ,  но́сиши влⷣкꙋ, бг҃ома́ти, всеѧ̀ тва́ри. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Насади́телѧ тва́ри, ты̀ многопло́денъ вїногра́дъ  ꙗ҆ви́ласѧ є҆сѝ, глѷке́рїе, вои́стиннꙋ, носѧ́щи  страда́нїѧ грѡ́здїѧ, и҆згнетє́ны, мꙋ́ченице, точи́лы  мꙋ́ченическими, и҆ оу҆миле́нїѧ вїно̀ пролива́ющи,  вѣ́рою хрⷭ҇тꙋ̀ пою́щымъ: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Пѡ́стланнымъ, сла́внаѧ, ѻ҆́стрымъ ка́менїємъ,  терпѣ́ла є҆сѝ порѣва̑нїѧ неꙋкло́ннымъ оу҆мо́мъ,  оу҆ловлѧ́еши же блюсти́телѧ, и҆ свѧза́вши бжⷭ҇твенными  плени́цами і҆́дѡльскїѧ разрѣ́шшасѧ льстѝ, и҆ мч҃ника  приво́диши сло́вомъ пра́веднѡ пѣ́ти: ѻ҆́троцы,  благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Ꙗ҆́коже данїи́лъ заградѝ ѕвѣре́й оу҆ста̀  бжⷭ҇твенными пѣ́сньми, моли́твъ твои́хъ, всечестна́ѧ,  ѻ҆́гнь оу҆гаси́ла є҆сѝ, беззако́ннꙋющихъ ѡ҆бличи́вши:  тѣ́ломъ ме́ртвеннымъ безсме́ртїе стѧжа́ла є҆сѝ,  а҆́гг҃лѡмъ оу҆подо́бившисѧ, съ (с. 179) ни́миже пое́ши:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Бг҃оро́диченъ: 
Глаго́лѡмъ твои̑мъ послѣ́дꙋюще, оу҆блажа́емъ,  пречⷭ҇таѧ, тѧ̀ бл҃же́ннꙋю, пло́тїю ро́ждшꙋю вои́стиннꙋ  бл҃же́ннаго, во свѣ́тѣ живꙋ́щаго незаходи́мѣмъ, и҆  свѣтода́телѧ, и҆ жизнода́вца, и҆ влⷣкꙋ. є҆го́же,  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снисхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Оу҆́мъ тво́й зрѣ́нїемъ къ бг҃ꙋ оу҆слажда́емь,  соблюда́ла є҆сѝ себѐ безболѣ́зненнѡ, твоѐ  многострада́льное тѣ́ло, дв҃о, є҆гда̀ предъ сꙋди́щемъ  оу҆ѧзвлѧ́ема мꙋчи́телей, страда́ла є҆сѝ тве́рдѡ,  побѣжда́ющи безтѣлє́сныѧ врагѝ съ тѣ́ломъ. 
Ѡ҆брꙋчи́ласѧ є҆сѝ, нетлѣ́ннаѧ дѣ́во,  рожде́нномꙋ ѿ дв҃ы бг҃оѻтрокови́цы, и҆ принесла̀  є҆сѝ ꙗ҆́кѡ да́ръ семꙋ̀, мꙋ́ченице, страда́нїе,  многови́дными ра́нами, непра́веднꙋю сме́рть: тѣ́мже  черто́га тѧ̀ нбⷭ҇нагѡ вои́стиннꙋ сподо́би. 
И҆мꙋ́щи крилѣ̑ зла̑ты, сїѧ́ющыѧ заре́ю дх҃а,  мꙋ́ченице, возлетѣ́ла є҆сѝ, цвѣ́ты оу҆кра́шена,  бжⷭ҇твенными свѣтлостьмѝ, и҆ въ са́мыхъ нбⷭ҇ныхъ  бжⷭ҇твенныхъ жили́щахъ вои́стиннꙋ почи́ла є҆сѝ,  наслажда́ющисѧ ꙗ҆́снѡ ѡ҆боже́нїѧ. 
Ликꙋ́еши ны́нѣ ра́достнѡ со а҆́гг҃лы, предъ  лице́мъ зижди́телѧ твоегѡ̀, оу҆ѧснѧ́ема зарѧ́ми,  ѿтꙋ́дꙋ и҆стека́ющими всегда̀: но помина́й на́съ вѣ́рою  соверша́ющихъ твою̀ па́мѧть сла́внꙋю, глѷке́рїе  страстоте́рпице прехва́льнаѧ. 
Бг҃оро́диченъ: 
Селе́нїе была̀ є҆сѝ бж҃їе, невмѣсти́маго въ  ложесна̀ (с. 180) вмѣ́щши, пре́жде безпло́тнаго,  воплоще́нна оу҆жа́снѡ ро́ждши. є҆го́же молѝ, чⷭ҇таѧ,  согрѣше́нїй проще́нїе всѣ̑мъ дарова́ти, вѣ́рою тѧ̀  всегда̀ велича́ющымъ. 


(с. 180) 
Мѣ́сѧца тогѡ́же въ д҃і-й де́нь. 
Ст҃а́гѡ мч҃ника і҆сі́дѡра, и҆́же во ѻ҆́стровѣ  хі́осѣ: 
И҆ ст҃а́гѡ і҆сі́дѡра, хрⷭ҇та̀ ра́ди ю҆ро́дивагѡ,  росто́вскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры пра́здника, г҃: и҆ мꙋ́ченика, г҃: гла́съ  д҃. Подо́бенъ: Да́лъ є҆сѝ зна́менїе: 
Ра́нами стрꙋ́жемь, ꙳ ко́жанагѡ оу҆мерщвле́нїѧ  ри́зъ совле́клсѧ є҆сѝ: ꙳ во ѻ҆де́ждꙋ же нетлѣ́нїѧ ꙳  и҆ свѣ́тлꙋ багрѧни́цꙋ ѡ҆дѣ́ѧнъ, ꙳ ско́рѡ ко дре́вꙋ  жи́зненномꙋ доше́лъ є҆сѝ, ꙳ жи́знь прїи́мь вои́стиннꙋ  неразори́мꙋю, ꙳ и҆ неконе́чнꙋю, сла́вне: ꙳ є҆ѧ́же ны́нѣ  насыща́ѧсѧ, ꙳ пою́щыѧ тѧ̀ соблюдѝ. 
Ре́вностїю разжига́емь ꙳ благоче́стїѧ, і҆сі́дѡре,  ꙳ вше́лъ є҆сѝ въ сꙋди́ще, ꙳ те́плѣ страда́нїѧ, ꙳ и҆  вѣне́цъ побѣ́ды, мꙋ́чениче прїѧ́тъ, ꙳ на ле́сть  оу҆чє́нїи бг҃опоко́рными оу҆краша́емь, ꙳ крⷭ҇тнымъ же  оу҆крѣплѧ́емь всеѻрꙋ́жїемъ, ꙳ низложи́лъ є҆сѝ  льсти́ваго томи́телѧ, ꙳ вѣнцено́сецъ показꙋ́ѧсѧ. 
Вои́стиннꙋ превзыдо́ша ꙳ мч҃ничєскаѧ страда̑нїѧ ꙳  похвале́нїемъ подо́бїѧ, ꙳ и҆ сло́ва и҆ по́мысла: ꙳  тве́рди бо столпѝ благоче́стїѧ, ꙳ тѣ́ломъ ме́ртвеннымъ  и҆ стра́стнымъ, ра́внѡ на́мъ соѡбложе́ни, ꙳ на ѻ҆́гнь же  дерзнꙋ́ша, ꙳ и҆ ꙗ҆́звы преѡби́дѣша, ꙳ ꙗ҆́кѡ въ  тѣлесѝ стра́ждꙋще чꙋжде́мъ, сла́внїи. 
Сла́ва, и҆ ны́нѣ, пра́здника. Тропа́рь, гла́съ  д҃: 
Мч҃никъ тво́й, гдⷭ҇и, і҆сі́дѡръ, во страда́нїи  свое́мъ (с. 181) вѣне́цъ прїѧ́тъ нетлѣ́нный ѿ тебє̀  бг҃а на́шегѡ: и҆мѣ́ѧй бо крѣ́пость твою̀, мꙋчи́телей  низложѝ, сокрꙋшѝ и҆ де́мѡнѡвъ немѡщны́ѧ де́рзѡсти.  тогѡ̀ моли́твами спасѝ дꙋ́шы на́шѧ. 
Сла́ва, и҆ ны́нѣ, пра́здника. 
Канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Твои́ми моли́твами, мч҃ниче хрⷭ҇то́въ, і҆сі́дѡре  блаже́нне, съ нб҃сѐ просвѣще́нїе пода́ждь мнѣ̀ и҆  благода́ть, восхвали́ти пра́здникъ тво́й честны́й. 
Соверше́нно и҆мѣ́ѧ къ бг҃ꙋ, і҆сі́дѡре мꙋ́чениче,  се́рдце и҆ дꙋ́шꙋ, и҆ непоро́чно стѧжа́въ житїѐ, съ  мꙋ́чєники подвиза́лсѧ є҆сѝ до́брѣ. 
Зако́ннѡ оу҆стро́ивъ твою̀ жи́знь, і҆сі́дѡре  мꙋ́чениче, ꙗ҆́коже некра́домо сокро́вище, вѣ́рꙋ  оу҆держа́лъ є҆сѝ непрело́жнꙋ спасе́нїѧ, всеблаже́нне. 
Бг҃оро́диченъ: 
Вои́стиннꙋ ро́ждши є҆стество́мъ бг҃а, и҆́стиннѡ  слы́шишисѧ бцⷣа, вои́стиннꙋ зва́нїе по коемꙋ́ждо,  бжⷭ҇твеннымъ ржⷭ҇тво́мъ, чⷭ҇таѧ, носѧ́щи. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Сло́вомъ направлѧ́емь, стра̑стнаѧ стремлє́нїѧ,  сла́вне мꙋ́чениче хрⷭ҇то́въ, добродѣ́тельми по́стными,  страстоте́рпче, оу҆вѧди́лъ є҆сѝ. 
И҆мѣ́ѧ непосты́дное дꙋше́вное стремле́нїе,  сла́вне, всеблагоче́стнѡ и҆сповѣ́данїе невре́днѡ  соблю́лъ є҆сѝ. 
Ми́лостива моли́твами твои́ми, всѣ́хъ сꙋдїю̀  сотворѝ, благоче́стнѡ твоѐ восхвалѧ́ющымъ,  страстоте́рпче, торжество̀. (с. 182) 
Бг҃оро́диченъ: 
Оу҆мертвѝ мꙋдрова́нїе пло́ти на́шеѧ, влⷣчце, и҆  дꙋ́шы ѡ҆живѝ, дв҃о, вѣ́рою пою́щихъ тѧ̀. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Оу҆пра́витель превели́кїй вселе́ннѣй ты̀  ꙗ҆ви́лсѧ є҆сѝ, свѧ́те, твои́ми къ бг҃ꙋ моли́твами:  тѣ́мже воспѣва́емъ тѧ̀ дне́сь, мꙋ́чениче бг҃омꙋ́дре  і҆сі́дѡре пресла́вне. 
Та́же сѣда́ленъ, гла́съ г҃. Подо́бенъ: Красотѣ̀  дѣ́вства: 
Подви́гсѧ на ѕмі́ѧ, поста́вилъ є҆сѝ побѣ́дꙋ,  мꙋ́чениче і҆сі́дѡре, ѿ є҆гѵ́пта свѣти́льникъ,  ѡ҆зарѧ́ѧ подсо́лнечнꙋю, всѣ̑мъ возсїѧ́лъ є҆сѝ,  движє́нїѧ творѧ̀ къ возсїѧ́вшемꙋ и҆зъ дв҃ы  бг҃оѻтрокови́цы: є҆гѡ́же ра́ди закла́нъ бы́въ,  страстоте́рпче, же́ртва благово́нна бы́лъ є҆сѝ. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Всего̀ въ тебѣ̀ сло́во все́льшасѧ и҆мѣ́ѧ,  ꙗ҆́коже во́инъ непобѣди́мый, мꙋчи́тельскꙋю посрами́лъ  є҆сѝ горды́ню: и҆ побѣдоно́сецъ тогѡ̀ ра́ди,  бл҃же́нне, бы́въ, вѣне́цъ неꙋвѧда́емый ѿ бг҃а прїѧ́лъ  є҆сѝ, всесла́вне мꙋ́чениче і҆сі́дѡре. 
Ю҆́ношски погна́лъ є҆сѝ, і҆сі́дѡре, врагѝ  твоѧ̑, си́хъ и҆стни́лъ є҆сѝ, стра́шнымъ ѻ҆рꙋ́жїемъ  крⷭ҇та̀ ѡ҆гражде́нъ, крѣ́постїю же препоѧ́санъ, и҆  возненави́дѣвшихъ тѧ̀ потреби́лъ є҆сѝ, зовы́й: си́лѣ  твое́й сла́ва, чл҃вѣколю́бче. 
Послѣ́дꙋѧ сме́рти влⷣчнѣй, тогѡ̀ ра́ди стра̑сти  терпѣ́лъ є҆сѝ: тѣ́мже нетлѣ́ннѣй тѧ̀ жи́зни,  мч҃ниче, сподо́би гдⷭ҇и сла́вы. є҆мꙋ́же въ рꙋ́цѣ  пре́далъ є҆сѝ дꙋ́шꙋ твою̀, пребл҃же́нне і҆сі́дѡре. (с.  183) 
Бг҃оро́диченъ: 
Вопло́щсѧ ѡ҆бновлѧ́етъ всего̀ человѣ́ка,  пречⷭ҇таѧ, семꙋ̀ соедини́всѧ, ѻ҆́ч҃ихъ нѣ́дръ не  ѡ҆ста́вль, во твою̀ оу҆тро́бꙋ всели́тисѧ и҆зво́ли: и҆  бога́тствомъ милосе́рдїѧ, во́лею ѡ҆бнища́въ, ѡ҆богатѝ  мі́ръ бж҃ество́мъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ, пꙋти̑ моѧ̑ напра́ви, молю́сѧ. 
Же́ртва принесе́сѧ непоро́чнаѧ, и҆ соверше́на  твоемꙋ̀ влⷣцѣ хрⷭ҇тꙋ̀, и҆ закла́нъ бы́въ оу҆се́рднѡ,  кро́вь твою̀ пролїѧ́лъ є҆сѝ, і҆сі́дѡре, приѡбщи́всѧ  стрⷭ҇те́й є҆гѡ̀, и҆ црⷭ҇твїѧ є҆гѡ̀ досто́инъ  наслѣ́дникъ бы́въ. 
Оу҆крѣплѧ́емь, сп҃се, всеси́льною твое́ю  крѣ́постїю, погаси́лъ є҆́сть мглꙋ̀ пре́лести,  добропобѣ́дный мч҃никъ і҆сі́дѡръ: оу҆сѣче́нъ бо во  главꙋ̀, тебѣ̀ дꙋ́шꙋ жизнода́вцꙋ благохва́льнѡ предадѐ,  влⷣко. 
Оу҆краша́етсѧ, блаже́нне, твои́ми честны́ми  кровьмѝ цр҃ковь хрⷭ҇то́ва, и҆ оу҆ѧснѧ́етсѧ твои́хъ  страда́нїй, сопротивле́нїемъ, сла́вне, проти́вꙋ грѣхꙋ̀:  ты́ бо крѣ́пкѡ да́же до кро́ве противоста́лъ є҆сѝ,  і҆сі́дѡре. 
Бг҃оро́диченъ: 
Ѡ҆скве́рншеесѧ є҆стество̀ человѣ́ческое  престꙋпле́нїемъ пе́рвымъ, и҆ лю́тѣ и҆стлѣ́вшее, и҆  мертво̀ бы́вшее возста́вила є҆сѝ, и҆сто́чникъ ро́ждшаѧ  па́че оу҆ма̀ безсме́ртїѧ, бцⷣе пренепоро́чнаѧ влⷣчце. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Соверше́ннꙋю любо́вь къ бг҃ꙋ стѧжа́въ,  страстоте́рпче пребл҃же́нне, бла̑гъ ра́ди нетлѣ́нныхъ,  вои́стиннꙋ земны́хъ (с. 184) любо́вь ѡ҆ста́вилъ є҆сѝ,  и҆ восте́клъ є҆сѝ вопїѧ̀: прилѣпи́хсѧ во слѣ́дъ  тебє̀, влⷣко. 
Ꙗ҆́кѡ жени́хъ благолѣ́пенъ, і҆сі́дѡре,  добро́тами мꙋ́ченическими оу҆кра́шенъ, къ нб҃сє́мъ  возше́лъ є҆сѝ ра́дꙋѧсѧ, добротво́рномꙋ сїѧ́нїю  предстоѧ́ти, молѧ́сѧ всегда̀ ѡ҆ творѧ́щихъ па́мѧть твою̀. 
Претерпѣ́лъ є҆сѝ, страда́льче, закла́нїе,  прозрѧ̀ тебѣ̀ вѣ́чное наслажде́нїе, и҆ пи́щꙋ  присноживо́тнꙋю вои́стиннꙋ съ мꙋ́чєники, ꙗ҆́кѡ  мꙋ́ченикъ непобѣди́мь, воспрїѧ́лъ є҆сѝ и҆́стиннѡ  вѣне́цъ, преблаже́нне і҆сі́дѡре. 
Бг҃оро́диченъ: 
Марі́е, влⷣчнее селе́нїе, свѣ́тлыми дѣ́вства  зарѧ́ми, свѣтови́днѡ ꙗ҆́кѡ крі́нъ сїѧ́ющи, посредѝ  терно́внагѡ смꙋще́нїѧ: тебѣ̀ молю́сѧ бл҃го́й,  согрѣше́нїй пода́ждь мѝ проще́нїе. 
Конда́къ и҆ і҆́косъ пра́здника. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ны́нѣ ѡ҆сїѧ́емь, требл҃же́нне, дꙋхо́вною заре́ю,  тѧ̀ пою́щымъ ѡ҆сїѧ́тисѧ съ тобо́ю благоволѝ, вопїю́щымъ:  бл҃гослове́нъ є҆сѝ, гдⷭ҇и бж҃е, во вѣ́ки. 
Два́жды. 
Ѽ предо́брыхъ твои́хъ подвигѡ́въ! и҆́миже  разрꙋши́лъ є҆сѝ пре́лесть і҆́дѡльскꙋю, и҆ мꙋчи́телѧ  лю̑тыѧ посрами́лъ є҆сѝ, зовы́й: бл҃гослове́нъ є҆сѝ,  гдⷭ҇и бж҃е, во вѣ́ки. 
Бг҃оро́диченъ: 
Всест҃а́ѧ влⷣчце дв҃о, согрѣше́нїй мои́хъ ра̑ны,  є҆ле́емъ милосе́рдїѧ твоегѡ̀ и҆сцѣлѝ, вопїю́щагѡ:  бл҃гослове́нъ, пречⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ (с. 185) и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Ласка́ньми покꙋша́шесѧ ѡ҆кра́сти мꙋчи́тель твоегѡ̀  терпѣ́нїѧ крѣ́пость и҆ си́лꙋ, всеблаже́нне і҆сі́дѡре,  ко своемꙋ̀ ѕлоразꙋ́мїю: но ты̀, бг҃омꙋ́дре, хрⷭ҇та̀  бою́сѧ, вопїѧ́лъ є҆сѝ, є҆мꙋ́же и҆ слꙋжꙋ̀: ѻ҆́троцы,  бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Всесвѣ́тло ꙗ҆́кѡ со́лнце, ти́хое твоѐ лицѐ,  мꙋче́нїѧ ра́дованїемъ ꙗ҆́вльшеесѧ, ꙗ҆́кѡ а҆́гнецъ бо  непоро́ченъ закла́нъ бы́въ, прине́слсѧ є҆сѝ бг҃ꙋ,  є҆мꙋ́же ꙗ҆́кѡ содѣ́телю пѣ́сньми вопїѧ́лъ є҆сѝ:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Свѣтови́дно тѣ́ло твоѐ лю́бѧщымъ ꙗ҆влѧ́шесѧ,  а҆́гг҃льскимъ дорѷносѧ́щымъ чинѡ́мъ, блиста́ѧсѧ,  і҆сі́дѡре, чꙋде́съ свѣ́тлостьми, и҆ благода́тьми  чꙋдотворе́нїѧ разли́чными, ѻ҆би̑льнаѧ подава́еши  и҆сцѣлє́нїѧ вопїю́щымъ: ѻ҆́троцы, бл҃гослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Бг҃оро́диченъ: 
Вѣті́йстїи ѧ҆зы́цы тѧ̀ восхвали́ти не мо́гꙋтъ, ѽ  бг҃ороди́тельнице марі́е бг҃оневѣ́сто: бг҃а бо родила̀  є҆сѝ, надъ всѣ́ми сꙋ́щаго, ѻ҆трокови́це чⷭ҇таѧ, ѿ  дв҃и́ческїѧ неискꙋсобра́чныѧ оу҆тро́бы: є҆го́же  ѻ҆́троцы благосло́вѧтъ, свѧще́нницы воспѣва́ютъ, лю́дїе  превозно́сѧтъ во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее  небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ  чинонача̑лїѧ велича́ютъ. 
Бога́тствомъ милосе́рдїѧ соше́дый съ нб҃съ, крⷭ҇тъ  же и҆ сме́рть на́съ ра́ди во́лею претерпѣ́лъ є҆сѝ,  ꙗ҆́кѡ бла́гъ: сегѡ̀ ра́ди і҆сі́дѡръ на тѧ̀ взира́ѧ,  вопїѧ́ше: соꙋмрꙋ̀ тебѣ̀, да жи́въ бꙋ́дꙋ, сраспнꙋ́сѧ, да  црⷭ҇твꙋю съ тобо́ю. (с. 186) 
Зако́ннѡ твои́хъ крове́й на землѝ ка̑пли  и҆злїѧ́вшыѧсѧ, і҆сі́дѡре, на нб҃сѣ́хъ ѻ҆де́ждꙋ тебѣ̀  ѡ҆багри́ша благолѣ́пнѡ, и҆стка́нꙋ благода́тїю: въ ню́же  ны́нѣ ѡ҆дѣ́ѧнъ, хрⷭ҇тꙋ̀ предстои́ши въ черто́зѣхъ,  пребл҃же́нне, нбⷭ҇ныхъ, вѣне́цъ носѧ̀ мч҃ниче, сла́вне. 
Ꙗ҆́кѡ и҆мѣ́ѧ дерзнове́нїе ко хрⷭ҇тꙋ̀, моли́тисѧ  не преста́й, і҆сі́дѡре, ѿ напа́стей, бꙋ́ри же и҆  скорбе́й, и҆ страсте́й, и҆зба́вити творѧ́щихъ па́мѧть  твою̀ досто́йнѡ свѧще́ннꙋю, дꙋше́внагѡ же спасе́нїѧ  просѧ̀, треблаже́нне, твоегѡ̀ жре́бїѧ сподо́би. 
Бг҃оро́диченъ: 
Ꙗ҆́кѡ сп҃са ро́ждшаѧ и҆ и҆зба́вителѧ, спасе́нїе  мнѣ̀, ѻ҆трокови́це, сподо́би полꙋчи́ти, пречⷭ҇таѧ,  прегрѣше́нїй мои́хъ плени̑цы твои́ми моли́твами  разрѣша́ющи: всѧ̑ бо ꙗ҆́кѡ хо́щеши ты̀ и҆справлѧ́еши:  ꙗ҆́кѡ носи́ла є҆сѝ въ нѣ́дрѣхъ всѣ́хъ цр҃ѧ̀  бл҃гостїю несравне́нною. 
Слꙋ́жба свѧта́гѡ і҆сі́дѡра, хрⷭ҇та̀ ра́ди  ю҆ро́дивагѡ, росто́вскагѡ чꙋдотво́рца. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Свѣ́тлѡ возсїѧ̀, ꙳ ꙗ҆́кѡ со́лнце свѣтоза́рнаѧ  па́мѧть твоѧ̀, ꙳ лꙋча́ми ѡ҆блиста́ющи твои́хъ  добродѣ́тельныхъ дѣѧ́нїй, ꙳ всебл҃же́нне і҆сі́дѡре, ꙳  и҆ ѡ҆зарѧ́ющи вѣ́рныхъ ра́зꙋмы свѣ́томъ чꙋде́съ  твои́хъ. ꙳ сїю̀ оу҆́бѡ пра́зднꙋюще, ꙳ ра́достнѡ тѧ̀  сла́вимъ, ꙳ и҆ вѣ́рнѡ оу҆блажа́емъ, ꙳ оу҆го́дниче  хрⷭ҇та̀ бг҃а на́шегѡ: ꙳ є҆го́же молѝ, ѿ тлѝ и҆  бѣ́дъ и҆зба́витисѧ, ꙳ вѣ́рою пра́зднꙋющымъ всечестно́е  твоѐ оу҆спе́нїе. 
Земны́й а҆́гг҃лъ, ꙳ и҆ нбⷭ҇ный человѣ́къ  ꙗ҆ви́лсѧ є҆сѝ, (с. 187) преблаже́нне, ꙳ и҆сто́чникъ  оу҆миле́нїѧ, ꙳ ми́лости тече́нїе, ꙳ пꙋчи́на чꙋде́съ, ꙳  стрꙋѧ̀ и҆сцѣле́нїй, ꙳ і҆сі́дѡре досточꙋ́дне, ꙳ ма́слина  бж҃їѧ вои́стиннꙋ плодови́та, ꙳ є҆ле́емъ трꙋдѡ́въ твои́хъ  просвѣща́ѧ вѣ́рнѡ хва́лѧщихъ тѧ̀, ꙳ и҆ молѧ̀  человѣколю́бца ѿ бѣ́дъ и҆зба́вити, ꙳ любо́вїю чтꙋ́щыѧ  всечестнꙋ́ю па́мѧть твою̀. 
Ра́зꙋмъ тво́й, бл҃же́нне, ꙳ бжⷭ҇твеннымъ свѣ́томъ  сїѧ́ѧ, ꙳ тѣлє́сныѧ стра̑сти превзы́де, ꙳ непримѣ́сенъ  дѡ́льнимъ носѧ̀ ѻ҆́бразъ, ꙳ и҆ воѡбража́ѧ себѐ  бжⷭ҇твенными добродѣ́тельми, ꙳ показа́сѧ ве́сь  свѣтоѻбра́зенъ, ꙳ поспѣше́нїемъ дх҃а прест҃а́гѡ, ꙳  і҆сі́дѡре бг҃омꙋ́дре, првⷣнымъ похвала̀. ꙳ Съ ни́миже  молѝ хрⷭ҇та̀ бг҃а на́шего, ꙳ ѿ бѣ́дъ и҆зба́вити  пою́щыѧ тѧ̀. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Блаже́нне і҆сі́дѡре бг҃омꙋ́дре, ꙳ чи́стаѧ твоѧ̀  дꙋша̀, ꙳ правовѣ́рнымъ смы́сломъ сїѧ́ющи, ꙳ ѡ҆блиста́ющи  добродѣ́телей свѣтлостьмѝ, ꙳ ѡ҆зарѧ́етъ вѣ́рныхъ  и҆сполне́нїе, ꙳ бѣсо́вскꙋю тмꙋ̀ ѿгонѧ́щи. ꙳ Тѣ́мже  ꙗ҆́кѡ прича́стника тѧ̀ невече́рнѣй благода́ти,  оу҆блажа́емъ благоче́стнѡ всѝ, ꙳ досточꙋ́дне. 
И҆мѣ́ѧ дꙋ́шꙋ ми́лостивнꙋ, ꙳ и҆ чи́стъ по́мыслъ, ꙳  и҆ се́рдце бо́дро, ꙳ вѣ́рꙋ небла́зненнꙋ, ꙳ и҆ любо́вь  вои́стиннꙋ нелицемѣ́рнꙋ: ꙳ ѿ землѝ преста́вилсѧ  є҆сѝ къ нбⷭ҇нымъ, и҆ съ ли́ки пра́ведныхъ  водворѧ́ешисѧ. ꙳ Тѣ́мже тѧ̀ почита́емъ сщ҃е́нными  пѣ́сньми, ꙳ и҆ благоче́стнѡ всѝ сла́вимъ, досточꙋ́дне  і҆сі́дѡре. 
Бжⷭ҇твенными оу҆чє́нїи оу҆крѣплѧ́ѧсѧ, ꙳  стра̑сти плотскі̑ѧ ѿ дꙋшѝ ѿгна́лъ є҆сѝ, ꙳ и҆  ст҃ѣ́й трⷪ҇цѣ селе́нїе преѡчище́нное бы́лъ є҆сѝ. ꙳  Тѣ́мъ къ бжⷭ҇твеннѣй жи́зни преста́вилсѧ є҆сѝ, ꙳ бг҃ꙋ  соблюда́ющемꙋ и҆ ны́нѣ ꙳ невреди́мо твоѐ блаже́нное  тѣ́ло, ꙳ бжⷭ҇твеннымъ сꙋдо́мъ, ꙳ и҆́мже са́мъ вѣ́сть, ꙳  прославлѧ́ѧй тѧ̀ ꙗ҆́вѣ, і҆сі́дѡре. (с. 188) 
Сла́ва, гла́съ а҃: 
Ꙗ҆́кѡ тече́нїе до́брѣ сконча́вшемꙋ, и҆ вѣ́рꙋ  соблю́дшемꙋ непоро́чнꙋ, и҆ врагѝ безплѡ́тныѧ  терпѣ́нїемъ свои́мъ попра́вшемꙋ возложи́сѧ на честны́й  тво́й ве́рхъ, побѣ́ды вѣне́цъ пресвѣ́телъ, ѿ рꙋкѝ  вседержи́телѧ бг҃а: є҆гѡ́же ра́ди мі́ръ, и҆ ꙗ҆̀же въ  не́мъ сꙋ́єтства преѡби́дѣлъ є҆сѝ. тѣ́мъ и҆ ст҃а́ѧ  твоѧ̀ чи́стаѧ дꙋша̀ на нб҃са̀ востечѐ ра́дꙋющисѧ,  пра́ведныхъ же ли́цы срѣто́ша тѧ̀ веселѧ́щесѧ, и҆  нбⷭ҇наѧ селє́нїѧ свѣ́тлѡ воспрїѧ́ша: блаже́нное же и҆  честно́е тѣ́ло твоѐ на землѝ пребыва́етъ нетлѣ́ннѡ,  вѣ̑рнымъ подаѧ̀ и҆сцѣле́нїе. тѣ́мже вѣ́рою пра́вою,  и҆ те́плымъ жела́нїемъ, ст҃о́мꙋ твоемꙋ̀ гро́бꙋ  припа́дающе, бг҃омꙋ́дре і҆сі́дѡре, про́симъ и҆спроси́ти  оу҆ хрⷭ҇та̀ бг҃а на́шегѡ, гра́дꙋ твоемꙋ̀ непоколеби́мꙋ  и҆ безмѧте́жнꙋ пребы́ти ѿ навѣ̑тъ вра́жїихъ, и҆  пога́нскагѡ наше́ствїѧ, во́инствꙋ на́шемꙋ побѣ́ды на  врагѝ, оу҆мире́нїѧ мі́рꙋ, и҆ спасе́нїѧ дꙋша́мъ на́шымъ. 
И҆ ны́нѣ, пра́здника и҆лѝ бг҃оро́диченъ. Чтє́нїѧ  г҃: пи̑саны сегѡ̀ мцⷭ҇а въ г҃ де́нь. На стїхо́внѣ  стїхи̑ры, гла́съ в҃: Поⷣ: До́ме є҆ѵфра́ѳовъ: 
До́мъ и҆ жили́ще ꙳ дх҃а прест҃а́гѡ, ꙳ мꙋ́дре  і҆сі́дѡре, бы́лъ є҆сѝ. ꙳ тѣ́мже и҆ на́съ до́мы томꙋ̀  содѣ́лай, ꙳ свѧтꙋ́ю твою̀ па́мѧть почита́ющихъ. 
Сті́хъ: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. 
Житїѐ твоѐ ꙗ҆́кѡ со́лнце, ꙳ въ сердца̀  вѣ́рныхъ возсїѧ̀, ꙳ зарю̀ чꙋде́съ и҆спꙋща́ѧ. тѣ́мже и҆  на́съ свѣ́томъ невече́рнимъ ѡ҆зарѝ, ꙳ всечестнꙋ́ю твою̀  па́мѧть почита́ющихъ. 
Сті́хъ: Пра́ведникъ, ꙗ҆́кѡ фі́нїѯъ,  процвѣте́тъ, ꙗ҆́кѡ ке́дръ, и҆́же въ лїва́нѣ,  оу҆мно́житсѧ. 
Не преста́й молѧ́сѧ, і҆сі́дѡре, ꙳ ѡ҆ при́сныхъ  твои́хъ рабѣ́хъ, ꙳ и҆̀хже дх҃о́внымъ твои́мъ житїе́мъ  просвѣти́лъ є҆сѝ, ꙳ да всѝ честно́е твоѐ оу҆спе́нїе  ꙳ веселѧ́щесѧ почита́емъ. (с. 189) 
Сла́ва, гла́съ то́йже. Самогла́сенъ: 
Ѿ нече́стїѧ во благоче́стїе прише́дый, свѣ́томъ  разꙋ́мнымъ ѿ бг҃а просвѣще́нъ бы́въ, возненави́дѣлъ  є҆сѝ ѻ҆те́ческое безбо́жїе, и҆ возлюби́лъ є҆сѝ  и҆́стиннꙋю вѣ́рꙋ хрⷭ҇то́вꙋ, гра́да на́шегѡ ꙗ҆́кѡ  дости́гнꙋвъ, и҆ въ не́мъ чи́стымъ, и҆ непоро́чнымъ  житїе́мъ гдⷭ҇еви оу҆годи́лъ є҆сѝ, и҆ мнѡ́гїѧ лю́ди  оу҆диви́лъ є҆сѝ чꙋдесы̀, бг҃облаже́нне і҆сі́дѡре: по  ны́нѣ и҆мѣ́ѧ дерзнове́нїе ко влⷣцѣ всѣ́хъ бг҃ꙋ,  молѝ ѡ҆ и҆̀же вѣ́рою творѧ́щихъ всечестнꙋ́ю твою̀  па́мѧть, притека́ющихъ со оу҆се́рдїемъ къ чꙋде́сномꙋ  гро́бꙋ твоемꙋ̀, и҆зба́витисѧ страсте́й дꙋше́вныхъ же  вкꙋ́пѣ и҆ тѣле́сныхъ, и҆ всѧ́ческихъ бѣ́дъ и҆  и҆скꙋше́нїй, и҆ спасти́сѧ дꙋша́мъ на́шымъ. 
И҆ ны́нѣ, пра́здника, и҆лѝ бг҃оро́диченъ.  Тропа́рь, гла́съ д҃: 
Просвѣти́всѧ бжⷭ҇твенною благода́тїю, бг҃омꙋ́дре,  цѣломꙋ́дрїемъ мно́гимъ и҆ терпѣ́нїемъ, во вре́меннѣй  жи́зни тече́нїе до́брѣ сконча́лъ є҆сѝ. Тѣ́мъ и҆ по  сме́рти ꙗ҆ви́ тѧ свѣ́тлость житїѧ̀ твоегѡ̀, и҆сточа́еши  бо и҆сцѣле́нїй благода́ть, и҆̀же съ вѣ́рою  притека́ющымъ ко свѧто́мꙋ твоемꙋ̀ гро́бꙋ, і҆сі́дѡре  блаже́нне: молѝ хрⷭ҇та̀ бг҃а, да спасе́тъ дꙋ́шы на́шѧ. 
На оу҆́трени, по а҃-й стїхоло́гїи сѣда́ленъ,  гла́съ и҃. 
Подо́бенъ: Премꙋ́дрости: 
Ѿ ю҆́ности ꙗ҆́кѡ свѣти́льникъ возсїѧ́лъ  є҆сѝ, блаже́нне, ѕѣ́льнымъ воздержа́нїемъ  оу҆мертви́лъ є҆сѝ плотска̑ѧ взыгра̑нїѧ: тѣ́мъ и҆ на  высотꙋ̀ восте́клъ є҆сѝ бг҃оразꙋ́мїѧ, пресла́вне,  пожи́въ въ мі́рѣ бг҃оꙋго́днѡ, посрами́лъ є҆сѝ  бѣсѡ́вскаѧ ѡ҆полчє́нїѧ, і҆сі́дѡре всеблаже́нне. сегѡ̀  ра́ди вопїе́мъ тѝ: молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. (с. 190) 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Въ ти́нꙋ впа́дъ грѣхѡ́въ, и҆ нѣ́сть мнѣ̀  постоѧ́нїѧ, лю́тѣ потопи́ мѧ бꙋ́рѧ прегрѣше́нїй. Но  ꙗ҆́кѡ ро́ждши сло́во, є҆ди́наго чл҃вѣколю́бца, на мѧ̀  раба̀ твоего̀ при́зри, и҆ и҆зба́ви мѧ̀ всѧ́кагѡ грѣха̀,  и҆ страсте́й дꙋшетлѣ́нныхъ, и҆ всѧ́кагѡ ѡ҆ѕлобле́нїѧ  лꙋка́вагѡ оу҆бі́йцы, бцⷣе неискꙋсомꙋ́жнаѧ: молѝ  хрⷭ҇та̀ бг҃а, грѣхѡ́въ ѡ҆ставле́нїе да́ти мѝ, тебе́ бо  наде́ждꙋ и҆́мамъ, ра́бъ тво́й. 
По в҃-й стїхоло́гїи, сѣда́ленъ, гла́съ д҃: 
Ꙗ҆́кѡ въ домꙋ̀ вои́стиннꙋ, на мѣ́стѣ пꙋ́стѣ,  посредѝ безꙋ́мныхъ человѣ̑къ всели́всѧ, бг҃омꙋ́дре  і҆сі́дѡре, всѧ́ко ѡ҆ѕлобле́нїе претерпѣва́ѧ, дѡ́брыѧ  дѣ́тели ꙗ҆́коже ѳѷмїа́мъ бл҃гово́ненъ, и҆ же́ртвꙋ  благопрїѧ́тнꙋ бг҃ꙋ прине́слъ є҆сѝ. тѣ́мже дерзнове́нїе  стѧжа́въ къ немꙋ̀, молѝ, дарова́ти ѡ҆чище́нїе  согрѣше́нїй, вѣ́рою хва́лѧщымъ свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Прибѣ́жище сꙋ́щымъ въ лю́тыхъ, примѣне́нїе къ  бг҃ꙋ согрѣша́ющымъ, пречⷭ҇таѧ влⷣчце, спасѝ на́съ ѿ  всѧ́кагѡ ѡ҆бстоѧ́нїѧ и҆ ѡ҆ѕлобле́нїѧ человѣ́ческа, и҆  стра́шнагѡ мꙋче́нїѧ, и҆ страсте́й безче́стїѧ,  несꙋмнѣ́нною вѣ́рою тѧ̀ при́снѡ призыва́ющихъ, дв҃о  всепѣ́таѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Ꙗ҆́кѡ врача̀ премꙋ́дра и҆ оу҆го́дника гдⷭ҇нѧ  бг҃опрїѧ́тна, къ чꙋде́сномꙋ твоемꙋ̀ гро́бꙋ прикаса́ющесѧ,  бг҃омꙋ́дре, соше́дшесѧ любо́вїю и҆ вѣ́рою, во  ѱалмѣ́хъ и҆ пѣ́нїихъ возра́дꙋемсѧ сла́вѧще хрⷭ҇та̀,  таковꙋ́ю благода́ть тебѣ̀ дарова́вшаго и҆сцѣле́нїй,  і҆сі́дѡре всеблаже́нне. молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти, вѣ́рою и҆ любо́вїю пра́зднꙋющымъ  всечестнꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене (с. 191) ро́ждшꙋю бг҃а пло́тїю, всѝ  оу҆блажа́емъ ро́ди человѣ́честїи: ѻ҆́гнь бо всели́сѧ  въ тѧ̀ бжⷭ҇тва̀, и҆ ꙗ҆́кѡ младе́нца млеко́мъ пита́еши  зижди́телѧ и҆ гдⷭ҇а. тѣ́мъ а҆́гг҃льскїй и҆  человѣ́ческїй ро́дъ, досто́йнѡ сла́вимъ прест҃о́е  ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀  бг҃а, согрѣше́нїй ѡ҆ставле́нїе дарова́ти покланѧ́ющымсѧ  вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши,  бж҃е, гла́съ мо́й, внегда̀ моли́тимисѧ къ тебѣ̀.  Є҆ѵⷢ҇лїе матѳе́а, зача́ло м҃г. 
По н҃-мъ ѱалмѣ̀, стїхи́ра, гла́съ ѕ҃: 
Человѣ́че бж҃їй, вѣ́рный ра́бе, оу҆го́дниче  хрⷭ҇то́въ, соверши́телю тогѡ̀ бжⷭ҇твенныхъ повелѣ́нїй,  мꙋ́жꙋ ди́вный въ чꙋдесѣ́хъ, сто́лпе и҆ оу҆твержде́нїе  гра́дꙋ на́шемꙋ, црⷭ҇твїѧ нбⷭ҇нагѡ наслѣ́дниче,  бг҃облаже́нне і҆сі́дѡре, дерзнове́нїе и҆мѣ́ѧ ко хрⷭ҇тꙋ̀  бг҃ꙋ, не преста́й, молѧ́сѧ ѡ҆ дꙋша́хъ на́шихъ. 
Канѡ́нъ пра́здника, со і҆рмосо́мъ на ѕ҃, и҆ ст҃а́гѡ  на и҃. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре: і҆и҃лѧ же бѣглеца̀, пѣшехо́дца,  спасѐ, пѣ́снь бг҃ови воспѣва́юща. 
Вы́спрь житїѐ стѧжа́въ бл҃годѣѧ́нїемъ  бжⷭ҇твеннымъ, и҆ ве́сь свѣтоѻбра́зенъ бы́въ,  просвѣще́нїе мѝ низпослѝ, ꙗ҆́кѡ да ра́дꙋѧсѧ восхвалю̀  пресвѣ́тлое житїѐ твоѐ, є҆́же до́брѣ соверши́въ,  воспрїѧ́лъ є҆сѝ, ꙗ҆̀же оу҆гото́ва бг҃ъ лю́бѧщымъ  є҆го̀, бг҃омꙋ́дре і҆сі́дѡре. 
Бжⷭ҇твеннымъ разже́гсѧ жела́нїемъ, всѧ̑  ѻ҆те́чєскїѧ ѿве́рглъ є҆сѝ нра́вы, хрⷭ҇та́ же  ѡ҆брѣстѝ потща́лсѧ є҆сѝ. И҆ сегѡ̀ ра́ди бѣ́гаѧ,  оу҆дали́всѧ нечести́выхъ сожи́тельства, благоче́стїѧ  свѣ́томъ ѡ҆заре́нъ бы́лъ є҆сѝ, и҆ бжⷭ҇твенными  добродѣ́тельми оу҆кра́шенъ, досточꙋ́дне і҆сі́дѡре. (с.  192) 
Дрема́нїѧ вѣ́ждома не да́лъ є҆сѝ, блаже́нне  і҆сі́дѡре, нижѐ поко́ѧ твоемꙋ̀ тѣ́лꙋ, до́ндеже сно́мъ  пра́веднымъ почи́въ, и҆ непоколеби́мь бы́лъ є҆сѝ ꙗ҆́кѡ  сто́лпъ, вра̑гъ неви́димыхъ ѡ҆полче́нїемъ, бг҃ꙋ при́снѡ  предстоѧ̀ во всено́щномъ стоѧ́нїи и҆ славосло́вїи:  тѣ́мже ѿ негѡ̀ ны́нѣ просла́вилсѧ є҆сѝ. 
Бг҃оро́диченъ: 
Ꙗ҆́кѡ ло́жницꙋ бжⷭ҇твеннꙋю, и҆ лѣ́ствицꙋ къ  нбⷭ҇нѣй возводѧ́щꙋю высотѣ̀ человѣ́ческое є҆стество̀,  кади́льницꙋ же невеще́ственнагѡ и҆ свѣтоно́снагѡ  оу҆́глѧ, въ ложеснѣ́хъ поне́сшꙋ бг҃оизбра́ннꙋю  ѻ҆трокови́цꙋ мр҃і́ю, всѝ оу҆блажа́емъ, зовꙋ́ще:  ра́дꙋйсѧ, чⷭ҇таѧ, ро́ждшаѧ нача́льника жи́зни на́шеѧ. 
Катава́сїа пра́здника. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Глаго́лѡмъ бжⷭ҇твєннымъ послѣ́дꙋѧ, и҆ си̑мъ  вы́нꙋ поꙋча́ѧсѧ, и҆спо́лнилсѧ є҆сѝ во́дъ бл҃года́тныхъ,  и҆ и҆сточи́лъ є҆сѝ пото́ки чꙋде́съ, и҆ чꙋ́ждь бы́въ  всѧ́кагѡ плотска́гѡ жела́нїѧ, воспѣва́ѧ глаго́лалъ  є҆сѝ бг҃ꙋ, і҆сі́дѡре: нѣ́сть свѧ́тъ па́че тебє̀,  чл҃вѣколю́бче. 
Бл҃гоꙋтро́бїе стѧжа́лъ є҆сѝ, ми́лостивомꙋ бг҃ꙋ  подо́бствовавъ, расточи́лъ є҆сѝ бога́тство оу҆бѡ́гимъ:  тѣ́мже на нб҃сѣ́хъ присносꙋ́щее блаже́нство тебѣ̀  оу҆гото́васѧ. є҆го́же полꙋчи́въ, і҆сі́дѡре, вопїе́ши:  нѣ́сть свѧ́тъ па́че тебє̀, чл҃вѣколю́бче. 
Бл҃гоꙋгоди́въ зижди́телю дѣ́лы бжⷭ҇твенными,  наслѣ́довалъ є҆сѝ благи́хъ воспрїѧ́тїе: дре́ва оу҆́бѡ  живо́тнагѡ при́снѡ наслажда́ѧсѧ, блаже́нне і҆сі́дѡре,  воспѣва́еши непреста́ннѡ: нѣ́сть свѧ́тъ па́че тебє̀,  чл҃вѣколю́бче. 
Бг҃оро́диченъ: 
Ст҃ы́хъ а҆́гг҃лъ сꙋ́щи ст҃ѣ́йши, ꙗ҆́же си́хъ  содѣ́телѧ во (с. 193) твое́й оу҆тро́бѣ поне́сшаѧ, и҆  ро́ждшаѧ, бг҃оѻтрокови́це чⷭ҇таѧ, и҆зба́вителѧ  человѣ́кѡмъ. тѣ́мже тѝ согла́снѡ вопїе́мъ: нѣ́сть  свѧ́ты и҆ пречи́сты, ра́звѣ тебє̀, влⷣчце. 
Сѣда́ленъ, гла́съ д҃: 
Ѿ землѝ воззва́вый тѧ̀ на вѣ̑чныѧ ѻ҆би́тєли,  соблюда́етъ и҆ по сме́рти неврежде́но тѣ́ло твоѐ,  свѧ́те: ты́ бо въ цѣломꙋ́дрїи и҆ чистотѣ̀ житїѐ  по́жилъ є҆сѝ, не порабо́тивсѧ плотски̑мъ страсте́мъ,  і҆сі́дѡре бг҃омꙋ́дре. тѣ́мже тѧ̀ любо́вїю почита́емъ. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Стѣна̀ непобѣди́маѧ на́мъ хрїстїа́нѡмъ є҆сѝ,  бцⷣе дв҃о: къ тебѣ́ бо прибѣга́юще невреди́ми  пребыва́емъ, и҆ па́ки согрѣша́юще, и҆́мамы тѧ̀  моли́твенницꙋ. тѣ́мъ благодарѧ́ще вопїе́мъ тѝ:  ра́дꙋйсѧ, бл҃года́тнаѧ, гдⷭ҇ь съ тобо́ю. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
За́повѣдемъ бжⷭ҇твєннымъ соверши́тель ꙗ҆ви́всѧ,  неꙋкло́ннымъ ра́зꙋмомъ, всеблаже́нне, ѻ҆те́ческагѡ  небре́глъ є҆сѝ невѣ́рствїѧ: ѿ ю҆́ности бо житїѐ  и҆мѣ́лъ є҆сѝ нескве́рно, и҆ ми́лостивенъ ра́зꙋмъ,  досточꙋ́дне, зовы́й непреста́ннѡ: си́лѣ твое́й сла́ва,  чл҃вѣколю́бче. 
Ни мі́ра возмꙋще́нїе, ни вла́сти оу҆держа́нїе, ни  сла́ва вре́меннаѧ, нижѐ тлѣ́емое бога́тство, твоеѧ̀ къ  бг҃ꙋ любвѐ возмого́ша оу҆клони́ти, і҆сі́дѡре, но  благоволи́лъ є҆сѝ вои́стиннꙋ житїѐ и҆зрѧ́дно,  бжⷭ҇твеннымъ раче́нїемъ оу҆крѣплѧ́емь взыва́ѧ при́снѡ:  си́лѣ твое́й сла́ва, чл҃вѣколю́бче. 
Возвыша́ѧсѧ бжⷭ҇твенными повелѣ̑нїи вы́нꙋ, вра̑гъ  неви́димыхъ смири́лъ є҆сѝ возвышє́нїѧ оу҆миле́нїѧ  слеза́ми, (с. 194) ꙗ҆́коже ке́дръ при́снѡ сы́й  напоѧ́емь, прїѧ́лъ є҆сѝ и҆сцѣле́нїй дѣ́тель,  і҆сі́дѡре, сꙋдо́мъ пра́веднымъ всѧ́чєскаѧ  ѡ҆правда́ющагѡ, є҆мꙋ́же предстоѧ̀, вопїе́ши: си́лѣ  твое́й сла́ва, чл҃вѣколю́бче. 
Бг҃оро́диченъ: 
Преꙋкра́шена бжⷭ҇твенною сла́вою, всѧ́чєскаѧ ѿ  не сꙋ́щихъ сло́вомъ соста́вльшаго, бг҃а сло́ва родила̀  є҆сѝ, чл҃вѣ́ка вои́стиннꙋ бы́вша: є҆го́же ѡ҆ на́съ  рабѣ́хъ твои́хъ молѧ́щи непреста́й, бцⷣе мт҃и  приснодв҃о, вѣ́рою тебѣ̀ зовꙋ́щихъ: си́лѣ твое́й  сла́ва, влⷣчце. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Свѣ́томъ невеще́ственнымъ трисїѧ́ннагѡ бж҃ества̀  ѡ҆заре́нъ, досточꙋ́дне і҆сі́дѡре, но́щь житїѧ̀  настоѧ́щагѡ непоткнове́ннѡ преше́лъ є҆сѝ: и҆ ны́нѣ въ  вѣ́чныхъ ѡ҆би́телехъ съ ли̑ки преподо́бныхъ водворѧ́ѧсѧ,  помина́й на́съ всечестнꙋ́ю твою̀ па́мѧть на землѝ  торжествꙋ́ющихъ. 
Ны́нѣ є҆́же ѡ҆ тебѣ̀ чꙋ́до ве́лїе зри́мо  є҆́сть, и҆ оу҆́жаса и҆спо́лнено, бг҃облаже́нне  і҆сі́дѡре: ка́кѡ на мнѡ́га лѣ̑та земле́ю покрове́нно,  нетлѣ́нно твоѐ тѣ́ло во гро́бѣ лежа́ще соблюда́етсѧ,  сꙋдьба́ми, и҆́миже вѣ́сть бг҃ъ, прославлѧ́ѧ тѧ̀. 
Бг҃опрїѧ́тномꙋ твоемꙋ̀ начина́нїю и҆ чꙋ́дномꙋ  соверше́нїю по хрⷭ҇тѣ̀ житїѧ̀ твоегѡ̀, а҆́гг҃льстїи  чи́ни оу҆диви́шасѧ, бг҃омꙋ́дре і҆сі́дѡре: и҆́бо во  пло́ти сы́й, тѣ́хъ житїю̀ подража́тель ꙗ҆ви́лсѧ є҆сѝ.  тѣ́мже и҆ да́ръ прозрѣ́нїѧ ѿ бг҃а прїѧ́лъ є҆сѝ,  є҆́же пресла̑внаѧ твори́ти чꙋдеса̀. 
Бг҃оро́диченъ: 
Молѝ и҆зъ тебє̀ ро́ждшагосѧ гдⷭ҇а, дв҃о  ѻ҆трокови́це чⷭ҇таѧ, сохрани́ти рабы̑ твоѧ̑ ѿ  сопроти́вныхъ ѡ҆бстоѧ́нїй и҆ бѣсо́вскагѡ и҆скꙋше́нїѧ,  тѧ̀ вои́стиннꙋ бж҃їю мт҃рь (с. 195) и҆сповѣ́дающихъ, и҆  страсте́й дꙋшетлѣ́нныхъ свободи́ти, и҆ вѣ́чнагѡ  ѡ҆сꙋжде́нїѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Стрꙋи̑ бл҃года́ти, ꙗ҆́кѡ мѵ́ро бл҃гово́нно, ѿ  ст҃а́гѡ твоегѡ̀ гро́ба и҆стека́ютъ, всебога́те, веселѧ́ще  сердца̀ вѣ́рныхъ, ѿ любвѐ къ тебѣ̀ приходѧ́щихъ, и҆  прогонѧ́юще кова̑рства дꙋхѡ́въ лꙋка́выхъ, си́лою дх҃а  прест҃а́гѡ, і҆сі́дѡре. 
Во дво́рѣхъ гдⷭ҇а саваѡ́ѳа насажде́нъ, ꙗ҆́коже  фі́нїѯъ, процвѣ́лъ є҆сѝ, бг҃омꙋ́дре, и҆ страсте́й  вои́стиннꙋ тлетво́рныхъ побѣди́тель ꙗ҆ви́лсѧ є҆сѝ,  і҆сі́дѡре, поспѣше́нїемъ бж҃е́ственнымъ. тѣ́мже и҆  ра́дости пра́ведныхъ сподо́билсѧ є҆сѝ, досточꙋ́дне. 
Црⷭ҇твїѧ бж҃їѧ возжела́въ, тече́нїе до́брѣ  сконча́лъ є҆сѝ, и҆ вѣ́рꙋ соблю́лъ є҆сѝ нескве́рнꙋ,  вїногра́дъ бы́въ благопло́денъ, бг҃озва́нне і҆сі́дѡре,  приносѧ̀ всекра̑сныѧ гро́зды добродѣ́тели, содѣ́телю  всѣ́хъ бг҃ꙋ, вѣнце́мъ нетлѣ́нїѧ тебѐ оу҆краси́вшемꙋ. 
Бг҃оро́диченъ: 
И҆збра̀ тебѐ гдⷭ҇ь во всѣ́хъ ро́дѣхъ,  бл҃гослове́ннаѧ въ жена́хъ, непоро́чнаѧ дв҃о бцⷣе,  ꙗ҆́кѡ прекра́сное селе́нїе простра́нное, бж҃е́ственнꙋю  ло́жницꙋ и҆ кївѡ́тъ ст҃ы́ни, и҆ свѣ́щникъ, и҆ трапе́зꙋ,  чⷭ҇таѧ. 
Конда́къ, гла́съ и҃. Подо́бенъ: Взбра́нной: 
Взбра́нномꙋ и҆ ди́вномꙋ въ пра́ведницѣхъ, и҆́же  оу҆̀бо ѿ хрⷭ҇та̀ да́ръ чꙋде́съ прїи́мшемꙋ, похва̑льныѧ  ны́нѣ принесе́мъ глаго́лы: но ꙗ҆́кѡ и҆мѣ́ѧ  дерзнове́нїе ко ст҃ѣ́й трⷪ҇цѣ, ю҆́же молѝ,  и҆зба́витисѧ ѿ бѣ́дъ рабѡ́мъ твои̑мъ, да зове́мъ тѝ:  ра́дꙋйсѧ, бг҃омꙋ́дре і҆сі́дѡре. 
І҆́косъ: 
Ка́кѡ возмогꙋ̀ грѣ́шный и҆ скве́рный а҆́зъ  вкꙋ́пѣ дꙋше́ю и҆ тѣ́ломъ и҆списа́ти, є҆́же во пло́ти  сы́й равноа́гг҃льное (с. 196) житїѐ твоѐ, и҆  пресла̑внаѧ чꙋдеса̀; а҆́ще оу҆́бѡ мно́зи премꙋ́дрїи не  дости́гнꙋтъ и҆сповѣ́дати мно́гагѡ твоегѡ̀ терпѣ́нїѧ и҆  смире́нїѧ, и҆ те́плыѧ ко хрⷭ҇тꙋ̀ любвѐ: но ѻ҆ба́че  надѣ́ѧсѧ на твоѐ безѕло́бїе, ѽ блаже́нне, си́це вопїю́  ти: ра́дꙋйсѧ, пресвѣ́тлаѧ ѕвѣздо̀, ѿ за́пада  возсїѧ́вшаѧ и҆ къ восто́кꙋ прише́дшаѧ: ра́дꙋйсѧ,  возненави́дѣвый ѻ҆те́ческꙋю и҆ бг҃оме́рзскꙋю вѣ́рꙋ,  хрⷭ҇та́ же є҆ди́наго, над̾ всѣ́ми сꙋ́щаго бг҃а всѣ́мъ  се́рдцемъ возлюби́вый, и҆ томꙋ̀ невозвра́тнымъ жела́нїемъ  послѣ́довавый: ра́дꙋйсѧ, бꙋ́йственное и҆ ю҆ро́дственное,  є҆́же по а҆пⷭ҇толꙋ, жи́тельство и҆збра́вый: ра́дꙋйсѧ,  премѣни́вый тлѣ̑ннаѧ и҆ нестоѧ̑щаѧ наде́ждею бꙋ́дꙋщихъ  бла̑гъ: ра́дꙋйсѧ, дре́внемꙋ і҆́ѡвꙋ оу҆подо́бивыйсѧ  терпѣ́нїемъ: ра́дꙋйсѧ, страстоте́рпче хрⷭ҇то́въ  непобѣди́мый, но при́снѡ побѣди́вый дїа́вола твои́мъ  смире́нїемъ: ра́дꙋйсѧ, ꙗ҆́кѡ дре́внїй ѻ҆́нъ ла́зарь  ни́щїй, почива́ѧ ны́нѣ въ ло́нѣхъ а҆враа́млихъ:  ра́дꙋйсѧ, и҆́же по ѿше́ствїи мі́ра сегѡ̀, сꙋ́щымъ въ  бѣда́хъ и҆ и҆скꙋше́нїихъ гото́въ ѡ҆брѣта́ѧсѧ  предста́тель и҆ застꙋ́пникъ: ра́дꙋйсѧ, вездѣ̀  призыва́ющихъ тѧ̀ бы́стрѡ предварѧ́еши: ра́дꙋйсѧ,  бг҃омꙋ́дре і҆сі́дѡре. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
Си́лою оу҆крѣплѧ́емь всемогꙋ́щагѡ бг҃а, плѡ́ти  оу҆мертви́лъ є҆сѝ, и҆ ꙗ҆̀же до́лꙋ влекꙋ́щаѧ  мꙋдрова̑нїѧ, всебога́те, чистото́ю и҆ бдѣ́нїемъ  непреста́ннымъ, и҆ ра́зꙋмъ горѣ̀ стѧжа́лъ є҆сѝ, вопїѧ̀  непреста́ннѡ, і҆сі́дѡре: бл҃гослове́нъ є҆сѝ, бж҃е  ѻ҆тє́цъ на́шихъ. 
Свѣ́тлости ра́ди житїѧ̀ твоегѡ̀, оу҆диви́ тѧ  гдⷭ҇ь въ чꙋдесѣ́хъ, бг҃омꙋ́дре і҆сі́дѡре, кꙋпцꙋ̀ оу҆́бѡ  въ мо́ри оу҆топа́ющꙋ скорѣ́йшимъ ꙗ҆вле́нїемъ  предста́лъ є҆сѝ, досточꙋ́дне, (с. 197) и҆ ѿ глꙋбины̀  сего̀ и҆зба́вилъ є҆сѝ, вопїю́ща: бл҃гослове́нъ є҆сѝ,  бж҃е ѻ҆тє́цъ на́шихъ. 
Го́рнее црⷭ҇твїе, весе́лїе присносꙋ́щное, и҆  сла́вꙋ неꙋвѧда́ющꙋю, бога́тство неистощи́мое, и҆ є҆́же  прпⷣбныхъ наслажде́нїе, по́честь трꙋдѡ́въ твои́хъ  воспрїѧ́лъ є҆сѝ ѿ бг҃а, бл҃годѣ́телѧ всѣ́хъ.  є҆мꙋ́же ны́нѣ предстоѧ̀, вопїе́ши: бл҃гослове́нъ  є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Є҆го́же родила̀ є҆сѝ гдⷭ҇а, влⷣчце чⷭ҇таѧ, не  преста́й молѧ́щи, и҆з̾ѧ́ти мѧ̀ при́снѡ ѿ вра̑гъ  ѡ҆скорблѧ́ющихъ мѧ̀, и҆ тѧ́жкое бре́мѧ грѣхѡ́въ мои́хъ  расточи́ти, бг҃оневѣ́стнаѧ, ꙗ҆́кѡ да ра́дꙋѧсѧ вопїю̀:  бл҃гослове́нъ, пречⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Не то́кмѡ въ житїѝ сы́й, но и҆ по ѿше́ствїи  мі́ра, мнѡ́жайшаѧ чꙋдеса̀ ѿ честна́гѡ твоегѡ̀ гро́ба  содѣва́ютсѧ приходѧ́щымъ съ вѣ́рою, всеблаже́нне  і҆сі́дѡре, и҆́бо недꙋ́ги прого́ниши си́лою дх҃о́вною, и҆  ѿ бѣ́дъ и҆зима́еши. тѣ́мже не престаю́ще вопїе́мъ:  свѧще́нницы, воспо́йте, лю́дїе, превозноси́те во всѧ̑  вѣ́ки. 
Дерзнꙋ́вша оу҆́бѡ і҆ере́а и҆звѣще́нїе прїѧ́ти ѡ҆  свѧтѣ́мъ тѣлесѝ твое́мъ, бж҃е́ственнаѧ а҆́бїе си́ла  напра́снѡ поразѝ: но твои́ми моли́твами и҆сцѣле́нїе  полꙋчѝ, всехва́льне і҆сі́дѡре. тѣ́мже и҆ мы̀  веселѧ́щесѧ вопїе́мъ: свѧще́нницы, воспо́йте, лю́дїе,  превозноси́те во всѧ̑ вѣ́ки. 
Добродѣ́тельнымъ нра́вомъ, и҆ се́рдцемъ  смире́ннымъ, ми́лостивъ ты̀ ꙗ҆ви́лсѧ є҆сѝ, досточꙋ́дне  і҆сі́дѡре, тре́бꙋющымъ ѿ тебє̀ по́мощи, при́снѡ  помога́ѧ, и҆ чꙋде́съ (с. 198) дѣѧ́нїемъ оу҆дивлѧ́ѧ,  вѣ́рою гдⷭ҇еви вопїю́щыѧ: свѧще́нницы, по́йте, лю́дїе,  превозноси́те во всѧ̑ вѣ́ки. 
Бг҃оро́диченъ: 
А҆да́ма содѣ́тель въ ложесна́хъ твои́хъ, чⷭ҇таѧ,  зи́ждетсѧ, и҆ млеко́мъ пита́етсѧ, пита́ѧй всѧ́ко  дыха́нїе, дв҃о бцⷣе. тѣ́мже ꙗ҆́кѡ мт҃рь бж҃їю,  вѣ́рнїи тѧ̀ прославлѧ́емъ, и҆ превозно́симъ чⷭ҇тꙋю во  вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Зрѣ́ти при́снѡ возжела́въ сла́вꙋ бг҃а на́шегѡ,  і҆сі́дѡре, мно́гихъ добродѣ́телей разли́чными ѻ҆́бразы  себѐ оу҆добри́лъ є҆сѝ: и҆ свѣщꙋ̀ носѧ̀ оу҆кра́шенꙋ  є҆ле́емъ терпѣ́нїѧ твоегѡ̀, возше́лъ є҆сѝ въ  свѣтоно́сный черто́гъ, со а҆́гг҃лы сы́й ꙗ҆снѣ́е  наслажда́ешисѧ бг҃овидѣ́нїѧ. 
Ꙗ҆́кѡ оу҆́треннее со́лнце возсїѧ̀ па́мѧть твоѧ̀  въ мі́рѣ сꙋ́щымъ, сердца̀ ѡ҆зарѧ́ющи бжⷭ҇твенною  свѣ́тлостїю: ты́ бо свѣ́та и҆ днѐ, ꙗ҆́кѡ вои́стиннꙋ  сы́нъ ꙗ҆ви́лсѧ є҆сѝ, бг҃омꙋ́дре і҆сі́дѡре: тѣ́мже тѧ̀  непреста́ннѡ оу҆блажа́емъ. 
Премꙋ́дростїю оу҆краша́ѧсѧ, и҆ ра́зꙋмомъ  просвѣща́ѧсѧ, смире́нїемъ се́рдца ра́дꙋѧсѧ, высото́ю же  житїѧ̀ сїѧ́ѧ, досточꙋ́дне, въ нбⷭ҇наѧ селє́нїѧ преше́лъ  є҆сѝ: и҆ та́мѡ въ ли́цѣ пра́ведныхъ предстоѧ̀, на́съ  помина́й чтꙋ́щихъ тѧ̀, блаже́нне і҆сі́дѡре. 
Бг҃оро́диченъ: 
Свѣ́та бжⷭ҇твеннагѡ прїѧ́телище, лꙋча́ми бжⷭ҇тва̀  мі́ръ ѡ҆зари́вшагѡ, ви́дѣна была̀ є҆сѝ,  бг҃облагода́тнаѧ, мо́стъ же и҆ лѣ́ствица на высотꙋ̀  земны̑ѧ возводѧ́щи, дв҃о: тѣ́мже вѣ́рнїи, оу҆блажа́юще  тѧ̀, велича́емъ. 
Свѣти́ленъ. Подо́бенъ: Жєны̀ оу҆слы́шите: 
Оу҆дали́всѧ бѣ́гаѧ мїрски́хъ сожи́тельства,  хрⷭ҇тꙋ̀ надъ всѣ́ми бг҃ꙋ на́шемꙋ, непоро́чнымъ житїе́мъ  благоꙋгоди́лъ (с. 199) є҆сѝ, всеблаже́нне і҆сі́дѡре,  є҆го́же ны́нѣ молѝ ѡ҆ на́съ рабѣ́хъ твои́хъ, вѣ́рою  пра́зднꙋющихъ всечестнꙋ́ю па́мѧть твою̀. 
Два́жды. 
Бг҃оро́диченъ: 
Мꙋ́дрость ѵ҆поста́снꙋю и҆ сло́во пресꙋ́щное, и҆  врача̀ всѣ́хъ хрⷭ҇та̀ ро́ждшаѧ, дв҃о, стрꙋ́пы и҆ ꙗ҆́звы  дꙋшѝ моеѧ̀ и҆сцѣлѝ лю̑тыѧ и҆ многовре́мєнныѧ, и҆  се́рдца моегѡ̀ стра̑стнаѧ оу҆толѝ помышлє́нїѧ. 
На хвали́техъ стїхи̑ры, на д҃. Гла́съ д҃ Поⷣ:  Да́лъ є҆сѝ зна́менїе: 
Да́лъ є҆сѝ при́тчꙋ терпѣ́нїѧ и҆ мꙋ́жества, ꙳  преблагі́й гдⷭ҇и, ꙳ пра́веднаго і҆сі́дѡра, и҆  многочꙋде́снаго ꙳ добродѣ́тельми и҆ словесы̀ ꙳ и҆ дѣ́лы  сїѧ́юща, ꙳ цѣломꙋ́дрїемъ оу҆краша́ема и҆ кро́тостїю. ꙳  тѣ́мъ твоѐ неизрече́нное смотре́нїе сла́вимъ, ꙳ і҆и҃се  всеси́льне ꙳ и҆ сп҃се дꙋ́шъ на́шихъ. 
Два́жды. 
Пра́веденъ и҆ неѕло́бивъ, ꙳ и҆́стиненъ же и҆  непоро́ченъ, и҆ вѣ́ренъ, ꙳ оу҆клонѧ́ѧсѧ ѿ всѧ́кїѧ  ѕло́бныѧ ве́щи, ꙳ показа́лсѧ є҆сѝ, і҆сі́дѡре блаже́нне,  ꙳ просвѣще́нъ добродѣ́тельми, ꙳ и҆ благоче́стїемъ  сїѧ́ѧ. ꙳ тѣ́мъ тѧ̀ оу҆блажа́емъ, ꙳ и҆ свѧто́е твоѐ и҆  честно́е дне́сь пра́зднꙋемъ оу҆спе́нїе, ꙳ ра́дꙋющесѧ,  бг҃омꙋ́дре. 
Цѣломꙋ́дрїемъ и҆ благовѣ́рїемъ, ꙳ ꙗ҆́кѡ  багрѧни́цею многоцѣ́нною, ѡ҆дѣ́ѧвсѧ, і҆сі́дѡре, ꙳  пра́вдою же и҆ кро́тостїю, ꙳ ꙗ҆́кѡ бжⷭ҇твеннымъ,  вѣнце́мъ вѣнча́лсѧ є҆сѝ, ꙳ со стра́ждꙋщими хрⷭ҇та̀  ра́ди, ꙳ ца́рствовати возжелѣ́лъ є҆сѝ. ꙳ И҆ ны́нѣ  цр҃ю̀ си́лъ предстои́ши, і҆и҃сꙋ всеми́лостивомꙋ ꙳ и҆  сп҃сꙋ дꙋ́шъ на́шихъ. 
Сла́ва, гла́съ и҃: 
Добродѣ́телей твои́хъ, бг҃омꙋ́дре і҆сі́дѡре,  и҆справлє́нїѧ оу҆ѧсни́ша вѣ́рныхъ сердца̀: кто́ бо  слы́ша безмѣ́рное твоѐ смире́нїе, и҆ терпѣ́нїю не  оу҆диви́сѧ; ꙗ҆̀же ко всѣ̑мъ кро́тости и҆ безѕло́бїю,  къ скорбѧ́щымъ ми́лованїю, и҆ къ сꙋ́щымъ въ бѣда́хъ  ско́ромꙋ поможе́нїю, къ пла́вающымъ (с. 200) немѧте́жномꙋ  приста́нищꙋ, и҆ въ пꙋ́ть ше́ствꙋющымъ благо́мꙋ  поспѣше́нїю всѧ̑ бг҃олѣ́пнѡ наꙋчи́лъ є҆сѝ,  досточꙋ́дне. И҆ ны́нѣ неꙋвѧда́емымъ вѣнце́мъ вѣнча́лсѧ  є҆сѝ ѿ рꙋкѝ вседержи́телѧ бг҃а: є҆го́же молѝ,  спасти́сѧ дꙋша́мъ на́шымъ. 
И҆ ны́нѣ, пра́здника, и҆лѝ бг҃оро́диченъ.  Славосло́вїе вели́кое и҆ ѿпꙋ́стъ. 
На лїтꙋргі́и: Блажє́нна, пѣ́снь г҃ и҆ ѕ҃.  Прокі́менъ: Честна̀ предъ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; А҆пⷭ҇лъ къ гала́тѡмъ, зача́ло  сг҃і. А҆ллилꙋ́їа: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. Є҆ѵⷢ҇лїе  матѳе́а, зача́ло і҃. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 


(с. 200) 
Мѣ́сѧца тогѡ́же въ є҃і-й де́нь. 
Прпⷣбнагѡ ѻ҆ц҃а̀ на́шегѡ пахѡ́мїа вели́кагѡ: 
И҆ и҆́же во ст҃ы́хъ ѻ҆ц҃а̀ на́шегѡ и҆са́їи  є҆пⷭ҇кпа, росто́вскагѡ чꙋдотво́рца: 
И҆ оу҆бїе́нїе благовѣ́рнагѡ царе́вича кнѧ́зѧ  дими́трїа моско́вскагѡ и҆ всеѧ̀ рѡссі́и, но́вагѡ  чꙋдотво́рца. 
Слꙋ̑жбы и҆́хъ пи̑саны по се́й слꙋ́жбѣ. 
Стїхи̑ры пра́здника г҃: и҆ преподо́бнагѡ, г҃. Гла́съ  ѕ҃. 
Подо́бенъ: Всѐ ѿло́жше: 
Всѐ твоѐ жела́нїе ꙳ къ бг҃ꙋ просте́ръ, мїрскꙋ́ю  красотꙋ̀, ꙳ ꙗ҆́кѡ не пребыва́ющꙋю, ѡ҆ста́вилъ є҆сѝ, ꙳  и҆ хрⷭ҇тꙋ̀, всемꙋ́дре, ꙳ себѐ возложи́лъ є҆сѝ, ꙳  всеѻбра́знѡ воздержа́нїемъ ѡ҆чища́ѧсѧ, ꙳ и҆ терпѣли́вое  показꙋ́ѧ противле́нїе, пахѡ́мїе, ꙳ ко стра̑стнымъ  разгорѣ́нїємъ, ꙳ и҆ со́вѣсти мꙋче́нїе, ꙳ (с. 201)  бг҃омꙋ́дре, под̾е́мый, ꙳ и҆ ꙗ҆́кѡ побѣдоно́сецъ  прїѧ́лъ є҆сѝ ꙳ вѣне́цъ неꙋвѧда́емый. 
Тебѣ̀ ны́нѣ прибы́сть ꙳ ѿ дѣ́ѧтельнагѡ  видѣ́нїѧ, ꙳ ѿложе́нїемъ тѣ́ла, ꙳ дебе́лагѡ  покрыва́ла, ꙳ и҆ пристра́стїе плотско́е ѿве́ргшꙋ, ꙳  бг҃ꙋ сраствори́тисѧ, ꙳ ѿѻнꙋ́дными ѡ҆блиста́емь зарѧ́ми  и҆ благода́тьми, ꙳ и҆ бг҃одѣ́тельными сїѧ̑нїи, ꙳ и҆  манове́нїемъ ѡ҆божа́емь, ꙳ и҆ и҆́же къ лꙋ́чшемꙋ  восхожде́нїю. ꙳ и҆ ны́нѣ, бг҃оно́се, блаже́нъ бы́въ, ꙳  хрⷭ҇та̀ со дерзнове́нїемъ молѝ ꙳ ѡ҆ дꙋша́хъ на́шихъ. 
Всѐ чꙋ́вство превозше́дъ, ꙳ влⷣцѣ чи́стѡ  бесѣ́довалъ є҆сѝ, ꙳ пло́ти бы́въ внѣ̀, всече́стне, ꙳  по́мысломъ лꙋ́чшимъ ꙳ стра̑сти оу҆держа́въ, ꙳ и҆  дє́мѡнскаѧ шата̑нїѧ разори́въ, ꙳ попра́лъ є҆сѝ,  пахѡ́мїе. ꙳ и҆ ны́нѣ живы́й въ нбⷭ҇ныхъ се́лѣхъ, ꙳ всѧ̑  чтꙋ́щыѧ па́мѧть твою̀ помина́й, ꙳ хрⷭ҇тꙋ̀ со  дерзнове́нїемъ ꙳ молѧ́сѧ ѡ҆ дꙋша́хъ на́шихъ. 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мѡ, оу҆́мъ  влⷣкꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю ꙗ҆́кѡ мо́щнѡ возше́лъ є҆сѝ:  мꙋ́жески бо є҆стество̀ понꙋ́дивъ, потща́лсѧ є҆сѝ  хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ.  тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее: и҆ ны́нѣ на нб҃сѣ́хъ  зерца́лѡмъ разрѣ́шшымсѧ, ѻ҆́ч҃е на́шъ пахѡ́мїе, чи́стѣ  зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ вѣ́рою  и҆ любо́вїю чтꙋ́щихъ тѧ̀. 
И҆ ны́нѣ, пра́здника. 
На стїхо́внѣ пра́здника, Сла́ва, гла́съ ѕ҃. 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ  є҆сѝ мздꙋ̀ трꙋдѡ́въ твои́хъ, дє́мѡнскїѧ погꙋби́лъ  є҆сѝ полкѝ, и҆ а҆́гг҃льскїѧ дости́глъ є҆сѝ чи́ны,  и҆́хже житїю̀ безъ поро́ка поревнова́лъ (с. 202) є҆сѝ.  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
И҆ ны́нѣ, пра́здника. 
Тропа́рь, гла́съ и҃: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми,  во сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдесы̀, пахѡ́мїе  ѻ҆́ч҃е на́шъ, молѝ хрⷭ҇та̀ бг҃а, спасти́сѧ дꙋша́мъ  на́шымъ. 
Канѡ́нъ пра́здника со і҆рмосо́мъ на ѕ҃: и҆ ст҃а́гѡ  на ѕ҃, є҆гѡ́же краегране́сїе. Пахѡ́мїю похвалꙋ̀  любе́знѡ плетꙋ̀. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь сла́внѡ бо просла́висѧ. 
Надѣ́ѧвсѧ бла́гости твои́хъ нра́вѡвъ, оу҆се́рднѡ  тебѣ̀ пѣ́снь ра́бски возглаша́ю: но мо́й, бг҃огла́се,  оу҆́мъ свѣтолꙋ́чными сїѧ́ньми, твои́ми мольба́ми  просвѣтѝ, пахѡ́мїе преизрѧ́дне. 
Безстра́стїѧ жела́нїемъ те́плымъ, ѻ҆́ч҃е,  ѡ҆держи́мь, вє́щныѧ оу҆вѧди́лъ є҆сѝ страсте́й во́лны,  пахѡ́мїе, и҆ дости́глъ є҆сѝ, любо́вїю вперѧ́емь, сегѡ̀  текꙋ́щагѡ сїѧ́нїѧ, пребл҃же́нне, бжⷭ҇тва̀. 
Ра́дости и҆спо́лнилъ є҆сѝ, мꙋ́дре, нбⷭ҇ныѧ  чи́ны, творца̀ позна́въ всеѧ̀ тва́ри: во храни́лищи бо  навы́клъ є҆сѝ и҆мꙋ́щагѡ неизрече́ннꙋю си́лꙋ, сегѡ̀,  бг҃оно́се, вѣ́рнѡ оу҆че́ньми наказꙋ́емь. 
Бг҃оро́диченъ: 
Превы́шши была̀ є҆сѝ, чⷭ҇таѧ, всеѧ̀ неви́димыѧ  и҆ ви́димыѧ, приснодв҃о, тва́ри, зижди́телѧ бо родила̀  є҆сѝ, ꙗ҆́коже благоизво́ли воплоти́тисѧ во оу҆тро́бѣ  твое́й: є҆го́же со дерзнове́нїемъ молѝ, спастѝ дꙋ́шы  на́шѧ. (с. 203) 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ,  въ не́йже оу҆тверди́сѧ моѐ се́рдце. 
Ꙗ҆́коже є҆ле́нь прите́клъ є҆сѝ къ водѣ̀,  преподо́бне, и҆ ѡ҆кропле́нъ бы́въ креще́нїемъ ст҃ы́мъ,  ро́сꙋ прїѧ́лъ є҆сѝ, є҆́юже оу҆слади́сѧ се́рдце твоѐ. 
Не терпѧ́ще тве́рдости зрѣ́ти твоеѧ̀,  преподо́бне, де́мѡнстїи полцы̀, бг҃оно́се,  воздержа́тельныѧ, и҆скꙋшє́нїѧ тебѣ̀ разли̑чнаѧ  простро́ша. 
Ꙗ҆́кѡ свѧще́нное стѧжа́въ житїѐ, бы́лъ є҆сѝ  по́стникѡмъ, пахѡ́мїе, законополо́жникъ, и҆ пе́рвый  во́ждь, хрⷭ҇тꙋ̀ сїѧ̑ приве́лъ є҆сѝ, сла́вне, въ не́мже  оу҆тверди́сѧ твоѐ се́рдце. 
Бг҃оро́диченъ: 
Чи́ни оу҆диви́шасѧ а҆́гг҃льстїи, пречⷭ҇таѧ, и҆  человѣ́чєскаѧ оу҆страши́шасѧ сердца̀: ѡ҆ ржⷭ҇твѣ̀  твое́мъ: тѣ́мже тѧ̀, бцⷣе, вѣ́рою почита́емъ. 
Конда́къ пра́здника и҆ і҆́косъ. 
Та́же сѣда́ленъ, гла́съ и҃: Подо́бенъ:  Премꙋ́дрости: 
Сле́зъ тꙋ́чами твою̀ дꙋ́шꙋ напои́въ бога́тнѡ,  ѻ҆́ч҃е мꙋ́дре, многопло́дный добродѣ́телей твои́хъ  пожа́лъ є҆сѝ кла́съ: и҆ па́стырь ѻ҆вца́мъ  преподѡ́бнымъ бы́въ, на ѕла́цѣ сїѧ̑ воздержа́нїѧ  воспита́лъ є҆сѝ. тѣ́мже разрѣ́шсѧ ѿ житїѧ̀ сла́внѡ,  ѻ҆те́чєскимъ, пахѡ́мїе, ликѡ́мъ сочета́лсѧ є҆сѝ.  сегѡ̀ ра́ди вопїе́мъ тѝ: молѝ хрⷭ҇та̀ бг҃а,  согрѣше́нїй ѡ҆ставле́нїе пода́ти чтꙋ́щымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю  просвѣтѝ, молю́сѧ, и҆ (с. 204) ѡ҆скверне́нное моѐ  се́рдце ѡ҆мы́й, потѡ́ки оу҆миле́нїѧ, покаѧ́нїѧ же  слеза́ми, и҆ ѿ тимѣ́нїѧ мѧ̀ ѡ҆чи́сти дѣ́лъ мои́хъ, да  любо́вїю зовꙋ́ ти: бцⷣе приснодв҃о, молѝ хрⷭ҇та̀ бг҃а,  прегрѣше́нїй ѡ҆ставле́нїе пода́ти мѝ, тебе́ бо и҆мѣ́ю  наде́ждꙋ ра́бъ тво́й. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Ꙗ҆́кѡ и҆зрѧ́денъ прави́тель бы́лъ є҆сѝ,  пахѡ́мїе, мона́шескихъ собо́рѡвъ: видѣ́нїемъ бо,  премꙋ́дре ѻ҆́ч҃е, и҆звѣсти́лсѧ є҆сѝ, добродѣ́тели  воздви́гнꙋти попече́нїе. 
Дх҃а ст҃а́гѡ зарю̀ прїе́мъ, ѕвѣзда̀ пресвѣ́тлаѧ,  сїѧ́ющаѧ благода́тїю бы́лъ є҆сѝ всѣ̑мъ, и҆̀хже  наста́вилъ є҆сѝ ко спасе́нїѧ приста́нищꙋ твои́ми  оу҆че́ньми. 
Житїѐ твоѐ, бг҃оно́се, пребл҃же́нне пахѡ́мїе,  пра́вило и҆звѣ́стно мона́шествꙋющихъ бы́сть, и҆́мже  ны́нѣ живꙋ́тъ, твои́мъ послѣ́дꙋющїи, ѻ҆́ч҃е,  бжⷭ҇твєннымъ оу҆че́нїємъ. 
Оу҆ѧзвлѧ́емь влⷣчнею любо́вїю, погаси́лъ є҆сѝ  пло́ти пристра́стїе воздержа́нїемъ, пахѡ́мїе: всѐ житїѐ  твоѐ, ꙗ҆́кѡ благово́ннꙋ же́ртвꙋ ѡ҆свѧти́лъ є҆сѝ. 
Бг҃оро́диченъ: 
Тѧ̀ приста́нище спасе́нїѧ, и҆ стѣ́нꙋ недви́жимꙋ,  бцⷣе влⷣчце, всѝ вѣ́мы вѣ́рнїи: ты́ бо моли́твами  твои́ми ѿ бѣ́дъ и҆збавлѧ́еши дꙋ́шы на́шѧ. (с. 205) 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ,  хрⷭ҇тѐ бж҃е: тобо́ю бо, влⷣко, къ свѣтонача́льникꙋ  ѻ҆ц҃ꙋ̀ твоемꙋ̀, ѿ но́щи невѣ́дѣнїѧ приведе́нїе  и҆́мамы. 
Любо́вїю бж҃їею, оу҆че́нїемъ бесѣ́довалъ є҆сѝ  дх҃а: и҆зъ ни́хже просвѣща́емь, добродѣ́тели  соверше́нїе прїѧ́лъ є҆сѝ, ѿ страсте́й и҆змѣни́въ  дꙋше́вное оу҆строе́нїе. 
Моли́твенника твоего̀ по́стника приво́димъ тебѣ̀,  влⷣко, тогѡ̀ ра́ди просѧ́ще, просвѣще́нїемъ бл҃года́ти  просвѣти́тисѧ, и҆ твои́мъ всеѻрꙋ́жїемъ всегда̀  сохрани́тисѧ. 
Оу҆крѣпи́въ оу҆́мъ за́повѣдей соблюде́ньми,  пахѡ́мїе, пло́ти взыгра́нїе твои́мъ воздержа́нїемъ  оу҆вѧди́лъ є҆сѝ, и҆ па́стырь показа́лсѧ є҆сѝ  бг҃олюбе́знагѡ со́нма. 
Бг҃оро́диченъ: 
Молѝ твоего̀ сн҃а и҆ гдⷭ҇а, дв҃о чⷭ҇таѧ,  плѣ̑ннымъ и҆збавле́нїе ѿ проти́внагѡ ѡ҆бстоѧ́нїѧ, и҆  на тѧ̀ оу҆пова́ющымъ оу҆мире́нїе дарова́ти. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
Всегꙋби́тєльнаѧ дє́мѡнскаѧ попра́лъ є҆сѝ,  ѻ҆́ч҃е, кова̑рства, влⷣки твоегѡ̀ ѡ҆дѣ́ѧнъ си́лою, и҆  крⷭ҇то́мъ честны́мъ ѡ҆гражда́емь. 
Оу҆́мнѡ па́че вре́менныхъ проразсꙋди́въ  вѣ̑чнꙋющаѧ, болѣ̑зни воздержа́нїѧ претерпѣ́лъ є҆сѝ,  преподо́бне, и҆ дꙋша́мъ строи́тель бы́лъ є҆сѝ. 
Во́льнѣ ѡ҆бнища́въ дꙋ́хомъ, ѻ҆́ч҃е, безсме́ртное  и҆ непрее́мное на нб҃сѣ́хъ наслажде́нїе, и҆ несказа́нное  бога́тство воспрїѧ́лъ є҆сѝ. 
Бг҃оро́диченъ: 
Неискꙋсомꙋ́жнѡ, дв҃о, родила̀ є҆сѝ, и҆  вѣ́чнꙋеши дв҃а, ꙗ҆влѧ́ющи и҆́стиннагѡ бжⷭ҇тва̀, сн҃а и҆  бг҃а твоегѡ̀ ѻ҆́бразы. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Свѣти́льникъ свѣ́телъ показа́лсѧ є҆сѝ въ  концѣ́хъ, (с. 206) пꙋсты́ню же гра́ды сотвори́лъ є҆сѝ  мно́жествы мона́шескими: са́мъ себѐ распе́нъ, кре́стъ  тво́й на ра́мо взе́мъ, и҆ воздержа́нїемъ тѣ́ло  и҆знꙋри́лъ є҆сѝ, молѧ̀ непреста́ннѡ ѡ҆ всѣ́хъ на́съ. 
І҆́косъ: 
Пресвѣ́тлаѧ блаже́ннагѡ па́мѧть, дрꙋгі́й ꙗ҆ви́сѧ  де́нь спасе́нїѧ на́мъ, свѣ́тлостїю воздержа́нїѧ, но́щь  глꙋбокꙋ̀ страсте́й ѿгонѧ́щи, и҆ вседобродѣ́тельнымъ  дѣѧ́нїемъ свѣ́тлѡ ѡ҆блиста́ющи, въ не́йже ꙗ҆сна̀  ѕвѣзда̀ и҆ свѣтла̀ ꙗ҆ви́сѧ. вѣ́рнѡ пѣ̑сни съ  весе́лїемъ пахѡ́мїю бжⷭ҇твенномꙋ принесе́мъ: съ высоты́  бо зрѧ̀ просвѣща́етъ на́съ, и҆ дае́тъ ми́ръ неѡскꙋ́денъ,  молѧ̀ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ  мꙋчи́телѧ высо́къ пла́мень вознесло̀ є҆́сть: хрⷭ҇то́съ  же прострѐ бг҃очести̑вымъ ѻ҆трокѡ́мъ ро́сꙋ дꙋхо́внꙋю,  сы́й бл҃гослове́нъ и҆ препросла́вленъ. 
Крѣ́постїю ѡ҆дѣ́ѧсѧ влⷣчнею, ꙗ҆́кѡ пра́хъ  сладостра̑стїѧ житїѧ̀ попра́лъ є҆сѝ, любо́вїю  побѣжда́емь нетлѣ́нныѧ жи́зни, є҆́йже ны́нѣ и҆  причасти́лсѧ є҆сѝ, съ ли̑ки а҆́гг҃лъ, ѻ҆́ч҃е,  водворѧ́ѧсѧ. 
Се́рдце стѧжа́въ чи́сто, ви́дѣти сподо́билсѧ  є҆сѝ всѣ́ми неви́димаго: ѿсю́дꙋ ꙗ҆́коже блаже́нъ  слꙋжи́тель, ѻ҆́ч҃е, бы́лъ є҆сѝ, поѧ̀ бл҃годѣ́телѧ и҆  препросла́вленнаго. 
Правосла́внꙋю мꙋ́дрость ты̀ стѧжа́въ, є҆ди́ницꙋ  тричи́сленнꙋю, трⷪ҇цꙋ є҆диносꙋ́щнꙋю, пребл҃же́нне,  проповѣ́далъ є҆сѝ, и҆ сло́ва стра́шное воплоще́нїе,  наꙋчи́лъ є҆сѝ пѣ́ти бл҃годѣ́телѧ, ꙗ҆́кѡ  препросла́вленна во вѣ́ки. 
Бг҃оро́диченъ: 
Ст҃ы́хъ ст҃ѣ́йшꙋю тѧ̀ разꙋмѣ́емъ, ꙗ҆́кѡ  є҆ди́нꙋ ро́ждшꙋю бг҃а непремѣ́ннаго, дв҃о нескве́рнаѧ,  мт҃и безневѣ́стнаѧ: всѣ̑мъ бо и҆сточи́ла є҆сѝ  вѣ̑рнымъ нетлѣ́нїе бжⷭ҇твеннымъ ржⷭ҇тво́мъ твои́мъ. (с.  207) 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ  дѣ̑йства раздѣлѧ́ше, бж҃їимъ велѣ́нїемъ халдє́и  ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
По́стныхъ ꙗ҆́вѣ воѡбраже́нїѧ, ѿ а҆́гг҃ла  наꙋчи́всѧ, мꙋ́дре, ѿ бжⷭ҇твеннагѡ повелѣ́нїѧ, и҆́миже  ны́нѣ пита́еми благоче́стїѧ пито́мцы, пѣ́сньми зовꙋ́ще:  благослови́те, всѧ̑ дѣла̀ гдⷭ҇нѧ, гдⷭ҇а. 
Ꙗ҆́коже мо́лнїѧ вели́кими блиста̑нїи, житїѐ  сїѧ́ющее всѣ̑мъ возсїѧ̀, воздержа́нїѧ твоегѡ̀,  всемꙋ́дре, благоче́стнѡ зижди́телю зовꙋ́щымъ:  благослови́те, всѧ̑ дѣла̀ гдⷭ҇нѧ, гдⷭ҇а. 
Тѧ̀ па́че оу҆ма̀ и҆зъ нерожде́нна ѻ҆ц҃а̀,  пре́жде вѣ̑къ рожде́нна, хрⷭ҇тѐ, сла́вѧ проповѣ́да  пахѡ́мїй сла́вный, и҆ дх҃а всест҃а́го, є҆ди́но трⷪ҇цы  є҆стество̀ вѣ́дый и҆ бжⷭ҇тво̀. 
Бг҃оро́диченъ: 
Две́рь тѧ̀ свѣ́та, дв҃о бг҃ома́ти,  благоче́ствꙋюще и҆менꙋ́емъ, ѻ҆́ч҃ее бо сїѧ́нїе,  соеди́ншеесѧ пло́ти дебельствꙋ̀, па́че є҆стества̀  родила̀ є҆сѝ, пречⷭ҇таѧ: є҆го́же пое́мъ всѧ̑ дѣла̀  гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Лꙋча́ми благода́ти ѡ҆зари́всѧ, пахѡ́мїе, ꙗ҆́кѡ  вѣ́ренъ слꙋжи́тель бг҃ꙋ предстои́ши, и҆ наслади́тисѧ  сла́вы сподо́бльсѧ неразрꙋши́мыѧ. тѣ́мже честны́й  пра́здникъ тво́й велича́емъ. 
И҆сплете́сѧ тебѣ̀ вѣне́цъ, ꙗ҆́кѡ побѣди́телю,  пахѡ́мїе, десни́цею живоно́сною и҆ вседержи́тельною: и҆  ны́нѣ пою́щыѧ твою̀ па́мѧть сла́внꙋю, сподо́би,  блаже́нне, оу҆лꙋчи́ти ѡ҆ставле́нїе согрѣше́нїй,  всеприснопа́мѧтне. (с. 208) 
Плоды̀ ны́нѣ ѡ҆б̾е́мъ болѣ́зней твои́хъ,  пахѡ́мїе, ра́дости наслажда́ешисѧ, ꙗ҆́же па́че оу҆ма̀:  но хода́тайствꙋѧ и҆зба́вити твоѧ̑ оу҆ченикѝ, хрⷭ҇та̀  оу҆молѝ, тѧ̀ ны́нѣ сла́вѧщыѧ и҆ чтꙋ́щыѧ, достосла́вне. 
Бг҃оро́диченъ: 
Ꙗ҆́кѡ рꙋно̀, пренепоро́чнаѧ, до́ждь нбⷭ҇ный во  оу҆тро́бѣ прїе́мши, на́мъ родила̀ є҆сѝ пи́щꙋ  даю́щаго, благоче́стнѡ того̀ воспѣва́ющымъ, и҆ тѧ̀  всепѣ́тꙋю бцⷣꙋ и҆сповѣ́дающымъ. 
Свѣти́ленъ. Подо́бенъ: Нб҃о ѕвѣзда́ми: 
А҆́гг҃льскагѡ житїѧ̀ жела́ѧ, оу҆дали́лъ є҆сѝ  себѐ въ пꙋсты́нѧхъ, и҆ стра̑сти покори́лъ є҆сѝ  плотскі̑ѧ, равноа́гг҃ленъ показа́всѧ, пахѡ́мїе бг҃оно́се. 
Два́жды. 
Сла́ва, и҆ ны́нѣ, пра́здника. На стїхо́внѣ,  Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ пахѡ́мїе: твое́ю бо стезе́ю вои́стиннꙋ  пра́вѡ ходи́ти позна́хомъ. бл҃же́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, прпⷣбныхъ соприча́стниче и҆ пра́ведныхъ:  съ ни́миже моли́сѧ гдⷭ҇еви, поми́ловатисѧ дꙋша́мъ  на́шымъ. 
И҆ ны́нѣ, пра́здника. 
На лїтꙋргі́и блажє́нна пра́здника, пѣ́снь  рѧдова́ѧ: и҆ ст҃а́гѡ, пѣ́снь г҃, Прокі́менъ гла́съ з҃:  Честна̀ пред̾ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ къ корі́нѳѧнѡмъ, зача́ло рѻ҃ѕ.  А҆ллилꙋ́їа, гла́съ ѕ҃: Блаже́нъ мꙋ́жъ, боѧ́йсѧ гдⷭ҇а:  Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе лꙋкѝ, зача́ло ѻ҃з. Прича́стенъ: Въ  па́мѧть вѣ́чнꙋю: (с. 209) 
Слꙋ́жба и҆́же во ст҃ы́хъ ѻ҆тца̀ на́шегѡ и҆са́їи  є҆пі́скопа, росто́вскагѡ чꙋдотво́рца. 
Ве́черъ, Блаже́нъ мꙋ́жъ, а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры гла́съ д҃.  Подо́бенъ: Ꙗ҆́кѡ до́блѧ: 
Ꙗ҆́кѡ до́блѧ во ст҃и́телехъ, ꙳ блаже́ннаго  и҆са́їю соше́дшесѧ похва́лимъ дне́сь: ꙳ ꙗ҆́кѡ бо дрꙋго́е  со́лнце пресвѣ́тлое возсїѧ́въ, ꙳ пречⷭ҇тыѧ цр҃кве бж҃їѧ  мт҃ре, ꙳ ѿгонѧ̀ тмꙋ̀ нече́стїѧ, ꙳ и҆ просвѣща́ѧ  новокрещє́нныѧ лю́ди свѣ́томъ бг҃оразꙋ́мїѧ. ꙳ тѣ́мъ и҆  прїѧ́лъ є҆сѝ вѣне́цъ ѿ бг҃а нетлѣ́нный: ꙳ є҆го́же  молѝ, ѿ бѣ́дъ и҆ напа́стей и҆зба́витисѧ, ꙳ вѣ́рою  пою́щымъ всечестнꙋ́ю па́мѧть твою̀. 
Добродѣ́тельными свѣтлостьмѝ ꙳ просвѣти́сѧ  житїѐ твоѐ, ꙳ и҆ серде́чною пра́востїю, ꙳ и҆ ра́зꙋмомъ  дꙋхо́внымъ, бг҃омꙋ́дре, оу҆добрѧ́емь, ꙳ наꙋчи́лъ є҆сѝ  новопросвѣщє́нныѧ лю́ди ꙳ неподви̑жнымъ бы́ти во  хрⷭ҇то́вѣ вѣ́рѣ. ꙳ тѣ́мже па́мѧть твою̀ честнꙋ́ю и҆  свѣтоно́снꙋю ꙳ соверша́емъ, приснопа́мѧтне, ꙳ любо́вїю  тѧ̀ почита́юще. 
Ра́зꙋма дꙋхо́внагѡ и҆спо́лнивсѧ, ꙳ посрами́лъ  є҆сѝ врага̀, ꙳ прельсти́вшаго пра́ѻтца, ꙳ и҆ сего̀  ѻ҆рꙋ́жїемъ дꙋхо́внымъ сокрꙋши́въ, ꙳ бг҃онасажде́нный  са́дъ цр҃ко́вный ꙳ оу҆че́нїемъ твои́мъ напои́лъ є҆сѝ,  ꙳ и҆ ко хрⷭ҇тꙋ̀ приве́лъ є҆сѝ ꙗ҆́кѡ и҆́стинный  дѣ́латель ꙳ вїногра́да влⷣки твоегѡ̀: ꙳ є҆го́же молѝ  ѡ҆ чтꙋ́щихъ вѣ́рою па́мѧть твою̀. 
Сла́ва, гла́съ ѕ҃: 
Ты̀ є҆сѝ па́стырь до́брый и҆ оу҆чи́тель  те́плый, ст҃и́телю и҆са́їе, тебѐ всегда̀ похвалѧ́юще,  вопїе́мъ тѝ: тобо́ю оу҆красѝ (с. 210) бг҃ъ це́рковь  мт҃ре своеѧ̀, и҆ тѣ́ло многолѣ́тное твоѐ покрове́нное  въ землѝ, нетлѣ́нно ꙗ҆вѝ лю́демъ твои̑мъ. тѣ́мже  моли́сѧ непреста́ннѡ ѡ҆ хва́лѧщихъ тѧ̀, и҆ чтꙋ́щихъ  па́мѧть твою̀, просѧ̀ ѡ҆ставле́нїѧ грѣхѡ́въ, и҆  спасе́нїѧ дꙋша́мъ на́шымъ. 
И҆ ны́нѣ, пра́здника. 
Вхо́дъ. Прокі́менъ днѐ. И҆ чтє́нїѧ г҃, пи̑саны  сегѡ̀ мѣ́сѧца въ ѳ҃ де́нь. 
На стїхо́внѣ стїхи̑ры пра́здника. Сла́ва ст҃и́телѧ,  гла́съ ѕ҃: 
И҆злїѧ́сѧ бл҃года́ть во оу҆стна́хъ твои́хъ,  прпⷣбне ѻ҆́ч҃е, ст҃и́телю и҆са́їе, и҆ бы́лъ є҆сѝ  па́стырь хрⷭ҇то́вы цр҃кве, оу҆ча̀ словє́сныѧ ѻ҆́вцы  вѣ́ровати въ трⷪ҇цꙋ є҆диносꙋ́щнꙋю, во є҆ди́номъ  бжⷭ҇твѣ̀. 
И҆ ны́нѣ, пра́здника. 
Тропа́рь, гла́съ и҃: 
Правосла́вїѧ наста́вниче, благоче́стїѧ оу҆чи́телю  и҆ чистоты̀, росто́вꙋ пресвѣ́тлый свѣти́льниче,  ст҃и́телємъ бг҃одохнове́нное оу҆добре́нїе, и҆са́їе  премꙋ́дре: оу҆че́нїемъ бо твои́мъ всѧ̑ рѡссі̑йскїѧ  концы̀ просвѣти́лъ є҆сѝ бл҃года́тїю дꙋхо́вною,  ст҃и́телю бл҃же́нне, молѝ хрⷭ҇та̀ бг҃а, да спасе́тъ  дꙋ́шы на́шѧ. 
Сла́ва, и҆ ны́нѣ, пра́здника. 
На оу҆́трени, по а҃-й и҆ по в҃-й стїхоло́гїи,  сѣда́льны пра́здника. 
По полѷеле́и сѣда́ленъ, ст҃а́гѡ, гла́съ д҃.  Подо́бенъ: Ско́рѡ предварѝ: 
Ѿ младе́нства по хрⷭ҇тѣ̀ ше́ствовалъ є҆сѝ, и҆  сосꙋ́дъ ст҃а́гѡ дх҃а, ст҃и́телю и҆са́їе, бы́лъ є҆сѝ,  ѿ негѡ́же премꙋ́дрость прїи́мъ, наꙋчи́лъ є҆сѝ  человѣ́ки, многобо́жїе і҆́дѡльское преѡби́дѣти, и҆  хрⷭ҇тꙋ̀ вѣ́ровати. є҆го́же молѝ, спастѝ всѣ́хъ  любо́вїю тѧ̀ почита́ющихъ. 
Два́жды. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, пресꙋ́щественнаго бг҃а  ро́ждшаѧ, со ст҃и́телемъ того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀,  да́ти на́мъ пре́жде конца̀, вѣ́рою и҆ любо́вїю пою́щымъ  тѧ̀ по до́лгꙋ, є҆ди́на всепѣ́таѧ. (с. 211) 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; Всѧ́кое дыха́нїе: Є҆ѵⷢ҇лїе  і҆ѡа́нна, зача́ло л҃є ѿ полꙋ̀. По н҃-мъ ѱалмѣ̀  стїхи́ра гла́съ д҃: 
Ꙗ҆́кѡ со́лнце пресвѣ́тлое просвѣща́еши странꙋ̀  всю̀ рѡссі́йскꙋю: тебе́ бо показа̀ бг҃ъ ѿ ю҆́ности,  ст҃и́телю блаже́нне и҆са́їе, па́стырѧ слове́сномꙋ своемꙋ̀  ста́дꙋ новоизбра̑ннымъ лю́демъ, и҆ оу҆краси́лъ є҆сѝ  всечꙋ́днѡ це́рковь бж҃їѧ мт҃ре, въ не́йже и҆ до ны́нѣ  лежа́тъ честны̑ѧ твоѧ̑ мо́щи, ꙗ҆̀же и҆́мꙋтъ въ себѣ̀  и҆сцѣле́нїѧ да́ръ бл҃года́ти, ст҃и́телю пречꙋ́дне. тебѐ  хрⷭ҇то́съ показа̀ второ́е свѣти́ло въ росто́встѣй  цр҃кви: ты̀ похвала̀ землѝ на́шей и҆ застꙋпле́нїе.  тѣ́мже дне́сь пра́зднꙋюще свѣ́тлѡ па́мѧть твою̀, и҆  честно́е ѡ҆брѣ́тенїе пречꙋ́днагѡ твоегѡ̀ тѣлесѐ,  вкꙋ́пѣ же и҆ пресла́вное пренесе́нїе пречестны́хъ моще́й  твои́хъ, и҆ мо́лимъ тѧ̀, ст҃и́телю, ми́ръ мі́рꙋ и҆спросѝ  и҆ дꙋша́мъ на́шымъ ве́лїю ми́лость. 
Канѡ́нъ пра́здника, со і҆рмосо́мъ на ѕ҃: и҆ ст҃а́гѡ  на и҃. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Твоего̀, хрⷭ҇тѐ, оу҆го́дника бл҃же́ннаго и҆са́їю  пѣ́ти мѝ жела́ющꙋ, моли́твами є҆гѡ̀, ꙗ҆́кѡ бг҃ъ,  ѡ҆сїѧ́нїе всест҃а́гѡ дх҃а да́рꙋй мѝ, и҆ свѣ́тъ  премꙋ́дрости твоеѧ̀, да досто́йнѡ воспою̀ тогѡ̀ чꙋдеса̀. 
Прїиди́те, вѣ́рнїи, цр҃ко́внаго свѣти́льника, и҆  столпа̀ непоколеби́ма, и҆ правосла́вїѧ оу҆чи́телѧ, и҆  благоче́стїѧ проповѣ́дника, бл҃же́ннаго и҆са́їю  достохва́льными пѣ́сньми почти́мъ. (с. 212) 
Ꙗ҆́кѡ ст҃и́тель вѣ́ренъ, и҆ па́стырь и҆́стинный  росто́вскїѧ цр҃кве бы́въ, и҆ слове́снагѡ ста́да  хрⷭ҇то́ва, но́выхъ люде́й неле́стный оу҆чи́тель  ꙗ҆ви́лсѧ є҆сѝ бл҃же́нне, и҆са́їе: и҆̀хже наꙋчи́лъ  є҆сѝ сла́вити бж҃їѧ вели̑чїѧ. 
Бг҃оро́диченъ: 
Марі́ю чⷭ҇тꙋю, прїиди́те, всѝ воспое́мъ, є҆ди́нꙋ  оу҆краси́вшꙋю человѣ́чество, и҆ ро́ждшꙋю бг҃а  воплоще́нна, дв҃ꙋ же пребы́вшꙋю неврежде́ннꙋ. 
Катава́сїа пра́здника. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Глагѡ́лы бжⷭ҇твенными, дѣ́лы же и҆ оу҆чє́нїи  пресла́вными, по всемꙋ̀ оу҆подо́бисѧ пресла́внымъ  а҆пⷭ҇лѡмъ, и҆ ѡ҆бтечѐ всю̀ рѡссі́йскꙋю зе́млю,  і҆́дѡльскꙋю ле́сть попалѧ́ѧ, просвѣща́ѧ же вѣ́рныхъ  сердца̀ бл҃года́тїю. 
Ѿ младе́нства хрⷭ҇та̀ вожделѣ́въ, кра̑снаѧ  мі́ра сегѡ̀ всѧ̑ оу҆ме́ты вмѣни́лъ є҆сѝ по а҆пⷭ҇лꙋ,  ѻ҆́ч҃е, вы́шнихъ и҆ща̀: хрⷭ҇то́вою же бл҃года́тїю  ст҃и́тельства сподо́билсѧ є҆сѝ, и҆ росто́вꙋ па́стырь  нѡ́вымъ лю́демъ посыла́ешисѧ: и҆̀хже и҆ наꙋчи́лъ є҆сѝ,  и҆ на нб҃сѣ́хъ вѣнцы̀ сла́вы воспрїѧ́лъ є҆сѝ. 
Ст҃а́гѡ дх҃а бл҃года́тїю, і҆́дѡльское и҆зѡста́вшее  нече́стїе до конца̀ потреби́лъ є҆сѝ въ рѡссі́йстѣй  землѝ, побо́рникъ вои́стиннꙋ правосла́вїѧ ꙗ҆ви́всѧ  крѣ́пкїй. тѣ́мъ просвѣти́лъ є҆сѝ твои́ми оу҆чє́нїи  рѡссі̑йскїѧ концы̀. 
Бг҃оро́диченъ: 
Пое́мъ, дв҃о бг҃ома́ти, па́че є҆стества̀ ржⷭ҇тво̀  твоѐ, и҆ твою̀ нетлѣ́ннꙋю чистотꙋ̀: и҆́бо въ тебѣ̀ во  є҆ди́но сочета́сѧ дѣ́вство и҆ ржⷭ҇тво̀. 
Сѣда́ленъ, гла́съ и҃. Подо́бенъ: Премꙋ́дрости: 
Ѿ мїрскі́ѧ молвы̀ и҆збѣжа́въ, и҆ хрⷭ҇то́во  и҆́го (с. 213) воспрїи́мъ, и҆ за́пѡвѣди соверши́въ,  па́стырь ѻ҆би́тели быва́еши, пото́мъ же и҆ на  ст҃и́тельскомъ сѣда́лищи сѣ́дъ, бг҃оꙋго́днѡ пожи́лъ  є҆сѝ, и҆ лю́ди правосла́вїю наꙋчи́въ, на нб҃са̀  восте́клъ є҆сѝ: оу҆ престо́ла вседержи́телѧ со  а҆́гг҃лы предстоѧ̀, ст҃и́телю блаже́нне, моли́сѧ ѡ҆  рабѣ́хъ твои́хъ. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ, и҆ человѣ́ческїй ро́дъ,  ѡ҆свѧще́нный хра́ме, и҆ раю̀ слове́сный, дѣ́вственнаѧ  похвало̀, и҆зъ неѧ́же бг҃ъ воплоти́сѧ, и҆ млⷣнцъ бы́сть  пре́жде вѣ̑къ сы́й бг҃ъ на́шъ. ложесна́ бо твоѧ̑  престо́лъ сотворѝ, и҆ чре́во твоѐ простра́ннѣе нб҃съ  содѣ́ла. ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ  тва́рь, сла́ва тебѣ̀. 
Пѣ́снь д҃. І҆рмо́съ: 
Сѣдѧ́й въ сла́вѣ на престо́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Сѣдѧ́ща во сла́вѣ гдⷭ҇а прⷪ҇ро́къ и҆са́їа  дре́вле оу҆зрѣ́въ, и҆ ѿ серафі́ма клеща́ми оу҆́гль  прїи́мъ ѡ҆чи́стисѧ. ты́ же, ст҃и́телю, всегда̀ гдⷭ҇еви  предстои́ши со мно́жествомъ безпло́тныхъ, и҆ серафі́мѡмъ  подо́бѧсѧ, ꙗ҆́коже клеща́ми, твои́ми рꙋка́ми тѣ́ло  хрⷭ҇то́во прїе́млеши, и҆ вѣ̑рнымъ подае́ши, непреста́ннѡ  вопїѧ̀: сла́ва си́лѣ твое́й, гдⷭ҇и. 
Любо́вїю бж҃їею па́че ѻ҆гнѧ̀ распала́емь,  ѻ҆́ч҃е, ѡ҆бходѧ̀ гра́ды и҆ вє́си, въ росто́встѣй и҆  сꙋ́ждальстѣй ѻ҆́бласти, і҆́дѡльскаѧ ка̑пища разорѧ́ѧ,  цє́ркви же созида́ѧ, лю́ди наꙋчи́лъ є҆сѝ пѣ́ти:  сла́ва си́лѣ твое́й, гдⷭ҇и. 
Пресла́вный и҆ чꙋ́дный лео́нтїй, ꙗ҆́кѡ  благоцвѣтꙋ́щь са́дъ насадѝ ростѡ́вскїѧ лю́ди,  просвѣти́въ и҆̀хъ свѧты́мъ креще́нїемъ. ты́ же,  бл҃же́нне, до конца̀ си́хъ напои́лъ є҆сѝ (с. 214)  твои́мъ оу҆че́нїемъ, и҆ ко хрⷭ҇тꙋ̀ ꙗ҆́кѡ зрѣ́лъ пло́дъ  прине́слъ є҆сѝ, съ весе́лїемъ вопїѧ̀: сла́ва си́лѣ  твое́й, гдⷭ҇и. 
Бг҃оро́диченъ: 
Ѿ ма́тернихъ пеле́нъ чи́сто житїѐ и҆мѣ́лъ  є҆сѝ, блаже́нне, и҆ сегѡ̀ ра́ди пречⷭ҇тыѧ бцⷣы  и҆зрѧ́дный слꙋжи́тель бы́въ, сїю̀ возвели́чилъ є҆сѝ въ  рѡссі́йскихъ страна́хъ, и҆ наꙋчи́лъ є҆сѝ пѣ́ти: сла́ва  си́лѣ твое́й, пречⷭ҇таѧ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Оу҆дивлѧ́етсѧ ст҃и́тель, кнѧ́зь же и҆ всѝ  лю́дїе, ско́ромꙋ твоемꙋ̀ прише́ствїю, ко ѡ҆свѧще́нїю  пречⷭ҇тыѧ це́ркве: а҆́гг҃ломъ бо зва́нъ бы́лъ є҆сѝ, и҆  ѻ҆́блакомъ носи́мь, ꙗ҆́коже дре́вле а҆пⷭ҇ли, на  оу҆спе́нїе бж҃їѧ мт҃ре. тѣ́мже тѧ̀ всѣ̑мъ  воспѣва́ющымъ ми́ръ подава́еши. 
Оу҆диви́шасѧ а҆́гг҃льстїи чи́нове пресла́вномꙋ  твоемꙋ̀ житїю̀, ка́кѡ въ бре́ннѣмъ тѣлесѝ безпло́тнаго  врага̀ побѣди́лъ є҆сѝ, бл҃же́нне, и҆ воздꙋ́шными  те́мными кнѧзьмѝ не оу҆держа́нъ бы́въ, прⷭ҇то́ла  хрⷭ҇то́ва дости́глъ є҆сѝ къ превы̑шнимъ си́ламъ, и҆  ѿтꙋ́дꙋ ми́ръ на́мъ подава́еши. 
Оу҆дивлѧ́ютсѧ хрⷭ҇тоимени́тїи лю́дїе, є҆гда̀  ѡ҆брѣто́ша пречестно́е твоѐ тѣ́ло, є҆́же мно́гими  лѣ́ты земле́ю покрове́но, и҆ ꙗ҆ви́сѧ ꙗ҆́коже  златоза́рное со́лнце, чꙋде́съ лꙋчы̀ и҆спꙋща́ѧ, и҆  просвѣща́ѧ вѣ́рныхъ сердца̀, и҆ воспѣва́ющымъ гдⷭ҇еви  ми́ръ подава́еши. 
Бг҃оро́диченъ: 
Оу҆милосе́рдисѧ, влⷣчце, на непотрє́бныѧ твоѧ̑  рабы̑, и҆ не преда́ждь на́съ въ рꙋ́цѣ пога́ныхъ, грѣ̑хъ  ра́ди на́шихъ: но моли́твъ на́шихъ не пре́зри, во твою̀  це́рковь притека́ющымъ, и҆ вопїю́щымъ тѝ, ми́ръ  подаю́щи. (с. 215) 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Бжⷭ҇твенною благода́тїю оу҆крѣплѧ́емь, а҆пⷭ҇лѡмъ  ревни́тель бы́въ, рѡссі̑йскїѧ всѧ̑ концы̀ наꙋчи́лъ є҆сѝ  благоче́стїю, и҆ всѧ̑ нечести̑ваѧ оу҆чє́нїѧ до конца̀  потреби́лъ є҆сѝ: тѣ́мже твою̀ па́мѧть свѣ́тлѡ  пра́зднꙋемъ. 
Гро́бъ честна́гѡ твоегѡ̀ тѣлесѐ и҆ногда̀ въ  небреже́нїи бы́сть, и҆ ѿ ст҃и́телѧ тво́й престо́лъ  держа́щагѡ, и҆ къ тебѣ̀ любо́вь показꙋ́юща, ѿтꙋ́дꙋ  прено́ситсѧ, ꙗ҆́вственнѡ ны́нѣ полага́етсѧ,  и҆сточа́ющїй и҆сцѣлє́нїѧ всѣ̑мъ. 
И҆́же всегда̀ къ ра́цѣ моще́й твои́хъ  пристꙋпа́юще, любе́знѡ тꙋ̀ цѣлꙋ́емъ, и҆ ѿ дꙋшѝ  вопїе́мъ тѝ: ст҃и́телю блаже́нне и҆са́їе, моли́сѧ  прилѣ́жнѡ за гра́дъ и҆ лю́ди, и҆ ско́рбь на́шꙋ въ  ра́дость претворѝ, и҆ грѣхѡ́въ проще́нїе и҆спросѝ. 
Бг҃оро́диченъ: 
Притеце́мъ, вѣ́рнїи, въ це́рковь бж҃їѧ мт҃ре, и҆  вѣ́рнѡ молѧ́щесѧ возопїе́мъ є҆́й: поми́лꙋй, влⷣчце,  твоѐ достоѧ́нїе, и҆ ѿ вра̑гъ и҆зба́ви оу҆го́дника  твоегѡ̀ и҆са́їи моли́твами. 
Конда́къ, гла́съ г҃. Подо́бенъ: Дв҃а дне́сь: 
Ꙗ҆́кѡ гро́мъ возгремѣ́лъ є҆сѝ, бжⷭ҇твенными  твои́ми оу҆чє́нїи, въ рѡссі́йстѣй землѝ, и҆ ꙗ҆ви́лсѧ  є҆сѝ свѣти́льникъ пресвѣ́телъ, ѡ҆сїѧ́ѧ свѣ́томъ  бг҃оразꙋ́мїѧ, и҆са́їе блаже́нне. тѣ́мже вопїе́мъ тѝ:  хрⷭ҇та̀ бг҃а молѝ непреста́ннѡ ѡ҆ всѣ́хъ на́съ. 
І҆́косъ: 
Прїиди́те, бг҃оизбра́ннїи хрⷭ҇тоимени́тїи собо́ри,  похва́лимъ ны́нѣ, и҆ пѣ́сньми почти́мъ свѣтоно́снꙋю  па́мѧть пречꙋ́днагѡ ѻ҆тца̀ блаже́ннагѡ и҆са́їи,  а҆пⷭ҇лѡмъ ра́внагѡ, благоче́стїѧ проповѣ́дника,  наста́вника же и҆ оу҆чи́телѧ рѡссі́йскомꙋ ꙗ҆зы́кꙋ:  ꙗ҆ви́босѧ ꙗ҆́кѡ свѣти́льникъ (с. 216) незаходи́мый, во  тмѣ̀ сꙋ́щымъ невѣ́дѣнїѧ, и҆ всѣ́хъ возводѧ̀ къ  бжⷭ҇твеннѣй высотѣ̀ и҆ на па́житѣхъ зако́на  живоно́снагѡ тѣ́хъ оу҆пасѐ, и҆ и҆сцѣле́нїй лꙋча́ми  всѣ́хъ просвѣща́ѧ. тѣ́мже мо́лимъ тѧ̀ ны́нѣ:  ѡ҆блиста́й въ сердца̀ ра̑бъ твои́хъ незаходи́мый свѣ́тъ  ра́зꙋма, хрⷭ҇то́въ оу҆го́дниче, и҆ молѝ непреста́ннѡ ѡ҆  всѣ́хъ на́съ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  благослове́нъ є҆сѝ. 
Не слꙋ́жатъ ктомꙋ̀ рѡссі́йстїи сы́нове тмѣ̀  пре́лести: но тобо́ю, ѻ҆́ч҃е, и҆́стинный бг҃оразꙋ́мїѧ  свѣ́тъ позна́ша, и҆ непреста́ннѡ ра́дꙋющесѧ ны́нѣ  хрⷭ҇тꙋ̀ вопїю́тъ: благослове́нъ бг҃ъ ѻ҆тє́цъ на́шихъ. 
Пра́зднꙋетъ цр҃ковь че́стнѡ твоѐ преставле́нїе:  житїе́ бо благоче́стнѡ на землѝ соверши́лъ є҆сѝ,  чꙋ́дне, и҆ пло́дъ стори́чествꙋющїй влⷣцѣ твоемꙋ̀  прине́слъ є҆сѝ, и҆ ѿ негѡ̀ прїѧ́лъ є҆сѝ вѣнцы̀  сла́вы неизрече́нныѧ, непреста́ннѡ вопїѧ̀: бл҃гослове́нъ  бг҃ъ ѻ҆тє́цъ на́шихъ. 
И҆̀же во и҆скꙋше́нїихъ и҆ ско́рбехъ сꙋ́щїи, къ  ра́цѣ моще́й твои́хъ притека́юще, прїе́млютъ честна̑ѧ  и҆сцѣлє́нїѧ ѿ ꙗ҆̀же въ тебѣ̀ бжⷭ҇твенныѧ  благода́ти, и҆ непреста́ннѡ хрⷭ҇тꙋ̀ вопїю́тъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Оу҆крѣпѝ, влⷣчце, сла́вѧщыѧ тѧ̀ вѣ̑рныѧ лю́ди  на проти̑вныѧ врагѝ, ꙗ҆́кѡ дв҃да на голїа́ѳа, да  веселѧ́щесѧ вопїе́мъ тѝ: ра́дꙋйсѧ, покро́ве ст҃ы́й, и҆  застꙋ́пнице гра́дꙋ на́шемꙋ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. (с. 217) 
Блаже́ннꙋю жи́знь по́жилъ є҆сѝ въ житїѝ сы́й,  и҆ со ст҃и́тельскими ли̑ки оу҆ престо́ла хрⷭ҇то́ва  ра́дꙋѧсѧ предстои́ши, бжⷭ҇твенное наслѣ́дивъ  наслажде́нїе, непреста́ннѡ вопїе́ши: гдⷭ҇а воспѣва́йте,  дѣла̀, и҆ превозноси́те є҆го̀ во всѧ̑ вѣ́ки. 
Бжⷭ҇твеннагѡ дх҃а благода́ть и҆мѣ́ѧ въ дꙋшѝ  твое́й, блаже́нне и҆са́їе, ѡ҆бте́клъ є҆сѝ рѡссі́йскꙋю  зе́млю ꙗ҆́кѡ мо́лнїѧ, разсѣва́ѧ бж҃їе сло́во во всѣ́хъ  страна́хъ, просвѣща́ѧ всѣ́хъ и҆ наꙋча́ѧ: гдⷭ҇а  воспѣва́йте, дѣла̀, и҆ превозноси́те є҆го̀ во всѧ̑  вѣ́ки. 
Словє́сныѧ плоды̀ гдⷭ҇еви приносѧ̀, и҆са́їе  премꙋ́дре, ѡ҆зари́лъ є҆сѝ твое́й па́ствѣ свѣ́тъ  бг҃оразꙋ́мїѧ, и҆ нечести̑ваѧ оу҆ста̀ загради́лъ є҆сѝ  пра́щею бг҃одохнове́нныхъ слове́съ твои́хъ, и҆ ꙗ҆́снѡ  всѣ̑мъ проповѣ́далъ є҆сѝ: гдⷭ҇а воспѣва́йте, дѣла̀,  и҆ превозноси́те є҆го̀ во всѧ̑ вѣ́ки. 
Бг҃оро́диченъ: 
На благодѣѧ́нїе человѣ́кѡмъ сло́во воплоти́тисѧ  и҆зво́ли: дѣ́вства бо врата̀ про́йде ꙗ҆́кѡ гдⷭ҇ь, и҆  бцⷣꙋ показа̀. Тѣ́мъ зове́мъ: гдⷭ҇а воспѣва́йте,  дѣла̀, и҆ превозноси́те є҆го̀ во всѧ̑ вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ, всеблаже́ннаѧ  бцⷣе, чи́стаѧ приснодв҃о. 
Кто̀ мо́жетъ, блаже́нне, по достоѧ́нїю тѧ̀  восхвали́ти; и҆сцѣлє́нїѧ бо неѡскꙋ́днѡ подава́еши  приходѧ́щымъ къ тебѣ̀ съ вѣ́рою, и҆ непреста́ннѡ  вопїю́щымъ: и҆зба́ви, ст҃и́телю, ѿ всѧ́кихъ  и҆скꙋше́нїй, и҆ до конца̀ неврежде́нныхъ на́съ соблюдѝ. 
Ѻ҆́крестъ стоѧ́ще ра́ки моще́й твои́хъ, съ  любо́вїю тꙋ̀ припа́дающе цѣлꙋ́емъ, и҆ вѣ́рнѡ тѝ  вопїе́мъ, блаже́нне: поми́лꙋй ст҃и́телѧ, престо́лъ тво́й  ны́нѣ оу҆краша́ющаго, (с. 218) и҆ до конца̀ є҆го̀  сохранѝ невреди́ма: хрⷭ҇толюби́вымъ лю́демъ на  сопроти̑вныѧ побѣ̑ды да́рꙋй, и҆ на врагѝ ѡ҆долѣ́нїе. 
Прїимѝ хвалꙋ̀ ѿ ра̑бъ недосто́йныхъ, ст҃и́телю  и҆са́їе, и҆ житїѧ̀ сегѡ̀ непостоѧ́ннꙋю пꙋчи́нꙋ да́рꙋй  на́мъ немѧте́жнѡ прейтѝ, и҆ моли́твꙋ ѡ҆ на́съ къ бг҃ꙋ  сотворѝ, че́стнѡ почита́ющихъ твою̀ па́мѧть, и҆  ѡ҆держа́щихъ ѕѡ́лъ и҆ ждꙋ́щихъ на́съ и҆зба́ви, да во  вѣ́ки тебѐ велича́емъ. 
Бг҃оро́диченъ: 
Прїиди́те, хрⷭ҇тоимени́тїи лю́дїе, въ честнꙋ́ю  це́рковь бж҃їѧ мт҃ре, и҆ покло́ншесѧ пречꙋ́дномꙋ є҆ѧ̀  ѻ҆́бразꙋ, и҆ рꙋ́цѣ воздѣ́вше, ѿ се́рдца возопїе́мъ:  поми́лꙋй на́съ, бцⷣе, недосто́йныхъ ра̑бъ твои́хъ, и҆  гра́дъ на́шъ, въ не́мже вели́кое твоѐ, и҆ многосла́вное  и҆́мѧ велича́етсѧ, ѿ всѣ́хъ ѕлы́хъ свободѝ,  оу҆го́дника твоегѡ̀ и҆са́їи моли́твами, да во вѣ́ки  тебѐ велича́емъ, чⷭ҇таѧ. 
Свѣти́ленъ: 
Ꙗ҆́коже пресвѣ́тлаѧ зарѧ̀ свѣтоно́сна, ꙗ҆ви́сѧ  дне́сь па́мѧть твоѧ̀, ст҃и́телю преблаже́нне и҆са́їе,  предвозвѣща́ющи на́мъ пресвѣ́тлагѡ со́лнца незаходи́мый  свѣ́тъ, пречꙋ́днагѡ лео́нтїа свѣтоно́сный пра́здникъ:  да моли́твами ва́шими прїи́мемъ ѡ҆ставле́нїе грѣхѡ́въ. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Пощади́ мѧ, гдⷭ҇и, пощади́ мѧ, є҆гда̀ прїи́деши  сꙋди́ти, и҆ не ѡ҆сꙋдѝ менє̀ во ѻ҆́гнь, ни ꙗ҆́ростїю  же ѡ҆бличѝ менѐ: мо́литъ тѧ̀ дв҃а чⷭ҇таѧ, ро́ждшаѧ тѧ̀,  хрⷭ҇тѐ, и҆ а҆́гг҃лъ мно́жество со прⷪ҇рѡ́ки и҆  ст҃и́тєли и҆ мꙋ́чєники. 
На хвали́техъ стїхи̑ры на д҃, гла́съ и҃. Подо́бенъ:  Что̀ ва́съ нарече́мъ: 
Что́ тѧ нарече́мъ, ст҃и́телю; ꙳ а҆́гг҃ла, ꙗ҆́кѡ  безпло́тенъ на землѝ пожи́лъ є҆сѝ, ꙳ а҆пⷭ҇ла, ꙗ҆́кѡ  наꙋчи́лъ є҆сѝ ꙳ благовѣ́рїю рѡссі̑йскїѧ концы̀, ꙳  мч҃ника же, ꙗ҆́кѡ хрⷭ҇та̀ ра́ди до сме́рти подвиза́лсѧ  є҆сѝ, ꙳ ѡ҆браща́ѧ лю́ди ѿ тмы̀ (с. 219) нече́стїѧ, ꙳  и҆ приводѧ̀ и҆̀хъ на па́жить бг҃оразꙋ́мїѧ. ꙳ молѝ,  спасти́сѧ дꙋша́мъ на́шымъ. 
Два́жды. 
Что́ тѧ и҆менꙋ́емъ, бг҃облаже́нне и҆са́їе; ꙳  рѣкꙋ̀, дꙋхо́вныхъ во́дъ наполнѧ́емꙋ, ꙳ и҆ проходѧ́щꙋ  рѡссі̑йскїѧ концы̀, ꙳ жа̑ждꙋщаѧ сердца̀ напаѧ́юща твои́мъ  оу҆че́нїемъ, ꙳ ча́шꙋ, бжⷭ҇твеннагѡ дх҃а наполнѧ́емꙋ, ꙳  свѣщꙋ̀, цр҃ковь ѡ҆зарѧ́ющꙋ, ꙳ свѣти́льника, ꙗ҆́кѡ  па́ствꙋ твою̀ просвѣща́еши. ꙳ мнѡ́га тѝ и҆мена̀, и҆  бѡ́льша дарова̑нїѧ: ꙳ молѝ, спасти́сѧ дꙋша́мъ на́шымъ. 
Что́ тѧ ны́нѣ нарекꙋ̀, и҆са́їе пречꙋ́дне; ꙳  слꙋжи́телѧ та̑инъ, и҆ дѣ́лателѧ вїногра́да хрⷭ҇то́ва, ꙳  вѣ́ры оу҆твержде́нїе, ꙳ цр҃кве столпа̀ непоколеби́ма, ꙳  и҆сто́чника чꙋде́съ, ꙳ ѡ҆би́димыхъ застꙋ́пника, ꙳ сиро́тъ  корми́телѧ, ꙳ па́ствѣ твое́й те́пла предста́телѧ. ꙳  мнѡ́га тѝ и҆мена̀, ꙳ и҆ мнѡжа́йша дарѡ́въ прїѧ̑тїѧ: ꙳  молѝ, спасти́сѧ дꙋша́мъ на́шымъ. 
Сла́ва, гла́съ и҃: 
Ст҃и́телю хрⷭ҇то́въ, бжⷭ҇твенныхъ преда́нїй  оу҆чи́телю, церко́вное оу҆твержде́нїе, тебѐ ꙗ҆́кѡ  и҆́стиннаго па́стырѧ хрⷭ҇то́съ показа́лъ є҆́сть  новоизбра́нномꙋ твоемꙋ̀ слове́сномꙋ ста́дꙋ, рѡссі̑йскимъ  лю́демъ, и҆̀хже и҆ ѿ собла̑знъ спа́слъ є҆сѝ, и҆  оу҆крѣпи́лъ є҆сѝ и҆́хъ бы́ти въ правосла́вїи. тѣ́мже  и҆ ны́нѣ мо́лимъ тѧ̀, и҆са́їе досточꙋ́дне: моли́сѧ бг҃ꙋ  и҆ сп҃сꙋ, ѡ҆ и҆̀же вѣ́рою пра́зднꙋющихъ пречестнꙋ́ю  па́мѧть твою̀. 
И҆ ны́нѣ, пра́здника. 
Славосло́вїе вели́кое. И҆ ѿпꙋ́стъ. 
На лїтꙋргі́и блажє́нна ст҃а́гѡ, пѣ́снь г҃-ѧ и҆ ѕ҃- ѧ. Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость: Сті́хъ: Оу҆слы́шите сїѧ̑, всѝ  ꙗ҆зы́цы: А҆пⷭ҇лъ къ є҆вре́ємъ, зача́ло тл҃є.  А҆ллилꙋ́їа, гла́съ в҃: Оу҆ста̀ пра́веднагѡ поꙋча́тсѧ  премꙋ́дрости: Сті́хъ: Зако́нъ бг҃а є҆гѡ̀ въ се́рдцѣ  є҆гѡ̀: Є҆ѵⷢ҇лїе лꙋкѝ, зача́ло к҃д. Прича́стенъ: Въ  па́мѧть вѣ́чнꙋю: (с. 220) 
Слꙋ́жба ст҃а́гѡ бл҃говѣ́рнагѡ царе́вича кн҃зѧ  дими́трїа моско́вскагѡ и҆ всеѧ̀ рѡссі́и, но́вагѡ  чꙋдотво́рца. 
На Гдⷭ҇и, воззва́хъ, стїхи̑ры, гла́съ є҃.  Подо́бенъ: Ра́дꙋйсѧ: 
Ца́рствовавшагѡ на землѝ ѻ҆́трасль бы́въ,  пострада́лъ є҆сѝ терпѣли́внѡ, и҆ кро́вїю свое́ю  ѡ҆багри́лъ є҆сѝ зе́млю: тлѣ́ннагѡ ра́ди и҆  мимотекꙋ́щагѡ ца́рства, ѿ твои́хъ ра̑бъ оу҆бїе́нъ  бы́въ, нетлѣ́нное црⷭ҇тво воспрїѧ́лъ є҆сѝ на  нб҃сѣ́хъ: въ не́мже ра́дꙋѧсѧ предстои́ши хрⷭ҇тꙋ̀,  вѣне́цъ носѧ̀ ѿ вседержи́телевы рꙋкѝ на версѣ̀  твое́мъ, всече́стне. тѣ́мъ моли́сѧ, дарова́ти дꙋша́мъ  на́шымъ ми́ръ и҆ ве́лїю ми́лость. 
Ѻ҆смолѣ́тнымъ ю҆́ностнымъ цвѣ́томъ  оу҆краша́емь, мꙋче́нїѧ ра́ною просвѣща́емь,  пресвѣ́тлѡ, премꙋ́дре, сїѧ́еши. и҆ вмѣ́стѡ тлѣ́нныхъ  и҆ мимотекꙋ́щихъ, нетлѣ̑ннаѧ и҆ превѣ̑чнаѧ воспрїе́мъ,  хрⷭ҇тꙋ̀ предстоѧ̀, моли́сѧ ѡ҆ на́съ, премꙋ́дре, и҆  посѣща́й творѧ́щихъ вѣ́рнѡ твою̀ свѣтоно́снꙋю па́мѧть,  дарова́ти на́мъ ми́ръ и҆ ве́лїю ми́лость. 
Прїиди́те оу҆́бѡ, моско́встїи наро́ди,  страстоте́рпца и҆ мч҃ника дими́трїа царе́вича торжество̀  соста́вимъ: и҆ свѣ́тлѡ того̀ ѱалмы̑ и҆ пѣ́сньми  ликовствꙋ́юще, пра́зднꙋемъ съ похвала́ми: созыва́етъ бо  на́съ дꙋхо́внѣ де́нь страда́нїѧ є҆гѡ̀ торжествова́ти,  въ ѻ҆́ньже восхо́дитъ ѿ землѝ къ нбⷭ҇нымъ, и҆  ви́дитъ, ꙗ҆̀же а҆́гг҃ли ви́дѧтъ, и҆ хвала́ми ѿ  а҆́гг҃лъ вѣнча́етсѧ, и҆ предстои́тъ прⷭ҇то́лꙋ хрⷭ҇то́вꙋ,  и҆ мо́литъ дарова́ти на́мъ ми́ръ и҆ ве́лїю ми́лость. 
И҆́ны стїхи̑ры, гла́съ в҃. Подо́бенъ: Кі́ими  похва́льными: 
Кі́ими дꙋхо́вными похвала́ми восхва́лимъ  чꙋдотво́рца (с. 221) и҆ мꙋ́ченика дими́трїа, въ  настоѧ́щее сїѐ торжество̀; въ пречестнѣ́мъ хра́мѣ  се́мъ вѣ́рою и҆ любо́вїю возопїе́мъ пра́зднствєннаѧ:  ра́дꙋйсѧ, вѣ́рныхъ люде́й те́плый застꙋ́пниче, и҆ землѝ  рѡссі́йскїѧ оу҆добре́нїе, и҆ всеѧ̀ вселе́нныѧ  наслажде́нїе, є҆го́же вѣнцы̑ вѣнча́етъ хрⷭ҇то́съ бг҃ъ  на́шъ, и҆мѣ́ѧй ве́лїю ми́лость. 
Кі́ими похва́льными пѣ́сньми ны́нѣ соста́вимъ  ликова́нїе; въ честнѣ́мъ пра́здницѣ твоеѧ̀ па́мѧти,  страстоте́рпче хрⷭ҇то́въ дими́трїе, дꙋхо́внѡ пра́зднꙋюще  мо́лимсѧ: молѝ во́инствꙋ на́шемꙋ, побѣди́тєльнаѧ на  врагѝ дарова́ти: тебе́ бо те́пла моли́твенника ко  влⷣцѣ стѧжа́хомъ, подаю́щемꙋ мі́рови ве́лїю ми́лость. 
Кі́ими похва́льными добро́тами, воспое́мъ  дими́трїа царе́вича страстоте́рпца; безконе́чнꙋю бо  благода́ть ѿ хрⷭ҇та̀ прїѧ́лъ є҆́сть, и҆ всѣ̑мъ  подае́тъ неѡскꙋ̑днаѧ и҆сцѣлє́нїѧ, и҆ мо́литсѧ за на́съ,  своѧ̑ лю́ди, во є҆́же спасти́сѧ на́мъ, тогѡ̀ па́мѧть  вѣ́рою почита́ющымъ. є҆го́же чꙋдесы̀ просла́ви  хрⷭ҇то́съ бг҃ъ на́шъ, и҆мѣ́ѧй ве́лїю ми́лость. 
Сла́ва, гла́съ и҃: 
Кто̀ ѿ земны́хъ по достоѧ́нїю возмо́жетъ твоемꙋ̀  вели́чествꙋ хвалꙋ̀ принестѝ; всегда́ бо пита́ешисѧ  бг҃овидѣ́нїемъ ст҃ы́ѧ трⷪ҇цы, бжⷭ҇твенными зарѧ́ми  просвѣща́емь, неизрече́ннымъ свѣтоли́тїемъ ѡ҆сїѧ́емь,  ꙗ҆́снѡ зри́ши бжⷭ҇твеннꙋю сла́вꙋ, и҆ со дерзнове́нїемъ  предстоѧ̀ престо́лꙋ всѣ́хъ цр҃ѧ̀, и҆ ми́лостива того̀  на́мъ сотворѧ́ѧ, вѣ́рою соверша́ющымъ и҆ свѣ́тлѡ  пра́зднꙋющымъ де́нь бжⷭ҇твенныѧ твоеѧ̀ па́мѧти, сла́вы же  и҆ ра́дости, є҆́йже ты̀ сподо́билсѧ є҆сѝ, и҆ вѣ́чнагѡ  наслажде́нїѧ, и҆ на́мъ причасти́тисѧ молѝ, и҆  вселе́ннѣй дарова́ти ми́ръ и҆ ве́лїю ми́лость. 
И҆ ны́нѣ, пра́здника. (с. 222) 
Вхо́дъ. Прокі́менъ днѐ и҆ чтє́нїѧ. 
Прⷪ҇ро́чества и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ  ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ  ни́хъ: кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ  нача́ла, кто̀ слы̑шана сотвори́тъ ва́мъ; да приведꙋ́тъ  свидѣ́тели своѧ̑ и҆ ѡ҆правдѧ́тсѧ, и҆ да оу҆слы́шатъ, и҆  да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ  свидѣ́тель, глаго́летъ гдⷭ҇ь бг҃ъ, и҆ ѻ҆́трокъ,  є҆го́же и҆збра́хъ, да позна́ете и҆ вѣ́рꙋете мѝ, и҆  разꙋмѣ́ете, ꙗ҆́кѡ а҆́зъ є҆́смь: пре́жде менє̀ не  бы́сть и҆́нъ бг҃ъ, и҆ по мнѣ̀ не бꙋ́детъ: А҆́зъ є҆́смь  бг҃ъ, и҆ нѣ́сть ра́звѣ менє̀ спаса́ѧй. А҆́зъ  возвѣсти́хъ и҆ спасо́хъ, оу҆ничижи́хъ и҆ не бѣ̀ въ  ва́съ чꙋ́ждїй. Вы̀ мнѣ̀ свидѣ́тели, и҆ а҆́зъ гдⷭ҇ь  бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть ѿ  рꙋ́къ мои́хъ и҆збавлѧ́ѧй, сотворю̀, и҆ кто̀ ѿврати́тъ  то̀; Си́це глаго́летъ гдⷭ҇ь бг҃ъ, и҆збавлѧ́ѧй ва́съ,  ст҃ы́й і҆зра́илевъ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во  ѻ҆чесѣ́хъ безꙋ́мныхъ оу҆мре́ти, и҆ вмѣни́сѧ  ѡ҆ѕлобле́нїе и҆схо́дъ и҆́хъ, и҆ є҆́же ѿ на́съ  ше́ствїе, сокрꙋше́нїе: ѻ҆ни́ же сꙋ́ть въ ми́рѣ. И҆́бо  предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ,  оу҆пова́нїе и҆́хъ безсме́ртїѧ и҆спо́лнено, и҆ вма́лѣ  нака́зани бы́вше, вели́кими благодѣ́тельствовани  бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ  достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ  и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆  во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры  по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ  людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ (с. 223) пребꙋ́дꙋтъ є҆мꙋ̀: ꙗ҆́кѡ благода́ть и҆  ми́лость въ преподо́бныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ:  сѣди́на же є҆́сть мꙋ́дрость человѣ́кѡмъ, и҆ во́зрастъ  ста́рости, житїѐ нескве́рное. Благоꙋго́денъ бг҃ови  бы́въ, возлю́бленъ бы́сть, и҆ живы́й посредѣ̀  грѣ̑шникъ, преста́вленъ бы́сть. Восхище́нъ бы́сть, да не  ѕло́ба и҆змѣ́нитъ ра́зꙋма є҆гѡ̀, и҆лѝ ле́сть  прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ  дѡ́браѧ, и҆ паре́нїе по́хоти премѣнѧ́етъ оу҆́мъ  неѕло́бивъ. Сконча́всѧ вма́лѣ, и҆спо́лни лѣ̑та дѡ́лга:  оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆  не разꙋмѣ́вше, нижѐ поло́жше въ помышле́нїи таково́е:  ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи̑ры гла́съ и҃: 
Па́че плотска́гѡ благоро́дїѧ дꙋхо́вное полꙋчи́лъ  є҆сѝ: хрⷭ҇тꙋ́ бо ѿ младе́нства дꙋше́ю прилѣпи́всѧ,  всѧ́ко наслажде́нїе мїрско́е, ꙗ҆́кѡ не сꙋ́щее ѡ҆ста́вль,  дости́глъ є҆сѝ на нб҃сѣ́хъ перворо́дныхъ мно́жество:  и҆дѣ́же съ ни́ми предстои́ши ст҃ѣ́й трⷪ҇цѣ, со  а҆́гг҃лы веселѧ́сѧ, ꙗ҆́кѡ мꙋ́ченикъ непобѣди́мь,  нетлѣ́нными вѣнцы̑ вѣнча́лсѧ є҆сѝ ѿ бг҃а: є҆го́же  молѝ ѡ҆ на́съ є҆ди́наго чл҃вѣколю́бца. 
Но́вый страда́льче, свѣ́тлаѧ мꙋ́ченикѡвъ  добро́то, царе́виче дими́трїе, ꙗ҆́кѡ ѻ҆рꙋ́жїе крⷭ҇тъ  держа́вно носѧ̀, вѣ́рꙋ ꙗ҆́кѡ щи́тъ, наде́ждꙋ ꙗ҆́кѡ  бронѧ̀, воѡрꙋжи́лсѧ є҆сѝ на пре́лесть: и҆ ны́нѣ въ  ми́рѣ глꙋбо́цѣ правосла́вныхъ житїѐ оу҆твердѝ, и҆  междоꙋсо́бнꙋю бра́нь оу҆кротѝ, и҆ (с. 224) всѧ̑  полє́знаѧ да́рꙋй всегда̀ лю́демъ твои̑мъ моли́твами  твои́ми. 
Сопресто́льное сло́во ѻ҆́ч҃ее, да́ждь  оу҆тѣше́нїе лю́демъ твои̑мъ, и҆ печа́ль на́шꙋ въ  ра́дость претворѝ, и҆ междоꙋсѡ́бныѧ бра̑ни оу҆мирѝ, и҆  всѧ̑ полє́знаѧ да́рꙋй лю́демъ твои̑мъ: твоеѧ́ бо всегда̀  тре́бꙋемъ всѝ по́мощи, да спасе́ши ѿ всѣ́хъ ѕѡ́лъ  рабы̑ твоѧ̑, моли́твами страстоте́рпца твоегѡ̀ царе́вича  дими́трїа. 
Сла́ва, гла́съ то́йже. 
Прїиди́те, празднолю́бцы, ли́къ соста́вимъ,  прїиди́те, восхва́лимъ чꙋдотво́рца и҆ мꙋ́ченика.  стеце́мсѧ вѣ́рою и҆ любо́вїю, и҆ возопїе́мъ  пра́зднствєннаѧ въ настоѧ́щее торжество̀, преимени́тагѡ  сегѡ̀ и҆ тве́рдагѡ побо́рника, великомꙋ́ченика царе́вича  дими́трїа: се́й бо мо́литъ ѡ҆ на́съ хрⷭ҇та̀ бг҃а на́шего,  и҆ подае́тъ на́мъ моли́твами свои́ми ѿпꙋще́нїе  грѣхѡ́въ, и҆ дꙋша́мъ спасе́нїе. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ и҃. Подо́бенъ: Что̀  ва́съ нарече́мъ: 
Что́ тѧ нарече́мъ, дими́трїе благоро́дне; ꙳  вы́шнихъ жела́ѧ, дѡ́льнѧѧ презрѣ́лъ є҆сѝ, ꙳ и҆ коне́цъ  житїѧ̀ ѻ҆смолѣ́тнымъ во́зрастомъ мꙋ́ченически  соверши́въ, ꙳ вѣнце́мъ ца́рскимъ ѿ бг҃а вѣнча́лсѧ  є҆сѝ, ꙳ ꙗ҆́кѡ сы́нъ царе́въ и҆ мꙋ́ченикъ непобѣди́мь,  ꙳ и҆ вмѣ́стѡ земны́хъ и҆ тлѣ́нныхъ, ꙳ на нб҃сѝ  нетлѣ̑ннаѧ воспрїѧ́лъ є҆сѝ. ꙳ молѝ, спасти́сѧ дꙋша́мъ  на́шымъ. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  и҆ ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Что́ тѧ нарече́мъ, прехва́льне, ꙳ мꙋ́чениче и҆  чꙋдотво́рче дими́трїе; ꙳ ѕвѣздꙋ̀, сїѧ́еши бо чꙋдесы̀: ꙳  рѣкꙋ̀ ли; и҆сточа́еши бо недꙋ́гѡмъ и҆сцѣлє́нїѧ, ꙳  всѣ̑мъ человѣ́кѡмъ (с. 225) да́рꙋеши здра́вїе, ꙳ и҆  чꙋде́съ дарова́нїе, ꙳ и҆ къ бг҃ꙋ ѡ҆ всѣ́хъ хода́тай. ꙳  молѝ, спасти́сѧ дꙋша́мъ на́шымъ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Что́ тѧ и҆менꙋ́емъ, страстоте́рпче; ꙳ роди́телѧ  земна́го ѡ҆ста́вилъ є҆сѝ, ꙳ и҆ нбⷭ҇наго бг҃а ѻ҆ц҃а̀  полꙋчи́лъ є҆сѝ. ꙳ вы́шнїй і҆ерⷭ҇ли́мъ ма́терь всѣ́хъ  возлюби́лъ є҆сѝ, ꙳ и҆дѣ́же со хрⷭ҇то́мъ ны́нѣ  ца́рствꙋеши. ꙳ вели́кое твоѐ страда́нїе, ꙳ и҆ бѡ́льша  дарова̑нїѧ: ꙳ молѝ, спасти́сѧ дꙋша́мъ на́шымъ. 
Сла́ва, гла́съ ѕ҃: 
Прїиди́те, вѣ́рнїи, во ст҃ꙋ́ю цр҃ковь, въ то́й бо  дне́сь прино́ситсѧ сла́ва на нб҃са̀ бг҃ꙋ, и҆ на землѝ  пое́тсѧ хвала̀ но́вомꙋ мꙋ́ченикꙋ, и҆ страстоте́рпцꙋ  царе́вичꙋ дими́трїю: соверша́ющымъ бо па́мѧть є҆гѡ̀,  проше́нїе во все́мъ и҆сполнѧ́етъ, и҆ ѿ напа́стей, и҆  бѣ́дъ и҆збавлѧ́етъ, и҆ ѿ всѣ́хъ ѕѡ́лъ покрыва́етъ, и҆  спаса́етъ всѣ́хъ свои́ми моли́твами. подае́тъ бо  хрⷭ҇то́съ моли́твъ ра́ди є҆гѡ̀, на врагѝ побѣ́дꙋ, и҆  ми́ръ вселе́ннѣй, и҆ дꙋша́мъ на́шымъ ѿпꙋще́нїе  грѣхѡ́въ и҆ ве́лїю ми́лость. 
И҆ ны́нѣ, пра́здника. Тропа́рь, гла́съ д҃: 
Ца́рскꙋю дїади́мꙋ ѡ҆багри́лъ є҆сѝ кро́вїю  твое́ю, бг҃омꙋ́дре мꙋ́чениче, за ски́птръ крⷭ҇тъ въ рꙋкꙋ̀  прїи́мъ, ꙗ҆ви́лсѧ є҆сѝ побѣдоно́сецъ, и҆ же́ртвꙋ  непоро́чнꙋю влⷣцѣ прине́слъ є҆сѝ себѐ: ꙗ҆́кѡ бо  а҆́гнецъ неѕло́бивъ ѿ раба̀ заколе́нъ є҆сѝ. и҆ ны́нѣ  ра́дꙋѧсѧ предстои́ши ст҃ѣ́й трⷪ҇цѣ, моли́сѧ ѡ҆  держа́вѣ сро́дникѡвъ твои́хъ бг҃оꙋго́днѣй бы́ти, и҆  сыновѡ́мъ рѡссі̑йскимъ спасти́сѧ. 
На оу҆́трени, по а҃-й стїхоло́гїи, сѣда́ленъ,  гла́съ а҃: 
Ѿ чре́слъ ца́рскихъ произше́дъ, цвѣ́тъ чистоты̀  произни́кнꙋлъ є҆сѝ, и҆ пло́дъ благовѣ́рїѧ возра́слъ  (с. 226) ѻ҆смолѣ́тенъ во́зрастомъ, жили́ще бы́лъ є҆сѝ  прест҃а́гѡ дх҃а, бж҃е́ственными чꙋдесы̀ сїѧ́ѧ,  благоро́дне дими́трїе, ми́ръ мі́рꙋ и҆спросѝ, и҆ дꙋша́мъ  на́шымъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами пода́ти  ѡ҆ставле́нїе грѣхѡ́въ на́шихъ всѣ́хъ, и҆ и҆справле́нїе  житїѧ̀, вѣ́рою и҆ любо́вїю при́снѡ тѧ̀ сла́вѧщымъ. 
По в҃-й стїхоло́гїи, сѣда́ленъ, гла́съ д҃: 
Кро́вь твою̀ ꙗ҆́коже а҆лава́стръ мѵ́ра хрⷭ҇тꙋ̀  прине́слъ є҆сѝ, благовѣ́рный царе́виче дими́трїе.  тѣ́мъ и҆ преблагі́й вели́кїй дарода́тель бг҃ъ просла́ви  тѧ̀, и҆ возвы́си чꙋдесы̀ свои́ми благода́тными: и҆ сегѡ̀  ра́ди па́мѧть твою̀ ра́достнѡ почита́емъ, досточꙋ́дне. 
Два́жды. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, пресꙋ́щнаго бг҃а ро́ждшаѧ, со  безпло́тными того̀ непреста́ннѡ молѝ, ѡ҆ставле́нїе  прегрѣше́нїй и҆ и҆справле́нїѧ житїѧ̀ да́ти на́мъ пре́жде  конца̀, вѣ́рою и҆ любо́вїю пою́щымъ тѧ̀ по до́лгꙋ,  є҆ди́на всепѣ́таѧ. 
По полѷеле́и сѣда́ленъ, гла́съ и҃: 
Ѿ младе́нства дꙋше́ю къ бг҃ꙋ прилѣпи́лсѧ  є҆сѝ, и҆ сегѡ̀ ра́ди вѣнце́мъ мꙋче́нїѧ вѣнча́лсѧ  є҆сѝ, ꙗ҆́кѡ предо́бръ страда́лецъ всече́стенъ: тѣ́мъ  съ мꙋ́ченическими ли̑ки веселѧ́сѧ, нбⷭ҇ныѧ да́ры  прїе́млеши: и҆́миже подае́ши ѿ всѧ́кихъ недꙋ̑гъ  здра́вїе, приходѧ́щымъ къ тебѣ̀ съ вѣ́рою и҆ любо́вїю,  чтꙋ́щымъ свѧтꙋ́ю и҆ многоцѣле́бнꙋю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь (с. 227) бо всели́сѧ въ тѧ̀  бжⷭ҇тва̀, и҆ ꙗ҆́кѡ млⷣнца млеко́мъ пита́еши зижди́телѧ  и҆ гдⷭ҇а. тѣ́мъ а҆́гг҃льскїй и҆ человѣ́ческїй ро́дъ,  досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ  вопїе́мъ тѝ: молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ  ржⷭ҇твꙋ̀ твоемꙋ̀. 
Степє́нна, а҃ а҆нтїфѡ́нъ д҃-гѡ гла́са. Прокі́менъ:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши, бж҃е, гла́съ мо́й, внегда̀  моли́тимисѧ къ тебѣ̀. Всѧ́кое дыха́нїе: Є҆ѵⷢ҇лїе  лꙋкѝ, зача́ло р҃ѕ. По н҃-мъ ѱалмѣ̀, стїхи́ра, гла́съ  и҃: 
И҆зъ младе́нства и҆згна́нъ бы́въ земна́гѡ  ца́рства, нбⷭ҇номꙋ црⷭ҇твꙋ ѿ бг҃а сподо́билсѧ є҆сѝ:  ны́нѣ же благода́тный да́ръ ѿ подвигополо́жника  хрⷭ҇та̀ соверше́ннѡ воспрїи́мъ, неѡскꙋ́днѡ и҆сточа́еши  всѣ̑мъ и҆сцѣле́нїе: со а҆́гг҃лы ликовствꙋ́ѧ, хрⷭ҇тꙋ̀,  дими́трїе, моли́сѧ, ꙗ҆́кѡ да ми́лостивъ бꙋ́детъ на́мъ въ  де́нь стра́шнагѡ є҆гѡ̀ прише́ствїѧ. 
Канѡ́на два̀: пе́рвый канѡ́нъ, 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Мꙋ́ченика твоего̀, хрⷭ҇тѐ, дими́трїа, пѣ́ти  мнѣ̀ жела́ющемꙋ, моли́твами є҆гѡ̀ ꙗ҆́кѡ бл҃гъ  ѡ҆сїѧ́нїе прест҃а́гѡ дх҃а да́рꙋй, да воспою̀ свѣ́тлѡ  твоегѡ̀ оу҆го́дника торжество̀. 
Оу҆мертви́вшемꙋ крѣ́пость сме́рти подо́бѧсѧ,  мꙋ́чениче дими́трїе, ѿ раба̀ заколе́нїе претерпѣ́лъ  є҆сѝ, и҆ пресла́внѡ въ нбⷭ҇ныѧ ѻ҆би́тєли всели́всѧ,  трꙋдѡ́въ воздаѧ́нїе прїѧ́лъ є҆сѝ, прехва́льне. 
Честна́ѧ твоѧ̀ па́мѧть, мꙋ́чениче, ѡ҆свѧща́ющи  мі́ръ приспѣ̀: ра́дꙋетсѧ же дне́сь пресла́вный гра́дъ  москва̀, твоегѡ̀ блага́гѡ полꙋчи́въ застꙋпле́нїѧ, и҆  благодарѧ̀ сп҃сꙋ вопїе́тъ, препросла́вленный гдⷭ҇ь,  ꙗ҆́кѡ просла́висѧ. (с. 228) 
Бг҃оро́диченъ: 
Ѡ҆ тебѣ̀ ны́нѣ прⷪ҇ро́чество соверши́сѧ,  бг҃ороди́тельнице влⷣчце чⷭ҇таѧ: є҆го́же бо  провозвѣсти́ша высокогла́снѡ всѝ прⷪ҇ро́цы, того̀  невмѣсти́маго пресла́внѡ во чре́вѣ вмѣсти́ла є҆сѝ,  во двою̀ є҆стєствꙋ̀ соверше́нна бг҃а же и҆ чл҃вѣ́ка. 
Дрꙋгі́й канѡ́нъ, є҆гѡ́же краегране́сїе сицево̀: 
Хвалю̀ сла́вꙋ царе́вича дими́трїа. 
Прѡ́чаѧ же кромѣ̀ сегѡ̀ да разꙋмѣ́ютсѧ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре: і҆и҃лѧ же бѣглеца̀, пѣшехо́дца,  спасѐ, пѣ́снь бг҃ови воспѣва́юща. 
Хрⷭ҇тѐ мо́й пребл҃гі́й, ѿженѝ тмꙋ̀ ѿ  мра́чнагѡ оу҆ма̀ моегѡ̀, и҆ просвѣтѝ ѡ҆тѧгче́ннꙋю мою̀  дꙋ́шꙋ мно́гими грѣхи̑, и҆ напра́ви мы́сль мою̀, да  досто́йнѡ воспою̀ но́ваго сего̀ страда́льца царе́вича  дими́трїа. 
Въ мꙋ́ченическихъ ли́цѣхъ предстоѧ̀, и҆  неизрече́нный свѣ́тъ зрѧ̀, страда́льче дими́трїе,  просвѣтѝ моѧ̑ недоꙋмѣ̑ннаѧ помышлє́нїѧ, ꙗ҆́кѡ да  воспою̀ тѧ̀, ꙗ҆́коже подоба́етъ мѝ рещѝ. 
А҆́ще ра́бъ тво́й и҆ оу҆бі́йца земна́гѡ тѧ̀  ца́рства и҆ лишѝ, ты́ же вмѣ́стѡ тогѡ̀, страда́льче  дими́трїе, нбⷭ҇ное воспрїѧ́лъ є҆сѝ, и҆ та́мѡ  наслажда́ѧсѧ бжⷭ҇твенныхъ красо́тъ и҆ весе́лїѧ, молѝ  хрⷭ҇та̀ бг҃а, дарова́ти на́мъ ве́лїю ми́лость. 
Бг҃оро́диченъ: 
Лѣ́ствица є҆сѝ вои́стиннꙋ высо́каѧ ты̀,  влⷣчце, ю҆́же і҆а́кѡвъ ви́дѣвъ, ꙗ҆́кѡ а҆́гг҃ли бж҃їи  восхожда́хꙋ и҆ низхожда́хꙋ по не́й, гдⷭ҇ь же  оу҆твержда́шесѧ на тебѣ̀: ѡ҆чи́сти ти́нꙋ грѣхѡ́въ  мои́хъ, и҆ спаси́ мѧ недосто́йнаго раба̀ твоего̀. 
Катава́сїа пра́здника. (с. 229) 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ,  въ не́йже оу҆тверди́сѧ моѐ се́рдце. 
Є҆гда̀ ѡ҆ста́вль земна́гѡ мі́ра те́мность,  страда́льчески же ѡ҆багре́но кро́вїю тѣ́ло твоѐ скры́въ  на оу҆́глечѣ, дꙋ́шꙋ въ нбⷭ҇ныѧ ѻ҆би́тєли, дими́трїе,  всели́лъ є҆сѝ, прехва́льне. 
Но́щи и҆ тмы̀ сы́нове нареко́шасѧ оу҆бі̑йцы  беззако́ннїи: ꙗ҆́кѡ а҆́гнца бо тѧ̀ непоро́чна ноже́мъ  сбодо́ша, хода́таи твоемꙋ̀ вѣнцꙋ̀ бжⷭ҇твенномꙋ,  дими́трїе, бы́вше. 
И҆сцѣле́нїѧ стрꙋи̑ и҆сточа́еши ко гро́бꙋ твоемꙋ̀,  мꙋ́чениче дими́трїе, вѣ́рою притека́ющымъ: благода́рно  же ра́дованїе подае́ши пою́щымъ: нѣ́сть свѧ́та, ꙗ҆́коже  бг҃ъ на́шъ. 
Бг҃оро́диченъ: 
Марі́е, злата́ѧ кади́льнице, страсте́й мои́хъ  ѿженѝ смра́дъ, и҆ оу҆тверди́ мѧ коле́блема  прираже́ньми лꙋка́вагѡ ратобо́рца. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Ю҆́ношескагѡ соверше́ннагѡ цвѣ́та не доспѣ́въ,  пожа́лсѧ є҆сѝ, непови́нный страда́льче дими́трїе, и҆  нꙋ́жднꙋю сме́рть претерпѣ́лъ є҆сѝ: тогѡ̀ ра́ди ны́нѣ  ликꙋ́еши съ ли̑ки мꙋ́ченическими, предстоѧ̀ оу҆ цр҃ѧ̀ и҆  бг҃а всѣ́хъ. 
Сме́рть твоѧ̀ оу҆бѝ раба̀ твоего̀, и҆  оу҆бі́йцꙋ, благоро́дне, нарица́вшихсѧ же во твоѐ  благоро́дное и҆́мѧ, та́кожде до конца̀ всѣ́хъ погꙋбѝ:  ты́ же сме́ртїю твое́ю вѣ́чный живо́тъ приѡбрѣ́лъ  є҆сѝ. 
Лю́тое колеба́нїе бы́сть въ рѡссі́йстѣй землѝ,  по сме́рти твое́й, благовѣ́рный дими́трїе, ѿ ѻ҆́нѣхъ  ѕлы́хъ и҆ навѣ́тныхъ человѣ̑къ, лжꙋ́щихсѧ и҆́менемъ  твои́мъ: бг҃ъ же (с. 230) моли́твъ ра́ди твои́хъ, до  конца̀ всѣ́хъ погꙋбѝ, и҆ лю́тое колеба́нїе ѿ ни́хъ  оу҆кротѝ. 
Бг҃оро́диченъ: 
А҆́ще бг҃ъ тѧ̀ и҆збра̀ себѣ̀ нбⷭ҇ное селе́нїе,  дв҃о мт҃и чи́стаѧ, и҆ кто̀ не подиви́тсѧ пресла́вномꙋ  ржⷭ҇твꙋ̀ твоемꙋ̀, и҆́мже всѣ́хъ и҆скꙋпѝ ѿ клѧ́твы  зако́нныѧ; тѣ́мъ и҆ а҆́зъ молю́тисѧ, свободѝ и҆ менѐ  недосто́йнаго раба̀ твоего̀ ѿ клѧ́твы грѣхо́вныѧ. 
Сѣда́ленъ, гла́съ д҃. Подо́бенъ: Ско́рѡ  предварѝ: 
Наста̀, празднолю́бцы, свѣ́тлое торжество̀,  па́мѧть сла́внаѧ страстоно́сца хрⷭ҇то́ва, веселѧ́щи  всѧ́чєскаѧ, сїѧ́ющи въ мі́рѣ зарѧ́ми чꙋде́съ. тѣ́мже  непреста́ннꙋю благода́ть твои́ми моли́твами оу҆ хрⷭ҇та̀  и҆спросѝ, мꙋ́чениче дими́трїе, дꙋша́мъ на́шымъ и҆ ве́лїю  ми́лость. 
Сла́ва: 
Ꙗ҆́кѡ ѿ младе́нства лише́нъ є҆сѝ земна́гѡ  ца́рства, благоро́дне дими́трїе, и҆ въ тогѡ̀ мѣ́стѡ въ  нбⷭ҇ное пресели́всѧ, та́мѡ сподо́билсѧ є҆сѝ нбⷭ҇наѧ  блага̑ѧ ви́дѣти: и҆ ны́нѣ ꙗ҆́снѡ зри́ши ст҃ꙋ́ю трⷪ҇цꙋ,  и҆ мо́лишисѧ ѡ҆ держа́вѣ твои́хъ сро́дникѡвъ, и҆ за всѧ̑  вѣ̑рныѧ лю́ди, во є҆́же бы и҆̀мъ полꙋчи́ти всѧ̑ блага̑ѧ  и҆ полє́знаѧ. 
И҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, съ мч҃никомъ того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни  а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ  всего́ мѧ человѣ́ка. Тѣ́мъ зовꙋ́ ти: сла́ва си́лѣ  твое́й, гдⷭ҇и. 
Кро́вїю страда́нїѧ, тлѣ́ннагѡ смра́да  и҆збѣжа́въ, бг҃омꙋ́дре, вмѣ́стѡ земна́гѡ, нбⷭ҇нагѡ  црⷭ҇твїѧ наслѣ́дникъ бы́лъ є҆сѝ, страстоте́рпче:  тѣ́мъ всѝ чтꙋ́ще тѧ̀ оу҆блажа́емъ. (с. 231) 
А҆́гг҃льскагѡ селе́нїѧ во дво́рѣхъ пребыва́еши,  и҆ въ рѡссі́йстѣй землѝ благода́ть и҆сточа́еши, къ  ра́цѣ моще́й твои́хъ любо́вїю припа́дающымъ,  страда́льче, и҆ вопїю́щымъ: сла́ва си́лѣ твое́й, гдⷭ҇и. 
Двє́ри нбⷭ҇ныѧ свѣ́тлѡ ѿверзо́шасѧ, прїе́мше  тѧ̀, мꙋ́чениче, и҆ цр҃ковь тѧ̀ ны́нѣ и҆мѣ́етъ  ликовствꙋ́ющи со и҆збра́нными, пою́щи бг҃ꙋ: си́лѣ твое́й  сла́ва, чл҃вѣколю́бче. 
Бг҃оро́диченъ: 
Свѧще́ннїи провозвѣсти́ша дре́вле гла́си,  чревоноше́нїѧ твоегѡ̀ глꙋбинꙋ̀. и҆́хже сбытїѐ ви́дѧще,  чⷭ҇таѧ, пое́мъ: си́лѣ твое́й сла́ва, влⷣчце. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Вмѣ́стѡ земны́ѧ высоты̀, нбⷭ҇нꙋю дости́глъ  є҆сѝ, благоро́дне дими́трїе, и҆ ны́нѣ съ пра́ведными  ли̑ки водворѧ́ешисѧ, и҆ пое́ши, и҆ сла́виши бг҃а,  є҆мꙋ́же пое́мъ: си́лѣ твое́й сла́ва, чл҃вѣколю́бче. 
Оу҆дивѝ бг҃ъ всѣ́хъ свои́хъ чꙋдотворе́нїемъ,  ꙗ҆́кѡ посла̀ на раба̀ твоего̀ оу҆бі́йцꙋ, нѣ́коего  врага̀ и҆ ѿме́тника пра́выѧ на́шеѧ вѣ́ры, наре́кшагосѧ  тезоиме́нствомъ твои́мъ, да све́ржетъ оу҆бі́йцꙋ твоего̀  съ престо́ла ца́рска, є҆́же и҆ бы́сть. 
Цр҃ь царе́й и҆ гдⷭ҇ь господе́й, дарова̀ тебѣ̀  вмѣ́стѡ земна́гѡ црⷭ҇тва, нбⷭ҇ное: рабꙋ́ же твоемꙋ̀ и҆  оу҆бі́йцѣ дадѐ здѣ̀ ѕло́е ѿмще́нїе, во ѻ҆́номъ же  вѣ́цѣ по лꙋка́вствꙋ сꙋгꙋ̑баѧ мꙋчє́нїѧ, ꙗ҆́коже са́мъ  всѧ̑ вѣ́дый вѣ́сть. 
Бг҃оро́диченъ: 
А҆да́мова дщѝ и҆ внꙋ́ка ты̀ была̀ є҆сѝ,  влⷣчце, ѿ негѡ́же ве́сь ро́дъ человѣ́чь произы́де,  ты́ же всѣ́хъ (с. 232) живо́тъ породила̀ є҆сѝ хрⷭ҇та̀  бг҃а на́шего: є҆го́же молѝ, да спасе́тъ дꙋ́шы на́шѧ,  ꙗ҆́кѡ бл҃гъ и҆ чл҃вѣколю́бецъ. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ,  хрⷭ҇тѐ бж҃е: тобо́ю бо, влⷣко, къ свѣтонача́льникꙋ  ѻ҆ц҃ꙋ̀ твоемꙋ̀, ѿ но́щи невѣ́дѣнїѧ, приведе́нїе  и҆́мамы. 
Мꙋ́чениче дими́трїе, ꙗ҆́кѡ ѕвѣзда̀ пресвѣ́тлаѧ  въ рѡссі́йстѣй землѝ возсїѧ́лъ є҆сѝ, це́рковь  хрⷭ҇то́вꙋ свѣ́томъ бг҃оразꙋ́мїѧ ѡ҆зари́въ: тмꙋ́ же ѿ  неѧ̀ ѿгна́въ невѣ́дѣнїѧ, просвѣти́лъ є҆сѝ тꙋ̀  пресла́вныхъ чꙋде́съ ꙗ҆вле́нїемъ. 
И҆мѣ́ѧ къ бг҃ꙋ дерзнове́нїе, бжⷭ҇твенное твоѐ  торжество̀, мꙋ́чениче, творѧ́щыѧ, и҆ честно́е твоѐ  страда́нїе вѣ́рою чи́стою хва́лѧщыѧ, помина́й,  преблаже́нне, и҆ ѿ бꙋ́ри, и҆ бѣ́дъ, и҆ напа́стей,  спаса́й. 
Ты̀ ꙗ҆́кѡ крі́нъ благоцвѣтꙋ́щъ, тече́нїемъ  кро́ве твоеѧ̀ показа́лсѧ є҆сѝ, бл҃же́нне, и҆ гро́здъ  мы́сленный вїногра́да хрⷭ҇то́ва, благово́нїемъ чꙋде́съ  мі́ръ ѡ҆благоꙋха́лъ є҆сѝ, вѣ́рою тѧ̀, мꙋ́чениче,  сла́вѧщыѧ. 
Бг҃оро́диченъ: 
Но́во ꙗ҆́кѡ млⷣнца на́мъ, превѣ́чное сло́во  родила̀ є҆сѝ, двѣма̀ во́лема и҆ дѣ́йствы сꙋ́ща  сꙋгꙋ́ба, ꙗ҆́кѡ чл҃вѣ́ка, кꙋ́пнѡ же и҆ бг҃а,  всенепоро́чнаѧ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ  за́повѣдей твои́хъ, пꙋти̑ моѧ̑ напра́ви, молю́сѧ. 
Рожде́нїе твоѐ ѿ ца́рскагѡ ко́рене бы́сть,  оу҆бїе́ни же твоѐ ѿ ра́бскагѡ зва́нїѧ слꙋчи́сѧ: ты́  же, страда́льче дими́трїе, си́мъ не повреди́лсѧ є҆сѝ,  но и҆ па́че ѿ земна́гѡ ца́рствїѧ въ нбⷭ҇ное пресели́лсѧ  є҆сѝ. 
Є҆́й вои́стиннꙋ рече́сѧ, ꙗ҆́кѡ пра́ведникъ и҆ по  сме́рти жи́въ бꙋ́детъ: та́кожде и҆ ты̀, непови́нный  страда́льче (с. 233) дими́трїе, и҆ по сме́рти твое́й  жи́въ и҆ црⷭ҇твꙋеши со всѣ́ми ст҃ы́ми во црⷭ҇твїи  нбⷭ҇нѣмъ. 
Ве́лїѧ ра́дость сотвори́сѧ по все́й рѡссі́йстѣй  землѝ, ꙗ҆́кѡ бг҃ъ моли́твами твои́ми погꙋбѝ всѧ̑  врагѝ, и҆ навѣ́тники человѣ́ки, смꙋща́ющыѧ держа́вꙋ  срѡ́дникъ твои́хъ, ѡ҆ ни́хже ны́нѣ мо́лишисѧ, дарова́ти  и҆̀мъ ве́лїю ми́лость. 
Бг҃оро́диченъ: 
И҆зъ тебє̀ бг҃ъ произы́де и҆ спасе́нїе дарова̀  всемꙋ̀ ро́дꙋ человѣ́чꙋ. тѣ́мже и҆ а҆́зъ, недосто́йный  ра́бъ тво́й, молю́тисѧ, пречⷭ҇таѧ: спасе́нїе мѝ да́рꙋй,  ꙗ҆́кѡ да пою́ тѧ и҆ велича́ю, дв҃о всепѣ́таѧ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
Разже́гсѧ за́вистїю ра́бъ оу҆бі́йца, побѣди́сѧ  властолю́бїемъ и҆ къ за́висти оу҆бі́йство приплетѐ,  закла́ тѧ, ꙗ҆́кѡ а҆́гнца непоро́чна, мꙋ́чениче,  ѿмще́нїѧ же пра́веднагѡ не оу҆бѣжа̀. 
И҆́стиннꙋю ча́шꙋ ѿ твои́хъ крове́й  страда́льческихъ поче́рплъ є҆сѝ, прехва́льне мꙋ́чениче,  и҆ сїю̀ всегда̀ предлага́еши це́ркви, и҆ пита́еши твои́ми  чꙋдесы̀, дими́трїе, вопїю́щыѧ хрⷭ҇тꙋ̀: ѿ тлѝ, бж҃е,  и҆зба́ви на́съ. 
Ꙗ҆́кѡ пречестна̀ же́ртва та́йнѣй трапе́зѣ  принесе́нъ бы́въ заколе́нїемъ, мꙋ́чениче, въ нбⷭ҇ныхъ  ѻ҆би́телехъ пресла́внѡ водворѧ́ешисѧ, зрѧ̀ сла́вꙋ бж҃їю,  и҆ прїе́млѧ болѣ́зней твои́хъ по́чєсти и҆ страда̑нїѧ. 
Бг҃оро́диченъ: 
На тѧ̀ соше́дши роса̀ нбⷭ҇наѧ, и҆ ѡ҆лѧденѣ́вшꙋю  зе́млю, приснодв҃о, бг҃оразꙋ́мїѧ вода́ми напои́вши,  многопло́днꙋ ꙗ҆вѝ. 
И҆́нъ. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀  ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ,  ꙗ҆́кѡ петро́ви, ѽ оу҆пра́вителю, и҆ спасѝ. (с. 234) 
Чꙋ́дно па́ки, и҆ ди́вно ви́дѣти, ꙗ҆́кѡ ра́бъ  тво́й и҆ оу҆бі́йца, сѣдѧ̀ на престо́лѣ ѻ҆те́чєствїѧ  твоегѡ̀, и҆ слы́ша и҆здале́ча благоро́дное твоѐ и҆́мѧ,  боѧ́знїю ѡ҆бдержа́сѧ, и҆ сме́ртїю сконча́сѧ, ты́ же  при́снѡ живе́ши въ црⷭ҇твїи нбⷭ҇нѣмъ. 
А҆́ще и҆ во є҆ди́номъ часѣ̀, лю́тꙋю сїю̀ сме́рть  претерпѣ́лъ є҆сѝ, страда́льче дими́трїе, но со  многострада́вшими мꙋ́ченики вѣ́чный живо́тъ приѡбрѣ́лъ  є҆сѝ. и҆ ны́нѣ съ ни́ми наслажда́ешисѧ ра́йскїѧ  красоты̀ и҆ весе́лїѧ. 
Ди́вство ве́лїе показа̀ бг҃ъ тобо́ю, ка́кѡ по  толи́цѣхъ лѣ́тѣхъ, вопїю́щи непови́ннаѧ кро́вь твоѧ̀,  а҆́ки а҆́велева на ка́їна, на раба̀ твоего̀ и҆  оу҆бі́йцꙋ, и҆́же и҆ ца́рь бы́сть, и҆ прише́дши ѕлѣ̀  погꙋбѝ є҆го̀ ты́ же при́снѡ ра́дꙋешисѧ, пребыва́ѧ оу҆  хрⷭ҇та̀ цр҃ѧ̀ и҆ бг҃а всѣ́хъ. 
Бг҃оро́диченъ: 
И҆зъ ко́рене і҆ессе́ева прозѧбла̀ є҆сѝ, влⷣчце,  и҆ ко́рень породила̀ є҆сѝ всѣ́хъ цр҃ѧ̀ хрⷭ҇та̀ бг҃а  на́шего, ѿ негѡ́же всѝ спасе́нїе полꙋча́емъ. тѣ́мъ  непреста́ннѡ молѝ є҆го̀, дарова́ти на́мъ ве́лїю  ми́лость. 
Конда́къ, гла́съ и҃: 
Возсїѧ̀ дне́сь въ сла́внѣй па́мѧти твое́й,  вѣ̑рнымъ весе́лїе, ꙗ҆́кѡ бо доброра́сленный гре́знъ  прозѧ́блъ є҆сѝ, и҆ хрⷭ҇тꙋ̀ красе́нъ пло́дъ прине́слъ  є҆сѝ себѐ. тѣ́мже и҆ по оу҆бїе́нїи твое́мъ соблюдѐ  тѣ́ло твоѐ нетлѣ́но, страда́льчески ѡ҆багре́ное  кро́вїю. благоро́дне свѧ́те дими́трїе, соблюда́й  ѻ҆те́чество твоѐ, и҆ гра́дъ тво́й невреди́мь: томꙋ́ бо  є҆сѝ оу҆твержде́нїе. 
І҆́косъ: 
Ꙗ҆́кѡ а҆́гнецъ непоро́ченъ кро́вь твою̀ и҆злїѧ́лъ  є҆сѝ, бг҃омꙋ́дре дими́трїе, и҆ ѿ благода́телѧ всѣ́хъ  бг҃а чꙋде́съ да́ръ прїѧ́лъ є҆сѝ, и҆ вмѣ́стѡ тлѣ́ннагѡ  ѡ҆брѣ́лъ є҆сѝ бога́тство нетлѣ́нное: предстои́ши бо  престо́лꙋ сла́вы всѣ́хъ цр҃ѧ̀. є҆мꙋ́же ѡ҆ на́съ,  мꙋ́чениче, моли́сѧ, да твои́ми моли́твами (с. 235) ѿ  бѣ́дъ свободи́вшесѧ, ра́достнѡ возопїе́мъ глаго́люще:  ра́дꙋйсѧ, вѣ́рныхъ прави́телю: ра́дꙋйсѧ, вѣ́ры тве́рдое  забра́ло: ра́дꙋйсѧ, чꙋ́до чꙋде́съ пресла́вное, и҆  приста́нище ти́хое притека́ющихъ къ тебѣ̀: ра́дꙋйсѧ,  ко́реню вѣ́ры, и҆ моле́бниче ѡ҆ молѧ́щихтисѧ: ра́дꙋйсѧ,  ѻ҆те́чествꙋ твоемꙋ̀ похвала̀, и҆ во́инствꙋ на́шемꙋ на  врагѝ побо́рникъ, сохранѧ́ѧй гра́дъ тво́й невреди́мь:  томꙋ́ бо є҆сѝ оу҆твержде́нїе. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ  мꙋчи́телѧ высо́къ пла́мень вознесло̀ є҆́сть: хрⷭ҇то́съ  же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю,  сы́й бл҃гослове́нъ и҆ препросла́вленъ. 
Собла̑знъ лꙋка́вагѡ раба̀, и҆ тогѡ̀ хи́тростей  превы́ше, ꙗ҆́кѡ побѣди́тель и҆зрѧ́денъ, мꙋ́чениче,  бы́въ, просла́вилсѧ є҆сѝ зовы́й: бж҃е, бл҃гослове́нъ  є҆сѝ. 
Лꙋча́ми ꙗ҆́кѡ ѕвѣзда̀, собо́рнꙋю цр҃ковь чꙋдесы̀  просвѣти́лъ є҆сѝ, вѣ́рою же притека́ющымъ къ ра́цѣ  моще́й твои́хъ и҆сцѣле́нїе неѡскꙋ́днѡ подае́ши,  преблаже́нне, и҆ зовꙋ́щымъ: бж҃е, бл҃гослове́нъ є҆сѝ. 
А҆́ки а҆́гнецъ непоро́ченъ и҆ кади́ло  благопрїѧ́тно, а҆́гнцꙋ и҆́стинномꙋ и҆ па́стырю,  мꙋ́чениче, прине́слсѧ є҆сѝ въ приноше́нїе всебога́тно,  и҆ прїѧ́тно всесожже́нїе, є҆мꙋ́же пое́мъ: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Невеще́ственнагѡ свѣ́та вселе́нїе твоѐ чре́во  бы́сть, свѣтлостьмѝ бжⷭ҇твеннагѡ ра́зꙋма безбо́жїе  ѿгна́вшагѡ, пречⷭ҇таѧ бг҃оневѣ́сто ѻ҆трокови́це.  є҆мꙋ́же пое́мъ взыва́юще: бл҃гослове́нъ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
Мнѡ́ги кѡ́зни оу҆мышлѧ́ше на тѧ̀ ра́бъ тво́й и҆  оу҆бі́йца, да преда́стъ тѧ̀ непови́ннѣй и҆ лю́тѣй  сме́рти, (с. 236) ꙗ҆́коже и҆ бы́сть: по́слѣжде же са́мъ  живота̀ своегѡ̀ гонза́етъ, и҆ ца́рства ѿбыва́етъ, ты́  же, страда́льче, во вѣ́ки ца́рствꙋеши. 
И҆зъ чре́ва ма́тернѧ и҆зы́де, и҆ не во мно́зѣ  вре́мени настоѧ́щее сѐ житїѐ ви́дѣ, и҆ лю́тою и҆  непови́нною сме́ртїю ѿ ѻ҆́нагѡ раба̀ своегѡ̀ и҆  оу҆бі́йцы ко гдⷭ҇ꙋ ѿи́де, и҆ въ кро́вы нбⷭ҇ныѧ  всели́сѧ. 
Тече́тъ сла́ва а҆́ки рѣка̀ въ рѡссі́йстѣй  землѝ, повѣ́дающи и҆ непови́ннꙋю сме́рть твою̀: ка́кѡ  повелѣ́нїемъ ѻ҆́нагѡ раба̀ твоегѡ̀, таково́ю сме́ртїю  вѣ́чный живо́тъ себѣ̀ полꙋчи́лъ є҆сѝ. 
Бг҃оро́диченъ: 
Ро́дъ земны́хъ по достоѧ́нїю воспѣ́ти тѧ̀ не  мо́жетъ, влⷣчце: а҆́зъ же ѻ҆каѧ́нный и҆ скве́рный ка́кѡ  могꙋ̀ простре́ти недосто́йнїи оу҆стнѣ̀ моѝ, и҆  воспѣ́ти тѧ̀, дв҃о всепѣ́таѧ; 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ  дѣ̑йства раздѣлѧ́ше, бж҃їимъ велѣ́нїемъ халдє́и  ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Вше́дъ, мꙋ́чениче, въ нбⷭ҇нагѡ крꙋ́га течє́нїѧ,  на добродѣ́тельный воздꙋ́хъ, страда́ньми препоѧ́санъ,  крⷭ҇тъ за ски́петръ въ деснꙋ́ю рꙋ́кꙋ и҆мѣ́ѧ,  сцрⷭ҇твовати хрⷭ҇тꙋ̀ сподо́билсѧ є҆сѝ, дими́трїе  царе́виче. молѝ, спасти́сѧ на́мъ, пою́щымъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Оу҆кра́шенъ ра́зꙋмомъ, кра́сномꙋ влⷣцѣ  предстои́ши свѣ́телъ при́снѡ, ꙗ҆́кѡ побѣдоно́сецъ  бг҃опрїѧ́тенъ, оу҆кротѝ моли́твами твои́ми ва̑рварскаѧ  нахождє́нїѧ, и҆ низложѝ мꙋ́чащее на́съ и҆скꙋше́нїе,  согнѣта́ющее ѕло́мъ во глꙋбинꙋ̀ поги́бели,  страстоте́рпче дими́трїе, пою́щихъ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Пречестна́ѧ па́мѧть, ѡ҆свѧща́ющи мі́ръ, приспѣ̀,  всехва́льне страстоно́сче, въ ню́же мо́лимсѧ, полꙋчи́ти  (с. 237) тобо́ю застꙋпле́нїе, дими́трїе, пою́щымъ сла́вꙋ  блага́гѡ оу҆го́дника: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Свѧще́нныхъ прⷪ҇рѡ́къ честны́й ли́къ тѧ̀  прописꙋ́етъ кївѡ́тъ и҆ несѣко́мꙋю го́рꙋ, же́злъ и҆  две́рь, є҆́юже ꙗ҆́кѡ вѣ́сть про́йде вы́шнїй, и҆ па́ки  затворе́нꙋ ѡ҆ста́ви тѧ̀ дв҃ꙋ. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
И҆зъ ѻ҆тца̀ благочести́ва царѧ̀ благода́ти  тезоиме́нна, ма́тере же цари́цы госпожѝ нарече́нныѧ,  произше́лъ є҆сѝ, благоро́дне дими́трїе, и҆ самагѡ̀  ма́тере градовѡ́мъ, го́рнѧгѡ і҆ерⷭ҇ли́ма дости́глъ  є҆сѝ. тогѡ̀ ра́ди мо́лимъ тѧ̀, не преста́й моли́ти ѡ҆  дꙋша́хъ на́шихъ. 
Ꙗ҆́кѡ а҆́гнецъ неѕло́бивъ, ничи́мже проти́висѧ  рабꙋ̀ твоемꙋ̀ и҆ оу҆бі́йцѣ: ѻ҆́нъ же за́вистїю  дїа́волею ꙗ҆́тъ бы́сть, и҆ предаде́ тѧ непови́ннѣй  сме́рти, тогѡ̀ ра́ди живота̀ своегѡ̀ ѕлѣ̀ гонза́етъ: ты́  же при́снѡ пребыва́еши во ца́рствїи нбⷭ҇нѣмъ. 
Ꙗ҆ви́сѧ пе́рвый вра́гъ въ рѡссі́йстѣй землѝ по  сме́рти твое́й, и҆́же пре́жде носѧ́й на себѣ̀ ѻ҆́бразъ  и҆́ноческъ, послѣди́ же све́рже є҆го̀ съ себѐ, и҆  возложѝ на сѧ̀ тезоимени́тство твоѐ, и҆ бы́сть ца́рь:  бг҃ъ же моли́твъ ра́ди твои́хъ до конца̀ сего̀ погꙋбѝ. 
Бг҃оро́диченъ: 
И҆́стиннаѧ є҆сѝ мт҃и нбⷭ҇нагѡ цр҃ѧ̀ и҆ бг҃а  всѣ́хъ, влⷣчце: тобо́ю ве́сь ро́дъ человѣ́чь  ѡ҆бнови́сѧ, и҆ ѿ дре́внїѧ клѧ́твы свободи́сѧ. тѣ́мже  и҆ а҆́зъ недосто́йный молю́тисѧ: свободѝ и҆ менѐ  непотре́бнаго раба̀ твоего̀ ѿ содержа́щагѡ. грѣха̀  моегѡ̀. (с. 238) 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. Тѣ́мъ всепѣ́тꙋю  бцⷣꙋ велича́емъ. 
Ѡ҆брѣ́лъ є҆сѝ ѿ хрⷭ҇та̀ возме́здїе, мꙋ́дре  мꙋ́чениче, пра́вды вѣне́цъ прїи́мъ, и҆ ра́дость  неконча́емꙋю: и҆ нбⷭ҇нагѡ селе́нїѧ во дво́рѣхъ  пребыва́ѧ, держа́вꙋ ѻ҆те́чества твоегѡ̀ помина́й,  мꙋ́чениче дими́трїе. 
Є҆гда̀ принесе́ни бы́ша честны̑ѧ твоѧ̑ мо́щи,  страстоте́рпче дими́трїе, тогда̀ ст҃и́тели ѡ҆бстоѧ́ще  ѻ҆́дръ, ца́рь же и҆ кнѧ́зи, и҆ всѝ рѡссі́йстїи наро́ди,  воскли́кнꙋша кꙋ́пнѡ па́мѧть вѣ́чнꙋю, хрⷭ҇та̀ велича́юще. 
Мꙋ́чєникъ дне́сь сосло́вїе, ст҃ы́хъ и҆  пра́ведныхъ дꙋ́шы, ꙗ҆́кѡ побѣдоно́сца тѧ̀ и҆  слико́вника прїѧ́ша, мꙋ́чениче дими́трїе: съ ни́миже  пое́ши, ра́дꙋѧсѧ, бг҃а въ трⷪ҇цѣ, спаса́ющаго дꙋ́шы  на́шѧ. 
Бг҃оро́диченъ: 
Разꙋмѣ́вше и҆здале́ча прозорли́выма ѻ҆чи́ма  прⷪ҇ро́цы, тѧ̀ ꙗ҆́вѣ провозвѣсти́ша, хотѧ́щꙋю мт҃рь  бы́ти вседѣ́телю и҆ всѣ́хъ влⷣцѣ. тѣ́мъ тѧ̀ пое́мъ,  всепѣ́таѧ бцⷣе, и҆ и҆сповѣ́дꙋемъ ꙗ҆́кѡ вои́стиннꙋ  сꙋ́щꙋю бцⷣꙋ. 
И҆́нъ. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее  небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ  чинонача̑лїѧ велича́ютъ. 
Тезоимени́тъ є҆сѝ, страда́льче, дре́внемꙋ  великомꙋ́ченикꙋ дими́трїю селꙋ́нскомꙋ: є҆гѡ́же оу҆́бѡ  моли́твами сла́вный мꙋ́ченикъ не́сторъ лі́а оу҆бѝ, ты́  же и҆́менемъ твои́мъ раба̀ твоего̀ и҆ оу҆бі́йцꙋ ѕлѣ̀  погꙋби́лъ є҆сѝ. 
А҆́ще а҆́ки кла́съ незрѣ́лъ и҆ пожа́лсѧ є҆сѝ  тѣле́снѣ, благовѣ́рне царе́виче дими́трїе, но  благоро́дною твое́ю дꙋше́ю (с. 239) невреди́мь пре́былъ  є҆сѝ: и҆ ны́нѣ пребыва́еши въ нбⷭ҇ныхъ селе́нїихъ  ра́дꙋѧсѧ, и҆ весели́шисѧ, поѧ̀ и҆ славосло́вѧ гдⷭ҇а. 
Во ѻ҆смолѣ́тномъ во́зрастѣ ко гдⷭ҇ꙋ ѿше́дъ,  и҆ со многомꙋ́чившимисѧ мꙋ́ченики въ ра́дость и҆ весе́лїе  вше́дъ, ра́дꙋешисѧ съ ни́ми, и҆ весели́шисѧ оу҆ хрⷭ҇та̀  и҆ бг҃а всѣ́хъ: є҆го́же поѧ̀, моли́сѧ ѡ҆ на́съ. 
А҆́ще и҆ не во мно́зѣмъ вре́мени пострада́лъ  є҆сѝ, но во є҆ди́номъ часѣ̀, сїю̀ лю́тꙋю и҆  непови́ннꙋю сме́рть претерпѣ́лъ є҆сѝ, страда́льче  дими́трїе: сегѡ̀ ра́ди введѐ бг҃ъ тѧ̀ въ вѣ́чное  весе́лїе и҆ неконча́емꙋю ра́дость. 
Бг҃оро́диченъ: 
Соприсносꙋ́щное сло́во ѻ҆ц҃ꙋ̀ и҆ дх҃ꙋ, во чре́вѣ  твое́мъ заче́нши, и҆ безъ сѣ́мене поро́ждши, мт҃и дв҃о  чⷭ҇таѧ, ѿ негѡ́же вѣ́рнїи спасе́нїе и҆ просвѣще́нїе  прїе́млемъ дꙋша́мъ и҆ тѣ́лѡмъ на́шымъ: того̀ молѝ, да  спасе́тъ дꙋ́шы на́шѧ, ꙗ҆́кѡ бл҃гъ и҆ чл҃вѣколю́бецъ. 
Свѣти́ленъ: 
Ꙗ҆́кѡ цвѣ́тъ краснѣ́йшїй ѿ ца́рска прозѧ́блъ  є҆сѝ ко́рене, прекра́сне дими́трїе, и҆ ѡ҆багре́нїемъ  страда́нїѧ твоегѡ̀, ꙗ҆́кѡ ца́рскою порфѵ́рою,  ѡ҆багри́лсѧ є҆сѝ кро́вїю. тѣ́мъ всечестнꙋ́ю твою̀  па́мѧть любо́вїю творѧ́щыѧ ѿ бѣ́дъ спаса́й. 
Два́жды. 
Бг҃оро́диченъ: 
Стоѧ́ще ѻ҆́крестъ тебє̀ дѣ́вы бг҃омꙋ̑дрыѧ,  бг҃ороди́тельнице марі́е, ꙗ҆́коже царе́вы дще́ре, сн҃ꙋ  твоемꙋ̀ приведо́шасѧ невѣстолѣ́пнѡ, пречⷭ҇таѧ, ꙗ҆́кѡ  цр҃ю̀ всѧ́ческихъ: є҆го́же, мт҃и дв҃о ѻ҆трокови́це, ѡ҆  на́съ молѝ. 
На хвали́техъ стїхи̑ры на д҃, гла́съ д҃. Подо́бенъ:  Да́лъ є҆сѝ зна́менїе: 
Да́лъ є҆сѝ зна́менїе ꙳ цр҃кви твое́й, гдⷭ҇и, ꙳  новоѧвле́ннаго чꙋдотво́рца, благовѣ́рнаго царе́вича  дими́трїа, ꙳ непови́ннѡ пострада́вшаго, ꙳ и҆ кро́вь свою̀  ꙗ҆́кѡ во́дꙋ пролїѧ́вшаго: ꙳ тебе́ бо всѣ́ми владꙋ́щаго  возлюби́въ чи́стымъ се́рдцемъ, ꙳ (с. 240) дꙋше́ю  сокрꙋше́нною ꙳ бы́сть побо́рникъ вѣ́ры, ꙳ и҆ и҆сто́чникъ  чꙋде́съ, ꙳ потопѝ бѣсѡ́вскаѧ ѡ҆полчє́нїѧ. 
Два́жды. 
Ѿ ко́рене и҆зра́слъ є҆сѝ благочести́вагѡ, ꙳  розга̀ благовѣ́рнаѧ, дими́трїе, ꙳ и҆зъ младе́нства  крⷭ҇тъ, ꙳ ꙗ҆́кѡ ѻ҆рꙋ́жїе на ра́мо твоѐ взе́мъ, ꙳  вѣ́рꙋ ꙗ҆́кѡ щи́тъ, ꙳ наде́ждꙋ ꙗ҆́кѡ бронѧ̀, ꙳  кро́тость и҆ неѕло́бїе ꙗ҆́кѡ ѻ҆ско́рдъ, ꙳ побѣжда́ющыѧ  врагѝ, ꙳ и҆ бѣсѡ́вскаѧ ѡ҆полчє́нїѧ, ꙳ и҆ тѣ́хъ  прило́ги: ꙳ сегѡ̀ ра́ди ликꙋ́ѧ со а҆́гг҃лы, ꙳  непреста́ннѡ молѝ ѡ҆ дꙋша́хъ на́шихъ. 
Ꙗ҆́кѡ ѕвѣзда̀ пресвѣ́тлаѧ, ꙳ просвѣща́ющи  дꙋ́шы вѣ́рныхъ ꙳ чꙋде́сными сїѧ̑нїи, ꙳ страстоно́сче  гдⷭ҇ень, ꙳ благовѣ́рный дими́трїе, ꙳ мра́къ страсте́й и҆  болѣ́зней на́шихъ ѿгонѧ́еши: ꙳ здра́вїе же всѣ̑мъ  да́рꙋеши, ꙳ любе́знѡ цѣлꙋ́ющымъ многострада̑льнаѧ твоѧ̑  мо́щи, ꙳ моли́твенниче ѡ҆ дꙋша́хъ на́шихъ. 
Сла́ва, гла́съ и҃: 
Прїиди́те дне́сь, собо́ри рѡссі́йстїи, и҆ ви́дите  неѕло́биваго а҆́гнца, закла́ннаго непови́ннѡ,  побѣдоно́сца дими́трїа. тѣ́ломъ оу҆́бѡ во гро́бѣ  погребе́нъ бы́сть ꙗ҆́кѡ ме́ртвъ: дꙋше́ю же на нб҃сѣ́хъ  со а҆́гг҃лы и҆ съ мꙋ́ченики ликовствꙋ́етъ ꙗ҆́кѡ жи́въ,  ꙗ҆́коже свидѣ́тельствꙋютъ и҆ бг҃одарова̑ннаѧ є҆гѡ̀  чꙋдеса̀. є҆мꙋ́же пою́ще возопїе́мъ: страстоно́сче  хрⷭ҇то́въ дими́трїе, смоле́бники прїи́мъ а҆́гг҃льскїѧ  ли́ки и҆ мꙋ́ченики, моли́сѧ прест҃ѣ́й трⷪ҇цѣ, вѣ́рнѡ  чтꙋ́щемꙋ тѧ̀ наро́дꙋ здра́вїе дарова́ти, и҆ на врагѝ  ѡ҆долѣ́нїе, и҆ спастѝ дꙋ́шы на́шѧ. 
И҆ ны́нѣ, пра́здника. 
На лїтꙋргі́и слꙋ́жба мꙋ́ченическаѧ. 


(с. 241) 
Мѣ́сѧца тогѡ́же въ ѕ҃і-й де́нь. 
Прпⷣбнагѡ ѻ҆тца̀ на́шегѡ ѳео́дѡра ѡ҆свѧще́ннагѡ,  оу҆ченика̀ прпⷣбнагѡ пахѡ́мїа вели́кагѡ: 
И҆ прпⷣбнагѡ ѻ҆тца̀ на́шегѡ є҆фре́ма  переко́мскагѡ, новогоро́дскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры ѳео́дѡра, гла́съ ѕ҃: Подо́бенъ: Всѐ  ѿло́жше: 
Ѻ҆́блакъ восхожде́нїе, ꙳ пре́жде положи́вый  ꙗ҆́кѡ влⷣка, ꙳ на ѻ҆́блацѣ ле́гцѣ ны́нѣ соше́дъ въ  є҆гѵ́петъ, ꙳ просїѧ́ти и҆збра̑нныѧ пронаречѐ, ꙳  восхища́ємаѧ на ѻ҆́блацѣхъ, ꙳ ꙗ҆́кѡ бг҃омꙋ̑дрыѧ: ꙳ съ  ни́миже ѳео́дѡръ ѡ҆свѧще́нный ѻ҆те́цъ на́шъ, ꙳ сто́лпъ  непоколеби́мый, ꙳ въ добродѣ́тели неꙋкло́нный, ꙳  пресвѣ́тлыми сїѧ̑нїи сїѧ́ѧ хрⷭ҇то́выми, ꙳ со  дерзнове́нїемъ мо́литсѧ ꙳ ѡ҆ дꙋша́хъ на́шихъ. 
Є҆гѵ́петъ пе́рвѣе ꙳ де́мѡнскими неи́стовѧсѧ  же́ртвами и҆ страстьмѝ, ꙳ по́стническими ны́нѣ чи́ньми  оу҆краша́етсѧ, ꙳ и҆ разли́чными добро́тами, ꙳  добродѣ́тельми бжⷭ҇твенными оу҆краша́емь показꙋ́етсѧ. ꙳  въ не́мже просїѧ̀, ꙳ бжⷭ҇твенныхъ дарѡ́въ тезоимени́тый,  ꙳ ѳео́дѡръ прпⷣбный и҆ бг҃ови́дный, и҆ бг҃опрїѧ́тный, ꙳  и҆́же чꙋ́днымъ смире́нїемъ подо́бѧсѧ хрⷭ҇тꙋ̀, ꙳ со  дерзнове́нїемъ мо́литсѧ ꙳ ѡ҆ дꙋша́хъ на́шихъ. 
Поще́нїе, воздержа́нїе, ꙳ смире́нїе, терпѣ́нїе, ꙳  ѡ҆ша́ѧнїе ѕло́бы, ꙳ добродѣ́тели прїѧ́тїе, ꙳ ѿ  ю҆́ности мꙋ́дрый ѳео́дѡръ, ꙳ по́стникъ вели́кїй, ꙳  бг҃омꙋ́дрый показа́сѧ, ꙳ те́плъ бы́въ бжⷭ҇твенныѧ любвѐ  рачи́тель, ꙳ и҆ всѧ̑ ви̑димаѧ ра́дꙋѧсѧ превзы́де чꙋ́дный,  жи́тельствомъ возвыша́емый, ꙳ (с. 242) бесѣ́дꙋѧ бг҃ꙋ, ꙳  со дерзнове́нїемъ мо́литсѧ ꙳ ны́нѣ ѡ҆ дꙋша́хъ на́шихъ. 
Сла́ва, и҆ ны́нѣ, пра́здника. Тропа́рь, гла́съ,  а҃: 
Пꙋсты́нный жи́тель и҆ въ тѣлесѝ а҆́гг҃лъ, и҆  чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ  ѳео́дѡре: посто́мъ, бдѣ́нїемъ, моли́твою, нбⷭ҇наѧ  дарова̑нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы  вѣ́рою притека́ющихъ тѝ. сла́ва да́вшемꙋ тебѣ̀  крѣ́пость, сла́ва вѣнча́вшемꙋ тѧ̀, сла́ва  дѣ́йствꙋющемꙋ тобо́ю всѣ̑мъ и҆сцѣлє́нїѧ. 
Канѡ́нъ, є҆гѡ́же краегране́сїе: Пою̀ бг҃ꙋ тѧ̀  да́ра свѧще́нна. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Пѣснопѣ̑нїи хотѧ́щемꙋ твоѐ пѣ́ти ны́нѣ  торжество̀, бжⷭ҇твенныхъ дарѡ́въ, ꙗ҆́кѡ сы́й  тезоимени́тъ, да́ръ пода́ждь мѝ свѣтоно́сенъ, ѿ  сокро́вищъ почерпа́ѧ неиздае́мыхъ благода́ть бжⷭ҇твеннꙋю,  всеприснопа́мѧтне. 
Два́жды. 
Поꙋча́ѧсѧ зако́нꙋ прилѣ́жнѡ, ѻ҆́ч҃е, чи́стомꙋ,  ве́сь чи́стъ и҆ пречи́стъ бы́лъ є҆сѝ: всечⷭ҇томꙋ же  сло́вꙋ совокꙋплѧ́ѧсѧ, чистоты̀ свѣ́телъ сосꙋ́дъ  показа́лсѧ є҆сѝ, и҆ ѡ҆свѧще́нъ, всеблаже́нне. 
Бг҃оро́диченъ: 
Оу҆мертви́въ себѐ мі́рꙋ, жи́знь, ѻ҆́ч҃е,  равноа́гг҃льнꙋ на землѝ благоче́стнѡ проходѧ̀,  возсїѧ́вшемꙋ ѿ ложе́снъ дв҃и́ческихъ послѣ́довалъ  є҆сѝ, крⷭ҇тъ тво́й на ра́мо взе́мъ, бг҃омꙋ́дре  преблаже́нне. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ,  въ не́йже оу҆тверди́сѧ моѐ се́рдце. (с. 243) 
Ꙗ҆́кѡ да́ръ люби́мь влⷣцѣ, преподо́бне, твою̀  дꙋ́шꙋ, ѳео́дѡре, спаса́емꙋ, и҆ воздержа́нїемъ ѿ  страсте́й и҆змѣне́нꙋ прине́слъ є҆сѝ. 
Два́жды. 
Бг҃ꙋ ѡ҆свѧще́нъ, превозше́лъ є҆сѝ, всемꙋ́дре,  зри́мыхъ чꙋ́вство, чи́стымъ же оу҆мо́мъ бесѣ́довалъ  є҆сѝ оу҆мꙋ̀ превы́спреннемꙋ, преблаже́нне. 
Бг҃оро́диченъ: 
Оу҆дали́лсѧ є҆сѝ въ пꙋсты́ни бѣ́гаѧ, сла́вне,  и҆́же ѿ дв҃ы просїѧ́вшаго бг҃а сло́ва ты̀ прїи́мъ, ѡ҆  не́мже и҆ спа́слсѧ є҆сѝ, досточꙋ́дне. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Въ домꙋ̀ бж҃їи ꙗ҆́кѡ фі́нїѯъ процвѣ́лъ є҆сѝ,  плоды́ же добродѣ́телей гдⷭ҇еви прине́слъ поще́нїемъ  и҆зрѧ́днымъ, ѻ҆́ч҃е преподо́бне: тѣ́мже и҆  оу҆блажа́ешисѧ, ꙗ҆́кѡ безпло́тныхъ равностоѧ́теленъ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенною си́лою ѡ҆дѣ́ѧнъ, ѡ҆бнажи́лъ є҆сѝ  полкѝ сꙋпроти́вныхъ си́лъ, бг҃оно́се, и҆ добродѣ́телей  просїѧ́въ свѣ́тлостїю, и҆сцѣле́нїй зарѝ ѡ҆блиста́лъ  є҆сѝ, ѻ҆́ч҃е преподо́бне: хрⷭ҇та̀ бг҃а молѝ,  дарова́ти на́мъ ве́лїю ми́лость. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ,  па́че всѣ́хъ менѐ пе́рсть бы́вша, ѡ҆скверне́на  плотски́ми прегрѣше́ньми, ѡ҆чи́сти моли́твъ твои́хъ  бжⷭ҇твенными вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀  и҆зба́вити ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, (с. 244) вопло́щсѧ, и҆ спа́слъ є҆сѝ  всего́ мѧ человѣ́ка. тѣ́мъ зовꙋ́ ти: сла́ва си́лѣ  твое́й, гдⷭ҇и. 
Кꙋпносе́льникъ пахѡ́мїю бжⷭ҇твенномꙋ бы́въ, нра̑вы  подража́лъ є҆сѝ, ѻ҆́ч҃е бг҃омꙋ́дре ѳео́дѡре, тогѡ̀  воздержа́нїѧ, и҆ правосла́вною вѣ́рою оу҆подоблѧ́емый. 
Пѣва́емагѡ црⷭ҇тва, и҆ бжⷭ҇твеннагѡ сїѧ́нїѧ,  досто́йнѡ полꙋчи́лъ є҆сѝ, ꙗ҆́кѡ бы́въ хꙋдо́гъ,  ѻ҆́ч҃е, чистото́ю, къ прича́стїю неизрече́нныѧ красоты̀. 
Се́ла є҆ѳїѡ́пскаѧ, дє́мѡнскаѧ сѡ́нмища, твоегѡ̀  оу҆жасо́шасѧ терпѣ́нїѧ и҆ смире́нїѧ, и҆ непреста́ннагѡ  во бдѣ́нїихъ твоегѡ̀ стоѧ́нїѧ, досточꙋ́дне. 
Бг҃оро́диченъ: 
Во и҆зстꙋпле́нїи главы̑ си́льныхъ ссѣко́шасѧ,  стра́хомъ ржⷭ҇тва̀ твоегѡ̀, бг҃ороди́тельнице  всенепоро́чнаѧ: собо́ръ же прпⷣбныхъ оу҆диви́сѧ,  досто́йнѡ бжⷭ҇твенною благода́тїю. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ,  хрⷭ҇тѐ бж҃е: тобо́ю бо, влⷣко, къ свѣтонача́льникꙋ  ѻ҆ц҃ꙋ̀ твоемꙋ̀, ѿ но́щи невѣ́дѣнїѧ приведе́нїе  и҆́мамы. 
Оу҆чє́нїѧ те́плѣ честна̑ѧ и҆мѣ́въ, разори́лъ  є҆сѝ всѣ́хъ є҆ресе́й прелє́стнаѧ прїѧ̑тїѧ, мꙋ́дре,  трⷪ҇ческою вѣ́рою ѡ҆гражда́ѧ ста́до твоѐ. 
Два́жды. 
Ꙗ҆́кѡ свѣ́тъ вои́стиннꙋ на землѝ бы́лъ є҆сѝ,  ѳео́дѡре, житїѐ непоро́чно пожи́въ, всеприснопа́мѧтне,  по́стникѡвъ оу҆краше́нїе, мона́шествꙋющихъ похвала̀. 
Бг҃оро́диченъ: 
Тече́нїемъ по́стническихъ сле́зъ напаѧ́ѧ се́рдце  твоѐ, плодоно́сно показа́лъ є҆сѝ возсїѧ́вшемꙋ влⷣцѣ  хрⷭ҇тꙋ̀ ѿ дв҃ы ст҃ы́ѧ, ѳео́дѡре пребога́те. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. (с. 245) 
Свѣ́тлое и҆ бг҃оꙋго́дное житїѐ твоѐ, тебѣ̀  нбⷭ҇нꙋю, ѻ҆́ч҃е, свѣ́тлость ст҃ы́хъ показа̀, въ  се́лѣхъ нбⷭ҇ныхъ, ѳео́дѡре. 
Два́жды. 
Побѣди́тель, ѡ҆долѣва́ѧ, ѳео́дѡре, лꙋка̑вствїѧ  дꙋхѡ́въ, бы́лъ є҆сѝ, оу҆тѣ́шителѧ дх҃а помо́щника  стѧжа́въ, бг҃опрїѧ́тне. 
Бг҃оро́диченъ: 
Ѻ҆́блакъ ле́гкїй є҆сѝ, чⷭ҇таѧ, на не́мже сѣдѧ̀  прїи́де во є҆гѵ́петъ вседержи́тель гдⷭ҇ь, и҆  свѣти́льники преподѡ́бныѧ содѣ́ла. 
Конда́къ и҆ і҆́косъ пра́здника. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ  мꙋчи́телѧ высо́къ пла́мень вознесло̀ є҆́сть: хрⷭ҇то́съ  же прострѐ бг҃очести̑вымъ ѻ҆трокѡ́мъ ро́сꙋ дꙋхо́внꙋю,  сы́й бл҃гослове́нъ и҆ препросла́вленъ. 
Разꙋ́мнѡ возжела́лъ є҆сѝ ꙗ҆́коже бг҃ови́децъ,  бжⷭ҇твеннꙋю свѣ́тлость ви́дѣти, ѳео́дѡре: тѣ́мже  ви̑димаѧ всѧ̑ ѡ҆ста́вилъ є҆сѝ, во мра́къ же вше́дъ  зрѣ́ти сподо́билсѧ є҆сѝ непостижи́маго. 
Два́жды. 
Ꙗ҆́да ты̀ ѕмїи́на дꙋшетлѣ́ннагѡ, преблаже́нне  ѳео́дѡре ника́коже прїи́мъ, сегѡ̀ па́мѧть, ѻ҆́ч҃е,  погꙋби́лъ є҆сѝ, па́мѧть непреста́ннѡ бж҃їю въ се́рдцы,  блаже́нне, стѧжа́въ. 
Бг҃оро́диченъ: 
Ст҃ы́хъ ст҃а́го, во ст҃ы́хъ почива́ющаго, свѧ́тѡ  породила̀ є҆сѝ, дв҃о всенепоро́чнаѧ, за милосе́рдїе  мно́гое чл҃вѣ́ка бы́вша и҆зъ тебє̀ воплоще́нна, пре́жде  безпло́тнагѡ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ  дѣ̑йства раздѣлѧ́ше, бж҃їимъ велѣ́нїемъ халдє́и  ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Ты̀ свѣтови́денъ, свѣ́тꙋ пресвѣ́тломꙋ  бесѣ́довавъ, ꙗ҆ви́лсѧ є҆сѝ, преблаже́нне ѳео́дѡре,  є҆дине́нїемъ же лꙋ́чшимъ, (с. 246) па́че є҆стества̀  ѡ҆божа́емь, зовы́й ны́нѣ: благослови́те, всѧ̑ дѣла̀  гдⷭ҇нѧ, гдⷭ҇а. 
Два́жды. 
Мꙋ́ченикъ бы́въ тве́рдъ ко грѣхꙋ̀, да́же до  кро́ве проти́вльсѧ, бг҃омꙋ́дре ѳео́дѡре, вѣнце́мъ  страда́нїѧ твою̀ главꙋ̀ оу҆краси́лъ є҆сѝ, зовы́й  ны́нѣ: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ꙗ҆ви́сѧ на́мъ и҆зъ тебє̀, бг҃ороди́тельнице,  пра́вды свѣ́тлое сл҃нце, просвѣща́ѧ всѧ́чєскаѧ заре́ю  бжⷭ҇тва̀, вопло́щсѧ вы́шнїй. є҆го́же ны́нѣ  воспѣва́емъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Ны́нѣ не въ гада́нїихъ, тебѣ̀ хрⷭ҇то́съ ви́димь  є҆́сть, къ лицꙋ́ же па́че ви́дитсѧ лице́мъ, и҆́стиннымъ  ꙗ҆вле́нїемъ, и҆́же сѣно́внымъ разрѣ́шшымсѧ зерца́лѡмъ,  дарѡ́въ тезоимени́те, сп҃са и҆ бг҃а на́шегѡ. 
Два́жды. 
Жела́нїе бжⷭ҇твенное твоѐ и҆спо́лнисѧ, ѳео́дѡре,  ꙗ҆́кѡ дости́гъ кончи́нꙋ, є҆́же поще́нїемъ и҆здале́ча  зрѧ́ше со оу҆миле́нїемъ, є҆го́же и҆ полꙋчи́въ, жела̑нїѧ  оу҆ста́вилъ є҆сѝ, по́стникѡвъ похвало̀,  мона́шествꙋющихъ благолѣ́пїе. 
Бг҃оро́диченъ: 
Недꙋ́говавъ растлѣ́тисѧ преслꙋша́нїемъ, пе́рвый  а҆да́мъ тобо́ю, бг҃ома́ти, ѡ҆бнови́сѧ: ты́ бо воплоще́нна  сло́ва ро́ждши безъ и҆стлѣ́нїѧ неизрече́ннѡ, тлю̀  и҆скорени́вши, нетлѣ́нїе процвѣла̀ є҆сѝ. (с. 247) 
Слꙋ́жба прпⷣбнагѡ ѻ҆тца̀ на́шегѡ є҆фре́ма  переко́мскагѡ. 
Стїхи̑ры, гла́съ є҃. Подо́бенъ: Ра́дꙋйсѧ: 
Прпⷣбне ѻ҆́ч҃е є҆фре́ме, любо́вїю бжⷭ҇твенною  разжиза́емь, ѻ҆те́чество и҆ ро́дъ ѡ҆ста́вилъ є҆сѝ, и҆  въ пꙋсты́ню дости́гъ, и҆ та́мѡ ма́лꙋ хлѣви́нꙋ созда́въ,  въ не́й до́брѣ подвиза́лсѧ є҆сѝ. тѣ́мже и҆ по  преставле́нїи твое́мъ благода́ть ѿ гдⷭ҇а прїѧ́лъ є҆сѝ  чꙋде́съ: молѝ, спасти́сѧ тебѐ почита́ющымъ. 
Прпⷣбне ѻ҆́ч҃е є҆фре́ме, любвѐ ра́ди  оу҆чи́телѧ твоегѡ̀, всѧ̑ ꙗ҆̀же на землѝ преѡби́дѣлъ  є҆сѝ: и҆ въ пꙋсты́ню всели́всѧ, пло́ти по́хотное  мꙋдрова́нїе оу҆мертви́лъ є҆сѝ, и҆ по́стническими  трꙋды̑ твоѐ житїѐ оу҆ѧсни́лъ є҆сѝ. ѿѻнꙋ́дꙋже и҆  оу҆чєникѝ собра́въ, ревнꙋ́ющыѧ твоемꙋ̀ житїю̀, си́хъ  хрⷭ҇тꙋ̀ приве́лъ є҆сѝ: є҆го́же молѝ, спастѝ всѣ́хъ  тебѐ пою́щихъ. 
И҆̀же непра́веднѡ разбо́йнически наше́дшихъ на  ѻ҆би́тель твою̀, прпⷣбне, хотѧ́щихъ ѡ҆скорби́ти  оу҆ченикѝ твоѧ̑, ты́ же ѿ ке́ллїи ꙗ҆́кѡ тѣ́хъ  ви́дѣлъ є҆сѝ, то́кмѡ жезла̀ оу҆даре́нїемъ  оу҆страши́лъ є҆сѝ. ѿѻнꙋ́дꙋже ꙗ҆́кѡ позна́вше своѐ  безчеловѣ́чное сꙋровство̀, со стꙋдо́мъ бѣ́гствꙋ  оу҆стреми́шасѧ: хрⷭ҇тꙋ̀ моли́сѧ, спастѝ дꙋ́шы на́шѧ. 
Сла́ва, гла́съ ѕ҃: 
На оу҆́сть вере́нды, на ѻ҆́стровѣ водвори́всѧ,  прпⷣбне, и҆ въ пꙋсты́ню безмо́лвїѧ вше́дъ, та́мѡ ке́ллїю  созда́лъ є҆сѝ: въ не́йже нбⷭ҇ное бога́тство стѧжа́лъ  є҆сѝ. слеза́ми оу҆́бѡ постѧ́сѧ, ра́достїю пожина́еши  трꙋды̀ плодѡ́въ (с. 248) твои́хъ. тѣ́мже ѻ҆би́тель,  ю҆́же трꙋды̑ твои́ми стѧжа́лъ є҆сѝ, со оу҆ченикѝ не  ѡ҆ста́ви, но ми́лостивнѡ посѣща́й: хрⷭ҇тꙋ̀, ѻ҆́ч҃е  є҆фре́ме, моли́сѧ, спастѝ дꙋ́шы на́шѧ. 
И҆ ны́нѣ, пра́здника. 
Вхо́дъ. Прокі́менъ днѐ. И҆ чтє́нїѧ г҃, пи̑саны  сегѡ̀ мѣ́сѧца въ г҃ де́нь. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Ꙗ҆́кѡ преходѧ́щꙋю жи́знь ꙳ на землѝ презрѣ́въ,  блаже́нне, ꙳ та́мѡ сподо́билсѧ є҆сѝ оу҆лꙋчи́ти ꙳  жи́знь бжⷭ҇твеннꙋю: ꙳ и҆ тоѧ̀ сїѧ́нїе прїѧ́лъ є҆сѝ,  бг҃оно́се. 
Сті́хъ: Честна̀ предъ гдⷭ҇емъ сме́рть  преподо́бныхъ є҆гѡ̀. 
Любвѐ ра́ди хрⷭ҇то́вы, ꙳ преподо́бне є҆фре́ме, ꙳  пло́ти рачи́тельное оу҆мертви́лъ є҆сѝ мꙋдрова́нїе, ꙳  и҆ дꙋ́шꙋ ѿ страсте́й свобо́днꙋ ꙳ бг҃ꙋ предста́вилъ  є҆сѝ. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Бо́дренными моли́твами, ꙳ и҆ сле́зными  и҆стѡ́чники, ꙳ це́рковь вѣ́рныхъ ꙳ ѡ҆богати́лъ є҆сѝ, ꙳  бг҃облаже́нне є҆фре́ме. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ є҆фре́ме: твое́ю бо стезе́ю вои́стиннꙋ  пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, преподо́бныхъ соприча́стниче и҆  пра́ведныхъ: съ ни́миже моли́сѧ гдⷭ҇еви, поми́ловатисѧ  дꙋша́мъ на́шымъ. 
И҆ ны́нѣ, пра́здника. Тропа́рь, гла́съ д҃: 
Ѿ ю҆́ности твоеѧ̀ ве́сь бг҃ови порабо́тилсѧ  є҆сѝ, блаже́нне: и҆ тогѡ̀ ра́ди любвѐ, ѻ҆те́чество и҆  ро́дъ ѡ҆ста́вилъ є҆сѝ, въ пꙋсты́ню всели́всѧ, въ не́йже  жесто́кое житїѐ показа́въ, и҆ чꙋде́съ дарѡва́нїѧ ѿ  бг҃а прїѧ́лъ є҆сѝ, є҆фре́ме преподо́бне: молѝ хрⷭ҇та̀  бг҃а, да спасе́тъ дꙋ́шы на́шѧ. (с. 249) 
На оу҆́трени, на Бг҃ъ гдⷭ҇ь, тропа́рь  пра́здника два́жды. 
Сла́ва, ст҃а́гѡ: И҆ ны́нѣ, пра́здника. 
По а҃-й стїхоло́гїи, сѣда́ленъ, гла́съ д҃: 
Ю҆́ность твою̀, преподо́бне, воздержа́нїемъ  оу҆вѧди́лъ є҆сѝ, стра̑сти тѣлє́сныѧ, ꙗ҆́кѡ  плѣ́нника хꙋ́да свѧза́въ, дꙋ́хови повинꙋ́лъ є҆сѝ: и҆  сегѡ̀ ра́ди, ѻ҆́ч҃е є҆фре́ме, хрⷭ҇то́съ чꙋдесы̀  пресла́внѡ тебѐ вѣнча́етъ, є҆ди́нъ прославлѧ́ѧй  свѧты́хъ свои́хъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆мертви́сѧ всѧ̀ крѣ́пость моѧ̀, ѿ мно́жества  безмѣ́рныхъ ѕѡ́лъ мои́хъ, и҆ мно́гими скорбьмѝ  ѡ҆бдержи́мь, оу҆жѐ ѿча́ѧхсѧ: но помози́ ми, влⷣчце,  є҆фре́ма блаже́ннагѡ предста́тельствомъ, ꙗ҆́кѡ ра́дость  ро́ждшаѧ, пла́чꙋщымъ оу҆тѣше́нїе. 
По в҃-й стїхоло́гїи, сѣда́ленъ, гла́съ є҃.  Подо́бенъ: Собезнача́льное: 
По́стника гдⷭ҇нѧ пѣ́сньми почти́мъ, ꙗ҆́кѡ  оу҆мертви́вша всѧ̑ прило́ги страсте́й, воздержа́нїемъ  тве́рдымъ, и҆ крѣ́пкимъ терпѣ́нїемъ вои́стиннꙋ, и҆  посрами́вша ѕѣлѡ̀ сопроти́внагѡ всю̀ горды́ню, ны́нѣ  молѧ́щасѧ гдⷭ҇еви, поми́ловатисѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, несказа́ненъ ѻ҆́бразъ  ржⷭ҇тва̀, въ тебѣ̀ позна́сѧ, приснодв҃о чⷭ҇таѧ,  оу҆жаса́етъ мо́й оу҆́мъ, и҆ оу҆дивлѧ́етъ помышле́нїе:  сла́ва твоѧ̀, бцⷣе, во всѣ́хъ простре́сѧ, ко спасе́нїю  дꙋ́шъ на́шихъ. 
По полѷеле́и, сѣда́ленъ, гла́съ д҃: 
Ꙗ҆́кѡ со́лнце возсїѧ́лъ є҆сѝ зарѧ́ми всемꙋ̀  мі́рꙋ, и҆здале́ча чꙋдесы̀ твои́ми, чꙋдотво́рче є҆фре́ме,  свѣтоно́сче блаже́нне, преподо́бныхъ похвало̀. 
Два́жды. (с. 250) 
Сла́ва, и҆ ны́нѣ, бг҃оро́диченъ: 
Въ кро́въ тво́й, дв҃о, всѝ прибѣга́юще, вопїе́мъ  тѝ: мольбꙋ̀ прїимѝ ѿ на́съ, и҆ не преста́й молѧ́щисѧ  чл҃вѣколю́бцꙋ, спасти́сѧ рабѡ́мъ твои̑мъ. 
Степє́нна, а҃ а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Є҆ѵⷢ҇лїе матѳе́а, зача́ло м҃г. 
По н҃-мъ ѱалмѣ̀, стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ  є҆сѝ мздꙋ̀ трꙋдѡ́въ твои́хъ, дє́мѡнскїѧ погꙋби́лъ  є҆сѝ полкѝ и҆ а҆́гг҃льскїѧ дости́глъ є҆сѝ чи́ны,  и҆́хже житїю̀ безъ поро́ка поревнова́лъ є҆сѝ.  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
Канѡ́нъ пра́здника на ѕ҃: и҆ преподо́бнагѡ на и҃. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Смири́лсѧ є҆сѝ хрⷭ҇та̀ ра́ди, ѻ҆́ч҃е, и҆ крⷭ҇тъ  взе́мъ, ѿ ѻ҆те́чества и҆ срѡ́дникъ ꙗ҆́кѡ ѿ ѕмі́ѧ  бѣ́галъ є҆сѝ. ѿѻнꙋ́дꙋже въ пꙋсты́ню вше́дъ, въ  не́йже трꙋдолю́бнѡ подвиза́лсѧ є҆сѝ, преподо́бне. 
Ѿ ю҆́ности твоеѧ̀, ѻ҆́ч҃е є҆фре́ме, оу҆́мъ къ  бг҃ꙋ впери́въ, тлѣ́нными нетлѣ̑ннаѧ ꙗ҆́кѡ до́брый  кꙋпе́цъ и҆скꙋпи́лъ є҆сѝ: тѣ́мже ны́нѣ соше́дшесѧ  па́мѧть твою̀ почита́емъ. 
Хрⷭ҇то́вымъ раче́нїемъ, ѻ҆́ч҃е є҆фре́ме, па́че  ѻ҆гнѧ̀ распала́емь, настоѧ̑щаѧ ꙗ҆́кѡ ничто́же сꙋ̑щаѧ  презрѣ́лъ є҆сѝ: сегѡ̀ ра́ди въ покѡ́ища всели́лсѧ  є҆сѝ, и҆дѣ́же пра́ведныхъ дꙋ́шы веселѧ́тсѧ. 
Бг҃оро́диченъ: 
Болѧ́ща и҆сцѣлѝ дꙋше́ю же и҆ тѣ́ломъ, влⷣчце,  раба̀ (с. 251) твоего̀, блаже́ннагѡ є҆фре́ма моле́нїемъ:  тебе́ бо предста́тельницꙋ всѝ сꙋ́щїи въ печа́ли  стѧжа́хомъ, ꙗ҆́кѡ ро́ждшꙋю спасе́нїе на́ше. 
Катава́сїа пра́здника. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Сна̀ твои́ма ѻ҆чи́ма не да́лъ є҆сѝ, бл҃же́нне  є҆фре́ме, ни вѣ́ждома дрема́нїѧ, до́ндеже сподо́билсѧ  є҆сѝ пра́ведныхъ селе́нїѧ, є҆́же оу҆гото́ва бг҃ъ,  преподо́бне, лю́бѧщымъ є҆го̀. 
Бо́дренными твои́ми моли́твами, ѻ҆́ч҃е є҆фре́ме,  и҆ жесто́кимъ воздержа́нїемъ гдⷭ҇ꙋ на землѝ до́брѣ  оу҆годи́лъ є҆сѝ: сегѡ̀ ра́ди стра́шенъ врагѡ́мъ и҆  сла́венъ человѣ́кѡмъ, бы́лъ є҆сѝ. 
Ра́йскꙋю жи́знь и҆ та́мѡ ст҃ы́хъ весе́лїе, всегда̀  во оу҆мѣ̀ твое́мъ помина́ѧ, преподо́бне, въ слеза́хъ и҆  воздыха́нїихъ всю̀ твою̀ жи́знь, ѻ҆́ч҃е є҆фре́ме,  проше́лъ є҆сѝ: сегѡ̀ ра́ди и҆ по сме́рти ѿ хрⷭ҇та̀  чꙋдесы̀ просла́вилсѧ є҆сѝ. 
Бг҃оро́диченъ: 
И҆сточа́еши и҆сцѣле́нїй стрꙋи̑ болѧ́щымъ, дв҃о,  всю́дꙋ: тѧ́ бо и҆сто́чникъ показа̀ милосе́рдїѧ, влⷣчце,  и҆́же ми́лости гдⷭ҇ь, и҆зъ тебє̀ рожде́йсѧ па́че  оу҆ма̀. 
Сѣда́ленъ пи́санъ по а҃-й стїхоло́гїи. 
Пѣ́снь д҃. І҆рмо́съ: 
Сѣдѧ́й въ сла́вѣ на престо́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Житїѐ твоѐ, ѻ҆́ч҃е є҆фре́ме, чꙋ́дно на землѝ  показа́лъ є҆сѝ, вели́ко поще́нїе и҆ смире́нїе: сегѡ̀  ра́ди та́мѡ вели́чество наслѣ́довалъ є҆сѝ, молѝ,  спасти́сѧ ѿ бѣ́дъ пою́щымъ тѧ̀. (с. 252) 
Се́ргїа вели́кагѡ житїю̀ послѣ́дꙋѧ, преподо́бне:  тѣ́мже тогѡ̀, є҆ли́кѡ мо́щно, и҆менова́нїе ѿ житїѧ̀  стѧжа́лъ є҆сѝ, є҆фре́ме пребога́те. 
Посто́мъ и҆ моли́твами тѣ́ло твоѐ и҆знꙋри́лъ  є҆сѝ, и҆ сегѡ̀ ра́ди сподо́билсѧ є҆сѝ ви́дѣти  неизречє́ннаѧ блага̑ѧ, ꙗ҆̀же ст҃ы̑мъ оу҆готѡ́вана: съ  ни́миже, ѻ҆́ч҃е є҆фре́ме, ѡ҆ на́съ моли́сѧ. 
Бг҃оро́диченъ: 
Кро́въ и҆ застꙋпле́нїе, и҆ прибѣ́жище бꙋ́ди мѝ,  дв҃о, рабꙋ̀ твоемꙋ̀, и҆ и҆сцѣли́ мѧ ѿ безмѣ́рныхъ  ѕѡ́лъ воспѣва́ти, пречⷭ҇таѧ: сла́ва ржⷭ҇твꙋ̀ твоемꙋ̀. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Чи́сто житїѐ твоѐ ѿ ю҆́ности потща́лсѧ є҆сѝ,  преподо́бне, сохрани́ти: тѣ́мже чистотꙋ̀ твою̀ ви́дѣвъ  прест҃ы́й дх҃ъ, въ тѧ̀ всели́сѧ. 
Ꙗ҆́кѡ преѡби́дѣвъ тлѣ̑ннаѧ, вѣ̑чнаѧ, ѻ҆́ч҃е,  сподо́билсѧ є҆сѝ прїѧ́ти, по нело́жномꙋ словесѝ,  проси́те и҆ прїи́мете: и҆ є҆́же ꙗ҆́кѡ проси́лъ є҆сѝ,  сїѧ̑ по досто́инствꙋ прїѧ́лъ є҆сѝ. 
Мѣ́сто, є҆́же сподо́бисѧ прїѧ́ти честны̑ѧ мо́щи  твоѧ̑, преподо́бне, ѡ҆свѧти́сѧ, и҆ по мнѡ́гимъ страна́мъ  прославлѧ́емо є҆́сть, ꙗ҆́кѡ въ себѣ̀ мо́щи твоѧ̑  и҆мѣ́етъ. 
Бг҃оро́диченъ: 
Не преста́й молѧ́щи, є҆го́же родила̀ є҆сѝ,  бг҃оневѣ́сто, ꙗ҆́кѡ сп҃са и҆ влⷣкꙋ, разрѣше́нїе  пода́ти ско́рбемъ и҆ болѣ́знемъ, къ ра́дости  нетлѣ́ннѣй мѧ̀ возведѝ, проща́ѧ мѝ согрѣшє́нїѧ. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ.  (с. 253) 
Твоѐ вели́кое житїѐ и҆ чистотꙋ̀, къ си̑мъ же  безмѣ́рное смире́нїе прови́дѣвъ прест҃ы́й дх҃ъ, сла́вна  тѧ̀, ѻ҆́ч҃е, всѣ̑мъ показа̀. тѣ́мже ѿ сегѡ̀ житїѧ̀  ко ѻ҆́номꙋ вѣ́кꙋ преше́дъ, полꙋчи́лъ є҆сѝ съ  пра́ведными весе́лїе. 
Дне́сь начина́ема свѧще́ннаѧ па́мѧть твоѧ̀,  преподо́бне є҆фре́ме, весели́тъ оу҆ченикѝ твоѧ̑,  воспѣва́ющыѧ любо́вїю по́двиги твоѧ̑, и҆ честно́е  оу҆спе́нїе сла́вѧщыѧ торжествꙋ́юще: и҆̀хже моли́твами  твои́ми, ѻ҆́ч҃е, соблюдѝ. 
Разбѡ́йницы пе́рвѣе прише́дше тебѐ ѡ҆скорби́ти,  преподо́бне, но ты̀ тѣ́хъ разꙋмѣ́въ лꙋка́вство,  воздви́гнꙋти тѣ̑мъ дре́во ре́клъ є҆сѝ, немогꙋ́щымъ же  мнѡ́гимъ тебѣ̀ є҆ди́номꙋ проти́витисѧ. тѣ́мже ꙗ҆́кѡ  посра́млени про́чее со стра́хомъ ѿбѣжа́ша, па́че  побѣжде́ни бы́вше, не́жели побѣди́ша. 
Бг҃оро́диченъ: 
Твою̀ пода́ждь мѝ по́мощь, и҆ и҆зба́ви мѧ̀,  влⷣчце, ѿ бѣ́дъ и҆ скорбе́й, и҆ прегрѣше́нїй мои́хъ:  ꙗ҆́же всѣ́хъ ро́ждшаѧ и҆збавле́нїе. 
Конда́къ, гла́съ и҃. Подо́бенъ: Взбра́нной: 
А҆́гг҃льскомꙋ житїю̀ поревнова́въ, преподо́бне,  всѧ̑ земна̑ѧ ѡ҆ста́вивъ, ко хрⷭ҇тꙋ̀ прите́клъ є҆сѝ, и҆  тогѡ̀ за́повѣдьми ѡ҆гра́ждсѧ, ꙗ҆ви́лсѧ є҆сѝ сто́лпъ  непоколеби́мь ѿ вра́жїихъ напа́данїй. тѣ́мъ зове́мъ  тѝ: ра́дꙋйсѧ, є҆фре́ме, свѣти́ло пресвѣ́тлое. 
І҆́косъ: 
И҆́же въ ме́ртвеннѣмъ тѣ́лѣ, а҆́гг҃льскомꙋ  оу҆подо́бльсѧ житїю̀ па́че є҆стества̀, и҆ съ тѣ́ми на  нб҃сѣ́хъ ликꙋ́ѧ, прїиди́те, всѝ вѣ́рнїи, воспое́мъ  преподо́бнаго є҆фре́ма: то́й бо ꙗ҆́кѡ оу҆ме́ты вмѣнѝ  мїрска̑ѧ всѧ̑ кра̑снаѧ, ꙗ҆́кѡ да нбⷭ҇ныхъ полꙋчи́тъ,  вше́дъ на го́рꙋ, ꙗ҆́коже дре́вле мѡѷсе́й, и҆ вели́кїй  и҆лїа̀, посто́мъ ѡ҆чи́щсѧ, сподо́бисѧ ви́дѣти трⷪ҇ческꙋю  свѣ́тлость, не во мра́цѣ, ни въ ви́хрѣ, но во свѣ́тѣ  благода́ти бж҃їѧ. тѣ́мъ и҆ чꙋде́съ лꙋчы̀ и҆спꙋща́ѧ (с.  254) свѣ́тлѡ, и҆ рѣ́ки и҆сцѣле́нїѧ и҆сточа́ѧ вѣ̑рнымъ  ѿ гро́ба, ꙗ҆́кѡ недꙋ́гѡвъ и҆сцѣли́тель, ра́дꙋйсѧ,  ѻ҆́ч҃е є҆фре́ме, свѣти́ло пресвѣ́тлое. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  благослове́нъ є҆сѝ. 
И҆сточа́етъ чꙋдеса̀ честна́ѧ ра́ка твоѧ̀,  преподо́бне, преиз̾ѡби́лꙋющи благода́тїю, вѣ́рою  приходѧ́щымъ здра́вїе да́рꙋетъ, хрⷭ҇тꙋ̀ ѿ дꙋшѝ  вопїю́щымъ: благослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Дрє́внимъ ѻ҆́нѣмъ вели̑кимъ ѻ҆тцє́мъ, въ  постѣ̀ провозсїѧ́вшымъ, житїю̀ подо́бѧсѧ, преподо́бне,  въ пꙋсты́ню всели́лсѧ є҆сѝ, и҆ та́мѡ въ поще́нїихъ  мнѡ́га лѣ̑та пребы́лъ є҆сѝ. 
Ꙗ҆́кѡ и҆́стиннагѡ и҆ кро́ткагѡ пастыренача́льника  хрⷭ҇та̀, неѕло́бивое ѻ҆вча̀, ѻ҆́ч҃е є҆фре́ме, бы́лъ  є҆сѝ: тѣ́мже неѕло́бивъ, къ хотѧ́щымъ тебѐ ѡ҆ѕло́бити  бы́лъ є҆сѝ, хрⷭ҇то́ви вопїѧ̀: бж҃е, бл҃гослове́нъ  є҆сѝ. 
Бг҃оро́диченъ: 
Ѡ҆бощрє́ны болѣ̑зни ра́нъ мои́хъ, ѿ  безмѣ́рныхъ мои́хъ прегрѣше́нїй, влⷣчце, ведꙋ́тъ въ  сме́рть дꙋше́внꙋю и҆ тѣле́снꙋю: но и҆схи́ти, ꙗ҆́кѡ  си́льна, всѧ́кихъ скорбе́й и҆ недꙋ́гѡвъ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
И҆зъ мла́да, преподо́бне ѻ҆́ч҃е, потща́лсѧ є҆сѝ  твою̀ со́вѣсть, и҆ се́рдце съ дꙋше́ю чи́стою гдⷭ҇еви  предста́вити. тѣ́мже и҆ хрⷭ҇то́съ чꙋдесы̀ тебѐ  прославлѧ́етъ, томꙋ̀ вопїю́ща: гдⷭ҇а воспѣва́йте,  дѣла̀, и҆ превозноси́те є҆го̀ во всѧ̑ вѣ́ки. 
Ны́нѣ пꙋсты́нѧ весе́лїемъ, ѻ҆́ч҃е, красꙋ́етсѧ,  и҆мꙋ́щи (с. 255) мо́щи твоѧ̑ въ себѣ̀, є҆фре́ме  преподо́бне: оу҆ченицы́ же твоѝ твоемꙋ̀ житїю̀  ревнꙋ́юще, ѡ҆ твое́й па́мѧти ра́дꙋющесѧ, творцꙋ̀  вопїю́тъ: гдⷭ҇а воспѣва́йте, дѣла̀, и҆ превозноси́те  є҆го̀ во всѧ̑ вѣ́ки. 
Въ пꙋсты́ни, прпⷣбне, и҆дѣ́же селе́нїе и҆мѣ́лъ  є҆сѝ, та́мѡ прече́стенъ хра́мъ въ сла́вꙋ хрⷭ҇то́вꙋ  воздви́глъ є҆сѝ, въ не́мъ прославлѧ́тисѧ пречⷭ҇томꙋ  тогѡ̀ и҆́мени, и҆ всѣ̑мъ вопи́ти: гдⷭ҇а воспѣва́йте,  дѣла̀, и҆ превозноси́те є҆го̀ во всѧ̑ вѣ́ки. 
Бг҃оро́диченъ: 
Свѣ́щниче свѣ́та трисо́лнечнагѡ сꙋ́щи, заре́ю  бл҃гоꙋтро́бїѧ твоегѡ̀ тмꙋ̀ ѿимѝ прегрѣше́нїй мои́хъ,  бг҃ороди́тельнице, и҆збавле́нїе нꙋ́ждныхъ болѣ́зней  подаю́щи вѣ́рою пою́щемꙋ и҆ превозносѧ́щемꙋ пречⷭ҇тое  твоѐ ржⷭ҇тво̀. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ, всеблаже́ннаѧ  бцⷣе, чи́стаѧ приснодв҃о. 
Ѿ пꙋсты́ннагѡ житїѧ̀ къ премі́рномꙋ и҆ вѣ́чномꙋ  житїю̀ ꙗ҆́кѡ преше́дъ, бл҃же́нне, не преста́й молѧ̀  и҆зба́вителѧ, ѿ разли́чныхъ напа́стей и҆ бѣ́дъ  и҆зба́вити, любо́вїю честно́е твоѐ оу҆спе́нїе ны́нѣ  пѣ́сньми сла́вѧщихъ. 
Пѣвцє́въ и҆́скреннею любо́вїю пою́щихъ, и҆  вѣ́рою тебѣ̀ пѣ́нїе хвале́нїѧ приносѧ́щихъ,  преблаже́нне є҆фре́ме, ѿ всѧ́кихъ бѣ́дъ и҆ скорбе́й  и҆збавлѧ́й: да тѧ̀ всѝ любо́вїю велича́емъ. 
Ѿ рꙋ́къ мои́хъ недосто́йныхъ ма́лое сїѐ  пѣ́сненное хвале́нїе, приносѧ́щагѡ тѝ съ любо́вїю  прїимѝ, блаже́нне є҆фре́ме: не бо̀ возмого́хъ проти́вꙋ  твоегѡ̀ вели́чества оу҆краси́ти, но ма́лое сїѐ ꙗ҆́кѡ  вели́ко прїимѝ, да тебѐ всегда̀ велича́емъ въ  пѣ́снехъ. (с. 256) 
Бг҃оро́диченъ: 
Пѣ́нїе съ пѣ́снїю и҆ хвале́нїе и҆сплете́нное ѿ  болѣ́зненныѧ дꙋшѝ приношꙋ̀ съ любо́вїю тебѣ̀ ро́ждшей  хрⷭ҇та̀, є҆стество́мъ бг҃а: є҆го́же благопрїѧ́тнѡ  прїи́мши, прошє́нїѧ моѧ̑, бцⷣе, и҆спо́лни, и҆  моли́твами твои́ми соблюдѝ. 
Свѣти́ленъ, два́жды: 
А҆́гг҃льскагѡ житїѧ̀ жела́ѧ, оу҆дали́лъ є҆сѝ  себѐ въ пꙋсты́нѧхъ, и҆ стра̑сти покори́въ плотскі̑ѧ,  ра́венъ а҆́гг҃лѡмъ ꙗ҆ви́лсѧ є҆сѝ, ѻ҆́ч҃е на́шъ  бг҃оно́се є҆фре́ме. 
Бг҃оро́диченъ: 
Держа́внымъ твои́мъ покро́вомъ, ѿ врагѡ́въ  навѣ́та на́съ, чⷭ҇таѧ, твои́хъ ра̑бъ соблюдѝ всѣ́хъ  невре́дныхъ: тѧ́ бо є҆ди́нꙋ и҆́мамы прибѣ́жище въ  нꙋ́ждахъ. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Прпⷣбне ѻ҆́ч҃е є҆фре́ме, ꙳ ты̀ и҆́го хрⷭ҇то́во  на ра́мо взе́мъ, ꙳ до́блественнѣ наи́тїе вра́жїе  попра́лъ є҆сѝ. ꙳ сегѡ̀ ра́ди тѧ̀ вѣ́рнїи всѝ  почита́емъ, ѽ преблаже́нне, ꙳ мона́шествꙋющихъ похвало̀:  ꙳ тѣ́мже хрⷭ҇та̀ непреста́ннѡ молѝ, ꙳ спастѝ дꙋ́шы  на́шѧ. 
Вѣ́рою соше́дшесѧ всѝ, ꙳ ꙗ҆́кѡ по́стника тѧ̀  хрⷭ҇то́ва почита́емъ, є҆фре́ме: ꙳ ра́дꙋѧсѧ оу҆́бѡ  ше́ствовалъ є҆сѝ въ пꙋсты́ню непроходи́мꙋю, мꙋ́дре, ꙳  наста́вникъ бы́лъ є҆сѝ че́стенъ. ꙳ тѣ́мже тебѣ̀ мы̀  вѣ́рою взыва́емъ, блаже́нне, ꙳ по́стникѡвъ похвало̀: ꙳  ѡ҆ на́съ моли́сѧ ко гдⷭ҇ꙋ, ꙳ поми́ловатисѧ дꙋша́мъ  на́шымъ. 
Прпⷣбне ѻ҆́ч҃е на́шъ, ꙳ бꙋ́дꙋщїѧ ра́ди жи́зни, ꙳  при є҆́зерѣ на ѻ҆́стровѣ переко́мѣ всели́лсѧ є҆сѝ,  ꙳ ника́коже боѧ́сѧ неви́димыхъ врагѡ́въ, ꙳ мно́гажды  толца̑нїѧ творѧ́щихъ къ тебѣ̀: ꙳ ты́ же моли́твами си́хъ  безъ вѣ́сти твори́лъ є҆сѝ. ꙳ ѽ терпѣли́вый дꙋше́ю!  въ пꙋ́стѣ мѣ́стѣ, ꙳ чꙋ́дное ѻ҆вча̀, хрⷭ҇та̀ а҆́гнца  па́стырѧ и҆мѣ́ѧ: ꙳ тѣ́мже тѧ̀ вѣ́рою всѝ чти́мъ и҆  оу҆блажа́емъ. (с. 257) 
Сла́ва, гла́съ то́йже. Самогла́сенъ: 
На нб҃о текꙋ́щꙋю возше́дъ колесни́цꙋ, чꙋ́дне,  добродѣ́телей, дости́глъ є҆сѝ кра́йнее житїѐ  воздержа́нїемъ, и҆зъ пꙋсты́ни смотрѧ́ѧ вы́шнѧгѡ  і҆ерⷭ҇ли́ма красоты̑: и҆ болѣ́зненнымъ по́двигомъ  досто́йнѡ по́чєсти прїе́мъ, съ небе́сными ра́дꙋешисѧ  чинонача̑лїи, пребл҃же́нне, вѣ́чныхъ благи́хъ  наслѣ́дникъ, и҆ црⷭ҇твїѧ жи́тель бы́въ. моли́сѧ,  преподо́бне є҆фре́ме, сп҃сꙋ всѣ́хъ, оу҆мири́ти мі́ръ  и҆ спастѝ дꙋ́шы на́шѧ. 
И҆ ны́нѣ, пра́здника. 
Славосло́вїе вели́кое. На лїтꙋргі́и слꙋ́жба  преподо́бническаѧ. 


(с. 257) 
Мѣ́сѧца тогѡ́же въ з҃і-й де́нь. 
Ст҃а́гѡ а҆пⷭ҇ла а҆ндроні́ка, и҆ и҆̀же съ ни́мъ. 
Стїхи̑ры ст҃ы́хъ гла́съ и҃. Подо́бенъ: Ѽ  пресла́внагѡ чꙋдесѐ! 
Сло́вомъ безслове́снꙋю ꙳ оу҆ста́вилъ є҆сѝ  безбо́жїѧ тлю̀, ꙳ ꙗ҆́кѡ сло́ва послꙋ́шникъ, ꙳ и҆  сла́венъ слꙋжи́тель, ꙳ и҆ свѣти́льникъ пресвѣ́телъ ꙳  вселе́нныѧ, бг҃облаже́нне. ꙳ тѣ́мже тѧ̀ словесы̀  бжⷭ҇твенными сла́вимъ, ꙳ и҆ свѧтꙋ́ю твою̀ па́мѧть  пра́зднꙋемъ ра́достнѡ, ꙳ хвалꙋ̀ приносѧ́ще вседержи́телю. 
Па́ѵелъ бжⷭ҇твенный а҆пⷭ҇лъ, ꙳ бжⷭ҇твенными  похвала́ми ꙳ ва́съ восхвалѧ́ѧ свѣ́тлѡ, ꙳ вѣ̑рнымъ  представлѧ́етъ ва́шꙋ до́блесть: ꙳ пре́жде сегѡ̀ глаго́лѧ,  ꙳ показа́ти ва́съ бж҃їѧ сло́ва оу҆ч҃никѝ всемꙋ́дрїи, ꙳  и҆ срѡ́дницы є҆гѡ̀, і҆ꙋні́а сла́внаѧ, ꙳ ꙗ҆́кѡ  вои́стиннꙋ, ꙳ и҆ блаже́нный а҆ндроні́че, ꙳ бж҃їи  оу҆гѡ́дницы. 
Всю̀ свѧще́ннымъ проповѣ́данїемъ ꙳ просвѣти́вше  зе́млю, ꙳ мглꙋ̀ ѿгна́сте сꙋ́етства, ꙳ и҆ къ свѣ́тꙋ  наста́висте. бг҃оразꙋ́мїѧ, ꙳ сꙋ́щыѧ во тмѣ̀ дре́вле  безбо́жїѧ, ꙳ бжⷭ҇твеннїи (с. 258) а҆пⷭ҇ли, ꙳ наста̑вницы  спасе́нїѧ, ꙳ и҆ моли́твєнницы всѣ́хъ ꙳ вѣ́рнѡ ва́съ  почита́ющихъ всегда̀. 
Сла́ва, и҆ ны́нѣ, пра́здника. Тропа́рь, гла́съ  г҃: 
А҆пⷭ҇ли ст҃і́и, моли́те ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Канѡ́нъ, творе́нїе і҆ѡ́сифово, є҆гѡ́же  краегране́сїе: 
Хвалꙋ̀ приношꙋ̀ мꙋ́дромꙋ а҆ндроні́кꙋ. 
Гла́съ и҃. Пѣ́снь а҃.  І҆рмо́съ:  
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Хвалꙋ̀ бг҃ꙋ прино́ситъ, въ пресвѧтѣ́й, блаже́нне,  па́мѧти твое́й, честна́ѧ це́рковь, по́двиги твоѧ̑ вѣ́рою  сла́вѧщи. 
Напра́вилъ є҆сѝ оу҆ма̀ твоегѡ̀ всѧ̑ движє́нїѧ,  свѧще́нне, къ бж҃їимъ хотѣ́нїємъ, и҆сполне́нїю  ра́дꙋѧсѧ, а҆ндроні́че. 
Недꙋ́ги ѡ҆чища́ти, дꙋ́хи ѿгонѧ́ти лꙋка̑выѧ, ѿ  бг҃а бжⷭ҇твеннꙋю бл҃года́ть прїѧ́лъ є҆сѝ, бг҃омꙋ́дре  а҆ндроні́че. 
Бг҃оро́диченъ: 
Ѡ҆дожди́ ми, дв҃о, всѣ́хъ согрѣше́нїй  и҆збавле́нїе, и҆ и҆справле́нїе житїѧ̀, твои́мъ  хода́тайствомъ и҆ бл҃года́тїю. 
Пѣ́снь г҃. І҆рмо́съ: 
Нѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ па́че тебє̀, гдⷭ҇и. 
Оу҆мертви́въ оу҆́ды твоѧ̑ пѡ́двиги, жи́знь  сподо́билсѧ є҆сѝ живꙋ́щихъ зрѣ́ти, на землѝ пло́ть  носѧ́ща хрⷭ҇та̀ бг҃а на́шего, а҆ндроні́че а҆пⷭ҇ле. 
Ѻ҆гнедохнове́ненъ бы́лъ є҆сѝ, бжⷭ҇твеннагѡ  дх҃а, чи́стою мы́слїю твое́ю теплотꙋ̀, а҆пⷭ҇ле, ѡ҆бносѧ̀,  и҆ попалѧ́ѧ пре́лести те́рнїе, а҆ндроні́че всехва́льне. 
Глагѡ́лъ твои́хъ вѣща́нїе, и҆ си́ла чꙋде́съ  ѡ҆бтечѐ мі́ра (с. 259) концы̀, оу҆ченичѐ гдⷭ҇ень,  бжⷭ҇твенныѧ дх҃а бл҃года́ти вѣ̑рныѧ наꙋча́ющи. 
Бг҃оро́диченъ: 
Нѣ́сть пречи́сты, па́че тебє̀, влⷣчце, и҆  нѣ́сть непоро́чны ра́звѣ тебє̀, всенепоро́чнаѧ, бг҃а  бо всѣ́хъ вмѣсти́лище простра́нное є҆ди́на была̀  є҆сѝ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ѕвѣздꙋ̀ пресвѣ́тлꙋю, бг҃оразꙋ́мїѧ свѣ́томъ  просвѣ́щшаго ꙗ҆зы́ки, а҆пⷭ҇ла хрⷭ҇то́ва а҆ндроні́ка  восхва́лимъ, и҆ съ ни́мъ во благовѣ́стїи потрꙋди́вшꙋюсѧ  і҆ꙋні́ю премꙋ́дрꙋю, вопїю́ще: моли́те хрⷭ҇та̀ бг҃а  непреста́ннѡ ѡ҆ всѣ́хъ на́съ. 
Сѣда́ленъ, гла́съ д҃. Подо́бенъ: Ско́рѡ  предварѝ: 
Бжⷭ҇твенный а҆ндроні́къ свѣтови́денъ бы́въ,  сердца̀ просвѣтѝ бг҃оразꙋ́мїѧ свѣ́томъ, ко гдⷭ҇ꙋ  приходи́ти: тѣ́мже и҆ по кончи́нѣ и҆сточа́етъ  и҆сцѣлє́нїѧ, вѣ́рою пристꙋпа́ющымъ честно́мꙋ є҆гѡ̀  хра́мꙋ, и҆ всѣ̑мъ и҆спроша́етъ вѣ̑рнымъ ве́лїю  ми́лость. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее во страсте́хъ земноро́дныхъ  ме́ртвенное сꙋщество̀, и҆ воздви́гла є҆сѝ всѧ̑ ѿ  сме́рти къ животꙋ̀ нетлѣ́нїѧ. тѣ́мже тѧ̀ по до́лгꙋ  блажи́мъ всѝ, дв҃о препросла́вленнаѧ, ꙗ҆́коже прорекла̀  є҆сѝ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀  пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи  вѣща́ше, что̀ но́вое и҆ стра́нное сїѐ чꙋ́до, сн҃е мо́й;  ка́кѡ жи́знь всѣ́хъ вкꙋша́еши сме́рти, ѡ҆живи́ти  мє́ртвыѧ хотѧ̀, ꙗ҆́кѡ милосе́рдъ; 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀.  (с. 260) 
Тѧ̀ ꙗ҆́кѡ сро́дника цѣлꙋ́етъ па́ѵелъ, предъ  вѣ́рными бжⷭ҇твєнныѧ твоѧ̑ похвалы̑ проповѣ́даѧ,  а҆ндроні́че бг҃оглаго́ливе, свѣтоводи́телю  восхвалѧ́ющымъ тѧ̀. 
До́мъ бы́въ трⷪ҇цы прест҃ы́ѧ, хра́мы и҆ трє́бища  разори́лъ є҆сѝ бла́знєнныѧ: и҆ созда́лъ є҆сѝ,  прехва́льне, цр҃кви во спасе́нїе дꙋ́шъ на́шихъ. 
Возмо́глъ є҆сѝ бж҃їею мо́щїю оу҆крѣпи́всѧ,  си́льнагѡ восхи́тити сосꙋ́ды, блаже́нне, и҆ соверши́ти  дх҃а ст҃а́гѡ жили́ще, а҆ндроні́че. 
Бг҃оро́диченъ: 
Тѧ̀ всегда̀, дв҃о бцⷣе, всѝ вѣ́рнїи согла́снѡ  воспѣва́емъ, ꙗ҆́кѡ тве́рдое и҆ побо́рное  предста́тельство, и҆ спасе́нїе дꙋ́шъ на́шихъ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Ꙗ҆́кѡ сро́дника тѧ̀ па́ѵлꙋ, и҆ пре́жде є҆гѡ̀  оу҆ченика̀ бы́вша, съ ни́мже тѧ̀ почита́емъ, вѣ́рою  соше́дшесѧ, а҆ндроні́че. 
Свѣтоза̑рныѧ ѕвѣ́зды, свѧщє́нныѧ а҆пⷭ҇лы  почти́мъ, і҆ꙋні́ю бжⷭ҇твеннꙋю и҆ бг҃оно́снаго  а҆ндроні́ка. 
Ꙗ҆́кѡ нарѡ́читы сꙋ́ще во а҆пⷭ҇толѣхъ, ва́съ  блаже́нный па́ѵелъ проповѣ́даетъ въ цр҃кви, блаже́ннїи. 
Бг҃оро́диченъ: 
Тѧ̀, прест҃а́ѧ ѻ҆трокови́це, прⷪ҇ро́ческїй ли́къ  проначерта̀, свѧще́нными ѻ҆́бразы, бы́ти гдⷭ҇ню  роди́тельницꙋ. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ, ꙗ҆́кѡ ри́зою, многоми́лостиве хрⷭ҇тѐ бж҃е  на́шъ. 
До́мъ тво́й и҆сцѣле́нїй и҆сто́чники, любо́вїю  притека́ющымъ и҆сточа́етъ, а҆пⷭ҇ле, ѡ҆мыва́ѧ дꙋшє́вныѧ  не́мѡщи. 
И҆стлѣ́вшее безбо́жїемъ мно́жество ꙗ҆зы̑къ  ѡ҆бнови́лъ є҆сѝ но́выми твои́ми оу҆чє́нїи,  нетлѣ́ннагѡ і҆и҃са дрꙋ́же и҆́скреннїй. 
Ꙗ҆́кѡ со́лнце ѡ҆бте́клъ є҆сѝ зе́млю,  а҆ндроні́че премꙋ́дре, (с. 261) трисо́лнечный и҆  несозда́нный возвѣща́ѧ вѣ̑рнымъ свѣ́тъ бж҃ества̀. 
Бг҃оро́диченъ: 
Бжⷭ҇твєннаѧ шє́ствїѧ на тебѣ̀ влⷣки  позна́шасѧ, пло́тїю ѡ҆бнища́вшагѡ, и҆ ѡ҆богати́вша  вѣ̑рныѧ, неискꙋсобра́чнаѧ. 
Конда́къ и҆ і҆́косъ пра́здника. 
Пѣ́снь з҃. І҆рмо́съ: 
Въ нача́лѣ зе́млю ѡ҆снова́вый, и҆ нб҃са̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и,  бж҃е ѻ҆тє́цъ на́шихъ. 
Недꙋ́ги лю̑тыѧ, и҆ всѧ́кꙋ болѣ́знь ѿ дꙋ́шъ  вкꙋ́пѣ же и҆ тѣле́съ ѿго́ниши, притека́ющихъ въ до́мъ  тво́й, мꙋ́дре оу҆ч҃ничѐ хрⷭ҇то́въ. 
Де́мѡнскаѧ наи̑тїѧ ѿгонѧ́еши, и҆ стра̑сти лю̑тыѧ  ѡ҆чища́еши человѣ́кѡмъ, спострада́льчествомъ хрⷭ҇то́въ  самови́дче: сегѡ̀ ра́ди тѧ̀ вѣ́рнѡ оу҆блажа́емъ. 
Ри́торское, мꙋ́дре, глꙋмле́нїе низложи́въ  простото́ю оу҆че́нїй, бг҃а проповѣ́дꙋеши въ видѣ́нїи  пло́тстѣ, пожи́вша со земны́ми бла́гости ра́ди. 
Бг҃оро́диченъ: 
Во оу҆тро́бꙋ дв҃ы всели́выйсѧ, и҆ въ не́й а҆да́ма  назда́вый, бл҃гослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Пѣ́снь и҃. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте и҆ превозноси́те во всѧ̑ вѣ́ки. 
Ѡ҆б̾юродѣ̑вшаѧ ѕлы́мъ гно́емъ человѣ́чєскаѧ,  а҆ндроні́че, сердца̀, со́лїю бжⷭ҇твенною стѧгнꙋ́въ,  оу҆чє́нїи твои́ми, и҆злїѧ́вшемꙋсѧ сло́вꙋ, спаса́ємы  предста́вилъ є҆сѝ, требл҃же́нне. 
Свѧще́нникъ же и҆ жре́цъ, и҆ же́ртва, поже́ршемꙋсѧ  за милосе́рдїе позна́лсѧ є҆сѝ, и҆ къ немꙋ̀ восте́клъ  є҆сѝ, а҆ндроні́че, вѣне́цъ нетлѣ́нїѧ и҆ пра́вды ѿ  негѡ̀ прїе́мъ. 
Проповѣ́дникъ бжⷭ҇твенный, и҆ а҆пⷭ҇лъ  бг҃ови́децъ, разори́тель и҆стꙋка́нныхъ ги́бельныхъ, и҆  богати́тель ни́щихъ (с. 262) ꙗ҆ви́лсѧ є҆сѝ, сла́вне,  и҆ сїѡ́на вы́шнѧгѡ вели́кїй жи́тель, а҆ндроні́че  бг҃омꙋ́дре. 
Бг҃оро́диченъ: 
Ꙗ҆́кѡ клеща́ми рꙋка́ми оу҆́гль но́сиши, ро́сꙋ  бжⷭ҇твеннꙋю и҆сточа́ющаго, дв҃о, пла́менемъ ле́сти  бѣ́дствꙋющымъ, попалѧ́юща же стра̑сти, пѣсносло́вѧщихъ  тогѡ̀ црⷭ҇твїе. 
Пѣ́снь ѳ҃. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Да ѻ҆́ныѧ жи́зни ꙗ҆ви́шисѧ наслѣ́дникъ,  оу҆мерщвлє́нныѧ пре́жде де́мѡнскими прилѡ́ги, ѡ҆живи́лъ  є҆сѝ живоно́снымъ твои́мъ сло́вомъ, достоблаже́нне  а҆ндроні́че. 
Ꙗ҆́кѡ и҆́стиннагѡ бы́въ вїногра́да, преблаже́нне,  лоза̀ благора́слеина, вїно̀ безсме́ртїѧ и҆ска́палъ  є҆сѝ, и҆ человѣ́кѡвъ сердца̀ возвесели́лъ є҆сѝ,  прехва́льне а҆ндроні́че. 
Ты̀ ꙗ҆́кѡ мо́лнїѧ попали́въ ве́щь многобо́жїѧ,  ꙗ҆́вѣ показа́лъ є҆сѝ свѣ́тъ бг҃оразꙋ́мїѧ, сꙋ́щымъ во  тмѣ̀ житїѧ̀: тѣ́мъ тѧ̀ прославлѧ́емъ всѝ, а҆ндроні́че. 
Свѧще́ннаѧ твоѧ̀ па́мѧть простира́ема въ концы̀  дне́сь, просвѣща́етъ сердца̀, въ не́й тѧ̀ свѧще́ннѡ  восхвалѧ́ющихъ, достобл҃же́нне а҆ндроні́че. 
Бг҃оро́диченъ: 
Просвѣще́нїе на́мъ и҆спросѝ, ꙗ҆́же свѣ́тъ  ро́ждшаѧ, и҆ согрѣше́нїй ѡ҆ставле́нїе, и҆ дꙋша́мъ  спасе́нїе, вѣ́дꙋщымъ тѧ̀ и҆́стиннꙋю бцⷣꙋ, чⷭ҇таѧ дв҃о  всенепоро́чнаѧ. 


(с. 263) 
Мѣ́сѧца тогѡ́же въ и҃і-й де́нь. 
Ст҃а́гѡ мч҃ника ѳеодо́та, и҆́же во а҆гкѵ́рѣ: 
И҆ ст҃ы́хъ мч҃никъ петра̀, дїонѵ́сїа, и҆ и҆̀же съ  ни́ми. 
И҆ ст҃ы́хъ седмѝ дѣ́въ. 
Стїхи̑ры, гла́съ а҃. Подо́бенъ: Нбⷭ҇ныхъ чинѡ́въ: 
Ми́рнымъ строе́нїемъ оу҆добрѧ́емь, ꙳ слꙋжи́ти  всѣ̑мъ, ѳеодо́те пребл҃же́нне, ꙳ прпⷣбнѡ и҆збра́нъ  бы́лъ є҆сѝ, ꙳ и҆ страда́льческимъ просвѣ́щсѧ  вѣнце́мъ, ꙳ съ пострада́вшими съ тобо́ю ликꙋ́еши на  нб҃сѣ́хъ: ꙳ съ ни́миже молѝ, спасти́сѧ на́мъ. 
Возложи́всѧ гдⷭ҇еви, ꙳ ꙗ҆́коже свѧще́ненъ  сосꙋ́дъ, ꙳ и҆ повинꙋ́ѧсѧ словесє́мъ є҆гѡ̀,  бг҃облаже́нне, ꙳ разда́лъ є҆сѝ бога́тнѡ, мꙋ́чениче  мꙋ́дре, ꙳ ни́щымъ бога́тство некра́домо, ꙳. мꙋчє́нїѧ  разꙋ́мнѡ и҆ чꙋ́днѡ себѣ̀ притворѧ́ѧ. 
Сѐ рѣка̀ спасе́нїѧ, ꙳ сѐ и҆сто́чникъ жи́въ, ꙳  свѧты́хъ ковче́гъ показа́сѧ дѣ́въ: ꙳ тѣ́мже прїиди́те  оу҆се́рднѡ, ꙳ почерпе́мъ ны́нѣ болѧ́щїи и҆сцѣле́нїе, ꙳  и҆ ра́дость и҆̀же въ ско́рби, ꙳ моли́твами свѧты́хъ  невѣ́стъ хрⷭ҇то́выхъ. 
И҆́ны стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Заре́ю просвѣща́еми ꙳ трисо́лнечнагѡ бжⷭ҇тва̀, ꙳  темнотꙋ̀ претеко́сте мꙋ́къ, ꙳ и҆ ꙗ҆ви́стесѧ свѣ̑тлы  ѕвѣ́зды, ꙳ це́ркве бжⷭ҇твенное оу҆твержде́нїе, ꙳  при́снѡ свѣтоводѧ́ще, свѧті́и мꙋ́чєницы. ꙳ тѣ́мже  свѣтоза́рное ва́ше соверша́емъ торжество̀, ꙳  покланѧ́ющесѧ моще́мъ, ꙳ и҆ пе́рсти тѣле́снѣй. 
Петра̀, дїонѵ́сїа, ꙳ па́ѵла, а҆ндре́а, венеди́ма,  ꙳ дѡ́блїѧ а҆дама́нты, ꙳ хрїсті́нꙋ, и҆раклі́а и҆ паѵлі́на,  ꙳ всѝ ра́достїю (с. 264) ны́нѣ оу҆блажи́мъ, вѣ́рнїи,  ꙳ по трⷪ҇цѣ тве́рдѡ страда́вшыѧ, ꙳ и҆ всѧ̑ ѕмїи̑на  кова̑рства попра́вшыѧ, ꙳ и҆ тмꙋ̀ ѿгна́вшыѧ і҆́дѡльскꙋю,  бл҃года́тїю. 
Кровьмѝ и҆скꙋпи́сте црⷭ҇твїе, бл҃же́ннїи, ꙳ бж҃їе  недви́жимое, ꙳ и҆ приста̑нища достиго́сте ти̑хаѧ, ꙳  всѧ́ко треволне́нїе под̾е́мше лю́тыхъ, ꙳ ра́зꙋмомъ  мꙋ́жескимъ, бг҃облаже́ннїи. ꙳ тѣ́мъ оу҆блажа́етесѧ, ꙳  и҆ всѣ́ми прославлѧ́етесѧ, ꙳ молѧ́щесѧ всегда̀, ꙳  ѡ҆брѣстѝ на́мъ ми́лость въ де́нь сꙋ́дный. 
Сла́ва, и҆ ны́нѣ, пра́здника. 
Канѡ́нъ мꙋ́ченика, и҆ ст҃ы́хъ же́нъ. 
Гла́съ д҃. Пѣ́снь а҃. І҆рмо́съ: 
Пои́мъ гдⷭ҇еви, пресла́внѡ погрꙋзи́вшемꙋ фараѡ́на  въ мо́ри, пѣ́снь побѣ́днꙋю, ꙗ҆́кѡ просла́висѧ. 
Пое́мъ гдⷭ҇еви, человѣ́ческꙋю не́мощь на  неви́димаго врага̀ оу҆крѣ́пльшемꙋ, и҆ побѣ́дами  вѣнча́вшемꙋ. 
Бг҃ода́ннꙋю, стрⷭ҇тоте́рпче, побѣ́дꙋ прїе́мь, не  побѣжде́нъ сꙋпоста̑ты ꙗ҆ви́лсѧ є҆сѝ, ѳеодо́те  сла́вне, тѣ́хъ побѣжда́ѧ. 
Чистоты̀ бжⷭ҇твенныѧ добро́тою оу҆кра́шени, въ  сꙋди́лище ꙗ҆́коже въ невѣ́стникъ, дѣ̑вы внидо́сте,  пою́ще жениха̀ хрⷭ҇та̀. 
Бг҃оро́диченъ: 
Бы́хомъ, бцⷣе, твои́мъ ржⷭ҇тво́мъ всѝ ѻ҆́бщницы  бжⷭ҇твенныѧ сла́вы, и҆̀же любо́вїю сла́вѧще, мт҃рь тѧ̀  всѣ́хъ бг҃а. 
И҆́нъ канѡ́нъ ст҃ы́хъ мч҃никѡвъ. 
Гла́съ то́йже. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же  є҆сѝ колесни̑цы фараѡ́нѡвы и҆ си́лꙋ. 
Вѣ́ры побѡ́рницы, вѣ́рою свѧще́нное ва́ше  всегда̀ творѧ́щыѧ торжество̀, страсте́й и҆зба́вите, и҆  всѧ́кагѡ ѡ҆бстоѧ́нїѧ. 
Вѣ́триломъ впери́вшесѧ, бг҃оно́снїи, крⷭ҇тнымъ  пресла́внѡ, немо́креннѡ пꙋчи́нꙋ мꙋче́нїй преплы́сте,  врагѝ пото́пльше. (с. 265) 
Совокꙋпи́стесѧ чинѡ́мъ нбⷭ҇нымъ, претерпѣ́вше  ꙗ҆́звы въ тѣлесѝ, свѧті́и: тѣ́мже бжⷭ҇твеннꙋю дне́сь  ва́шꙋ па́мѧть почита́емъ. 
Зако́номъ бжⷭ҇твеннымъ оу҆твержда́еми,  беззако́ннꙋющихъ совѣ́ты, мꙋ́дрїи, оу҆праздни́сте,  пострада́вше же зако́ннѡ, бж҃їю сла́вꙋ оу҆лꙋчи́сте. 
Бг҃оро́диченъ: 
Ꙗ҆́кѡ прⷭ҇то́лъ, дв҃о, цр҃ѧ̀, на него́же всѣ́дъ,  вѣ̑рнымъ сѣда́лище нбⷭ҇ное оу҆гото́валъ є҆сѝ,  почита́емъ и҆ любо́вїю тѧ̀ сла́вимъ. 
Пѣ́снь г҃. І҆рмо́съ: 
Въ гдⷭ҇ѣ бз҃ѣ мое́мъ се́рдце моѐ оу҆тверди́сѧ:  тѣ́мъ немощствꙋ́ющїи препоѧ́сашасѧ си́лою. 
Ѡ҆ гдⷭ҇ѣ бз҃ѣ твое́мъ оу҆крѣ́пльсѧ, мꙋ́чениче  ѳеодо́те, врагѝ сꙋпроти̑вныѧ и҆́стиною оу҆ничижи́лъ  є҆сѝ. 
Дебельство̀ плотско́е воздержа́нїемъ ѿло́жше, къ  высотѣ̀, страстоте́рпцы, страда́нїѧ впери́стесѧ. 
Къ ласка́нїємъ врагѡ́въ слꙋ́ха не прикло́нше,  пострада́сте зако́ннѡ, зако́нѡвъ бжⷭ҇твенныхъ  послꙋ́шавше. 
Бг҃оро́диченъ: 
На ка́мени, дв҃о, твое́ю наде́ждею оу҆твержде́ни,  ника́коже треволне́нїемъ и҆скꙋше́нїй поколеби́мсѧ. 
И҆́нъ. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Поста́вль на ка́мени вѣ́ры, пе́тре, дꙋшѝ твоеѧ̀  но́ги, бл҃же́нне, сопротивле́нїемъ не побѣди́лсѧ є҆сѝ  безбо́жныхъ, всеблаже́нне. 
Ꙗ҆́коже тѧ̀ ѕвѣздꙋ̀ сїѧ́ющꙋ, гра́дъ тво́й,  пе́тре, мі́рови предлага́етъ, ѿгонѧ́ща безбо́жїѧ но́щь  бжⷭ҇твенною бл҃года́тїю. 
Воззрѣ́нїемъ къ бг҃ꙋ вжилѧ́ѧсѧ, пе́тре, колесы̀  и҆ оу҆́зами сокрꙋша́емь, и҆ бїе́мь непреста́ннѡ,  вѣнцено́сецъ показа́лсѧ є҆сѝ. (с. 266) 
Пѣ́нїе бг҃ови приносѧ́ще, всѧ́ко, страстоте́рпцы,  нанесе́нїе мꙋ́къ претерпѣ́сте: сегѡ̀ ра́ди вѣнцє́въ  сподо́бистесѧ. 
Бг҃оро́диченъ: 
Є҆ди́на дѣ́вствꙋеши ро́ждши, є҆ди́на та́инства  вели́кагѡ вои́стиннꙋ слꙋжи́тельница позна́ласѧ є҆сѝ,  бг҃а ро́ждши, бцⷣе мт҃и дв҃о. 
Сѣда́ленъ, гла́съ д҃. Подо́бенъ: Ско́рѡ  предварѝ: 
Всѣ̑мъ слꙋжи́тель, дх҃омъ бжⷭ҇твеннымъ  пома́завсѧ, бы́лъ є҆сѝ, сла́вне, и҆ пострада́въ  тве́рдѡ, вельмѝ просла́вилсѧ є҆сѝ. тѣ́мже тѧ̀  соше́дшесѧ, ѳеодо́те, почита́емъ, вѣ́рою соверша́юще  свѧтꙋ́ю твою̀ па́мѧть: въ не́йже моли́твами твои́ми всѧ̑  спаса́й. 
Сла́ва, гла́съ а҃. Подо́бенъ: то́йже: 
Мꙋ́ченическими кровьмѝ оу҆добре́ни, гдⷭ҇еви  предстоитѐ всѣ́хъ цр҃ю̀, добропобѣ́днїи мꙋ́чєницы.  тѣ́мже съ весе́лїемъ честнꙋ́ю ва́шꙋ па́мѧть дне́сь  соверша́емъ, долгѡ́въ разрѣше́нїе просѧ́ще прїѧ́ти  ва́ми, и҆ ве́лїю ми́лость. 
И҆ ны́нѣ, пра́здника, и҆лѝ бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀  пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи  вѣща́ше: что̀ но́вое и҆ стра́нное сїѐ чꙋ́до, сн҃е мо́й;  ка́кѡ, жи́знь всѣ́хъ, вкꙋша́еши сме́рти, ѡ҆живи́ти  мє́ртвыѧ хотѧ̀, ꙗ҆́кѡ милосе́рдъ; 
Пѣ́снь д҃. І҆рмо́съ: 
Оу҆слы́шахъ слꙋ́хъ твоегѡ̀ смотре́нїѧ, ꙗ҆́кѡ ѿ  дв҃ы роди́лсѧ є҆сѝ, ро́ждшꙋю ни ѡ҆пали́въ, и҆  просла́вихъ, сп҃се, снизхожде́нїе твоѐ. 
Ты̀ кровьмѝ страда́льческими, ꙗ҆́коже въ мо́ри,  (с. 267) гони́телѧ, мꙋ́чениче, погрꙋ́жь, въ нетлѣ́ннѣ  наслажде́нїи весели́шисѧ, поѧ̀ хрⷭ҇та̀ вѣнцеда́вца. 
Просїѧ̀ благохва́льный ли́къ страстоте́рпицъ,  се́дмь мꙋ́дрыхъ дѣ́въ, многосвѣ̑тлы свѣщы̀ вже́гше, въ  хрⷭ҇то́вѣ бжⷭ҇твеннѣмъ черто́зѣ. 
Бг҃оро́диченъ: 
Ꙗ҆́кѡ вѣне́цъ тѧ̀ мы́сленный дѣ̑вы  страстотє́рпицы и҆мꙋ́ще, ѡ҆ тебѣ̀, дв҃о, хва́лѧтсѧ,  пою́ще сн҃а и҆ бг҃а твоего̀, жениха̀ и҆ влⷣкꙋ. 
И҆́нъ. І҆рмо́съ: 
Любвѐ ра́ди, ще́дре, твоегѡ̀ ѻ҆́браза на  крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы.  ты́ бо є҆сѝ, человѣколю́бче, крѣ́пость моѧ̀ и҆  хвале́нїе. 
Дрема́нїе ѿ вѣ́ждей дꙋше́вныхъ ѿтрѧ́сше,  є҆́же ѿ лѣ́ности бо́дростїю бжⷭ҇твенною, всѐ  оу҆спи́сте безбо́жныхъ ѕло́е оу҆мышле́нїе. 
Ꙗ҆́кѡ пречестні́и и҆ бжⷭ҇твеннїи сло́ва ка́менїе,  оу҆море́ни бы́вше ка́менїемъ, а҆ндре́й, па́ѵелъ и҆  дїонѵ́сїй, присносꙋ́щныѧ жи́зни сподо́бишасѧ. 
Прекра́сное цвѣ́тїе бл҃гоче́стїѧ, и҆ и҆́стинное,  и҆ бжⷭ҇твенное хрⷭ҇то́во бл҃гово́нїе, вѣ́рою восхва́лимъ  мч҃ники дне́сь. 
Дѡ́льнѧѧ презрѣ́вше жела́нїемъ бжⷭ҇твеннымъ, и҆  плотскі̑ѧ болѣ̑зни претерпѣ́вше до́блественнѣ,  ра́дꙋющесѧ къ неболѣ́зненномꙋ животꙋ̀ преидо́ша. 
Бг҃оро́диченъ: 
Препѣ́таѧ дв҃о бг҃ороди́тельнице, пою́щыѧ тѧ̀  спаса́й на тѧ̀ оу҆пова́ющыѧ, всѧ́кагѡ ѡ҆бстоѧ́нїѧ и҆  бѣ́дъ, и҆ скорбе́й. 
Пѣ́снь є҃. І҆рмо́съ: 
Возсїѧ́вый свѣ́тъ и҆ просвѣти́вый оу҆́тро, и҆  показа́вый де́нь, сла́ва тебѣ̀, сла́ва тебѣ̀, і҆и҃се  сн҃е бж҃їй. 
Ѿ ча́ши, мꙋ́дре, дꙋшѝ твоеѧ̀, пролива́ѧ вїно̀  оу҆че́нїѧ, сердца̀ возвесели́лъ є҆сѝ благочести́выхъ,  ѳеодо́те сла́вне. 
Воздержа́нїѧ, честны̑ѧ, напи́вшесѧ росы̀, цвѣ́ты  чистоты̀ разꙋ́мнѡ и҆зрасти́сте, и҆ хрⷭ҇то́во благово́нїе  ꙗ҆ви́стесѧ. (с. 268) 
Плотскі̑ѧ болѣ̑зни, ꙗ҆́кѡ наслажде́нїе, дѣ̑вы,  влⷣчнїѧ ра́ди любвѐ вмѣнѧ́юще, є҆гѡ̀ ра́ди до́блѣ  пострада́ша. 
Бг҃оро́диченъ: 
И҆зба́вльшесѧ пре́лести і҆́дѡльскагѡ бѣше́нїѧ  ржⷭ҇тво́мъ твои́мъ бжⷭ҇твеннымъ, тѧ̀ пое́мъ, чⷭ҇таѧ,  благи́хъ винꙋ̀ и҆ хода́таицꙋ. 
И҆́нъ. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ и҆ ѿ  мглы̀ прегрѣше́нїи разрѣши́ ны, бл҃же, тво́й ми́ръ  да́рꙋѧй. 
Зна́менавшесѧ, мꙋ́чєницы, свѣ́томъ разꙋ́мнымъ,  мꙋче́нїѧ тмꙋ̀ и҆ но́щь ѕлꙋ́ю многобо́жїѧ, си́лою  бжⷭ҇твенною, непоткнове́ннѡ преидо́сте. 
Дѣви́ческими сїѧ́ющи, хрїсті́но, добро́тами,  ꙗ҆́звенными зарѧ́ми свѣ́тлѡ оу҆краси́ласѧ є҆сѝ, и҆  въ мы́сленный хрⷭ҇то́въ черто́гъ всели́ласѧ є҆сѝ  ра́дꙋющисѧ. 
Неи́стовнѣ рачи́тельствꙋющїи тѣ́ла твоегѡ̀,  хрїсті́но мꙋ́ченице, сла́дкимъ твои́мъ сло́вомъ жела́нїю  бж҃їю привѧ́зани, пострада́ша крѣ́пкѡ. 
Бг҃оро́диченъ: 
Невѣ́сто бж҃їѧ безневѣ́стнаѧ, є҆ѧ́же ра́ди  ве́тхагѡ ѿрѣши́вшесѧ до́лга, сы́нове по бл҃года́ти  ꙗ҆ви́хомсѧ ѻ҆ц҃а̀ нбⷭ҇нагѡ, пою́щыѧ тѧ̀ сохранѧ́й. 
Пѣ́снь ѕ҃. І҆рмо́съ: 
Ꙗ҆́коже прⷪ҇ро́ка і҆ѡ́нꙋ ѿ ки́та и҆зба́вилъ  є҆сѝ, хрⷭ҇тѐ бж҃е: и҆ менѐ и҆зъ глꙋбины̀  прегрѣше́нїй возведѝ, и҆ спаси́ мѧ, є҆ди́не  чл҃вѣколю́бче. 
Ꙗ҆́коже приста́нище тѧ̀ бжⷭ҇твенно вѣ́рнїи,  ѳеодо́те, ѡ҆брѣ́тше, ѕлочести́выхъ треволне́нїѧ  оу҆клони́шасѧ, пою́ще ко́рмчїю хрⷭ҇та̀. 
Любле́нїемъ зижди́телѧ, є҆сте́ственнꙋю  оу҆крѣпи́ша не́мощь, па́че є҆сте́ствєнныѧ  страстотє́рпицы по́двиги, и҆ ѡ҆ се́мъ до́брѣ  претерпѣ́ша. 
Седмосвѣ́тлагѡ свѣти́льника, равночи́слєнны  свѣщы̀ вже́гше, ꙗ҆́коже въ черто́зѣ, дѣ̑вы, внидо́сте  въ по́двигъ страда́нїѧ. (с. 269) 
Бг҃оро́диченъ: 
Землѧ̀ ѿ клѧ́твы и҆зба́висѧ дре́внїѧ, дв҃о,  ржⷭ҇тво́мъ твои́мъ, со живꙋ́щими на не́й: винꙋ̀  благослове́нїѧ всегда̀ сла́вимъ тѧ̀. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви  мѧ̀, і҆и҃се, цр҃ю̀ си́лъ. 
Сла́вный до́блествовавъ и҆раклі́й, прїѧ́тъ ве́лїю  сла́вꙋ, раѧ̀ граждани́нъ бы́въ, и҆ честны̑мъ ликѡ́мъ  соедини́всѧ страда́лєцъ, ны́нѣ ра́дꙋетсѧ. 
Воспое́мъ съ паѵлі́номъ бжⷭ҇твеннаго венеди́ма и҆  а҆ндре́а, и҆раклі́а и҆ дїонѵ́сїа, петра́ же и҆ па́ѵла, и҆  хрїсті́нꙋ, гдⷭ҇ни мꙋ́ченики. 
Растерза́еми, и҆ ка́менїемъ непра́веднѡ бїе́ми,  ѻ҆гне́мъ же сконча́еми, сла́внїи мꙋ́чєницы, въ це́ркви  пе́рвенєцъ жи́ти сподо́бистесѧ. 
Показа́вшемꙋ премꙋ̑дрыѧ страстоте́рпцы, сїѧ́юще  ꙗ҆́коже ѕвѣ́зды на тве́рди церко́внѣй, благоче́стнѡ  пою́ще: сн҃ꙋ бж҃їю поклони́мсѧ. 
Бг҃оро́диченъ: 
Ꙗ҆́кѡ ни́ва плодоно́сный кла́съ прозѧбла̀ є҆сѝ,  бцⷣе, живо́тный, жи́знїю вѣ̑рныѧ препита́ющаго, и҆  гла́дъ преле́стный ѿ землѝ вои́стиннꙋ ѿвраща́ющаго. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Страда́льчески подвиза́всѧ до́брѣ, со страда̑льцы  твои́ми, ѳеодо́те, и҆ вѣнцы̀ по́чести прїѧ́сте съ  честны́ми страстоте́рпицами дѣ́вами. тѣ́мже хрⷭ҇та̀  бг҃а моли́те непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Глаго́лавый на горѣ̀ съ мѡѷсе́омъ, и҆ ѻ҆́бразъ  дѣ́вства ꙗ҆вле́й въ кꙋпинѣ̀: бл҃гослове́нъ є҆сѝ,  бж҃е ѻ҆тє́цъ на́шихъ. 
Кова̑рствїѧ врагѡ́въ, страстоте́рпче, мꙋ́дростїю  дꙋхо́вною и҆з̾ѡблича́ѧ, ѿ си́хъ пре́лести спа́слъ  є҆сѝ пострада́вшыѧ съ тобо́ю мꙋ́ченики. (с. 270) 
Нетлѣ́нныхъ врагѡ́въ любо́вїю, дѣ̑вы,  ѡ҆крили́вше помышлє́нїѧ, пѡ́двиги взыдо́сте къ си̑мъ,  воспѣва́юще хрⷭ҇та̀. 
Ѕло́бы ѡ҆брѣта́телѧ, страстоте́рпцы, ника́коже  ле́стїю прекло́ншесѧ, цѣ́лꙋ зижди́телѧ, сла̑вныѧ,  за́повѣдь соблюдо́сте. 
Бг҃оро́диченъ: 
Ви́дѣти сла́вꙋ и҆зъ тебє̀ рожде́ннагѡ, и҆ сеѧ̀  наслади́тисѧ съ мꙋ́ченики, тѧ̀, пречⷭ҇таѧ, пою́щыѧ, сего̀  при́снѡ оу҆молѝ. 
И҆́нъ. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Ю҆́нымъ ревнꙋ́юще вѣ́рнѡ въ вавѷлѡ́нѣ дѣ́темъ,  во ѻ҆́гнь оу҆се́рднѡ внидо́сте, вопїю́ще, блаже́ннїи:  ѻ҆тє́цъ на́шихъ бж҃е, благослове́нъ є҆сѝ. 
Не поклони́стесѧ и҆стꙋка̑ннымъ, страда́льцы  сла́внїи, небре́гше, приснопа́мѧтнꙋю сме́рть  претерпѣ́сте, безсмє́ртнаѧ наслаждє́нїѧ ꙗ҆́вѣ  воспрїе́мше. 
Мꙋ́жественною дꙋше́ю, и҆ крѣ́постїю нра́ва  беззако́ннꙋющихъ шата̑нїѧ низложи́ша мꙋ́чєницы, вопїю́ще  вѣ́рнѡ: ѻ҆тє́цъ на́шихъ бж҃е, благослове́нъ є҆сѝ. 
Глагѡ́лы бжⷭ҇твенныхъ мꙋ́чєникъ оу҆крѣ́пльсѧ,  паѵлі́не, оу҆мре́ти произво́лилъ є҆сѝ, пресла́вне,  вопїѧ̀ сотво́ршемꙋ всѧ́чєскаѧ: ѻ҆тє́цъ на́шихъ бж҃е,  благослове́нъ є҆сѝ. 
Бг҃оро́диченъ: 
Кївѡ́тъ бж҃їй, бжⷭ҇твенныѧ ма́нны ста́мнꙋ, златы́й  свѣ́щникъ, и҆ трапе́зꙋ, го́рꙋ свѧтꙋ́ю, бцⷣꙋ всѝ  пѣ́сненнѡ сла́вимъ вѣ́рнїи. 
Пѣ́снь и҃. І҆рмо́съ: 
Царѧ̀ хрⷭ҇та̀, є҆го́же и҆сповѣ́даша плѣне́ннїи  ѻ҆́троцы, въ пещѝ глаго́люще ве́лїимъ гла́сомъ: всѧ̑  дѣла̀, по́йте гдⷭ҇а. 
Бл҃годѣ́телѧ хрⷭ҇та̀ и҆мѣ́ѧ, ѳеодо́те, въ  болѣ́знехъ страда́нїѧ, соблюда́юща и҆ оу҆крѣплѧ́юща  при́снѡ тѧ̀ во все́мъ, пачеесте́ствєнныѧ по́двиги  под̾ѧ́лъ є҆сѝ, поѧ̀ самого̀ бг҃а и҆ цр҃ѧ̀. (с. 271) 
Благоволе́нїемъ хрⷭ҇та̀ дѡ́брыѧ дѣ̑вы дꙋ́шы  оу҆слади́вше, во слѣ́дъ сегѡ̀ теча́хꙋ, пострада́вше  до́блественнѡ, и҆ въ ра́дости вопїѧ́хꙋ: тѧ̀  превозноша́емъ, хрⷭ҇тѐ, во вѣ́ки. 
Содѣ́телю всѧ́ческихъ, ты̀ не́мощь оу҆крѣпи́лъ  є҆сѝ, сло́ве, же́нскагѡ є҆стества̀ во страда́нїихъ,  ꙗ҆́кѡ бг҃ъ: тѣ́мже до́брѣ страда́вше, поѧ́хꙋ ст҃ы̑ѧ  тѧ̀ бг҃а и҆ цр҃ѧ̀. 
Бг҃оро́диченъ: 
Новодѣ́тель человѣ́ча є҆стества̀, чⷭ҇таѧ, и҆зъ  тебє́ бо человѣ́ческое поне́слъ, ꙗ҆́кѡ чл҃вѣколю́бецъ  бг҃ъ и҆ творе́цъ, є҆стество̀ созда̀ на́ше,  и҆сповѣ́дающихъ тѧ̀ вои́стиннꙋ бцⷣꙋ. 
И҆́нъ. І҆рмо́съ: 
И҆зба́вителю всѣ́хъ, всеси́льне, посредѣ̀  пла́мене благоче́ствовавшыѧ, снизше́дъ ѡ҆роси́лъ є҆сѝ,  и҆ наꙋчи́лъ є҆сѝ пѣ́ти: всѧ̑ дѣла̀, благослови́те,  по́йте гдⷭ҇а. 
И҆стка́ннꙋю ѿ вы́шнїѧ бл҃года́ти, совлече́нїемъ  бре́ннагѡ тѣлесѐ, страда́льцы въ ри́зꙋ ѡ҆блеко́шасѧ,  любо́вїю вопїю́ще: всѧ̑ дѣла̀, благослови́те, по́йте  гдⷭ҇а. 
Кропле́нїемъ бжⷭ҇твенныѧ кро́ве, мꙋ́чєницы,  ѡ҆чи́стившесѧ, кро́вь ва́шꙋ за хрⷭ҇та̀ и҆злїѧ́сте, пою́ще  непреста́ннѡ: всѧ̑ дѣла̀, бл҃гослови́те, по́йте гдⷭ҇а. 
Красны̑ гро́зды ꙗ҆ви́стесѧ мы́сленнагѡ  вїногра́да, бл҃же́ннїи, вїно̀ на́мъ пролива́юще  бл҃гоче́стїѧ, любо́вїю взыва́ющымъ: всѧ̑ дѣла̀,  бл҃гослови́те, по́йте гдⷭ҇а. 
Бг҃оро́диченъ: 
Мы́сленное ѡ҆чисти́лище бы́сть, всѣ́хъ моли̑твы  прїе́млющи, и҆ сн҃ꙋ твоемꙋ̀, пречⷭ҇таѧ, возносѧ́щи, во  и҆збавле́нїе пою́щымъ: всѧ̑ дѣла̀, благослови́те, по́йте  гдⷭ҇а. 
Пѣ́снь ѳ҃. І҆рмо́съ: 
Безсѣ́менное ржⷭ҇тво̀ твоѐ, бцⷣе чⷭ҇таѧ,  хрⷭ҇та̀ бг҃а на́шегѡ пѣ́сньми немо́лчными велича́емъ. 
Прелє́стныѧ полкѝ побѣдѝ, сла́вне, си́лою  дꙋхо́вною, и҆ прїѧ́тъ вѣне́цъ побѣ́ды, ѳеодо́те. (с.  272) 
Ꙗ҆́кѡ ма̑сти чꙋдеса̀ дыха́ѧ, всѣ́хъ  бл҃гоꙋха́еши, ѳеодо́те, вѣ́рою и҆ любо́вїю тѧ̀  сла́вѧщыѧ. 
Заре́ю сїѧ́юще чистоты̀, красны̑ показа́стесѧ  добро́тою во страда́нїи, добродѣ̑вы. 
Мольбꙋ̀ седмосвѣ́тлꙋю, честны̑ѧ, вже́гше, на́съ  наста́вите къ незаходи́момꙋ свѣ́тꙋ хрⷭ҇та̀ бг҃а. 
Бг҃оро́диченъ: 
Па́че всѧ́кїѧ любвѐ твоѐ жела́нїе, пречⷭ҇таѧ,  сꙋ́щи, привлачи́тъ мѧ̀ вопи́ти тебѣ̀ непреста́ннѡ:  ра́дꙋйсѧ, влⷣчце. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Поже́рше жела́нїемъ са́ми себѐ, мꙋ́чєницы  до́блїи ра́дꙋющесѧ преда́ша крѡ́ви оу҆се́рднѡ, и҆  бога́тство неѿе́млемо прїѧ́ша, и҆ ны́нѣ  мꙋ́ченичєскимъ причто́стесѧ ликостоѧ́нїємъ,  всехва́льнїи. 
Ꙗ҆ви́стесѧ цвѣ́ти мы́сленнїи, благоꙋха́юще  стрⷭ҇тоно́сцы благоче́стїе, и҆ бжⷭ҇твеннагѡ гра́да  гра́ждане, приста̑нища сꙋ́щымъ въ бꙋ́ри спаси́тєльна,  свѣти̑льницы и҆́стины и҆ побѡ́рницы: тѣ́мже досто́йнѡ  блажи́ми є҆стѐ. 
Съ петро́мъ и҆ па́ѵломъ мꙋ́драго и҆раклі́а,  паѵлі́на и҆ венеди́ма, вкꙋ́пѣ а҆ндре́а и҆ хрїсті́нꙋ, и҆  дїонѵ́сїа, почти́мъ, крѣ́пкѡ за хрⷭ҇та̀ пострада́вшыѧ и҆  ле́сть потре́бльшыѧ. 
Землѧ̀ оу҆́бѡ крѡ́ви ва́шѧ прїѧ́тъ,  и҆злїѧ́вшыѧсѧ, великоимени́тїи, за всѣ́хъ бл҃годѣ́телѧ,  жили̑ща же пра́ведныхъ дꙋ́хи. съ ни́миже ликꙋ́юще,  помѧни́те помина́ющыѧ ва́съ всегда̀. 
Бг҃оро́диченъ: 
Гла́съ тебѣ̀ вѣ́рнїи ра́достнѡ приноша́емъ  а҆́гг҃ловъ, бг҃оневѣ́сто: ра́дꙋйсѧ, помо́щнице  человѣ́кѡмъ, мꙋ́чєникъ и҆ а҆пⷭ҇лъ оу҆твержде́нїе, и҆  всѣ́хъ прⷪ҇рѡ́къ ѡ҆глаше́нїе, бг҃ороди́тельнице  всенепоро́чнаѧ. 


(с. 273) 
Мѣ́сѧца тогѡ́же въ ѳ҃і-й де́нь. 
Ст҃а́гѡ сщ҃енномꙋ́ченика патрїкі́а, є҆пⷭ҇копа  прꙋ́сскагѡ, и҆ дрꙋжи́ны є҆гѡ̀: 
А҆ллилꙋ́їа. 
И҆ прпⷣбнагѡ ѻ҆ц҃а̀ на́шегѡ корни́лїа,  коме́льскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры мꙋ́ченикѡвъ, гла́съ ѕ҃. Подо́бенъ: Всѐ  ѿло́жше: 
Сло́вомъ ѡ҆кормлѧ́еми, ꙳ страсте́й треволне́нїе  оу҆до́бнѡ преплы́ша, ꙳ сщ҃енномꙋ́ченицы бл҃же́ннїи, ꙳ и҆  те́плыми вода́ми ꙳ человѣ́кѡмъ стра̑сти ꙳ цѣли́ти  оу҆вѣ́ришасѧ: ꙳ и҆́хже мѡ́щи сщ҃еннолѣ́пнѡ  спогребо́шасѧ, ꙳ и҆сцѣлє́нїѧ и҆злива́ютъ бога́тнѡ  тре́бꙋющымъ: ꙳ си́хъ по достоѧ́нїю почти́мъ ꙳  непреста́ннѡ, вѣ́рнїи, ꙳ со дерзнове́нїемъ молѧ́щихсѧ ꙳  ѡ҆ дꙋша́хъ на́шихъ. 
Носѧ́ще ѿ кро́ве ꙳ мч҃ническїѧ багрѧни́цꙋ, ꙳  ски́петръ же держа́ще крⷭ҇тъ чⷭ҇тны́й, ꙳ црⷭ҇твꙋютъ со  хрⷭ҇то́мъ ра́дꙋющесѧ, ꙳ за него́же пострада́ти во́лею  восхотѣ́ша ꙳ бжⷭ҇твеннїи мꙋ́чєницы, ꙳ сщ҃енноѧвле́нный  полѷе́нъ, ꙳  а҆ка́кїй же и҆ мена́ндръ ꙳ съ патрїкі́емъ бг҃омꙋ́дрымъ. ꙳  и҆ ны́нѣ ра́дꙋющесѧ ꙳ предстоѧ́тъ прⷭ҇то́лꙋ хрⷭ҇то́вꙋ, ꙳  со дерзнове́нїемъ молѧ́щесѧ ꙳ ѡ҆ дꙋша́хъ на́шихъ. 
Жела́юще мч҃ницы хрⷭ҇то́ва црⷭ҇твїѧ ꙳ вре́меннꙋю  сме́рть, ꙳ ꙗ҆́кѡ пи́щꙋ вмѣни́ша блаже́ннїи, ꙳ и҆ гла́дъ  претерпѣ́вше, ꙳ и҆ ꙗ҆́звєнїѧ болѣ́зней, ꙳ мꙋ́жески  до́блїи. ꙳ тѣ́мже бы́ша всѣ̑мъ вѣ̑рнымъ застꙋ̑пницы, ꙳  дꙋша́мъ же и҆ тѣлесє́мъ здра́вїе ꙳ оу҆строѧ́юще  незави́стнѡ, ꙳ ꙗ҆̀же ны́нѣ по до́лгꙋ ꙳ воспое́мъ, (с.  274) вѣ́рнїи, ра́достнѡ, ꙳ ꙗ҆́кѡ гдⷭ҇еви молѧ́щыѧсѧ ꙳  ѡ҆ дꙋша́хъ на́шихъ. 
Стїхи̑ры бцⷣы. 
[А҆́ще по́стъ, и҆ пое́тсѧ а҆ллилꙋ́їа, тогда̀  стїхи̑ры пре́жде бцⷣы, та́же ст҃ы́хъ. гла́съ и҆  подо́бенъ то́йже:] 
Ра́дꙋйсѧ, зако́на и҆сполне́нїе ꙳, ра́дꙋйсѧ, хра́ме  ст҃ы́ѧ трⷪ҇цы ꙳, невѣ́сто нетлѣ́ннаѧ ꙳; ра́дꙋйсѧ,  бжⷭ҇твенное носи́ло всѣ́хъ цр҃ѧ̀: ꙳ ра́дꙋйсѧ, ѻ҆гню̀  невеще́ственный ꙳, ꙗ҆́кѡ клеще́ю носѧ́щи на рꙋкꙋ̀  твоє́ю оу҆́глѧ, ꙳ но́вый раю̀ вертогра́да  затворе́ннагѡ, ꙳ трапе́за бжⷭ҇твеннаѧ и҆ пресвѣ́тлаѧ, ꙳  голꙋби́це нескве́рнаѧ, ꙳ прⷭ҇то́ле вы́шнѧгѡ, ѻ҆́дръ  бж҃їй мы́сленный, ꙳ ю҆́же дх҃ъ ст҃ы́й ꙳ ѻ҆трокови́цꙋ тѧ̀  ѡ҆сѣнѝ. 
Оу҆ѧ́звена мѧ̀ ꙳ разбо́йническими бѣсо́вскими  нахѡ́ды, ꙳ и҆ лежа́ща всего̀ недѣ́йственна,  пренепоро́чнаѧ, ꙳ на пꙋтѝ всегда̀ непостоѧ́ннагѡ житїѧ̀,  ꙳ и҆ ми́лости просѧ́ща, ꙳ вско́рѣ посѣтѝ, ꙳ вїно̀  и҆злива́ющи и҆ є҆ле́й на неисцѣ̑льныѧ ра̑ны, ꙳ и҆ ко  здра́вїю возведѝ, ꙳ ꙗ҆́кѡ да тѧ̀ сла́влю, ꙳ и҆ любо́вїю  по до́лгꙋ воспою̀ ꙳ вели̑чїѧ твоѧ̑, чⷭ҇таѧ, ꙳ мт҃и  приснодв҃о. 
Нра́вомъ ѕлы́мъ поползо́хсѧ, ꙳ и҆ порабоще́нъ  ле́стїю лꙋка́вною, бг҃оневѣ́стнаѧ ꙳, къ пречꙋ́дномꙋ  твоемꙋ̀ милосе́рдїю, ꙳ и҆ те́пломꙋ застꙋпле́нїю, ꙳  прест҃а́ѧ ѻ҆трокови́це, ꙳ прибѣга́ю ѻ҆каѧ́нный. ꙳  сою̑зъ мѧ̀ и҆зба́ви напа́стей и҆ печа́ли, ꙳ и҆ спаси́ мѧ,  пренепоро́чнаѧ, ꙳ бѣсо́вскихъ прилѡ́гъ, ꙳ да прославлѧ́ю  тѧ̀, ꙳ и҆ любо́вїю пою̀, и҆ покланѧ́юсѧ, ꙳ и҆ велича́ю  тѧ̀, влⷣчце, ꙳ приснобл҃же́ннꙋю. 
Сла́ва, и҆ ны́нѣ, бг҃оро́диченъ: 
Ки́това чре́ва мѧ̀, ꙳ лꙋка́вагѡ грѣха̀ и҆зведѝ,  влⷣчце, ꙳ во оу҆тро́бѣ вмѣсти́вшаѧ невмѣсти́маго: ꙳  лю̑тыѧ во́лны ꙳ и҆скꙋше́нїй и҆зба́ви, ꙳ бꙋ́ри паде́нїй, ꙳  ѻ҆трокови́це, и҆схитѝ, ꙳ беззако́нїй мои́хъ и҆зсꙋша́ющи  пꙋчи́нꙋ, ꙳ и҆ оу҆ставлѧ́ющи де́мѡнскагѡ ѡ҆полче́нїѧ  настоѧ̑нїѧ, ꙳ бжⷭ҇твеннымъ твои́мъ (с. 275) посо́бїемъ,  чⷭ҇таѧ, ꙳ ꙗ҆́кѡ да непреста́ннѡ сла́влю тѧ̀, ꙳  приснобл҃же́ннꙋю. 
Крⷭ҇тобг҃оро́диченъ: 
А҆́гнца своего̀, ꙳ а҆́гница нескве́рнаѧ дре́вле, ꙳  и҆ непоро́чнаѧ влⷣчца, ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ  вопїѧ́ше: ꙳ ча́до сладча́йшее, ꙳ что̀ зрѣ́нїе сїѐ ꙳  но́вое и҆ пресла́вное; ꙳ ка́кѡ со́нмъ безблагода́тный ꙳  сꙋди́щꙋ пїла́товꙋ предаде́ тѧ, ꙳ и҆ ѡ҆сꙋжда́етъ на  сме́рть живота̀ всѧ́ческихъ; ꙳ но воспѣва́ю твоѐ  неизрече́нное, сло́ве, снизхожде́нїе. 
Канѡ́нъ, творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре: і҆и҃лѧ же бѣглеца̀, пѣшехо́дца,  спасѐ, пѣ́снь бг҃ови воспѣва́юща. 
Всѧ́ческими оу҆кра́шенъ бл҃года́тьми, свѧще́нства  ѻ҆де́ждею, и҆ ѡ҆багре́нїемъ а҆́бїе мꙋче́нїѧ кро́вїю,  оу҆краси́вшесѧ, сла́внїи, и҆ до́брѣ оу҆кра́шшесѧ,  бл҃гоче́стїѧ ꙗ҆ви́стесѧ побѡ́рницы тве́рди вѣ́ры. 
Подвигополо́жникъ хрⷭ҇то́съ, сѣдѧ́й ѡ҆деснꙋ́ю  ѻ҆ц҃а̀, страда́льцємъ всѣ̑мъ подвигѡ́въ три́знище  ѿве́рзый, собра̀ возра́стнѡ сочета́нныхъ, ли́къ  мꙋ́чєникъ четверочи́сленный, пѣ́сньми того̀  велича́ющыѧ. 
Цр҃кве предста́тель, патрїкі́е, ꙗ҆́коже па́стырь  бла́гъ, по не́й, бл҃же́нне, дꙋ́шꙋ твою̀ положи́лъ є҆сѝ,  со а҆ка́кїемъ, мена́ндромъ и҆ полѷе́номъ бжⷭ҇твеннымъ,  премꙋ́дрыми застꙋ́пники ѡ҆бога́щсѧ, пѣ́нїе бг҃ꙋ  возсыла́ѧ при́снѡ. 
Бг҃оро́диченъ: 
Глаго́лѡмъ бжⷭ҇твенныхъ прⷪ҇рѡ́къ послѣ́дꙋюще,  и҆сповѣ́даша бж҃їе сло́во, пло́ть прїе́мшаго,  бг҃оглаго́ливїи мꙋ́чєницы, ѿ пречⷭ҇тыѧ дв҃ы. ю҆́же  бцⷣꙋ сла́вѧще, пѣ́сньми при́снѡ блажи́мъ. (с. 276) 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ, ꙗ҆́кѡ нѣ́сть свѧ́тъ  па́че тебє̀, є҆ди́не чл҃вѣколю́бче. 
Ше́ствовавшыѧ мꙋ́жески стезю̀ мꙋче́нїѧ, и҆  сконча́вшыѧ до́брое тече́нїе, оу҆блажи́мъ, вѣ́рнїи,  ꙗ҆́кѡ побѣдонѡ́сныѧ мч҃ники и҆ вѣне́чники бжⷭ҇твенныѧ,  и҆ ст҃и́тели бг҃омꙋ̑дрыѧ. 
Бг҃огла́сный разже́гсѧ ре́вностїю бл҃гоче́стїѧ,  оу҆вѧдѝ пла́мень пре́лести, виті́йствꙋѧ тве́рдѡ  бг҃ословє́снаѧ велѣ̑нїѧ, и҆ вразꙋмлѧ́ѧ всѣ́хъ къ  бжⷭ҇твенномꙋ вои́стиннꙋ позна́нїю. 
Оу҆мерщвле́на ви́дѣвъ пїѧ́нствомъ нече́стїѧ,  патрїкі́й лю́таго и҆ге́мѡна, вскочѝ вопїѧ̀ бг҃оразꙋ́мїѧ  глаго́лы, и҆ разсѣва́ѧ всѣ̑мъ бжⷭ҇твенное сло́во  вѣ́ры. 
Бг҃оро́диченъ: 
Неискꙋсобра́чнѡ сло́во бж҃їе, ѽ бцⷣе, породила̀  є҆сѝ и҆зъ тебє̀ воплоще́нна: є҆го́же мч҃ницы бг҃а  мꙋ́жески и҆сповѣ́даша, ꙗ҆́кѡ во́ини сегѡ̀, и҆  вѣнє́чницы бы́вше. 
Сѣда́ленъ, гла́съ и҃: Подо́бенъ: Премꙋ́дрости: 
Съ мена́ндромъ а҆ка́кїа мꙋ́драго, и҆ полѷе́на  вѣ́рою свѧще́ннаго почти́мъ пѣ́сньми, и҆ вели́каго  патрїкі́а: свѧще́нницы бо сі́и бг҃а вседержи́телѧ бы́вше,  вѣ́рою томꙋ̀ бл҃гоꙋгоди́ша, тѣ́мже мꙋче́нїѧ при  кончи́нѣ житїѧ̀ свѣ́тлѡ сподо́бишасѧ, и҆ а҆́гг҃лѡмъ  сочета́шасѧ. и҆̀мже любо́вїю вопїе́мъ: моли́те хрⷭ҇та̀  бг҃а, согрѣше́нїй ѡ҆ставле́нїе дарова́ти чтꙋ́щымъ  любо́вїю свѧтꙋ́ю па́мѧть ва́шꙋ. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Нбⷭ҇нꙋю две́рь и҆ кївѡ́тъ, пресвѧтꙋ́ю го́рꙋ,  свѣ́тлый ѻ҆́блакъ, воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ (с. 277) согрѣше́нїй.  сегѡ̀ ра́ди вопїе́мъ є҆́й: моли́сѧ сн҃ꙋ твоемꙋ̀,  прегрѣше́нїй ѡ҆ставле́нїе дарова́ти, благоче́стнѡ  покланѧ́ющымсѧ всест҃о́мꙋ ржⷭ҇твꙋ̀ твоемꙋ̀. 
Крⷭ҇тобогоро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Си́лою хрⷭ҇то́вою ѡ҆дѣ́ѧвсѧ, патрїкі́е,  свѧще́нникъ бо сегѡ̀ бы́лъ є҆сѝ, и҆ тогѡ̀ стопа́мъ  ꙗ҆́вѣ послѣ́довавъ, мꙋчє́нїи прине́слсѧ є҆сѝ  є҆ди́номꙋ благодѣ́телю, благоче́стнѡ взыва́ѧ: си́лѣ  твое́й сла́ва, чл҃вѣколю́бче. 
Свѧщеннодѣ́йственникъ бжⷭ҇твенъ показа́лсѧ  є҆сѝ, а҆ка́кїе, бжⷭ҇твенныѧ зарѝ, ѻ҆́ч҃е, насыща́ѧсѧ,  и҆ хрⷭ҇то́въ мꙋ́ченикъ и҆́стиненъ ꙗ҆́вльсѧ, і҆́дѡльскꙋю  ле́сть ѡ҆плева́лъ є҆сѝ. тѣ́мже и҆ ра́достною  со́вѣстїю зове́ши: си́лѣ твое́й сла́ва, чл҃вѣколю́бче. 
Съ со́нмомъ, хрⷭ҇тѐ, твои́хъ мꙋ́чєникъ мена́ндръ  ликꙋ́ѧ и҆ ра́дꙋѧсѧ, лꙋча́ми ны́нѣ сїѧ́етъ твои́ми, и҆  свѣтоли̑тїи лѣ́пѡ оу҆краша́емь, и҆ та́мѡ тебѣ̀  влⷣцѣ ра́дꙋѧсѧ взыва́етъ: си́лѣ твое́й сла́ва,  чл҃вѣколю́бче. 
Бг҃оро́диченъ: 
Ѻ҆рꙋ́жїе, хрⷭ҇тѐ, тѧ̀ ро́ждшꙋю всенепоро́чнꙋю  стѧжа́вше, ле́сти побѣди́ша кова̑рства мꙋ́чєницы  мꙋ́дрїи, и҆ томи́телей (с. 278) ласка̑нїѧ ꙗ҆́вѣ  ѿри́нꙋша. и҆ ны́нѣ вѣнцено́сцы ꙗ҆́вльшесѧ вопїю́тъ:  си́лѣ твое́й сла́ва, чл҃вѣколю́бче. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ  за́повѣдей твои́хъ, пꙋти̑ моѧ̑ напра́ви, молю́сѧ. 
Оу҆мертви́вшесѧ мі́рꙋ, мꙋ́чєницы бг҃омꙋ́дрїи,  болѣ́зньми воздержа́нїѧ, хрⷭ҇тꙋ̀ оу҆се́рднѡ  принесо́стесѧ заколє́нїѧ совершє́ннаѧ, себѐ поже́рше  ꙗ҆́коже а҆́гнцы, влⷣчнимъ предповинꙋ́стесѧ  бжⷭ҇твєннымъ повелѣ́нїємъ. 
Пострада́вше зако́ннѡ, мꙋ́чєницы всехва́льнїи,  вѣнча́стесѧ: претерпѣ́вше бо гѡ́рькїѧ болѣ̑зни и҆  ра̑ны ѿ беззако́нныхъ, на нб҃сѣ́хъ наслажда́тисѧ  нетлѣ́нныѧ жи́зни сподо́бистесѧ. 
Оу҆́мнѡ со а҆́гг҃лы ны́нѣ живы́й, патрїкі́е  блаже́нне, соверша́ющихъ честнꙋ́ю па́мѧть твою̀ помѧнѝ,  ко влⷣцѣ твои́ми моли́твами прилѣ́жнѡ молѧ́сѧ, ѿ  бѣ́дъ и҆зба́вити, всехва́льне. 
Бг҃оро́диченъ: 
И҆́стиннꙋю бцⷣꙋ вси́ тѧ позна́вше, мꙋ́чєницы  сла́внїи, и҆зъ тебє̀ рожде́ннаго бг҃а сло́ва вѣ́дѧще  проповѣ́даша, проти́вꙋ грѣхꙋ̀ ю҆́ношески и҆ до сме́рти  сопроти́вльшесѧ, ѻ҆трокови́це всепѣ́таѧ. 
Пѣ́снь ѕ҃. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀  ѿча́ѧнїѧ: но твою̀ крѣ́пкꙋю рꙋ́кꙋ мнѣ̀ прострѝ,  ꙗ҆́кѡ петро́ви, ѽ оу҆пра́вителю, и҆ спасѝ. 
Ли́къ страда́льческїй ѿ четы́рехъ соста́вленъ,  мꙋ́чєникъ и҆ ст҃и́тєль, досто́йнѡ бл҃голѣ́пнѡ  оу҆ѧснѧ́емый: лю́дїе благочести́вїи, ны́нѣ соста́вльше  ли́къ, ра́достнѡ восхва́лимъ. 
Разрѣша́ютъ тѣлє́сныѧ болѣ̑зни, страда́льцы,  недꙋ̑жнымъ те́плыхъ во́дъ ѿ гробѡ́въ ва́шихъ  и҆злїѧ̑нїѧ: и҆ (с. 279) стра̑сти дꙋшє́вныѧ ва́шими  бжⷭ҇твенными моли́твами, вѣ́рою приходѧ́щымъ  и҆змѣнѧ́ютсѧ. 
Оу҆́тро мѝ оу҆́мное, во тмѣ̀ прегрѣше́нїй  лежа́щꙋ, и҆ въ скве́рнѣй жи́зни пребыва́ющꙋ, моли́твами,  блаже́нне, твои́ми ны́нѣ возста́ви, молѧ̀ и҆зба́вителѧ  хрⷭ҇та̀, патрїкі́е. 
Бг҃оро́диченъ: 
Просвѣтѝ мою̀ дꙋ́шꙋ, ро́ждшаѧ сїѧ́нїе сла́вы  ѻ҆́ч҃и, дв҃о бцⷣе всепѣ́таѧ: твою́ бо страда́льцы  бл҃года́ть и҆мꙋ́ще, мꙋчи́телей ѧ҆зыкобѡ́лїѧ ѿри́нꙋша. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Ꙗ҆́кѡ свѣтосїѧ́ненъ добро́тою свѧще́нства, и҆  мꙋче́нїѧ кро́вїю преꙋкра́шенъ, съ пострада́вшими съ  тобо́ю, патрїкі́е, хрⷭ҇тꙋ̀ предстоѧ̀, ѡ҆ на́съ помина́й,  ꙗ҆́кѡ страда́лецъ честны́й. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
Сла́внїи мꙋ́чєницы, свѧще́нства оу҆кра́шени  ѻ҆де́ждею, свое́ю кро́вїю сїю̀ свѧще́ннѣйшꙋ  содѣ́лавше, въ бг҃овидѣ́нїи ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Виті́йскꙋю лю́тость, свѣ́томъ бжⷭ҇твеннымъ  ѡ҆зарѧ́емь, и҆з̾ѡбличи́лъ є҆сѝ, блаже́нне, ꙗ҆́кѡ въ  пещѝ тепли́цахъ, въ ни́хже не ѡ҆пали́лсѧ є҆сѝ,  взыва́ѧ: благослове́нъ є҆сѝ, бж҃е ѻ҆тє́цъ на́шихъ. 
Не терпѧ́ше, сла́вне, мꙋ́дрыхъ твои́хъ слове́съ  и҆ге́мѡнъ го́рдый и҆́миже ѡ҆бличи́лъ є҆сѝ  прескверна̑выѧ и҆ лжеимени̑тыѧ бо́ги, и҆̀хже поплева́въ,  пѣ́лъ є҆сѝ ра́дꙋѧсѧ: благослове́нъ є҆сѝ, бж҃е  ѻ҆тє́цъ на́шихъ. 
Бг҃оро́диченъ: 
Сѐ ны́нѣ соверши́сѧ дв҃да бжⷭ҇твеннагѡ  бжⷭ҇твенное прорече́нїе, мо́литсѧ бо любо́вїю четвери́ца  мч҃никъ твоемꙋ̀ (с. 280) лицꙋ̀, чⷭ҇таѧ, воплоще́нномꙋ  и҆зъ тебє̀ взыва́ющи: благослове́нъ є҆сѝ, бж҃е  ѻ҆тє́цъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Вѣнценѡ́сныѧ мꙋ́ченики, свѧти́тели бг҃омꙋ̑дрыѧ,  прїиди́те ра́дꙋющесѧ, вѣ́рнїи, почти́мъ, хрⷭ҇та̀  велича́юще, дарова́вшаго си̑мъ крѣ́пость, ѕлочести́выхъ  не оу҆жаса́тисѧ мꙋ́къ, пою́щымъ: ѻ҆́троцы,  благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Свѧще́нїѧ пома́занїемъ, мꙋче́нїѧ же кро́вїю,  добропобѣ́дныхъ четвери́ца оу҆краси́сѧ, и҆ сїѧ́етъ  чꙋдесы̀ разли́чнѡ па́че свѣ́та, содѣ́телю и҆  и҆зба́вителю вопїю́щи: ѻ҆́троцы, бл҃гослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Побѣди́вше, сла́внїи, дє́мѡнскїѧ полкѝ, и҆  мꙋчи́телей преще́нїѧ не оу҆боѧ́вшесѧ, вѣнцы̀ прїѧ́сте  ѿ хрⷭ҇та̀, всехва́льнїи, и҆ ꙗ҆́кѡ побѣдоно́снїи  страда́льцы поетѐ: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Бг҃оро́диченъ: 
Да ра́дꙋетсѧ мена́ндръ, да весели́тсѧ а҆ка́кїй, и҆  съ полѷе́номъ свѣ́тлый патрїкі́й, ли́къ соста́вльше,  воплоще́нное сло́во ѻ҆́ч҃ее, ѿ дѣви́ческихъ  неискꙋсобра́чныхъ ложе́снъ, да пою́тъ непреста́ннѡ,  свѧще́нницы ꙗ҆́вльшесѧ, того̀ превозносѧ́ще во всѧ̑  вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.  (с. 281) 
Оу҆диви́шасѧ, зрѧ́ще страда́льцєвъ главы̑  посѣка́еми, мꙋчи́тели, и҆ дꙋ́шы любо́вїю предаю́ще  терпѣли́внѡ: хрⷭ҇то́съ же прїѧ́тъ си́хъ, оу҆поко́ивъ  ѧ҆̀ оу҆ себє̀, и҆́миже и҆ и҆сцѣлє́нїѧ и҆сточа́етъ,  ꙗ҆́кѡ ѿ ѻ҆крі́на, непреста́ннѡ притека́ющымъ. 
Ви́дѣти тща́щесѧ жела́емыхъ и҆сто́чника,  свѧти́тели и҆ мч҃ники на нб҃сѣ́хъ, всѧ́ко достоѧ́нїе  є҆́же на землѝ ѡ҆ста́вльше, взѧ́стесѧ къ высо́комꙋ  вели́чествꙋ бжⷭ҇твеннагѡ црⷭ҇твїѧ, пи́щи сподо́бльшесѧ,  є҆́же па́че оу҆ма̀ бл҃же́нства. 
Проидо́сте во́дꙋ и҆скꙋше́нїй, и҆ ѻ҆́гнь мꙋче́нїй  преминꙋ́сте, и҆ ны́нѣ ꙗ҆́снѡ вѣ́чнꙋющїй, страда́льцы,  поко́й прїѧ́сте въ нбⷭ҇ныхъ ски́нїихъ въ ни́хже,  вѣнцено́сцы, ликꙋ́юще непреста́ннѡ, ѿ бѣ́дъ на́съ  и҆зба́вите. 
Бг҃оро́диченъ: 
Ꙗ҆́кѡ со́лнце па́мѧть, страда́льцєвъ вѣ̑рныѧ  ѡ҆сїѧва́етъ чꙋдесы̀: и҆́бо и҆зъ тебє̀, чⷭ҇таѧ дв҃о,  рожде́йсѧ бг҃ъ, є҆го́же благоче́стнѡ проповѣ́даша  свѧті́и, сїѧ̑ преѡсїѧ̀ свѣ́тлѡ прославлѧ́ѧй вѣ́рою  тогѡ̀ прише́ствїе поче́тшыѧ, ꙗ҆́кѡ ѡ҆бѣща̀. 
Слꙋ́жба прпⷣбнагѡ корни́лїа коме́льскагѡ. 
На ма́лѣй вече́рни стїхи̑ры, гла́съ и҃. Поⷣ: Ѽ  пресла́внагѡ чꙋдесѐ! 
Прпⷣбне ѻ҆́ч҃е корни́лїе, ꙳ ты̀ и҆́го хрⷭ҇то́во  на ра́мо взе́мъ, ꙳ до́блественнѣ наше́ствїе ва̑рваръ  попра́лъ є҆сѝ, ꙳ и҆ пꙋсты́ню гра́дъ показа́лъ є҆сѝ. ꙳  сегѡ̀ ра́ди тѧ̀ всѝ вѣ́рою почита́юще про́симъ: ѽ  преблаже́нне, мона́шествꙋющихъ похвало̀, ꙳ хрⷭ҇та̀  непреста́ннѡ молѝ, ꙳ спасти́сѧ дꙋша́мъ на́шымъ. (с. 282) 
Вѣ́рою соше́дшесѧ всѝ, ꙳ ꙗ҆́кѡ по́стника  хрⷭ҇то́ва тѧ̀ почита́емъ, корни́лїе: ꙳ ра́дꙋѧсѧ бо  ше́ствовавъ ꙳ въ пꙋсты́ни непроходи́мѣй, мꙋ́дре, ꙳  наста́вникъ бы́лъ є҆сѝ че́стенъ. ꙳ тѣ́мже тебѣ̀ мы̀  вѣ́рою взыва́емъ: ꙳ ѽ всеблаже́нне, по́стникѡвъ  похвало̀, ꙳ ѡ҆ на́съ моли́сѧ ко гдⷭ҇ꙋ, ꙳ поми́ловатисѧ  дꙋша́мъ на́шымъ. 
Прпⷣбне ѻ҆́ч҃е корни́лїе, ꙳ бꙋ́дꙋщїѧ ра́ди  жи́зни ꙳ въ верте́пъ разбо́йничь всели́лсѧ є҆сѝ, ꙳  ника́коже боѧ́сѧ неви́димыхъ вра̑гъ, ꙳ а҆́ще и҆ мнѡ́ги  скѡ́рби творѧ́хꙋ, приходѧ́ще къ тебѣ̀: ꙳ ты́ же  моли́твами твои́ми си́хъ безъ вѣ́сти твори́лъ є҆сѝ, ꙳  ѽ терпѣли́вый дꙋше́ю, пꙋсты́нный жи́телю. ꙳ тѣ́мже тѧ̀  вѣ́рою всѝ почита́емъ и҆ оу҆блажа́емъ. 
Сла́ва, гла́съ и҃: 
Спасе́нїѧ и҆щѧ̀ ѿвсю́дꙋ, блаже́нне корни́лїе,  во́льное стра́нство гдⷭ҇а ра́ди прїѧ́лъ є҆сѝ: трꙋды̀  мнѡ́гїѧ и҆ жа́ждꙋ, и҆ гла́дъ, стꙋ́день же и҆ зно́й  хрⷭ҇та̀ ра́ди претерпѣ́лъ є҆сѝ. тѣ́мже и҆ слы́шиши:  благі́й ра́бе вѣ́рный, вни́ди въ ра́дость гдⷭ҇а твоегѡ̀.  сегѡ́ же гла́са и҆ на́мъ оу҆слы́шати мо́лимсѧ: да  всегда̀ па́мѧть твою̀ любо́вїю оу҆блажа́емъ. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Ле́сти лꙋка́выхъ бѣсѡ́въ ꙳ и҆з̾ѡбличи́въ  крⷭ҇тною си́лою, ꙳ оу҆ѧсни́лъ є҆сѝ сла́вꙋ хрⷭ҇то́вꙋ, ꙳  ѻ҆́ч҃е корни́лїе. 
Сті́хъ: Честна̀ предъ гдⷭ҇емъ сме́рть  преподо́бныхъ є҆гѡ̀. 
Взѧ́тсѧ ꙗ҆́коже и҆лїа̀ ꙳ на колесни́цѣ  ѻ҆́гненнѣй, ꙳ смѣси́лсѧ є҆сѝ, блаже́нне ꙳  нехода́тайственнѣ трⷪ҇цѣ, ꙳ корни́лїе прекра́сне. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Носѧ̀ на рꙋкꙋ̀ твоє́ю, ѻ҆́ч҃е, ꙳ крⷭ҇тъ гдⷭ҇ень,  ꙳ бѣсѡ́вскаѧ мечта̑нїѧ ꙳ до конца̀, корни́лїе, ꙳  потреби́лъ є҆сѝ. (с. 283) 
Сла́ва, и҆ ны́нѣ, бг҃оро́диченъ: 
Вы́ше тѧ̀ ли́цы, ꙳ бцⷣе дв҃о, ꙳ пою́тъ съ  ни́жними, ꙳ сла́вѧще непреста́ннѡ ꙳ ржⷭ҇тво̀ твоѐ  пречⷭ҇тое. 
На вели́цѣй вече́рни, Блаже́нъ мꙋ́жъ: 
На Гдⷭ҇и, воззва́хъ, поста́вимъ стїхѡ́въ и҃:  пра́здника на д҃: и҆ преподо́бнагѡ на д҃. 
Стїхи̑ры прпⷣбнагѡ корни́лїа, гла́съ и҃. Поⷣ: Ѽ  пресла́внагѡ чꙋдесѐ! 
Ѻ҆́ч҃е корни́лїе преподо́бне, ꙳ впери́въ оу҆́мъ  къ бг҃ꙋ вѣ́рою, ꙳ мїрска́гѡ смѣше́нїѧ ꙳ возгнꙋша́всѧ  неꙋста́внагѡ, ꙳ и҆ крⷭ҇тъ тво́й воспрїе́мь, ꙳ всеви́дцꙋ  послѣ́довалъ є҆сѝ, ꙳ тѣ́ло непокори́вое пѡ́двиги  воздержа́нїѧ, ꙳ по́мысла си́лою порабо́тивъ бжⷭ҇твенномꙋ  дх҃ꙋ. 
Ѻ҆́ч҃е преподо́бне корни́лїе, ꙳ сле́зными  и҆сто́чники ꙳ дꙋ́шꙋ твою̀ ѡ҆чища́ѧ, ꙳ и҆ всено́щными  стоѧ̑нїи бг҃а молѧ̀, ꙳ впери́лсѧ є҆сѝ къ любвѝ сегѡ̀  блаже́нныѧ красоты̀, ꙳ є҆ѧ́же досто́йнѡ ны́нѣ  наслажда́ешисѧ ꙳ непреста́ннѡ и҆ ра́достнѡ, ꙳ съ  пострада́вшими съ тобо́ю, ꙳ бг҃омꙋ́дре и҆ преподо́бне. 
Преподо́бне ѻ҆́ч҃е премꙋ́дре корни́лїе, ꙳  болѧ́щымъ ты̀ ꙗ҆ви́лсѧ є҆сѝ и҆сцѣле́нїе, ꙳ и҆  хрѡмы́мъ хожде́нїе ꙳ ми́лостивнѡ сотворѧ́еши, ꙳ и҆  всѣ̑мъ притека́ющымъ съ вѣ́рою ꙳ къ цѣльбоно́сномꙋ  твоемꙋ̀ гро́бꙋ, ꙳ просѧ́щымъ по́мощи и҆ застꙋпле́нїѧ, ꙳  моли́твами твои́ми ꙳ и҆сцѣле́нїе недꙋ́гѡвъ неѡскꙋ́днѡ  подае́ши. 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мѡ, оу҆́мъ  влⷣкꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю ꙗ҆́кѡ мо́щнѡ возше́лъ є҆сѝ:  мꙋ́жески бо є҆стество̀ понꙋ́дивъ, потща́лсѧ є҆сѝ  хꙋ́ждшее покори́ти лꙋ́чшемꙋ, и҆ пло́ть порабо́тити дꙋ́хꙋ.  тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее. и҆ ны́нѣ (с. 284) на  нб҃сѣ́хъ зерца́лѡмъ разрѣ́шшымсѧ, ѻ҆́ч҃е на́шъ  корни́лїе, чи́стѣ зри́ши ст҃ꙋ́ю трⷪ҇цꙋ, молѧ́сѧ  несре́дственнѣ ѡ҆ и҆̀же вѣ́рою и҆ любо́вїю чтꙋ́щихъ  тѧ̀. 
И҆ ны́нѣ, пра́здника. 
Вхо́дъ. Прокі́менъ днѐ. Чтє́нїѧ трѝ, пи̑саны  сегѡ̀ мѣ́сѧца въ г҃ де́нь. 
На лїті́и стїхи̑ры, гла́съ в҃, самогла̑сны: 
Прпⷣбне ѻ҆́ч҃е, и҆змла́да въ добродѣ́тели  прилѣ́жнѡ ѡ҆бꙋчи́всѧ, ѻ҆рга́нъ бы́лъ є҆сѝ ст҃а́гѡ  дх҃а, и҆ ѿ негѡ̀ прїе́мъ чꙋде́съ дѣ́йство, наꙋчи́лъ  є҆сѝ человѣ́ки преѡби́дѣти сла̑дкаѧ: ны́нѣ же  бжⷭ҇твеннымъ свѣ́томъ чистѣ́йше ѡ҆сїѧва́емь, просвѣтѝ  и҆ на́шѧ мы̑сли, корни́лїе ѻ҆́ч҃е на́шъ. 
На землѝ а҆́гг҃ла, и҆ на нб҃сѣ́хъ человѣ́ка  бж҃їѧ, мі́рови благоꙋкраше́нїе, наслажде́нїе благи́хъ  добродѣ́телей, по́стникѡвъ похвалꙋ̀, корни́лїа почти́мъ:  насажде́нъ бо въ домꙋ̀ бж҃їи ꙗ҆́кѡ крі́нъ, и҆ процвѣтѐ  пра́веднѡ ꙗ҆́кѡ ке́дръ въ пꙋсты́ни, оу҆мно́жи ста́до  хрⷭ҇то́во слове́сныхъ ѻ҆ве́цъ преподо́бїемъ и҆ пра́вдою. 
Сла́ва, гла́съ в҃: 
Пꙋсты́нѧ, ꙗ҆́же пре́жде разбо́йничєскаѧ жили̑ща  и҆мѧ́ше, ны́нѣ, корни́лїе, оу҆чєни́къ твои́хъ  мно́жествомъ и҆спо́лнена оу҆краша́етсѧ: хра́мъ бо  пречⷭ҇тенъ бж҃їѧ мт҃ре воздви́глъ є҆сѝ, разли́чными  добро́тами оу҆кра́шенъ. тѣ́мже въ не́мъ дне́сь  соше́дшесѧ, и҆ честны́й гро́бъ тво́й ѡ҆бстоѧ́ше любе́знѡ,  покланѧ́ющесѧ и҆ глаго́люще мо́лимсѧ: це́рквамъ  є҆диномышле́нїе да́рꙋѧ, правосла́вномꙋ наро́дꙋ на́шемꙋ  на врагѝ спосо́бствꙋй моли́твами твои́ми, и҆ на́мъ  и҆спросѝ ми́ръ, и҆ дꙋша́мъ на́шымъ ве́лїю ми́лость. 
И҆ ны́нѣ, пра́здника. 
На стїхо́внѣ стїхи̑ры, гла́съ д҃. Подо́бенъ:  Зва́нный свы́ше: 
Є҆гда̀ бжⷭ҇твенное тѧ̀ жела́нїе ꙳ распалѝ,  прпⷣбне, ꙳ тогда̀ всѐ плотско́е мꙋдрова́нїе дꙋ́хꙋ  повинꙋ́лъ є҆сѝ, ꙳ поще́нїѧ страда́ньми оу҆тверди́всѧ:  и҆ ꙗ҆́кѡ зла́то въ горни́лѣ (с. 285) и҆скꙋше́но сїѐ  ꙗ҆ви́всѧ, ꙳ прїѧ́телище бы́лъ є҆сѝ прест҃а́гѡ дх҃а ꙳  собра́въ мона́шествꙋющихъ мно́жєства, ꙳ оу҆че́ньми  твои́ми тѣ́хъ, ꙳ ꙗ҆́кѡ нѣ́коею восхо́дною лѣ́ствицею,  ꙳ на высотꙋ̀ добродѣ́тели возводи́лъ є҆сѝ: ꙳ тѣ́мже  хрⷭ҇та̀ молѝ ꙳ спастѝ и҆ просвѣти́ти дꙋ́шы на́шѧ. 
Сті́хъ: Честна̀ предъ гдⷭ҇емъ сме́рть  преподо́бныхъ є҆гѡ̀. 
Возсїѧ̀ дне́сь пресвѣ́тлаѧ ꙳ и҆  всепра́зднственнаѧ па́мѧть твоѧ̀, ꙳ пресла́вне корни́лїе,  ꙳ созыва́ющи многочи́сленное ꙳ пѡ́стникъ сосло́вїе, ꙳ и҆  преподо́бныхъ ликостоѧ́нїе, ꙳ а҆́гг҃лы же съ человѣ́ки,  ꙳ ꙗ҆́кѡ вои́стиннꙋ къ похвале́нїю, ꙳ въ трⷪ҇цѣ  пѣва́емагѡ ꙳ хрⷭ҇та̀ бг҃а на́шегѡ: ꙳ є҆го́же молѝ, ꙳  спастѝ и҆ просвѣти́ти дꙋ́шы на́шѧ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Бг҃оно́се и҆ пребл҃же́нне ѻ҆́ч҃е корни́лїе, ꙳ ты̀  прⷪ҇ро́чески слеза́ми зе́млю ѡ҆мака́въ, ꙳ не да́лъ є҆сѝ  сна̀ твои́ма ѻ҆чи́ма, ꙳ ни вѣ́ждома дрема́нїѧ, ꙳  серде́чное жела́нїе ко хрⷭ҇тꙋ̀ ꙗ҆влѧ́ѧ, ꙳ є҆го́же  и҆змла́да возлюби́лъ є҆сѝ, ꙳ всѧ́кїѧ добродѣ́тели  ви́дъ и҆спра́вль. ꙳ тѣ́мже тѧ̀ оу҆блажа́емъ, ꙳ хрⷭ҇та̀  велича́юще, ꙳ тебѐ просла́вльшаго: ꙳ є҆го́же молѝ, ꙳  спастѝ и҆ просвѣти́ти дꙋ́шы на́шѧ. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ корни́лїе: твое́ю бо стезе́ю вои́стиннꙋ  пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, преподо́бныхъ соприча́стниче и҆  пра́ведныхъ: съ ни́миже моли́сѧ гдⷭ҇еви, поми́ловатисѧ  дꙋша́мъ на́шымъ. 
И҆ ны́нѣ, пра́здника. Тропа́рь, гла́съ д҃: 
Ѿ ю҆́ности горѧ́щимъ жела́нїемъ бжⷭ҇твенныѧ  любвѐ разжига́емь, житє́йскїѧ молвы̑ ѡ҆ста́вилъ є҆сѝ,  преподо́бне, ревни́тель а҆нтѡ́нїю вели́комꙋ бы́въ,  безмо́лвїемъ и҆ (с. 286) жесто́кимъ пребыва́нїемъ  послѣ́дꙋѧ хрⷭ҇тꙋ̀, бдѣ́нїемъ и҆ моли́твами, и҆  посто́мъ, ѻ҆́бразъ бы́лъ є҆сѝ твои̑мъ оу҆ченикѡ́мъ.  тѣ́мже моли́сѧ гдⷭ҇еви, корни́лїе блаже́нне, спасти́сѧ  дꙋша́мъ на́шымъ. 
На оу҆́трени, по а҃-й и҆ по в҃ каѳі́смѣ,  сѣда́льны пра́здника. 
По полѷеле́и, сѣда́ленъ, прпⷣбнагѡ, гла́съ и҃.  Подо́бенъ: Премꙋ́дрости: 
Въ пꙋсты́ню, блаже́нне, всели́всѧ, и҆ въ не́й  пречⷭ҇тый хра́мъ бж҃їи мт҃ри воздви́гъ, мно́жество  мона́шествꙋющихъ та́мѡ собра́лъ є҆сѝ, бг҃ꙋ съ тобо́ю  рабо́тающихъ, и҆̀хже сохранѧ́й ѿ всѧ́кагѡ вре́да  лꙋка́вагѡ, да всегда̀ благода́рственнѡ вопїе́мъ тѝ:  преблаже́нне корни́лїе, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти, чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀  твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; Всѧ́кое дыха́нїе. Є҆ѵⷢ҇лїе  матѳе́а, зача́ло м҃г. 
По н҃-мъ ѱалмѣ̀, стїхи́ра, гла́съ ѕ҃: 
Преподо́бне ѻ҆́ч҃е, во всю̀ зе́млю и҆зы́де  вѣща́нїе и҆справле́нїй твои́хъ: тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскїѧ  погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ безъ поро́ка (с. 287) поревнова́лъ  є҆сѝ. дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ  и҆спросѝ дꙋша́мъ на́шымъ. 
Канѡ́нъ пра́здника на ѕ҃: и҆ ст҃а́гѡ на и҃. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре, і҆и҃лѧ же бѣглеца̀, пѣшехо́дца,  спасѐ, пѣ́снь бг҃ови воспѣва́юща. 
Сло́во мѝ да́ждь, сло́ве бж҃їй, свѣтода́вче  хрⷭ҇тѐ, воспѣ́ти свѣ́тлое и҆ свѣтоно́сное житїѐ  твоегѡ̀ оу҆го́дника, прпⷣбнагѡ корни́лїа. моли́твами  є҆гѡ̀ разорѝ мра́къ се́рдца моегѡ̀, и҆ твои́мъ  свѣ́томъ дꙋшѝ ѡ҆зари́тисѧ, молю́сѧ. 
Влⷣчнемꙋ любостра́нствꙋ, преподо́бне, подо́бѧсѧ,  са́мъ стра́нствовати и҆зво́лилъ є҆сѝ. тѣ́мже и҆  всеви́дѧщее ѻ҆́ко, ви́дѣвъ твоѐ благо́е и҆зволе́нїе,  да́ромъ чꙋде́съ ѡ҆богати́ тѧ, корни́лїе, ꙗ҆́кѡ  пресла́внѡ. 
Трисо́лнечнымъ сїѧ́нїемъ, бг҃омꙋ́дре, ѡ҆зарѧ́емь,  ѕло́е, блаже́нне, бѣсѡ́въ шата́нїе, и҆ вра̑жїѧ  прещє́нїѧ, ра́нами болѣ́зней ꙗ҆́коже паꙋчи́нꙋ  разори́лъ є҆сѝ, бж҃їимъ дх҃омъ разжига́емь, корни́лїе  блаже́нне. 
Бг҃оро́диченъ: 
Ꙗ҆́кѡ бж҃їѧ мт҃и, дерзнове́нїе и҆мꙋ́щи къ  ро́ждшемꙋсѧ и҆зъ тебє̀ є҆диноро́дномꙋ сло́вꙋ, и҆  ѻ҆ц҃ꙋ̀ собезнача́льномꙋ, и҆ соесте́ственномꙋ дх҃ꙋ  ст҃о́мꙋ, молѧ́щисѧ не преста́й ѿ бѣ́дъ спастѝ,  всенепоро́чнаѧ, тѧ̀ бцⷣꙋ сла́вѧщыѧ. 
Катава́сїа пра́здника. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Кто̀ и҆зрещѝ мо́жетъ зе́мленъ твоѧ̑ болѣ̑зни,  ѻ҆́ч҃е, и҆ по́двиги, и҆́хже ра́ди досто́йнꙋ мздꙋ̀  стѧжа́лъ є҆сѝ ѿ бг҃а; (с. 288) и҆ бы́лъ є҆сѝ  прїѧ́телище бжⷭ҇твеннагѡ дх҃а, преподо́бенъ и҆́стиненъ,  пра́веденъ и҆ непоро́ченъ. 
Оу҆крѣ́пль оу҆́мъ ра́зꙋмомъ бжⷭ҇твеннымъ,  ѻ҆́ч҃е корни́лїе, и҆ премꙋ́дростїю дꙋхо́вною, и҆  сло́вомъ оу҆кра́шенъ. тѣ́мъ привле́клъ є҆сѝ мно́гихъ  дꙋ́шы во спасе́нїе, ꙗ҆ви́въ мона́хѡмъ и҆звѣ́стно житїѧ̀  прописа́нїе. 
Ѕло́бы нача́льникъ вра́гъ, хотѧ̀ тебѣ̀ па́кость  сотвори́ти, преподо́бне корни́лїе, лꙋка́выхъ человѣ̑къ  на тѧ̀ воѡрꙋжа́етъ: тебѣ̀ прирази́всѧ постыдѣ́сѧ,  хрⷭ҇тꙋ́ бо тѧ̀ соблюда́ющꙋ. 
Бг҃оро́диченъ: 
Херꙋві̑мъ и҆ серафі̑мъ превы́шши ꙗ҆ви́ласѧ  є҆сѝ, бцⷣе: ты́ бо прїѧ́ла є҆сѝ невмѣсти́маго бг҃а,  во твое́мъ чре́вѣ нескве́рнаѧ. тѣ́мже тѧ̀ всѝ вѣ́рнїи  пѣ́сньми, чⷭ҇таѧ, оу҆блажа́емъ. 
Сѣда́ленъ, гла́съ и҃. Подо́бенъ: Премꙋ́дрости: 
Хрⷭ҇то́вою любо́вїю свѧза́въ твою̀ дꙋ́шꙋ, и҆  поще́нїѧ страда́ньми оу҆тверди́всѧ, зла́та свѣтлѣ́йши,  благоче́стїемъ ѡ҆блиста́лъ є҆сѝ, и҆ чи́стое прїѧ́телище  бы́въ дх҃ꙋ, лꙋка́выхъ дꙋхѡ́въ тмꙋ̀ разгна́лъ є҆сѝ:  тѣ́мъ собра́въ и҆́ночествꙋющихъ мно́жєства, па́стырь  и҆̀мъ бы́лъ є҆сѝ, и҆ свѣти́льникъ свѣ́телъ, корни́лїе  прпⷣбне: молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителю, прїѧ́телище ꙗ҆́кѡ  сꙋ́щи оу҆тѣ́шителѧ, препѣ́таѧ, беззако́нїю мѧ̀ сꙋ́ща  скве́рное ѻ҆би́телище, и҆ бѣсѡ́мъ и҆гра́лище въ  ра́зꙋмѣ бы́вша, потщи́сѧ ѿ тѣ́хъ ѕлодѣ́йства мѧ̀  и҆зба́вити, и҆ свѣ́тлое жили́ще добродѣ́телей совершѝ,  свѣтоно́снаѧ, нетлѣ́ннаѧ: ѿженѝ ѻ҆́блакъ страсте́й,  и҆ вы́шнѧгѡ прича́стїѧ сподо́би, и҆ свѣ́та невече́рнѧгѡ  моли́твами твои́ми. (с. 289) 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Свѣ́тлое твоѐ житїѐ, ꙗ҆́кѡ пра́вило  и҆звѣ́стно, всѧ́кїѧ, ѻ҆́ч҃е, добродѣ́тели показа́сѧ,  въ моли́твахъ и҆ поще́нїихъ, бдѣ́нїихъ же и҆ мольба́хъ,  ꙗ҆̀же ко хрⷭ҇тꙋ̀ чл҃вѣколю́бцꙋ. 
Сна̀ твои́ма ѻ҆чи́ма не да́лъ є҆сѝ, бл҃же́нне  корни́лїе, ни вѣ́ждома дрема́нїѧ, до́ндеже сподо́билсѧ  є҆сѝ пра́ведныхъ селе́нїѧ, є҆́же оу҆гото́ва бг҃ъ,  преподо́бне, лю́бѧщымъ є҆го̀. 
Стенѧ̀ и҆ пла́чѧ, и҆ сѣ́тꙋѧ, оу҆миле́нїемъ и҆  слеза́ми кропѧ̀ зе́млю, при́снѡ, ѻ҆́ч҃е бг҃омꙋ́дре,  моли́твꙋ соверша́лъ є҆сѝ, до́ндеже ѡ҆брѣ́лъ є҆сѝ  бжⷭ҇твенное оу҆тѣше́нїе во гра́дѣ бж҃їи, и҆ со всѣ́ми  ст҃ы́ми, преподо́бне, всели́лсѧ є҆сѝ. 
Бг҃оро́диченъ: 
Бг҃а и҆зъ тебє̀ воплоще́ннаго непрело́жнѡ,  є҆диносꙋ́щна ѻ҆ц҃ꙋ̀, и҆ тебѣ̀ ро́ждшей ра́вна по  человѣ́чествꙋ, молѝ, проще́нїе согрѣше́нїй, и҆ дꙋша́мъ  спасе́нїе, пою́щымъ тѧ̀ вѣ́рою дарова́ти. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Погаси́въ стра̑сти росо́ю подвигѡ́въ твои́хъ,  ѻ҆́ч҃е блаже́нне, бога́тнѡ возже́глъ є҆сѝ ѻ҆гне́мъ  любвѐ и҆ вѣ́ры воздержа́нїѧ свѣти́льникъ, и҆  просвѣще́нїе безстра́стїѧ, и҆ днѐ сы́нъ ꙗ҆ви́лсѧ  є҆сѝ. 
И҆сцѣле́нїй тебѣ̀ благода́ть хрⷭ҇то́съ въ  недꙋ́зѣхъ разли́чныхъ дарова̀, и҆ на дꙋ́хи нечи̑стыѧ  вла́сть, мꙋ́дре: є҆стество́ бо, ѻ҆́ч҃е, побѣди́въ,  па́че є҆стества̀ дарова́нїй сподо́билсѧ є҆сѝ дх҃а. (с.  290) 
Ра́йскїѧ добро́ты жела́ѧ, преподо́бне корни́лїе,  въ слеза́хъ и҆ воздыха́нїихъ, и҆ бдѣ́нїихъ, и҆  моли́твахъ, твою̀ жи́знь препроводи́лъ є҆сѝ: и҆ сегѡ̀  ра́ди по сме́рти ѿ хрⷭ҇та̀ чꙋдесы̀ просла́вилсѧ є҆сѝ. 
Бг҃оро́диченъ: 
Тѧ̀ стѣ́нꙋ и҆мꙋ́щїи, и҆ застꙋпле́нїемъ твои́мъ  соблюда́емїи, твое́ю бжⷭ҇твенною сла́вою хва́лѧщесѧ, тѧ̀  оу҆блажа́емъ: ты́ бо, пречⷭ҇таѧ, дꙋша́мъ на́шымъ  и҆сточа́еши весе́лїе и҆ ра́дованїе. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Главы̑ врагѡ́въ мы́сленныхъ сокрꙋши́ти, мо́лимсѧ,  и҆ ви̑димыѧ подъ но́зѣ на́ши покори́ти, моли́сѧ,  преподо́бне, чтꙋ́щымъ любо́вїю свѧтꙋ́ю па́мѧть твою̀. 
Житїѧ̀ твоегѡ̀ и҆справлє́нїѧ и҆ вѣща̑нїѧ,  ѻ҆́ч҃е, всю̀ ѡ҆бтеко́ша ѿню́дъ вселе́ннꙋю, и҆́бо въ  пресла́внꙋю дости́глъ є҆сѝ высотꙋ̀: бг҃ъ бо тѧ̀  просла́ви, и҆ сла́вна всѣ̑мъ сотворѝ. 
Ни́щихъ строи́тель, вдѡ́въ предста́тель,  промы́сленникъ си́рыхъ, печа́льныхъ оу҆тѣше́нїе,  па́дшихъ и҆справле́нїе, ѡ҆би́димыхъ застꙋ́пникъ ско́ръ  бы́лъ є҆сѝ, твоемꙋ̀, ѻ҆́ч҃е, подо́бѧсѧ оу҆чи́телю. 
Бг҃оро́диченъ: 
Вознесла̀ є҆сѝ вои́стиннꙋ па́дшее человѣ́ческое  сꙋщество̀, ѻ҆́бразъ бжⷭ҇твенный, и҆ ѻ҆ц҃ꙋ̀ ра́венство  и҆мꙋ́ща, ви́димаго сн҃а неизмѣ́нна, бг҃ома́ти, безъ  сѣ́мене во чре́вѣ поноси́вши. 
Конда́къ, гла́съ и҃: 
Гдⷭ҇еви ѿ ст҃ы́ѧ дв҃ы возсїѧ́вшꙋ мі́рови, и҆  томꙋ̀ и҆змла́да ꙗ҆́кѡ а҆́гг҃лъ послꙋжи́лъ є҆сѝ,  блаже́нне, и҆ си́лою є҆гѡ̀ пꙋсты́ню ꙗ҆́кѡ гра́дъ  сотвори́лъ є҆сѝ, мно́жество же оу҆чєни́къ въ не́й  собра́лъ є҆сѝ, и҆̀хже бг҃одохнове́нными (с. 291)  оу҆че́ньми просвѣти́лъ є҆сѝ. тѣ́мъ вопїе́мъ тѝ:  ра́дꙋйсѧ, ѻ҆́ч҃е на́шъ корни́лїе, и҆́нокѡмъ бжⷭ҇твенное  оу҆добре́нїе. 
І҆́косъ: 
Зва́нїю гдⷭ҇а твоегѡ̀ послѣ́довалъ є҆сѝ  прилѣ́жнѡ, блаже́нне, всѧ̑ ꙗ҆̀же въ мі́рѣ кра̑снаѧ  є҆гѡ̀ ра́ди преѡби́дѣвъ. тѣ́мже вопїе́мъ тѝ:  ра́дꙋйсѧ, ꙗ҆́кѡ и҆змла́да хрⷭ҇та̀ возлюби́въ, си́лою  є҆гѡ̀ претерпѣ́лъ є҆сѝ пꙋсты́нное ѡ҆ѕлобле́нїе  оу҆се́рднѡ: ра́дꙋйсѧ, ꙗ҆́кѡ вы́шнѧгѡ по́мощїю  бѣсо́вскꙋю пре́лесть попра́лъ є҆сѝ: ра́дꙋйсѧ, ꙗ҆́кѡ  прече́стенъ хра́мъ бж҃їѧ мт҃ре воздви́глъ є҆сѝ:  ра́дꙋйсѧ, ꙗ҆́кѡ въ не́мъ тобо́ю бг҃ъ прославлѧ́етсѧ:  ра́дꙋйсѧ, ꙗ҆́кѡ собра́лъ є҆сѝ оу҆чєни́къ мно́жество:  ра́дꙋйсѧ, ꙗ҆́кѡ съ тѣ́ми прилѣ́жнѡ гдⷭ҇еви рабо́талъ  є҆сѝ: ра́дꙋйсѧ, ꙗ҆́кѡ оу҆диви́лъ є҆сѝ а҆́гг҃лы  житїе́мъ твое́мъ: ра́дꙋйсѧ, ꙗ҆́кѡ тобо́ю человѣ́цы  по́льзовашасѧ: ра́дꙋйсѧ, правосла́вномꙋ наро́дꙋ похвала̀:  ра́дꙋйсѧ, хрⷭ҇толюби́вомꙋ во́инствꙋ оу҆твержде́нїе:  ра́дꙋйсѧ, ꙗ҆́кѡ моли́твами твои́ми сопроти́внїи  побѣжда́ютсѧ: ра́дꙋйсѧ, ѻ҆́ч҃е на́шъ корни́лїе,  и҆́нокѡмъ бжⷭ҇твенное оу҆добре́нїе. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
И҆стощи́въ тꙋ́лъ стрѣ́лъ вра́гъ вселꙋка́вый,  оу҆страши́ти тѧ̀ не возмо́же, си́лою бо вы́шнѧгѡ  оу҆крѣплѧ́емь, и҆ тогѡ̀ по́мощїю воѡрꙋжа́емь, прпⷣбне,  поѧ̀: благослове́нъ є҆сѝ, бж҃е ѻ҆тє́цъ на́шихъ. 
Бꙋ́дꙋщїѧ жи́зни взыска́въ, сла́вꙋ маловре́меннꙋю  небре́глъ є҆сѝ, и҆ въ пꙋсты́ню всели́всѧ, бл҃же́нне, со  ѕвѣрьмѝ жи́ти и҆зво́лилъ є҆сѝ, поѧ̀: бл҃гослове́нъ  є҆сѝ, бж҃е ѻ҆тє́цъ на́шихъ. 
Вра́гъ прирази́всѧ тебѣ̀, преподо́бне,  разбо́йники на тѧ̀ (с. 292) посыла́етъ: постыдѣ́вжесѧ,  дꙋше́внагѡ твоегѡ̀ хра́ма не поколеба̀: оу҆твержде́нъ бо  бѣ̀ на ка́мени. 
Бг҃оро́диченъ: 
Го́рꙋ тѧ̀ прⷪ҇ро́къ данїи́лъ бжⷭ҇твеннымъ дх҃омъ  наречѐ, дв҃о, и҆зъ неѧ́же ка́мень безъ рꙋ́къ  ѿсѣче́сѧ, сокрꙋше́нїе содѣ́ѧ и҆стꙋка́ннѣй пре́лести. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Цр҃ю̀ всѣ́хъ и҆ бг҃ꙋ со ст҃ы́ми предстоѧ̀, съ  ни́миже, корни́лїе, моли́сѧ, во́инствꙋ на́шемꙋ побѣ̑ды  на ва́рвары дарова́ти, и҆ грѣхѡ́въ ѡ҆ставле́нїе, твою̀  па́мѧть почита́ющымъ, и҆ пою́щымъ вы́нꙋ: свѧще́нницы,  воспо́йте, лю́дїе, превозноси́те во всѧ̑ вѣ́ки. 
Гдⷭ҇нихъ за́повѣдей и҆звѣ́стенъ храни́тель бы́лъ  є҆сѝ, раздроблѧ́ѧ а҆́лчꙋщымъ хлѣ́бъ тво́й, прпⷣбне,  та́ющꙋ гла́домъ добродѣ́телей дꙋ́шꙋ мою̀ насы́ти,  блаже́нне, пою́ща любо́вїю: свѧще́нницы, воспо́йте,  лю́дїе, превозноси́те во всѧ̑ вѣ́ки. 
Ва̑рваръ и҆ногда̀ наше́ствїе, и҆ ко ѻ҆би́тели  твое́й оу҆стреми́вшихсѧ, бжⷭ҇твенною си́лою  оу҆страши́лъ є҆сѝ. и҆ ны́нѣ на на́съ мы́сленныхъ  вра̑гъ оу҆стремле́нїе, моли́твами твои́ми разорѝ,  пою́щихъ: свѧще́нницы, воспо́йте, лю́дїе, превозноси́те  во всѧ̑ вѣ́ки. 
Бг҃оро́диченъ: 
Къ бцⷣѣ всѐ твоѐ оу҆пова́нїе и҆мѣ́лъ є҆сѝ,  корни́лїе, и҆ тоѧ̀ призыва́нїемъ вра̑жїѧ сѣ̑ти всѧ̑  расто́рглъ є҆сѝ, и҆ лю́тыхъ воста́нїе: съ не́юже,  преподо́бне, моли́сѧ, ѡ҆ и҆̀же любо́вїю честнꙋ́ю твою̀  па́мѧть чтꙋ́щихъ, и҆ вопїю́щихъ: свѧще́нницы, воспо́йте,  лю́дїе, превозноси́те во всѧ̑ вѣ́ки. (с. 293) 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее  небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ  чинонача̑лїѧ велича́ютъ. 
Бѣ́гаѧ сла́вы ѿ человѣ̑къ, въ пꙋсты́ню  всели́лсѧ є҆сѝ, всѧ̑ оу҆ме́ты вмѣни́въ, да хрⷭ҇та̀  є҆ди́наго приѡбрѧ́щеши: є҆гѡ́же ра́ди пꙋсты̑ннаѧ  ѡ҆ѕлоблє́нїѧ претерпѣ́лъ є҆сѝ, да тлѣ́нными  нетлѣ̑ннаѧ и҆змѣни́ши, корни́лїе. 
Ѿ мѣ́ста ѿгони́ти тѧ̀ вра́гъ покꙋша́всѧ,  мона́хи на оу҆бїе́нїе твоѐ поѡщрѧ́ше, корни́лїе  преподо́бне, ꙗ҆̀же до́брѣ оу҆че́нїемъ твои́мъ  наказа́лъ є҆сѝ, и҆ ꙗ҆́коже твоѧ̑ ча̑да при́снѡ тѣ́хъ  возлюби́лъ є҆сѝ. 
Не забꙋ́ди посѣща́ѧ ча̑дъ твои́хъ, корни́лїе  прпⷣбне, къ ра́цѣ моще́й твои́хъ притека́ющихъ, и҆  любо́вїю па́мѧть твою̀ торжествꙋ́ющихъ, ѿ всѣ́хъ  и҆скꙋше́нїй вра́жїихъ и҆зба́витисѧ, всѣ́хъ влⷣцѣ  моли́сѧ, бл҃же́нне. 
Бг҃оро́диченъ: 
Зачала̀ є҆сѝ, дв҃о, безъ сѣ́мене, всѧ́чєскаѧ  созда́вшаго сло́во бж҃їе, кромѣ̀ хотѣ́нїѧ пло́ти и҆  безъ и҆стлѣ́нїѧ родила̀ є҆сѝ, безъ болѣ́зней  ма́терскихъ. тѣ́мъ тѧ̀, бцⷣе, ѧ҆зы́комъ и҆ се́рдцемъ  и҆сповѣ́дающе велича́емъ. 
Свѣти́ленъ: 
Стра́стнагѡ ѡ҆мраче́нїѧ дꙋ́шꙋ ѡ҆чи́стивъ,  преподо́бне, честны́мъ поще́нїемъ и҆ моли́твами  непреста́нными, зерца́ло бы́лъ є҆сѝ бжⷭ҇твенныхъ  сїѧ́нїй, свѣти́льниче мона́хѡвъ корни́лїе бг҃омꙋ́дре. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры на д҃. Гла́съ и҃. Поⷣ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ въ послѣ́днихъ  родѣ́хъ ꙳ просїѧ̀ въ добродѣ́телехъ, ꙳ посты̑ и҆  моли́твами, и҆ трꙋды̑ тѣле́сными, ꙳ и҆ и҆ны́ми мно́гими  страда̑нїи, ꙳ по семꙋ̀ вре́мени твоегѡ̀ житїѧ̀, ꙳ оу҆́мъ  вперѧ́ѧ къ бг҃ꙋ, ꙳ подвиза́лсѧ є҆сѝ неѡсла́бнѡ, ꙳  ѻ҆́ч҃е корни́лїе. 
Два́жды. (с. 294) 
Ѽ пресла́внагѡ чꙋдесѐ! ꙳ нигдѣ́же ꙗ҆ви́лсѧ  є҆сѝ ꙳ по́честь оу҆ловлѧ́ѧ, ꙳ и҆ ласка́ньми  оу҆слажда́ѧсѧ, ꙳ па́че же смире́нїе хрⷭ҇то́во носѧ̀ ꙳ въ  согбе́ннѣ мꙋдрова́нїи, ꙳ є҆́же воѡбража́лъ є҆сѝ  твои̑мъ оу҆ченикѡ́мъ, ꙳ и҆̀хже собра́лъ є҆сѝ мно́гими  пѡ́двиги и҆ трꙋды̑, ꙳ ѻ҆́ч҃е корни́лїе. 
Ѽ пресла́внагѡ чꙋдесѐ! ꙳ пꙋсты́ню гра́дъ  сотворѝ, ꙳ ю҆́же ви́дѣвше ра́тнїи, ꙳ оу҆боѧ́шасѧ  настꙋпи́ти на ню̀, ꙳ мнѧ́хꙋ бо и҆ ви́дѧхꙋ ꙳ мно́жество  воѡрꙋже́нныхъ во́инѡвъ: ꙳ се́ же дѣ́ло моли́твъ ра́ди  ст҃а́гѡ бы́сть, ꙳ и҆́же твори́тъ всегда̀, ꙳ помога́ѧ  на́мъ свои̑мъ оу҆ченикѡ́мъ. 
Сла́ва, гла́съ з҃: 
Оу҆мно́живъ добродѣ́тель, просвѣти́лъ є҆сѝ  мі́ръ: оу҆жаси́въ де́мѡны, возвесели́лъ є҆сѝ а҆́гг҃лы:  собра́въ ста́до мона́хѡвъ, наꙋчи́лъ є҆сѝ и҆̀хъ ходи́ти  въ за́повѣдехъ гдⷭ҇нихъ: и҆ прїе́мъ бл҃года́ть  и҆сцѣле́нїѧ, съ вѣ́рою приходѧ́щымъ да́рꙋеши  безме́зднѡ. прпⷣбне ѻ҆́ч҃е на́шъ, моли́сѧ ѡ҆ дꙋша́хъ  на́шихъ. 
И҆ ны́нѣ, пра́здника. 
На лїтꙋргі́и слꙋ́жба всѧ̀ преподо́бническаѧ. 


(с. 294) 
Мѣ́сѧца тогѡ́же въ к҃-й де́нь. 
Свѧта́гѡ мꙋ́ченика ѳалале́а: 
И҆ ѡ҆брѣ́тенїе моще́й, и҆́же во ст҃ы́хъ, ѻ҆ц҃а̀  на́шегѡ а҆леѯі́а митрополі́та моско́вскагѡ и҆ всеѧ̀  рѡссі́и, чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры мꙋ́ченика, гла́съ д҃. Подо́бенъ: Ꙗ҆́кѡ  до́блѧ: 
Вели́комꙋ ѡ҆бдержа́щꙋ ꙳ поднбⷭ҇нꙋю волне́нїю, ꙳ и҆  дꙋ́шꙋ ѡ҆бꙋрева́ющꙋ, всесла́вне, ꙳ ѡ҆кормле́нїемъ вы́шнѧгѡ  (с. 295) зва́нїѧ направлѧ́ѧсѧ, ꙳ мꙋче́нїй невре́днѡ ꙳  многоболѣ́зненнꙋю пꙋчи́нꙋ преше́лъ є҆сѝ: ꙳ и҆ вы̑шнѧѧ  приста̑нища дости́гъ, ꙳ и҆спо́лнилсѧ є҆сѝ вѣ́чныѧ  тишины̀, ꙳ мꙋ́чениче ѳалале́е. 
Воѡбража́лъ є҆сѝ страда́нїе ꙳ влⷣки тва́ри, на  дре́во сла́вне, воздви́женъ, ꙳ и҆ въ ре́бра растерза́емь,  ꙳ мꙋчи́телей сꙋровство́мъ: ꙳ и҆ ѡ҆блича́еши тѣ́хъ  растерза́емꙋю мы́сль, ꙳ і҆́дѡльскꙋю же оу҆корѧ́ѧ ле́сть,  ꙳ и҆ проѧвле́ннѡ бл҃гоче́стїе оу҆крѣплѧ́ѧ, ꙳  великомч҃ниче ѳалале́е. 
Повелѣ̑нїи мꙋчи́телѧ, ꙳ глꙋбинѣ̀ преда́лсѧ  є҆сѝ морстѣ́й, ꙳ пребыва́еши же бж҃е́ственною  благода́тїю ꙳ неистопле́нъ, премꙋ́дре: ꙳ тѡ́ки же  кро́вными ꙳ фараѡ́на мы́сленнаго ꙳ и҆ сегѡ̀ во́инство  потопи́лъ є҆сѝ, ꙳ и҆ коне́чнѣй, бг҃омꙋ́дре, поги́бели  пре́далъ є҆сѝ, ꙳ вельмѝ ѿ хрⷭ҇та̀ оу҆крѣплѧ́емь. 
Стїхи̑ры бцⷣы, гла́съ и҆ подо́бенъ то́йже: 
Ѡ҆сꙋжде́нїѧ и҆зба́ви, ꙳ прест҃а́ѧ бг҃оневѣ́сто, ꙳  и҆ лю́тыхъ прегрѣше́нїй смире́ннꙋю мою̀ дꙋ́шꙋ, ꙳ и҆  сме́рти и҆змѣнѝ мл҃твами твои́ми, ꙳ и҆ да́рꙋй  ѡ҆правда́нїе полꙋчи́ти ꙳ въ де́нь и҆спыта́нїѧ, ꙳ є҆́же  полꙋчи́ша свѧты́хъ собо́ри: ꙳ покаѧ́нїемъ ѡ҆чище́на мѧ̀  пре́жде конца̀ покажѝ, ꙳ и҆ сле́зными и҆злїѧ̑нїи. 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀, неизче́тнѡ, ꙳  безмѣ̑рнаѧ беззакѡ́нїѧ человѣ́кѡвъ ꙳ щедро́тами  и҆змы́вшꙋю: ꙳ и҆зсꙋшѝ и҆сто́чникъ страсте́й мои́хъ, ꙳ и҆  пото́ка мѧ̀ сподо́би ꙳ пи́щи живы́ѧ при́снѡ, ꙳ моли́твами  твои́ми. 
Покаѧ́нїѧ и҆зрѧ́дное ꙳ и҆ спаси́тельное  врачевство̀, ꙳ ꙗ҆́же бг҃а ро́ждшаѧ сп҃са моего̀, и҆  сле́зъ то́ки, ꙳ и҆ часа̀ по́мыслъ гро́знагѡ и҆  стра́шнагѡ, ꙳ и҆ сꙋда̀ неꙋмы́тнагѡ, ꙳ ты́ ми да́рꙋй  и҆збѣжа́ти моли́твами твои́ми, ꙳ ѽ дв҃о, мꙋче́нїѧ  тре́петнагѡ, ꙳ и҆ бжⷭ҇твеннꙋю оу҆лꙋчи́ти бл҃года́ть. 
Сла́ва, и҆ ны́нѣ, бг҃оро́диченъ: 
Тма́ми, пречⷭ҇таѧ, ѡ҆бѣща́хсѧ ꙳ покаѧ́нїе  сотвори́ти ꙳ ѡ҆ (с. 296) мои́хъ согрѣше́нїихъ: ꙳ но не  ѡ҆ставлѧ́етъ мѧ̀ люби́мый ѕѡ́лъ мои́хъ ѻ҆бы́чай. ꙳ сегѡ̀  ра́ди тебѣ̀ вопїю̀, ꙳ и҆ припа́даю молѧ́сѧ: ꙳ ты́ мѧ,  влⷣчце, и҆змѝ такова́гѡ мꙋчи́тельства, ꙳ наставлѧ́ющи  мѧ̀ къ лꙋ́чшымъ, ꙳ и҆ спасе́нїѧ бли́зъ сꙋ́щымъ. 
Крⷭ҇тобг҃оро́диченъ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ  ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тѝ  вѣща́ше: ꙳ сн҃е возжелѣ́нне, ꙳ ка́кѡ на дре́вѣ  крⷭ҇тнѣмъ повѣ́шенъ є҆сѝ, долготерпѣли́ве; ꙳ ка́кѡ  рꙋ́цѣ и҆ но́зѣ твоѝ, сло́ве, ꙳ пригвозди́шасѧ ѿ  беззако́нныхъ, ꙳ и҆ кро́вь твою̀ и҆злїѧ́лъ є҆сѝ,  влⷣко; 
Канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Ѡ҆мо́ченою багрѧни́цею страда́льческими кровьмѝ,  благоꙋкра́шеннѡ цр҃ковь хрⷭ҇то́ва ѡ҆дѣ́ѧна хва́литсѧ въ  страстоно́сцѣхъ, и҆ краси́тсѧ. 
Си́лꙋ непобѣди́мꙋ ѿ бг҃а прїе́мъ,  страстоте́рпче, во тма́хъ врагѡ́въ воева́лъ є҆сѝ  є҆ди́нъ, въ по́двизѣхъ страда́нїѧ, ѳалале́е. 
Ве́щь ѿве́ргъ плотскꙋ́ю, и҆ невеще́ственныхъ  житїѐ на землѝ пожи́въ, ѳалале́е, а҆́гг҃льскимъ  ликостоѧ́нїємъ счи́слилсѧ є҆сѝ. 
Бг҃оро́диченъ: 
Земноро́днїи ржⷭ҇тво́мъ твои́мъ ѿ землѝ къ  нбⷭ҇нѣй высотѣ̀ вознесо́хомсѧ вои́стиннꙋ, чⷭ҇таѧ бцⷣе,  и҆ а҆́гг҃льскимъ ликостоѧ́нїємъ причто́хомсѧ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Ма́сть пома́за главꙋ̀ твою̀, сла́вне, хрⷭ҇то́ва,  сегѡ̀ ра́ди пре́лести не прине́слъ є҆сѝ ма́сти,  цѣле́нїе кро́вь твоѧ̀ (с. 297) всѣ̑мъ человѣ́кѡмъ  и҆сточѝ и҆ ѿ землѝ кро́вь нече́стїѧ ѡ҆мы́ла є҆́сть,  ѳалале́е. 
Пло́ть покори́лъ є҆сѝ, тебє̀ ра́ди крⷭ҇тъ  прїе́мшемꙋ, мꙋ́чениче хрⷭ҇то́въ, и҆ жи́зни нетлѣ́нныѧ  сподо́билсѧ є҆сѝ, бл҃же́нне. 
Паде́сѧ мꙋчи́тель подъ но́зѣ твоѝ, сла́вне,  низложе́нъ бы́въ твои́мъ терпѣ́нїемъ и҆  сопротивле́нїемъ, ѳалале́е. 
Бг҃оро́диченъ: 
Разрѣшѝ ржⷭ҇тво̀ твоѐ согрѣше́нїй на́шихъ  до́лги, и҆ пра́вдѣ всѧ̑ вѣ̑рныѧ привѧза̀. 
Сѣда́ленъ, гла́съ д҃. Подо́бенъ: Вознесы́йсѧ: 
Свѣтови́дѣнъ показа́всѧ, страстоте́рпче,  безбо́жїѧ ѡ҆мраче́нїе ѿри́нꙋлъ є҆сѝ, и҆ ка́знемъ, и҆  сме́рти ѿлꙋчи́лсѧ є҆сѝ. тѣ́мже сконча́въ твоѧ̑  вели̑кїѧ по́двиги, вели́кое прїѧ́лъ є҆сѝ наслѣ́дїе, и҆  сла́вꙋ ника́коже мимоходѧ́щꙋю, до́блїй страда́льче,  ѳалале́е сла́вне. 
Сла́ва и҆ ны́нѣ, бг҃оро́диченъ: 
По бз҃ѣ во тво́й, бцⷣе, прибѣга́ю, смире́нный,  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки и҆ трепе́щꙋ, моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
Крⷭ҇тобг҃оро́диченъ: 
Ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀  распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Просвѣще́на тѧ̀, сла́вне, ꙳ заре́ю  добродѣ́телей, хрⷭ҇то́съ прїѧ́тъ на сꙋди́щи страда́нїѧ,  ꙗ҆́коже въ черто́зѣ, и҆ просла́вилъ є҆́сть. (с. 298) 
И҆сцѣле́нїе тѧ̀ дадѐ влⷣка всѣ̑мъ вѣ̑рнымъ,  ѳалале́е, и҆ твои́ми бж҃е́ственными моли́твами цѣли́ши  стра̑сти дꙋ́шъ на́шихъ. 
Пото́цы крове́й твои́хъ мѵ́ро и҆сцѣле́нїѧ всѣ̑мъ  и҆сточа́ютъ, и҆ ѿгонѧ́ютъ смра́дъ недꙋ́гѡвъ, ѳалале́е,  и҆ скорбе́й. 
Бг҃оро́диченъ: 
Ꙗ҆́коже неистощи́мое, влⷣчце, тѧ̀ дарова́нїй  сокро́вище и҆мꙋ́ще, незави̑стныѧ да́ры ѿ тебє̀ чꙋде́съ  всѝ прїе́млемъ. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Ѻ҆́блакъ болѣ́зней и҆ мꙋ́къ не покры̀  свѣ́тлости терпѣ́нїѧ твоегѡ̀: просїѧ́лъ бо є҆сѝ,  страстоте́рпче, па́че со́лнца. 
Расты́й мы́сленнѡ въ лїва́нѣ вѣ́ры, благово́нїе  всѧ́ко дхнꙋ́лъ є҆сѝ мꙋче́нїѧ, пресла́вне ѳалале́е. 
Ѻ҆рꙋ́жїемъ, мꙋ́дре, ѡ҆дѣ́ѧнъ страда́нїѧ,  воздꙋ́шнымъ ше́ствїемъ возше́лъ є҆сѝ къ бжⷭ҇твеннѣй  высотѣ̀ благода́ти, ѳалале́е. 
Бг҃оро́диченъ: 
Скве́рнꙋ страстны́хъ помышле́нїй ѡ҆чи́щши дꙋ́шꙋ  мою̀, бг҃оневѣ́сто, твои́ми моли́твами, чи́ста мѧ̀ бг҃ꙋ  предста́ви. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Слꙋжѧ̀ живо́мꙋ бг҃ꙋ, и҆ творцꙋ̀ всеѧ̀ тва́ри,  слꙋжє́нїѧ мїрски́хъ ѿри́нꙋлъ є҆сѝ, ѳалале́е. тѣ́мъ  тѧ̀ просла́ви подвигополо́жникъ во страда́нїихъ и҆  чꙋдесѣ́хъ. 
Просте́рлъ є҆сѝ прозѧбє́нїѧ, ꙗ҆́коже ма́слина  плодови́та, терпѣ́нїѧ, мꙋ́дре, на высотꙋ̀ разꙋмѣва́емь.  тѣ́мже и҆сточи́лъ є҆сѝ є҆ле́й чꙋде́съ вѣ̑рнымъ,  мꙋ́чениче ѳалале́е. 
Свѣщꙋ̀ дꙋше́внꙋю, є҆ле́емъ, мꙋ́чениче ѳалале́е,  (с. 299) добродѣ́телей разꙋ́мнѡ оу҆кра́шь, сла́вне,  ѻ҆гне́мъ страда́нїѧ возже́глъ є҆сѝ. тѣ́мже въ  черто́гъ бжⷭ҇твенный дости́глъ є҆сѝ. 
Бг҃оро́диченъ: 
Бы́хомъ ме́ртвїи безсме́ртни, бжⷭ҇твенною  благода́тїю ржⷭ҇тва̀ твоегѡ̀: и҆ тлѣ́нїѧ пе́рвагѡ  и҆зба́вихомсѧ, бцⷣе пречⷭ҇таѧ, и҆ нетлѣ́нїѧ ѻ҆де́ждею  оу҆краси́хомсѧ. 
Конда́къ, гла́съ г҃. Подо́бенъ: Дв҃а дне́сь: 
Мꙋ́ченикѡмъ сострада́лецъ ꙗ҆́вльсѧ и҆  ѻ҆рꙋ́жникъ, во́инъ и҆зрѧ́дный цр҃ѧ̀ сла́вы бы́лъ є҆сѝ,  и҆скꙋше́ньми и҆ мꙋ́кою, возвыше́нїе і҆дѡлослꙋжи́телей  попра́лъ є҆сѝ: сегѡ̀ ра́ди честнꙋ́ю твою̀ пое́мъ  па́мѧть, мꙋ́дре ѳалале́е. 
І҆́косъ: 
Хра́бра хрⷭ҇то́ва и҆́стины слꙋжи́телѧ, ꙗ҆́кѡ  тве́рда страда́льца, и҆ проповѣ́дника вѣ́ры,  низложи́вшаго вра́жїю ро́знь, і҆́дѡлѡвъ ѡ҆бличи́вшаго  всѐ неи́стовство дꙋшегꙋ́бное, пѣ́сньми и҆ хвала́ми всѝ  воспое́мъ ны́нѣ, и҆ благоче́стнѡ похва́лимъ: ꙗ҆́кѡ бо  а҆́гнецъ посредѣ̀ волкѡ́въ пребеззако́нныхъ предста́въ,  проповѣ́даетъ благоче́стнѡ гдⷭ҇ень зако́нъ, є҆го́же  творѧ́ще є҆диномы́сленнѡ, честнꙋ́ю пое́мъ па́мѧть  премꙋ́драгѡ ѳалале́а. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Возше́дъ на высотꙋ̀ хрⷭ҇то́ва благоче́стїѧ,  мꙋ́чениче ѳалале́е, і҆́дѡльскїѧ возгнꙋша́лсѧ є҆сѝ,  до́лꙋ влекꙋ́щїѧ ле́сти, и҆ непреста́ннѡ взыва́еши:  ѻ҆тє́цъ на́шихъ бж҃е, благослове́нъ є҆сѝ. 
Водрꙋ́жсѧ на ка́мени зижди́телѧ любвѐ, мꙋ́чениче  ѳалале́е, мꙋче́нїй треволнє́нїи ника́коже поколеба́лсѧ  є҆сѝ, сегѡ̀ бжⷭ҇твенныѧ вѣ́ры, и҆ благода́рнѡ того̀  пое́ши, ꙗ҆́кѡ благодѣ́телѧ. (с. 300) 
Ѿ незави́стныхъ во́дъ, дꙋхо́вныѧ благода́ти  поче́рпъ чꙋде́съ, просѧ́щымъ незави́стнѡ сїѧ̑ всѣ̑мъ  раздава́еши, ѳалале́е, вопїѧ̀: ѻ҆тє́цъ на́шихъ бж҃е,  бл҃гослове́нъ є҆сѝ. 
Ди́венъ ꙗ҆́кѡ сы́й во ст҃ы́хъ всѣ́хъ, є҆ди́не  чл҃вѣколю́бче, оу҆дивѝ, ще́дрый, моли́твами ѳалале́а  бога̑тыѧ ми́лѡсти твоѧ̑, пою́щымъ, хрⷭ҇тѐ, твоѐ  смотре́нїе. 
Бг҃оро́диченъ: 
Да всѧ̑ привлече́тъ къ нбⷭ҇нѣй сла́вѣ творе́цъ  всѧ́ческихъ, и҆зъ тебє̀, бцⷣе, благоизво́ли роди́тисѧ,  и҆ на́мъ ꙗ҆́кѡ чл҃вѣколю́бецъ, и҆ бл҃годѣ́тель бг҃ъ  пло́тїю примѣси́тисѧ 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Ѿло́жь непостоѧ́ннꙋю мꙋ́дрость, мꙋ́чениче  сла́вне, хва́лѧщихсѧ є҆́ллинъ въ плете́нїихъ, ра́зꙋмъ  непа́дающїй, и҆ сло́во непоколе́блемое влⷣки всѣ́хъ и҆  бг҃а привле́клъ є҆сѝ, вопїѧ̀ є҆мꙋ̀ непреста́ннѡ:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Превзе́мьсѧ, ѳалале́е, ѿ земны́хъ дꙋ́хомъ,  творца̀ и҆ и҆зба́вителѧ зрѧ̀ оу҆ма̀ чистото́ю, и҆  болѣ̑зни претерпѣ́лъ є҆сѝ, стражда̀ до́блественною  дꙋше́ю, посе́мъ и҆ зовы́й: благослови́те, свѧще́ннїи,  влⷣкꙋ, лю́дїе, превозноси́те є҆го̀ во вѣ́ки. 
Мч҃ническими кровьмѝ ѡ҆багри́въ ѻ҆де́ждꙋ,  ѳалале́е, се́ю ѡ҆дѣ́ѧлсѧ є҆сѝ мы́сленнѡ, ца́рское  ꙗ҆́кѡ оу҆краше́нїе, и҆ со всѣ́ми страда̑льцы и҆  мꙋ́ченики въ нбⷭ҇ныхъ кро́вѣхъ ликꙋ́еши, вопїѧ̀  непреста́ннѡ: ѻ҆́троцы, благослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Бг҃оро́диченъ: 
И҆́же ѿ не сꙋ́щихъ всѧ̑ сло́вомъ составле́й,  пло́ть (с. 301) человѣ́чꙋ ѿ тебє̀ прїѧ́тъ, є҆ди́нъ  безсме́ртный, за милосе́рдїе, чⷭ҇таѧ, да ѡ҆бнови́тъ,  ꙗ҆́кѡ бг҃ъ бл҃годѣ́тель, всѧ̑ пою́щыѧ: ѻ҆́троцы,  бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Цвѣ́ты ны́нѣ добродѣ́телей, страстоте́рпче,  мы́сленный и҆сплете́нный вѣне́цъ страда́нїѧ, ꙗ҆́коже  ка́менїемъ сего̀ оу҆краси́лъ є҆сѝ, и҆ оу҆добри́лъ  є҆сѝ кра́сными, ѳалале́е, ра́нами. и҆́мже ѡ҆бложе́нъ,  въ нбⷭ҇ный черто́гъ вше́лъ є҆сѝ. 
Оу҆ѧзви́лсѧ є҆сѝ стрѣло́ю мы́сленною  терпѣ́нїѧ, и҆ оу҆ѧзвлѧ́ѧй тѣ́ло твоѐ вра́гъ  ѕлонача́льный, и҆знемо́гъ, на землѝ паде́сѧ: ты́ же  оу҆крѣплѧ́емь дꙋше́ю, къ высотѣ̀, ѳалале́е, взѧ́лсѧ  є҆сѝ нбⷭ҇нѣй, воспѣва́ѧ оу҆крѣ́пльшаго тѧ̀ гдⷭ҇а. 
Ꙗ҆ви́шасѧ и҆сцѣле́нїе вѣ̑рнымъ крове́й твои́хъ  ка̑пли, ѳалале́е, недꙋ́ги ѿмыва́юще, и҆ и҆сцѣлє́нїѧ  чꙋде́съ точа́ще, и҆ ѻ҆гнепалє́нїѧ лю̑таѧ оу҆гаша́юще,  благода́тїю вѣнцеда́вца хрⷭ҇та̀, и҆ тѧ̀ пѣ́сненнѡ  сла́вѧщыѧ ѡ҆роша́юще. 
Позна̑на бы́ша всѣ̑мъ земнорѡ́днымъ,  страда́нїємъ возда̑нїѧ твоѧ̑, ѳалале́е: преимꙋ́ща бо  па́че наде́жды дарова̑нїѧ и҆сточа́ютъ: и҆́миже и҆ на́съ,  благоче́стнѡ и҆ вѣ́рнѡ чтꙋ́щыѧ твоѧ̑ борє́нїѧ, ѿ  се́рдца просѧ́щыѧ посѣтѝ. 
Бг҃оро́диченъ: 
Возвы́си, влⷣчце чⷭ҇таѧ, дꙋшѝ моеѧ̀ до́лꙋ  влекꙋ́щее мꙋдрова́нїе, къ пресвѣ́тломꙋ и҆ бжⷭ҇твенномꙋ  жела́нїю твоегѡ̀ сн҃а и҆ бг҃а: да любо́вїю є҆гѡ̀ при́снѡ  ѻ҆гнепале́нъ и҆ плѣнѧ́емь, къ немꙋ̀ добродѣ́телїю  прибли́жꙋсѧ. (с. 302) 
Слꙋ́жба на ѡ҆брѣ́тенїе моще́й, и҆́же во ст҃ы́хъ  ѻ҆ц҃а̀ на́шегѡ а҆леѯі́а, митрополі́та моско́вскагѡ и҆  всеѧ̀ рѡссі́и. 
На ма́лѣй вече́рни стїхи̑ры, гла́съ д҃. Подо́бенъ:  Да́лъ є҆сѝ зна́менїе: 
Да́лъ є҆сѝ крѣ́пкаго а҆дама́нта, ꙳ пра́вды и҆  мꙋ́жества вѣнце́мъ оу҆кра́шена, ꙳ цѣломꙋ́дренна  сꙋ́щнѡ, ꙳ и҆ добродѣ́тельми превосходѧ́ща, ꙳ ст҃и́телѧ  а҆леѯі́а. ꙳ тѣ́мъ твоѐ неизрече́нное смотре́нїе  сла́вимъ, ꙳ і҆и҃се всеси́льне, ꙳ сп҃се дꙋ́шъ на́шихъ. 
Да́лъ є҆сѝ зна́менїе ꙳ твоегѡ̀ благосе́рдїѧ и҆  ми́лованїѧ ꙳ боѧ́щымсѧ тебє̀, гдⷭ҇и, ꙳ и҆ хранѧ́щымъ  за́пѡвѣди твоѧ̑, ꙳ ꙗ҆вле́нїе чⷭ҇тны́хъ моще́й, ꙳  оу҆го́дника твоегѡ̀ а҆леѯі́а, ꙳ цѣле́бъ пꙋчи́нꙋ  неизчерпа́емꙋ. ꙳ тѣ́мже неизрече́нное смотре́нїе твоѐ  сла́вимъ, і҆и҃се всеси́льне, ꙳ сп҃се дꙋ́шъ на́шихъ. 
Да́лъ є҆сѝ да́ръ благода́рный хрⷭ҇толюби̑вымъ  лю́демъ, ꙳ бг҃оглаго́лива оу҆чи́телѧ правосла́вныѧ  вѣ́ры, ꙳ и҆́нокѡмъ тве́рдое защище́нїе, ꙳ си̑рымъ ꙗ҆́кѡ  ѻ҆тца̀ чадолюби́ва и҆ милосе́рда: ꙳ вдови́цамъ же  те́плое застꙋпле́нїе, ꙳ и҆ всѣ̑мъ скорбѧ́щымъ  оу҆тѣше́нїе. ꙳ тѣ́мъ твоѐ чл҃вѣколю́бное смотре́нїе  сла́вимъ, ꙳ і҆и҃се всеси́льне, ꙳ сп҃се дꙋ́шъ на́шихъ. 
Да́лъ є҆сѝ, всеси́льне, ꙳ цр҃кви твое́й  прави́телѧ и҆зрѧ́дна, ст҃и́телѧ а҆леѯі́а, ꙳ богатѧ́щасѧ  бл҃гоче́стїемъ, ꙳ и҆ ꙗ҆́кѡ порфѵ́рою многоцѣ́нною  красѧ́щасѧ, ꙳ непоро́чнымъ житїе́мъ и҆ ми́лостынею, ꙳ и҆  пра́вдою ꙗ҆́кѡ бжⷭ҇твеннымъ вѣнце́мъ ѡ҆бложи́вшасѧ, ꙳  и҆ чꙋде́съ да́ръ прїе́мша ѿ всемо́щныѧ десни́цы твоеѧ̀.  ꙳ тѣ́мже твоѐ чл҃вѣколю́бное смотре́нїе сла́вимъ,  і҆и҃се всеси́льне, сп҃се дꙋ́шъ на́шихъ. (с. 303) 
Сла́ва, гла́съ д҃: 
Ꙗ҆́кѡ ѕвѣздꙋ̀ пресвѣ́тлꙋю, ѡ҆сїѧва́ющꙋю странꙋ̀  всю̀ рѡссі́йскꙋю, тебѐ бг҃ъ пре́жде и҆збра̀ ѿ  ю҆́ности, ѻ҆́ч҃е ст҃и́телю а҆леѯі́е, па́стырѧ  ѻ҆вца́мъ словє́снымъ, воздви́гшаго це́рковь  бг҃олѣ́пнꙋ, преꙋкраше́нꙋ и҆ всечꙋ́днꙋ, въ не́йже всѝ  пра́зднꙋемъ честно́е бл҃говѣ́щенїе прест҃ы́ѧ бцⷣы, и҆  є҆́же въ хѡ́нѣхъ чꙋ́до а҆рхїстрати́га мїхаи́ла,  ѻ҆́крестъ же стоѧ́ще ра́ки твоеѧ̀, ꙗ҆́же и҆́мать въ  себѣ̀ да́ръ и҆сцѣле́нїѧ бл҃года́ти, чⷭ҇тны̑ѧ мо́щи  твоѧ̑, ст҃и́телю а҆леѯі́е: твои́ми бо моли́твами и҆  посо́бїемъ, вѣ́рное во́инство на́ше держа́внѡ  побѣжда́етъ пога́ныхъ сꙋпоста̑тъ. тебѐ хрⷭ҇то́съ  свѣти́ло вели́кое показа̀ въ рѡссі́и: ты̀ похвала̀  землѝ на́шей и҆ защище́нїе. тѣ́мже дне́сь пра́зднꙋюще  честно́е пренесе́нїе твоѐ, мо́лимъ тѧ̀, свѧ́те: ми́ръ  мі́рꙋ и҆спросѝ, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Нбⷭ҇нымъ чинѡ́мъ ꙳ поревнова́лъ є҆сѝ, ꙳  ст҃и́телю а҆леѯі́е, ꙳ и҆ на землѝ, бг҃оно́се, ꙳  ѡ҆свѧще́нъ сосꙋ́дъ ꙗ҆ви́лсѧ є҆сѝ, ꙳ и҆ жили́ще  прест҃а́гѡ дх҃а. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ,  и҆ прпⷣбнїи твоѝ возра́дꙋютсѧ. 
Нбⷭ҇нымъ чинѡ́мъ ра́дованїе, ꙳ и҆ на землѝ  ст҃и́телємъ показа́лсѧ є҆сѝ, ꙳ свѧще́нникѡмъ сла́ва, ꙳  а҆леѯі́е премꙋ́дре, ꙳ мона́шествꙋющымъ пра́вило, ꙳ и҆  цр҃кве оу҆твержде́нїе. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Въ нбⷭ҇ныхъ водворѧ́ѧсѧ, ꙳ земны́хъ ны́нѣ прїимѝ  хвалꙋ̀, ꙳ ча́дъ твои́хъ, ѻ҆́ч҃е: ꙳ пра́зднꙋющымъ же  честно́е пренесе́нїе моще́й твои́хъ ꙳ подава́й  сердє́чнаѧ прошє́нїѧ. 
Сла́ва, и҆ ны́нѣ, бг҃оро́диченъ: 
Нбⷭ҇нымъ ликѡ́мъ ра́дованїе ꙳ и҆ на землѝ  человѣ́кѡмъ, ꙳ (с. 304) хрⷭ҇та̀ жизнода́телѧ ꙳ роди́ла  є҆сѝ, ꙳ ѿе́мши печа́ль, ꙳ дв҃о, прама́тернюю. 
Тропа́рь, гла́съ, в҃: 
Ꙗ҆́кѡ сокро́вище пребога́тое, многолѣ́тнѡ въ  землѝ сокрове́нное, чⷭ҇тны̑ѧ мо́щи твоѧ̑ ѡ҆брѣто́шасѧ  чꙋдоточа́щыѧ, всебл҃же́нне ѻ҆́ч҃е ст҃и́телю а҆леѯі́е:  ѿ ни́хже врачевство̀ прїе́млюще, ѡ҆богаща́емсѧ, и҆  хрⷭ҇та̀ славосло́вимъ глаго́люще: сла́ва прославлѧ́ющемꙋ  ст҃ы̑ѧ своѧ̑. 
И҆́нъ тропа́рь, гла́съ д҃. 
А҆пⷭ҇льскихъ прее́мникѡвъ а҆рхїере́євъ  сопресто́льниче, рѡссі́и всеѧ̀ па́стырю и҆ оу҆чи́телю,  всеблаже́нне ѻ҆́ч҃е а҆леѯі́е, влⷣцѣ всѣ́хъ моли́сѧ,  ми́ръ па́ствѣ твое́й дарова́ти, и҆ спасе́нїе дꙋша́мъ, и҆  ве́лїю ми́лость. 
Сла́ва, и҆ ны́нѣ, пра́здника, и҆лѝ бг҃оро́диченъ:  И҆́же на́съ ра́ди рожде́йсѧ: 
На вели́цѣй вече́рни пое́мъ: Бл҃же́нъ мꙋ́жъ:  а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры на и҃: пра́здника,  г҃: и҆ ст҃а́гѡ є҃. 
Гла́съ а҃. Подо́бенъ: Ѽ ди́вное чꙋ́до: 
Ѽ ди́вное чꙋ́до! ꙳ и҆сто́чникъ чꙋдодѣѧ́нїй, ꙳  ѿ гро́ба возсїѧ́ша ст҃ы̑ѧ мо́щи ст҃и́телѧ хрⷭ҇то́ва  а҆леѯі́а: ꙳ весели́сѧ и҆ ра́дꙋйсѧ, хрⷭ҇тоимени́тый  гра́де москва̀, ꙳ такова́го ст҃и́телѧ прїи́мъ, ꙳  бг҃опроповѣ́дника бл҃года́ти. ꙳ воспое́мъ, вѣ́рнїи,  дв҃да и҆мꙋ́ще ликонача́льника: ꙳ свѧще́нницы твоѝ  ѡ҆блекꙋ́тсѧ въ пра́вдꙋ, ꙳ и҆ прпⷣбнїи твоѝ  возра́дꙋютсѧ, ꙳ просѧ́ще оу҆ хрⷭ҇та̀ ми́ра и҆ ве́лїѧ  ми́лости. 
Ди̑вныѧ твоѧ̑ цвѣ́ты добродѣ́телей, а҆леѯі́е,  ꙳ ꙗ҆́кѡ ма́слина плодови́та въ домꙋ̀ бж҃їи: ꙳ свѣ́тлѡ  возше́лъ є҆сѝ въ нбⷭ҇ныѧ ѻ҆би́тєли, ꙳ и҆дѣ́же  воздаде́сѧ тебѣ̀ вѣне́цъ, ꙳ за трꙋ́дъ воздаѧ́нїѧ: ꙳  на́мъ же честна̑ѧ дарова̑нїѧ ѡ҆брѣто́шасѧ, ꙳ ѿ мнѡ́гъ  лѣ́тъ сокровє́ны честны̑ѧ твоѧ̑ мо́щи нетлѣ̑нны,  чꙋде́съ зарю̀ и҆спꙋща́ющыѧ, чтꙋ́щымъ (с. 305) па́мѧть  твою̀, ст҃и́телю, ꙳ и҆ вопїю́щымъ: ꙳ гдⷭ҇а оу҆молѝ,  преподо́бне, ꙳ дарова́ти на́мъ ве́лїю ми́лость. 
Пресла̑внаѧ чꙋдеса̀ ꙗ҆ви́шасѧ дне́сь, ꙳  сокро́вище неиздае́мо дарова́нїй дꙋхо́вныхъ, ꙳  и҆сто́чникъ и҆сцѣле́нїй, и҆ спасе́нїе вѣ̑рнымъ, ꙳  чꙋдотвѡ́рныѧ мо́щи ст҃и́телѧ, ꙳ и҆ па́стырѧ ѻ҆вца́мъ  словє́снымъ, ꙳ ст҃и́тельское честно́е оу҆краше́нїе, ꙳  закѡ́нъ цр҃ко́вныхъ вели́кое оу҆твержде́нїе, ꙳  воспое́мъ, вѣ́рнїи, ꙳ свѧти́телѧ а҆леѯі́а, ꙳ гдⷭ҇а  молѧ́ща, ꙳ подаю́щаго на́мъ ве́лїю ми́лость. 
Сла́ва, гла́съ и҃: 
Прїиди́те, рѡссі́йстїи собо́ри, и҆ ви́дите, ꙗ҆́кѡ  оу҆краше́нїе ца́рско, и҆ ꙗ҆́кѡ вѣне́цъ пресвѣ́тлый  прїѧ́тъ дне́сь преимени́тый гра́дъ москва̀, честны̑ѧ  мо́щи ст҃и́телѧ а҆леѯі́а: ѿ мнѡ́гъ бо лѣ́тъ  сокровє́ны, ѡ҆брѣто́шасѧ нетлѣ̑нны. ѡ҆ ни́хже  оу҆краша́етсѧ, и҆ хвалѧ́сѧ вселе́ннꙋю созыва́етъ на  весе́лїе бжⷭ҇твенныхъ дарова́нїй, неисчерпа́емыхъ  чꙋде́съ, ѿ ни́хъ быва́емыхъ всегда̀, и҆ велегла́снѡ  вопїе́тъ: ты̀ проѧви́лъ є҆сѝ, влⷣко хрⷭ҇тѐ, сицева́го  ст҃и́телѧ хрⷭ҇тоимени̑тымъ лю́демъ, свѣ́тлѡ  пра́зднꙋющымъ: и҆ црⷭ҇твїѧ сподо́би и҆̀хъ нбⷭ҇нагѡ,  моли́твами є҆гѡ̀. 
И҆ ны́нѣ, пра́здника, и҆лѝ Цр҃ь нбⷭ҇ный за  человѣколю́бїе: 
Вхо́дъ. Прокі́менъ днѐ: Чтє́нїѧ трѝ. 
При́тчей чте́нїе. 
[Глава̀ г҃] Па́мѧть пра́веднагѡ съ похвала́ми, и҆  благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти,  не́жели зла́та и҆ сребра̀ сокрѡ́вища. Честнѣ́йшаѧ же  є҆́сть ка́менїй многоцѣ́нныхъ: все́ же честно́е  недосто́йно є҆ѧ̀ є҆́сть. Долгота́ бо дне́й, и҆ лѣ̑та  живота̀ въ десни́цѣ є҆ѧ̀: въ шꙋ́ицѣ же є҆ѧ̀  бога́тство и҆ сла́ва: ѿ оу҆́стъ є҆ѧ̀ и҆схо́дитъ  пра́вда, зако́нъ же и҆ ми́лость на ѧ҆зы́цѣ но́ситъ. [и҃]  Послꙋ́шайте оу҆̀бо менє̀, ѽ ча̑да! (с. 306) честна̑ѧ  бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑  сохрани́тъ: и҆схо́ди бо моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ  человѣ́чєскимъ: ꙗ҆́кѡ а҆́зъ премꙋ́дрость оу҆стро́ихъ,  совѣ́тъ и҆ ра́зꙋмъ, и҆ смы́слъ, а҆́зъ призва́хъ. Мо́й  совѣ́тъ и҆ оу҆твержде́нїе, мо́й ра́зꙋмъ, моѧ́ же  крѣ́пость. А҆́зъ менѐ лю́бѧщыѧ люблю̀, и҆́щꙋщїи же  менѐ ѡ҆брѧ́щꙋтъ бл҃года́ть. Разꙋмѣ́йте оу҆́бѡ,  неѕло́бивїи, кова́рство, ненака́заннїи же, прилага́йте  сердца̀. Послꙋ́шайте менє̀ и҆ па́ки, честна̑ѧ бо рекꙋ̀:  и҆ ѿве́рзꙋ ѿ оу҆сте́нъ пра̑ваѧ, ꙗ҆́кѡ и҆́стинѣ  поꙋчи́тсѧ горта́нь мо́й, мє́рзски же предо мно́ю  оу҆стны̀ лжи̑выѧ. Съ пра́вдою всѝ глаго́лы оу҆́стъ  мои́хъ: ничто́же въ ни́хъ стро́потно, нижѐ развраще́нно.  Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
При́тчей чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость, ѧ҆зы́къ же непрвⷣнагѡ поги́бнетъ.  Оу҆стнѣ̀ мꙋже́й првⷣныхъ ка́плютъ бл҃года̑ти, оу҆ста́  же нечести́выхъ развраща́ютсѧ. [а҃і] Мѣ̑рила льсти̑ваѧ,  ме́рзость предъ гдⷭ҇емъ, вѣ́съ же пра́ведный прїѧ́тенъ  є҆мꙋ̀. И҆дѣ́же а҆́ще вни́детъ досажде́нїе, та́мѡ и҆  безче́стїе: оу҆ста́ же смире́нныхъ поꙋча́ютсѧ  премꙋ́дрости. Соверше́нїе пра́выхъ наста́витъ и҆̀хъ, и҆  поползнове́нїе ѿрица́ющихсѧ оу҆пасе́тъ и҆̀хъ. не  по́льзꙋютъ и҆мѣ̑нїѧ въ де́нь ꙗ҆́рости, пра́вда же  и҆зба́витъ ѿ сме́рти. Оу҆́меръ првⷣный, ѡ҆ста́ви  раска́ѧнїе: нарꙋ́чна же быва́етъ и҆ посмѣѧ́тельна  нечести́выхъ па́гꙋба. Пра́вда непоро́чнагѡ и҆справлѧ́етъ  пꙋти̑, въ нече́стїе же па́даетъ непра́вда. Пра́вда мꙋже́й  пра́выхъ и҆зба́витъ и҆̀хъ: безсовѣ́тїемъ же плѣнѧ́ютсѧ  беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ  (с. 307) наде́жда: похвала́ же нечести́выхъ поги́бнетъ.  Пра́ведникъ ѿ ло́ва оу҆бѣ́гнетъ, въ негѡ́же мѣ́сто  предае́тсѧ нечести́вый. Во оу҆стѣ́хъ нечести́выхъ  сѣ́ть гра́жданѡмъ, чꙋ́вство же пра́ведныхъ  благоспѣ́шное. Во благи́хъ пра́ведныхъ и҆спра́витсѧ  гра́дъ, и҆ въ поги́бели нечести́выхъ ра́дованїе. Во  бл҃гослове́нїи пра́выхъ возвы́ситсѧ гра́дъ, оу҆сты́ же  нечести́выхъ раскопа́етсѧ. Рꙋга́етсѧ гра́жданѡмъ  лише́нный ра́зꙋма, мꙋ́жъ же мꙋ́дрый безмо́лвїе во́дитъ. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ:  сѣди́на же є҆́сть мꙋ́дрость человѣ́кѡмъ, и҆ во́зрастъ  ста́рости, житїѐ нескве́рное. Благоꙋго́денъ бг҃ови  бы́въ, возлю́бленъ бы́сть, и҆ живы́й посредѣ̀  грѣ̑шникъ, преста́вленъ бы́сть. Восхище́нъ бы́сть, да не  ѕло́ба и҆змѣни́тъ ра́зꙋма є҆гѡ̀, и҆лѝ ле́сть  прельсти́тъ дꙋ́шꙋ є҆гѡ̀. Раче́нїе бо ѕло́бы помрача́етъ  дѡ́браѧ, и҆ паре́нїе по́хоти премѣнѧ́етъ оу҆́мъ  неѕло́бивъ. Сконча́всѧ вма́лѣ, и҆спо́лни лѣ̑та дѡ́лга:  оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆  не разꙋмѣ́вше, нижѐ поло́жше въ помышле́нїи таково́е:  ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи̑ры, гла́съ ѕ҃. Самогла̑сны: 
Возсїѧ̀ дне́сь ꙗ҆́кѡ со́лнце, и҆ ꙗ҆́кѡ мо́лнїѧ  возблиста̀, ѻ҆́ч҃е, вѣща́нїе твоѐ, и҆ ꙗ҆́коже гро́мъ  возгремѣ̀: съ нб҃се́ бо и҆мѣ́лъ є҆сѝ свы́ше  дохнове́нїе и҆́стинно. ны́нѣ же честны̑ѧ мо́щи твоѧ̑  неꙋгаси̑мы лꙋчы̀ чꙋде́съ и҆спꙋща́ютъ ѿ гро́ба ꙗ҆́кѡ  ѿ черто́га свѣ́тла, просвѣща́юще дꙋ́шы пою́щихъ тѧ̀. 
Пресла́внѡ просла́висѧ ст҃а́ѧ це́рковь, въ не́йже  положены̀ бы́ша честны̑ѧ мо́щи твоѧ̑. къ ни́мже всѝ  вѣ́рнїи, (с. 308) притека́юще, неисцѣ̑льнымъ страсте́мъ  прїе́млютъ и҆сцѣлє́нїѧ, ѡ҆ и҆́мени твое́мъ, ст҃и́телю  а҆леѯі́е: молѝ, спасти́сѧ на́мъ. 
Сла́ва, гла́съ то́йже: 
Ст҃и́телей оу҆добре́нїе, а҆леѯі́е премꙋ́дре,  сто́лпе и҆ оу҆твержде́нїе цр҃кве, бг҃осло́вїѧ трꙋба̀  златокова́ннаѧ, трⷪ҇цы побо́рниче, благоче́стїѧ  законопи́сче, пра́зднꙋющымъ на́мъ ѡ҆брѣ́тенїе честны́хъ  моще́й твои́хъ, ѡ҆ставле́нїе грѣхѡ́въ и҆спросѝ, и҆  па́ствꙋ твою̀ до́брѣ сохранѝ: да всѝ оу҆блажа́емъ  тѧ̀. 
И҆ ны́нѣ, пра́здника, и҆лѝ бг҃оро́диченъ. 
На стїхо́внѣ стїхи̑ры, гла́съ є҃. Самогла̑сны: 
Прїиди́те, вни́демъ въ це́рковь гдⷭ҇ню, въ до́мъ  бг҃а на́шегѡ, и҆ оу҆́зримъ (сла́вꙋ є҆диноро́днагѡ ѿ  ѻ҆ц҃а̀,) сла́вꙋ и҆ оу҆краше́нїе церко́вное,  свѣти́льника неꙋгаси́ма, и҆ ꙗ҆́кѡ ѿ ѻ҆крі́на  бл҃гово́нна, и҆ ѿ цвѣтє́цъ ра́йскихъ неꙋвѧда́емыхъ,  мѷрово́нна благово́нїѧ, оу҆слажда́юща сердца̀  вѣ́рныхъ, честны̑ѧ мо́щи ст҃и́телѧ а҆леѯі́а,  разли̑чнаѧ и҆сцѣлє́нїѧ и҆спꙋща̑юща, ꙗ҆́кѡ ѿ  и҆сто́чника приснотекꙋ́щагѡ. ѽ премꙋ́дрыхъ сꙋде́бъ  твои́хъ, хрⷭ҇тѐ! таковꙋ́ю бл҃года́ть дарова́вый  оу҆го́дникꙋ твоемꙋ̀, є҆гѡ́же моли́твами поми́лꙋй на́съ. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ,  и҆ прпⷣбнїи твоѝ возра́дꙋютсѧ. 
Бл҃года́ть ст҃а́гѡ дх҃а дѣ́йствꙋющаѧ є҆́сть, къ  ра́цѣ моще́й твои́хъ вѣ́рою притека́ющымъ. тѣ́мъ бо  бл҃гово́нїе мѵ́ра чꙋде́съ и҆спꙋща́еши, и҆ недꙋ́гѡвъ  и҆сцѣле́нїе подава́еши. но, ѽ пресвѧще́нный ѻ҆́ч҃е  а҆леѯі́е! и҆мѣ́ѧй дерзнове́нїе къ бг҃ꙋ, и҆ съ  безпло́тными ликꙋ́ѧ на нб҃сѣ́хъ, съ ни́миже моли́сѧ  є҆мꙋ̀, є҆́же спасти́сѧ ста́дꙋ твоемꙋ̀ невоева́нꙋ. 
Сті́хъ: Честна̀ предъ гдⷭ҇емъ сме́рть  преподо́бныхъ є҆гѡ̀. 
Ꙗ҆́кѡ ма́сличенъ но́вый са́дъ возлю́бленъ, бж҃їѧ  трапе́зы бы́лъ є҆сѝ, ꙗ҆́кѡ и҆́стинный свидѣ́тель  благовѣ́стїѧ (с. 309) хрⷭ҇то́ва, царѧ̀ оу҆диви́лъ  є҆сѝ чꙋде́съ сїѧ̑нїи: цари́цѣ же дꙋше́ю и҆ тѣ́ломъ  ѡ҆слѣ́пшей свѣ́тъ чꙋ́вственный дарова́лъ є҆сѝ, цр҃кви  же хрⷭ҇то́вѣ простра́ннѡ свѣ́тъ трⷪ҇чный зрѣ́ти  ѿкры́лъ є҆сѝ. тѣ́мъ и҆ хрⷭ҇то́съ тѧ̀ бл҃гословѝ, и҆  ви́диши блага̑ѧ і҆ерⷭ҇ли́ма, и҆ въ не́мъ пи́щи  бжⷭ҇твенныѧ наслажда́ѧсѧ, достохва́льне и҆ преѡсвѧще́нне,  ст҃и́телю хрⷭ҇то́въ а҆леѯі́е, и҆ на́съ моли́твами  твои́ми ѻ҆́бщники бы́ти црⷭ҇твїѧ нбⷭ҇нагѡ сподо́би. 
Сла́ва, гла́съ ѕ҃: 
Неиздае́ма є҆́сть бл҃года́ть ст҃и́телѧ  а҆леѯі́а, ю҆́же прїѧ́тъ ѿ всѣ́хъ цр҃ѧ̀ хрⷭ҇та̀ бг҃а:  тѣ́мъ и҆ чⷭ҇тны̑ѧ є҆гѡ̀ мо́щи бж҃їею си́лою вы́нꙋ  содѣва́ютъ чꙋдеса̀, и҆ всѣ́хъ вѣ́рою призыва́ющихъ  и҆́мѧ є҆гѡ̀ ѿ неисцѣ́льныхъ недꙋ̑гъ и҆змѣнѧ́ютъ.  є҆гѡ́же моли́твами, гдⷭ҇и, хрⷭ҇толюби́вомꙋ во́инствꙋ  на́шемꙋ посо́бствꙋй на врагѝ, и҆ належа́щихъ на́съ  скорбе́й дꙋше́вныхъ и҆ тѣле́сныхъ страсте́й свободѝ,  ꙗ҆́кѡ чл҃вѣколю́бецъ. 
И҆ ны́нѣ, пра́здника, и҆лѝ бг҃оро́диченъ. 
Тропа́рь, пи́санъ на ма́лѣй вече́рни. 
На оу҆́трени, на Бг҃ъ гдⷭ҇ь, а҆́ще є҆́сть н҃- ца, тропа́рь пра́здника, два́жды: Сла́ва, ст҃и́телѧ: И҆  ны́нѣ, пра́здника: а҆́ще ли по́стъ, тропа́рь ст҃и́телѧ,  два́жды: Сла́ва, и҆ ны́нѣ, бг҃оро́диченъ. 
По а҃-й стїхоло́гїи, сѣда́ленъ, гла́съ и҃: 
Наста̀ свѣтоно́сный де́нь, чꙋдотво́рца  а҆рхїепⷭ҇кпа а҆леѯі́а па́мѧть. прїиди́те, соше́дшесѧ  пра́зднꙋемъ свѣ́тлѡ, и҆ соста́вимъ ли́ки, и҆ похвала́ми  почти́мъ є҆го̀ и҆ рце́мъ є҆мꙋ̀: ра́дꙋйсѧ, честны́й  свѣти́льниче рѡссі́йскїѧ землѝ: и҆сточа́еши бо чꙋдеса̀,  и҆ и҆злива́еши и҆сцѣлє́нїѧ, и҆ мо́лишисѧ ѡ҆ дꙋша́хъ  на́шихъ. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Да тво́й па́ки сози́ждеши ѻ҆́бразъ, сп҃се,  и҆стлѣ́вшїй страстьмѝ, нбⷭ҇ныхъ оу҆таи́всѧ сꙋще́ствъ,  воплоти́лсѧ є҆сѝ (с. 310) ѿ дв҃ы. є҆́йже со  стра́хомъ вопїе́мъ: ра́дꙋйсѧ, ѡ҆бра́дованнаѧ, гдⷭ҇ь съ  тобо́ю. 
По в҃-й стїхоло́гїи сѣда́ленъ, гла́съ д҃: 
Прїиди́те, торжествꙋ́емъ свѣ́тлѡ, пра́зднꙋюще  па́мѧть ст҃и́телѧ а҆леѯі́а чꙋдотво́рца: преста́висѧ бо  ѿ землѝ къ невеще́ствєннымъ ѻ҆би́телємъ, и҆дѣ́же  зри́тъ добро́тꙋ неизрече́ннꙋю, а҆́гг҃льскимъ ликѡ́мъ  собесѣ́дникъ бы́въ. тѣ́мже со а҆пⷭ҇тѡлы и҆ мꙋ́ченики  ликꙋ́ѧ, ѻ҆́ч҃е на́шъ а҆леѯі́е прпⷣбне, прилѣ́жнѡ  моли́сѧ влⷣцѣ хрⷭ҇тꙋ̀ ѡ҆ чтꙋ́щихъ вѣ́рою па́мѧть  твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Стѣна̀ непобѣди́маѧ на́мъ хрⷭ҇тїа́нѡмъ є҆сѝ,  бцⷣе дв҃о, къ тебѣ́ бо прибѣга́юще невреди́ми  пребыва́емъ, и҆ па́ки согрѣша́юще, и҆́мамы тѧ̀  моли́твенницꙋ. тѣ́мъ бл҃годарѧ́ще вопїе́мъ тѝ:  ра́дꙋйсѧ, бл҃года́тнаѧ, гдⷭ҇ь съ тобо́ю. 
По полѷеле́и сѣда́ленъ, гла́съ и҃: 
Проповѣ́дꙋетъ, ѻ҆́ч҃е, твоѧ̑ чꙋдеса̀ ны́нѣ  рѡссі́йскаѧ митропо́лїа, и҆ всѧ̑ ѻ҆те́чєствїѧ и҆  страны̑ чꙋдодѣ̑йствїѧ: ꙗ҆́кѡ всѧ̑ ѿ болѣ́зней и҆  скорбе́й и҆зба́ви, бг҃облаже́нне а҆леѯі́е, пита́телю  вдови́цъ и҆ си́рыхъ а҆́ки ѻ҆те́цъ помо́щникъ въ  ско́рбехъ всеизрѧ́денъ, пла́чꙋщихъ оу҆тѣше́нїе,  па́стырь и҆ наста́вникъ блꙋдѧ́щихъ, а҆леѯі́е прпⷣбне:  и҆ на́съ твои́ми моли́твами ѿ бѣ́дъ и҆зба́ви, молѧ́сѧ  хрⷭ҇тꙋ̀ бг҃ꙋ, прегрѣше́нїй ѡ҆ставле́нїе пода́ти вѣ́рою  и҆ любо́вїю чтꙋ́щымъ свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ, досто́йнѡ  сла́вимъ прест҃о́е ржⷭ҇тво̀ твоѐ, (с. 311) и҆ согла́снѡ  вопїе́мъ тѝ: молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ  бжⷭ҇твꙋ̀ твоемꙋ̀. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; Всѧ́кое дыха́нїе: Є҆ѵⷢ҇лїе  і҆ѡа́нна, зача́ло л҃є ѿ полꙋ̀. 
По н҃-мъ ѱалмѣ̀ стїхи́ра, гла́съ и҃: 
Всѧ́къ ѧ҆зы́къ да подви́житсѧ къ похвале́нїю  пресла́внагѡ ст҃и́телѧ и҆ чꙋдотво́рца а҆леѯі́а, ве́сь  ро́дъ и҆ во́зрастъ всѧ́къ, ю҆́ношы и҆ дѣ̑вы, и҆ ста́рцы,  мона́хи и҆ свѧще́нники, и҆ всѝ земні́и концы̀ дꙋхо́вный  ли́къ соста́вимъ пѣ́нїемъ, трꙋ́бный гла́съ воспрїи́мемъ,  и҆ бл҃года̑рныѧ пѣ̑сни принесе́мъ, глаго́люще: ра́дꙋйсѧ,  хрⷭ҇то́въ ст҃и́телю, положи́вый дꙋ́шꙋ за ѻ҆́вцы твоѧ̑,  ꙗ҆́кѡ ѻ҆́бщникъ хрⷭ҇та̀ бг҃а на́шегѡ: ра́дꙋйсѧ,  слꙋжи́телю нбⷭ҇ный, и҆ па́стырей па́стырю, и҆ страда́лецъ  непобѣди́мый: ра́дꙋйсѧ, прїе́мый бл҃года́ть дꙋхо́внꙋю,  ѿе́млеши недꙋ́ги, и҆ ѿго́ниши дꙋ́хи лꙋка̑выѧ, и҆  и҆сцѣлѧ́еши стра̑сти, и҆ просвѣща́еши вѣ̑рныѧ  блиста̑нїи чꙋде́съ твои́хъ: съ вы́шними же ли́ки ны́нѣ  водворѧ́ѧсѧ, свѧщеннотаи́нниче, ра́дости неизрече́нныѧ  наслажда́ешисѧ. є҆го́же молѝ, и҆зба́витисѧ всѧ́кагѡ  гнѣ́ва и҆ мꙋче́нїѧ творѧ́щымъ сла́внꙋю твою̀ па́мѧть. 
И҆ а҆́ще є҆́сть н҃-ца: канѡ́нъ пра́здника, на ѕ҃,  и҆ ст҃и́телѧ канѡ́на два̀, на и҃. Творе́нїе пїтѷри́ма,  є҆пⷭ҇кпа пе́рмскагѡ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Ѿве́рзи мѝ оу҆стнѣ̀, бл҃года́тїю твоегѡ̀  бжⷭ҇тва̀, хрⷭ҇тѐ, и҆ ѡ҆зари́въ просвѣтѝ дꙋ́шꙋ же и҆  се́рдце, несꙋмнѣ́нною вѣ́рою воспѣ́ти ѡ҆брѣ́тенїе  честны́хъ моще́й ст҃и́телѧ твоегѡ̀ а҆леѯі́а. (с. 312) 
Ѿ оу҆́стъ недосто́йныхъ, и҆ ѿ се́рдца  нечи́ста, и҆ ѿ недости́жнагѡ оу҆ма̀ на́шегѡ, прїимѝ  ма́лое хвале́нїе, ст҃и́телю а҆леѯі́е, воспѣ́ти  ѡ҆брѣ́тенїе честны́хъ моще́й твои́хъ. 
Трⷪ҇цꙋ ли́цы, є҆ди́ницꙋ же сꙋщество́мъ,  проповѣ́далъ є҆сѝ, ст҃и́телю, и҆ ѿ тоѧ̀ незави̑стныѧ  да́ры прїѧ́лъ є҆сѝ, и҆ и҆сцѣлє́нїѧ разли̑чнаѧ  подава́еши вѣ́рою приходѧ́щымъ къ ра́цѣ моще́й твои́хъ. 
Бг҃оро́диченъ: 
Ꙗ҆зы́кѡвъ ча́ѧнїе дре́вле тобо́ю дарова́сѧ,  пречⷭ҇таѧ бцⷣе: ты́ бо хрⷭ҇та̀ родила̀ є҆сѝ, ѿ ро́ва  прегрѣше́нїй возводѧ́ща во тлю̀ попо́лзшыѧсѧ, и҆ ѿ  бѣ́дъ и҆збавлѧ́юща тѧ̀ велича́ющыѧ. 
Дрꙋгі́й канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Да́ждь мѝ сло́во, сло́ве, и҆ оу҆́мъ мо́й  бл҃года́тїю дх҃а просвѣтѝ, є҆́же восхвали́ти твоего̀  оу҆го́дника, ст҃и́телѧ а҆леѯі́а. 
И҆спросѝ оу҆ хрⷭ҇та̀ дарова́ти мѝ бл҃года́ть  дх҃а, є҆́же соплестѝ тебѣ̀ достодо́лжнꙋю хвалꙋ̀,  бг҃омꙋ́дре ѻ҆́ч҃е а҆леѯі́е. 
Прїимѝ моле́нїе на́ше, ст҃и́телю а҆леѯі́е, и҆  ѡ҆зарѝ на́шѧ мы̑сли свѣ́томъ твои́хъ добродѣ́телей,  пѣ́ти тѧ̀ досто́йнѡ. 
Бг҃оро́диченъ: 
Земноро́днїи ржⷭ҇тво́мъ твои́мъ, дв҃о бцⷣе, ѿ  землѝ къ небе́снѣй высотѣ̀ взѧ́хомсѧ, и҆ а҆́гг҃льскимъ  ликѡ́мъ причто́хомсѧ. 
Катава́сїа пра́здника. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Смиреномꙋ́дрїѧ нра́вомъ, и҆ ѻ҆́браза кро́тостїю,  а҆́гг҃льскомꙋ житїю̀ подо́бѧсѧ, нескве́рно и҆ непоро́чно  тѣ́ло твоѐ соблю́лъ є҆сѝ, пресвѧще́нный ѻ҆́ч҃е  свѧти́телю а҆леѯі́е. (с. 313) 
Ꙗ҆́кѡ ѕвѣзда̀ многосвѣ́тлагѡ со́лнца, ѿ  гро́ба возсїѧ́ша ѿ мно́гихъ лѣ́тъ сокровє́ны честны̑ѧ  мо́щи ст҃и́телѧ а҆леѯі́а, чꙋде́съ лꙋчы̀ и҆спꙋща́юще, и҆  и҆сцѣлє́нїѧ всѣ̑мъ подаю́ще. 
Ра́достїю оу҆́бѡ возра́довашасѧ всѝ моско́встїи  наро́ди, а҆рхїере́й вели́кїй со ст҃и́тєли, и҆  хрⷭ҇толюби́вїи кнѧ́зи, и҆ церко́вное всѐ совокꙋпле́нїе,  є҆гда̀ ѡ҆брѣто́шасѧ честны̑ѧ твоѧ̑ мо́щи ничи́мже  вреди̑мы, свѧти́телю а҆леѯі́е. 
Бг҃оро́диченъ: 
Ро́ждшаѧ свѣ́тъ всемꙋ̀ мі́рꙋ, просвѣтѝ на̑ша  помышлє́нїѧ, пречⷭ҇таѧ влⷣчце, и҆ неразꙋ́мїѧ мглꙋ̀  дале́че ѿженѝ, є҆ди́на бг҃облаже́ннаѧ. 
И҆́нъ. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Мо́лимъ тѧ̀, свѧти́телю, молѝ ѡ҆ хва́лѧщихъ тѧ̀,  и҆ притека́ющихъ любо́вїю къ честны̑мъ моще́мъ твои̑мъ,  є҆́же полꙋчи́ти грѣхѡ́въ проще́нїе, и҆ бѣ́дъ  свобожде́нїе. 
Просла́ви тѧ̀ гдⷭ҇ь, ст҃и́телю а҆леѯі́е, мнѡ́га  бо лѣ̑та тѣ́ло твоѐ земле́ю покрове́но соблюдѐ  нетлѣ́нно, точа́щее чꙋдеса̀ просѧ́щымъ тѧ̀ те́плѣ. 
Проѧвѝ гдⷭ҇ь мо́щи твоѧ̑, и҆ ꙗ҆́кѡ свѣти́льникъ  свѣ́телъ поста́ви ѧ҆̀ не подъ спꙋ́домъ, но на  свѣ́щницѣ, да свѣ́тѧтъ сїѧ́нїемъ чꙋде́съ притека́ющымъ  тѝ съ вѣ́рою. 
Бг҃оро́диченъ: 
Приво́димъ тебѣ̀ въ моли́твꙋ ми́лостивнꙋю  хода́таицꙋ, ро́ждшꙋю тѧ̀ пло́тїю, хрⷭ҇тѐ бж҃е на́шъ,  є҆ѧ́же моли́твами, ще́дре, мі́ръ тво́й оу҆мирѝ. 
Сѣда́ленъ, гла́съ а҃: 
Па́мѧть ѡ҆брѣ́тенїѧ честны́хъ моще́й твои́хъ  наста̀ на́мъ свѣ́тло празднество̀, пречꙋ́дный ст҃и́телю  хрⷭ҇то́въ а҆леѯі́е, прехва́льне: въ ню́же чꙋде́съ  бл҃года́ть прїѧ́лъ є҆сѝ ѿ всѣ́хъ цр҃ѧ̀ хрⷭ҇та̀ бг҃а,  разли̑чныѧ недꙋ́ги ѿ человѣ̑къ (с. 314) ѿгони́ти, и҆  ѿ оу҆́зъ и҆збавлѧ́ти, и҆ ѡ҆би́димыхъ ѿ лю̑тъ  и҆з̾има́ти, тѣ́мже зове́мъ: и҆зба́ви на́съ ѿ вра̑гъ  на́шихъ. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Гаврїи́лꙋ вѣща́вшꙋ тебѣ̀, дв҃о, ра́дꙋйсѧ, со  гла́сомъ воплоща́шесѧ всѣ́хъ влⷣка, въ тебѣ̀ свѧтѣ́мъ  кївѡ́тѣ, ꙗ҆́коже речѐ пра́ведный дв҃дъ: ꙗ҆ви́ласѧ  є҆сѝ ши́ршаѧ нб҃съ, поноси́вши зижди́телѧ твоего̀.  сла́ва все́льшемꙋсѧ въ тѧ̀, сла́ва проше́дшемꙋ и҆зъ  тебє̀, сла́ва свободи́вшемꙋ на́съ ржⷭ҇тво́мъ твои́мъ. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста,  ѡ҆ гдⷭ҇ѣ пра́зднꙋющи. 
Благода́рствєнныѧ пѣ́сни принесе́мъ хрⷭ҇тꙋ̀ бг҃ꙋ  на́шемꙋ, такова́го ст҃и́телѧ дарова́вшемꙋ це́ркви свое́й,  пречестно́е оу҆добре́нїе, и҆ гра́дꙋ москвѣ̀ вели́кое  оу҆твержде́нїе. 
Ꙗ҆́кѡ а҆арѡ́нъ неѕло́бїемъ, дх҃а бл҃года́тїю,  сла́вне, въ ри́зꙋ свы́ше ѡ҆бле́клсѧ є҆сѝ преподо́бїѧ и҆  пра́вды: и҆ предстоѧ̀ прⷭ҇то́лꙋ хрⷭ҇то́вꙋ, молѝ ѡ҆ на́съ  непреста́ннѡ, свѧти́телю а҆леѯі́е. 
Ꙗ҆́кѡ лꙋча̀ свѣтоза́рнагѡ со́лнца, ѿ гро́ба  на́мъ взы́де, свѧти́телю, ѡ҆зарѧ́ѧ всѣ́хъ вѣ́рою  почита́ющихъ ѡ҆брѣ́тенїе честны́хъ моще́й твои́хъ,  бг҃облаже́нне а҆леѯі́е. 
Бг҃оро́диченъ: 
Ра́дости на́мъ хода́таица ꙗ҆ви́ласѧ є҆сѝ,  ꙗ҆́кѡ прїе́мши и҆сполне́нїе всегѡ̀ бжⷭ҇тва̀,  всенепоро́чнаѧ. тѣ́мъ всѝ ра́дꙋйсѧ, а҆́гг҃лово  велегла́снѡ зове́мъ, бг҃ора́дованнаѧ. 
И҆́нъ. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Те́плый предста́телю бѣ́дствꙋющихъ, и҆ молѧ́щихсѧ  (с. 315) ско́рый оу҆слы́шателю, ѻ҆́ч҃е на́шъ, ст҃и́телю  а҆леѯі́е, и҆зба́ви ѿ всѧ́кихъ напа́стей всѧ̑  призыва́ющыѧ тѧ̀. 
Свѣти́льниче всесвѣ́тлый, просїѧ́вый  добродѣ́тельми твои́ми, ѡ҆зарѝ сердца̀ на̑ша,  ѡ҆мрачє́ннаѧ прилѡ́ги льсти́вагѡ, и҆ разженѝ тмꙋ̀  страсте́й при́снѡ борю́щихъ ны̀. 
Пра́зднꙋющымъ свѣ́тлѡ па́мѧть твою̀, ѻ҆те́чествꙋ  на́шемꙋ и҆ лю́демъ, ми́ръ оу҆ хрⷭ҇та̀ и҆спросѝ, и҆  и҆зба́ви ѿ междоꙋсо́бныѧ бра́ни, и҆ наше́ствїй  проти́вныхъ. 
Бг҃оро́диченъ: 
Пала́та прекра́снаѧ, и҆ прⷭ҇то́лъ всецр҃ѧ̀ хрⷭ҇та̀  показа́ласѧ є҆сѝ, че́стншаѧ бо є҆сѝ вои́стиннꙋ  всѣ́хъ тва́рей, бг҃ома́ти, предста́тельница и҆ покро́въ  дꙋ́шъ на́шихъ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Бл҃года́тїю бжⷭ҇твеннагѡ дх҃а моли́тва твоѧ̀  поспѣшествꙋ́ема. є҆гда̀ оу҆́бѡ це́рковь паде́сѧ,  ѻ҆бразѡ́въ, и҆̀же въ не́й, ст҃ы́хъ ничи́мже вредѝ,  ꙗ҆́кѡ ни пра́хꙋ прикоснꙋ́тисѧ и҆̀мъ: та́кѡ и҆ ны́нѣ  сохранѧ́й гра́дъ тво́й ѿ сопроти́вныхъ вра̑гъ. 
Всѣ̑мъ хрⷭ҇тїа́нѡмъ въ бѣда́хъ помо́щникъ, и҆  гра́дꙋ москвѣ̀ ве́лїй застꙋ́пникъ, недꙋ́гꙋющымъ вра́чь  безме́здный, и҆ сꙋ́щымъ въ нꙋ́ждахъ и҆ ско́рбехъ  гото́вѣйшїй оу҆тѣ́шитель, и҆ хода́тай те́плый ко  всѣ́хъ цр҃ю̀ хрⷭ҇тꙋ̀ бг҃ꙋ. 
На землѝ положе́но бы́сть честно́е тѣ́ло твоѐ,  свѧти́телю а҆леѯі́е, дꙋ́хъ же возлетѣ̀ на нб҃са̀. со  а҆пⷭ҇лы же и҆ свѧти́тєли, со а҆́гг҃лы ликовствꙋ́ѧ,  ст҃ѣ́й трⷪ҇цѣ предстои́ши: моли́сѧ прилѣ́жнѡ за гра́дъ  и҆ лю́ди твоѧ̑, ст҃е. 
Бг҃оро́диченъ: 
Та́йны твоеѧ̀ глꙋбина̀, пречⷭ҇таѧ бцⷣе,  а҆́гг҃льскїѧ чи́ны (с. 316) оу҆дивлѧ́етъ и҆ честна́ѧ  твоѧ̀ і҆кѡ́на бѣ́сы смꙋща́етъ и҆ прогонѧ́етъ: мы̀ же  покланѧ́емтисѧ, вѣ́дꙋще тѧ̀ бж҃їю мт҃рь. 
И҆́нъ. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Блиста́ньми чꙋде́съ твои́хъ, бг҃омꙋ́дре, це́рковь  твою̀ ѡ҆зарѝ, и҆ лю́ди возвеселѝ, хрⷭ҇та̀ молѧ̀, да́ти  всѣ̑мъ на́мъ грѣхѡ́въ проще́нїе. 
Молѝ ѡ҆ на́съ всест҃ꙋ́ю трⷪ҇цꙋ, ст҃и́телю  а҆леѯі́е, ꙗ҆́кѡ да низпо́слетъ на́мъ бл҃года́ть свою̀,  хва́лѧщымъ тѧ̀ любо́вїю. всечестна́ѧ ра́ка твоѧ̀,  ст҃и́телю а҆леѯі́е, чꙋдеса̀ то́читъ приходѧ́щымъ  вѣ́рнѡ, и҆ просѧ́щымъ подае́тъ цѣльбꙋ̀ ѻ҆би́льнѡ. 
Бг҃оро́диченъ: 
Є҆ди́наго ѿ трⷪ҇цы воплоще́ннаго бг҃а и҆́стиннѡ  родила̀ є҆сѝ. є҆го́же молѝ, ѿ бѣ́дъ и҆зба́витисѧ  рабѡ́мъ твои̑мъ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́  ти: возведѝ ѿ тлѝ живо́тъ мо́й, многоми́лостиве. 
Хрⷭ҇то́вою си́лою ѡ҆бле́клсѧ є҆сѝ, а҆леѯі́е  премꙋ́дре, и҆ свѧщеннодѣ́тель и҆́стиненъ показа́лсѧ  є҆сѝ, бж҃їимъ сїѧ́нїемъ просвѣти́всѧ, ꙗ҆́кѡ ѿ  ѻ҆крі́на честны́ѧ твоеѧ̀ ра́ки и҆сцѣлє́нїѧ разли̑чна  неѡскꙋ́днѡ подае́ши пра́зднꙋющымъ вѣ́рнѡ честны́хъ  твои́хъ моще́й ѡ҆брѣ́тенїе. 
Вседѣ́тельнагѡ дх҃а пресвѣ́тлыми лꙋча́ми  ѡ҆сїѧ́емь при́снѡ ѿ разли́чныхъ и҆скꙋше́нїй и҆ бѣ́дъ,  и҆ скорбе́й ѡ҆бдержа́щихъ на́съ, ꙗ҆́кѡ хрⷭ҇то́въ  оу҆го́дникъ, ѻ҆́ч҃е, и҆зба́ви рабы̑ твоѧ̑,  свѣтоно́сное твоѐ торжество̀ всегда̀ соверша́ющихъ  вѣ́рнѡ, ст҃и́телю а҆леѯі́е. 
Ꙗ҆́снѡ проповѣ́далъ є҆сѝ є҆ди́нство трⷪ҇цы,  и҆ немꙋ́дрыхъ сердца̀ въ ра́зꙋмъ приве́лъ є҆сѝ, и҆  ро́ждшемꙋ сло́во (с. 317) сопресто́льно, бг҃оразꙋ́мїемъ  и҆́стиннымъ ра́внѡ славосло́вивъ. тѣ́мъ, въ нбⷭ҇ныхъ  селе́нїихъ водворѧ́ѧсѧ, ѿ бѣ́дъ на́съ и҆збавлѧ́й. 
Бг҃оро́диченъ: 
Ро́ждшаѧ сїѧ́нїе сла́вы ѻ҆́ч҃и, дв҃о бцⷣе  всепѣ́таѧ, просвѣтѝ дꙋ́шы пою́щихъ тѧ̀: твое́ю бо  бл҃года́тїю нетлѣ̑нны сохране́ны бы́ша честны̑ѧ мо́щи  ст҃и́телѧ а҆леѯі́а, разли̑чнаѧ дарѡва́нїѧ и҆сточа́юща  вѣ́рою чтꙋ́щымъ па́мѧть є҆гѡ̀. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Преѡсвѧще́нне а҆леѯі́е, красото̀ церко́внаѧ,  а҆рхїере́євъ благолѣ́пїе, равностоѧ́телю же ст҃ы́хъ  а҆́гг҃лъ, молѝ ѡ҆ хва́лѧщихъ тѧ̀, и҆ и҆спросѝ полꙋчи́ти  всѣ̑мъ грѣхѡ́въ ѡ҆ставле́нїе. 
Пребл҃же́нне ст҃и́телю а҆леѯі́е, моли́сѧ  прилѣ́жнѡ за гра́дъ и҆ лю́ди твоѧ̑, и҆ ѡ҆бдержа́щїѧ  ско́рби премѣнѝ: и҆ грѣхѡ́въ проще́нїе, и҆ го́рнѧгѡ  весе́лїѧ наслѣ́дїе и҆спросѝ. 
Пѡ́двигъ твои́хъ трꙋда́ми прїѧ́лъ є҆сѝ  бжⷭ҇твєннаѧ дарова̑нїѧ: честны̑ѧ бо твоѧ̑ мо́щи въ  шестьдесѧ́тное лѣ́то ѡ҆брѣто́шасѧ нетлѣ̑нны,  и҆сцѣлє́нїѧ разли̑чнаѧ подаю́щыѧ. 
Бг҃оро́диченъ: 
Припа́дающе мо́лимъ тѧ̀ прилѣ́жнѡ, всеми́лостиваѧ  влⷣчце: молѝ и҆зъ тебє̀ ро́ждшагосѧ, и҆зба́вити ны̀  лю́тыѧ ско́рби и҆ ва́рварскагѡ преще́нїѧ, и҆ всѧ́кагѡ  навѣ́та вра́жїѧ. 
Конда́къ, гла́съ и҃: 
Ꙗ҆́кѡ со́лнце незаходи́мое ѿ гро́ба возсїѧ̀  на́мъ, ѿ мнѡ́гъ лѣ́тъ сокровє́нны честны̑ѧ твоѧ̑  мо́щи нетлѣ̑нны, ст҃и́телю а҆леѯі́е, тобо́ю бл҃года́ть  прїе́млемъ: всю́ бо странꙋ̀ сїю̀, и҆ всѧ̑ ны̀ чꙋдесы̀ и҆  добро́тою ѡ҆богаща́еши дѣ́йствомъ бл҃года́ти, да пое́мъ  тѝ: ра́дꙋйсѧ, ѻ҆́ч҃е, свѣти́ло рѡссі́и. (с. 318) 
І҆́косъ: 
Похва́лимъ ны́нѣ ст҃и́телѧ пѣ́сньми,  рѡссі́йскаго па́стырѧ и҆ оу҆чи́телѧ, и҆ бл҃гоче́стнѡ  притеце́мъ въ ра́цѣ моще́й є҆гѡ̀, и҆ почерпе́мъ  дарѡва́нїѧ, ꙗ҆́кѡ ѿ и҆сто́чника и҆сцѣле́нїй: ю҆́же  ѡ҆бстоѧ́ще ны́нѣ ра́достнѡ весели́мсѧ, и҆ оу҆се́рднѡ  ѡ҆бше́дше, свѣтоно́сными пѣ́сньми просла́вимъ  глаго́люще: чꙋдотво́рче свѧти́телю а҆леѯі́е, чꙋдесы̀  ѡ҆богаща́й всѣ́хъ на́съ содѣ́ѧнїемъ благода́ти, да  пое́мъ тѝ: ра́дꙋйсѧ, ѻ҆́ч҃е, свѣти́ло рѡссі́и. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ, бж҃е ѻ҆тє́цъ на́шихъ. 
Ѿ свѣтоно́сныѧ десни́цы прїе́мъ бл҃года́ть  чꙋде́съ, вѣ́рою просѧ́щымъ, ѻ҆́ч҃е, и҆сцѣлє́нїѧ  разли̑чнаѧ подава́еши, ст҃и́телю хрⷭ҇то́въ а҆леѯі́е,  бл҃гоче́стнѡ пою́щымъ: бл҃гослове́нъ бг҃ъ ѻ҆тє́цъ  на́шихъ. 
Гро́бъ, и҆дѣ́же положе́но бы́сть честно́е тѣ́ло  твоѐ, сокрꙋше́нъ бы́сть ѿ мно́гагѡ ка́менїѧ, є҆гда̀  распаде́сѧ це́рковь, мощє́мъ же твои̑мъ ника́коже  прикоснꙋ́сѧ. и҆̀хже мы̀ зрѧ́ще неизрече́ннѡ свѣтѧ́щихсѧ,  ра́достнѡ зове́мъ: бл҃гослове́нъ бг҃ъ ѻ҆тє́цъ на́шихъ. 
Въ трїе́хъ ѵ҆поста́сехъ бг҃онача́льныхъ, держа́вꙋ  ѻ҆ц҃а̀, равнодѣ́тельна сн҃а, и҆ дх҃а бг҃осло́вилъ  є҆сѝ, и҆ то́й тѧ̀ просла́ви, и҆ застꙋ́пника тѧ̀  показа̀, на́мъ зовꙋ́щымъ тѝ: и҆зба́ви на́съ, ст҃е, ѿ  всѣ́хъ ѕѡ́лъ, находѧ́щихъ на ны̀. 
Бг҃оро́диченъ: 
Тѧ̀ застꙋ́пницꙋ, чⷭ҇таѧ бцⷣе, стѧжа́хомъ, и҆ на  тѧ̀ всѝ наде́ждꙋ возложи́хомъ, и҆ къ тебѣ̀  прибѣга́емъ: спасѝ на́съ, всенепоро́чнаѧ, и҆ и҆зба́ви  моли́твами твои́ми ѿ ѡ҆держа́щїѧ ско́рби и҆ мѧте́жа, и҆  лю́тыхъ напа́стей, и҆ бѣ́дъ. (с. 319) 
И҆́нъ. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Ѻ҆рга́нъ дꙋхо́вный бы́лъ є҆сѝ, ѻ҆́ч҃е  ст҃и́телю а҆леѯі́е, оу҆́мнѡ дви́жимь бл҃года́тїю,  при́снѡ брѧца́лъ є҆сѝ, поѧ̀: ѻ҆тє́цъ на́шихъ бж҃е,  бл҃гослове́нъ є҆сѝ. 
На землѝ ꙗ҆́кѡ со́лнце сїѧ́еши чꙋдесы̀, ѻ҆́ч҃е  бл҃же́нне, на нб҃сѣ́хъ же вѣнцено́сецъ ра́дꙋѧсѧ пое́ши:  ѻ҆тє́цъ на́шихъ бж҃е, бл҃гослове́нъ є҆сѝ. 
Бл҃года́тїю дх҃а честны̑ѧ мо́щи ст҃и́телѧ  а҆леѯі́а, разли̑чныѧ цѣльбы̑ подаю́тъ вѣ́рою  пою́щымъ: ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Тѣлє́сныѧ сла́бѡсти и҆ дꙋшє́вныѧ недꙋ́ги,  бг҃ороди́тельнице, любо́вїю приходѧ́щихъ къ кро́вꙋ  твоемꙋ̀ и҆сцѣлѝ, врача̀ хрⷭ҇та̀ на́мъ ро́ждшаѧ. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
На нб҃сѣ́хъ чи́ни а҆́гг҃льстїи ликꙋ́ютъ, и҆ на  землѝ вѣ́рныхъ собо́ри свѣ́тлѡ пра́зднꙋютъ  ѡ҆брѣ́тенїе честна́гѡ твоегѡ̀ тѣлесѐ, ст҃и́телю  а҆леѯі́е, пѣ́сньми сла́вѧще хрⷭ҇та̀ во вѣ́ки. 
Вонмѝ и҆ оу҆слы́ши глаго́лы на́шѧ, ст҃и́телю  хрⷭ҇то́въ а҆леѯі́е, и҆ спасѝ свѧтѣ́йшаго патрїа́рха  на́шего, гра́дъ же и҆ лю́ди и҆змѝ ѿ всѧ́кагѡ ѕла̀  пою́щыѧ, и҆ превозносѧ́щыѧ хрⷭ҇та̀ во вѣ́ки всѧ̑. 
Є҆динонача́льнаѧ трⷪ҇ца, всѣ́ми  влады́чествꙋющаѧ, и҆́же тобо́ю воспѣва́емаѧ, си́мъ  ѡ҆дари́ тѧ манове́нїемъ (с. 320) бжⷭ҇твеннымъ, цѣ́ло и҆  нетлѣ́нно свѧще́нное твоѐ тѣ́ло сохранѝ: сла́вѧщихъ  бо ю҆̀ прославлѧ́етъ во вѣ́ки. 
Бг҃оро́диченъ: 
Не оу҆молчи́мъ никогда́же велича́ти и҆ глаго́лати  застꙋпле́нїе твоѐ, є҆́же твори́ши, оу҆тиша́ющи мѧте́жъ  прибѣга́ющымъ къ покро́вꙋ твоемꙋ̀, бг҃ома́ти, и҆  наде́ждꙋ тве́рдꙋ и҆мꙋ́щымъ тѧ̀ во вѣ́ки. 
И҆́нъ. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте и҆ превозноси́те во всѧ̑ вѣ́ки. 
Потщи́сѧ, свѧ́те, и҆зба́вити ны̀ ѿ напа́стей и҆  скорбе́й мно́гихъ, ѡ҆бдержа́щихъ ны̀, плотски́хъ и҆  дꙋше́вныхъ, да ра́дꙋющесѧ пое́мъ хрⷭ҇та̀ во всѧ̑ вѣ́ки. 
Призыва́ющыѧ тѧ̀, ѻ҆́ч҃е, и҆зба́ви всѧ́кагѡ ѕла̀  и҆ лю́тыхъ нахожде́нїй, и҆ ѿ напра́сныѧ сме́рти  и҆схи́ти пою́щыѧ хрⷭ҇та̀ во всѧ̑ вѣ́ки. 
Ма́нїемъ бжⷭ҇твеннымъ разли̑чныѧ цѣльбы̑ подаю́тъ  честны̑ѧ твоѧ̑ мо́щи, ст҃и́телю, просѧ́щымъ тѧ̀  оу҆се́рднѡ, и҆ хрⷭ҇та̀ пою́щымъ во всѧ̑ вѣ́ки. 
Бг҃оро́диченъ: 
Ро́ждшаѧ є҆ди́наго ѿ трⷪ҇цы моли́ти не  преста́й, бцⷣе, и҆зба́витисѧ на́мъ ѿ бѣ́дъ, пою́щымъ  и҆ превозносѧ́щымъ є҆го̀ во вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Со а҆пⷭ҇лы и҆ ст҃и́тєли влⷣчню прⷭ҇то́лꙋ, и҆ съ  ли̑ки а҆́гг҃льскими предстоѧ̀, молѝ, и҆зба́вити на́съ  ѿ печа́лей находѧ́щихъ на ны̀: ꙗ҆́кѡ бо ѻ҆́гнь  палѧ́щь и҆ разжиза́ющь, лю́тый пла́мень ѡ҆бходѧ́щїй  на́съ, ѿ негѡ́же и҆зба́ви ны̀, ст҃и́телю а҆леѯі́е  премꙋ́дре, да тѧ̀ оу҆блажа́емъ. (с. 321) 
Ꙗ҆ви́сѧ ѕвѣздѣ̀ подо́бнѡ свѣтоно́сивѣй  подо́бїе ѻ҆́браза твоегѡ̀, дꙋхо́вными лꙋча́ми  просвѣща́ѧ сердца̀ вѣ́рныхъ: бг҃оразꙋ́мїѧ же свѣ́томъ,  лꙋчы̀ чꙋде́съ и҆спꙋща́еши, и҆ и҆сцѣлє́нїѧ подава́еши,  ст҃и́телю, пра́зднꙋющымъ любо́вїю ѡ҆брѣ́тенїе честны́хъ  моще́й твои́хъ. 
Въ трїе́хъ бг҃онача́льныхъ ѵ҆поста́сѣхъ є҆ди́нъ  сы́й бг҃ъ сла́вимый всегда̀, и҆ црⷭ҇тво и҆мѣ́ѧ  непремѣ́нно, всемо́щною твое́ю десни́цею шата̑нїѧ вра̑гъ  нечести́выхъ, и҆ братоꙋбі́йцъ вы̑и низве́рзи подъ но́зѣ  во́инствꙋ на́шемꙋ. 
Бг҃оро́диченъ: 
Ро́ди вси́ тѧ оу҆блажа́ютъ ны́нѣ, пречⷭ҇таѧ  бцⷣе, и҆ всѧ́къ гра́дъ, и҆ страна̀, ѻ҆рꙋ́жїе и҆  застꙋпле́нїе, и҆ забра́ло тѧ̀ и҆мꙋ́ще, хва́лѧтсѧ тобо́ю,  ꙗ҆́кѡ крѣ́пость и҆́хъ ро́ждшꙋю, влⷣкꙋ всѣ́хъ хрⷭ҇та̀  бг҃а, си́лꙋ и҆мꙋ́щаго непобѣди́мꙋю. 
И҆́нъ. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Поми́лꙋй ны̀ смирє́нныѧ рабы̑ твоѧ̑, ст҃и́телю  а҆леѯі́е, и҆ ѿ тмы̀ скорбе́й и҆змѝ, и҆ пла́мене  и҆скꙋше́нїй и҆схи́ти, вѣ́рнѡ къ тебѣ̀ притека́ющыѧ. 
Ꙗ҆́кѡ ѕвѣзда̀ свѣтоза́рнаѧ на нб҃сѣ́хъ  водворѧ́ѧсѧ съ ли́ки ст҃ы́хъ а҆́гг҃лъ, моли́сѧ ѡ҆  хва́лѧщихъ тѧ̀, и҆ притека́ющихъ къ ра́цѣ честны́хъ  моще́й твои́хъ. 
А҆рхїере́євъ оу҆краше́нїе, мона́хѡвъ  оу҆добре́нїе, всѣ́хъ вѣ́рныхъ прописа́нїе, це́ркве  и҆зрѧ́дный па́стырь и҆ оу҆чи́тель, ты̀ є҆сѝ,  а҆леѯі́е пресвѧще́нне. 
Бг҃оро́диченъ: 
Безсѣ́меннѡ ро́ждшаѧ пло́тїю ѵ҆поста́сное сло́во  пребезнача́льнагѡ ѻ҆ц҃а̀, моли́сѧ є҆мꙋ̀, бцⷣе  всепѣ́таѧ, спастѝ дꙋ́шы пою́щихъ тѧ̀. (с. 322) 
Свѣти́ленъ: 
Прїиди́те всѝ, ди́внаго и҆ сла́внаго въ  чꙋдесѣ́хъ, вели́каго ст҃и́телѧ а҆леѯі́а пѣ́сньми  свѧще́нными похва́лимъ, рѡссі́йскагѡ свѣти́льника и҆  оу҆чи́телѧ, и҆ а҆́гг҃льскимъ чинѡ́мъ ссе́льника, и҆  моли́твенника те́пла ко гдⷭ҇ꙋ, ѡ҆ чтꙋ́щихъ па́мѧть  є҆гѡ̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
По бз҃ѣ оу҆пова́нїе на́ше и҆мꙋ́ще на тѧ̀,  пречⷭ҇таѧ бцⷣе, моли́мтисѧ, моли́сѧ ѡ҆ на́съ ко и҆зъ  тебє̀ ро́ждшемꙋсѧ, неврє́дны на́съ да́же до конца̀  сохрани́ти прири́щꙋщихъ къ покро́вꙋ твоемꙋ̀. 
На хвали́техъ стїхи̑ры на д҃, гла́съ и҃. 
Подо́бенъ: Ѽ пресла́внагѡ чꙋдесѐ! 
Ѽ пресла́вное чꙋ́до, ꙳ а҆́гг҃лѡмъ подо́бное, ꙳  человѣ́кѡмъ же недовѣ́домое, ꙳ є҆́же мно́го вре́мѧ во  гро́бѣ лежа́щее пречⷭ҇тно́е тѣ́ло ꙳ ѡ҆брѣ́тесѧ  невреди́мо ꙳ чꙋ́днагѡ и҆ преди́внагѡ ст҃и́телѧ  а҆леѯі́а, ꙳ и҆сцѣлѧ́ющее недꙋ́ги неисцѣ̑льныѧ, ꙳ и҆  прогонѧ́ющее дꙋ́хи лꙋка̑выѧ ѿ приходѧ́щихъ къ немꙋ̀, и҆  ра́достными сердцы̀ хрⷭ҇та̀ прославлѧ́ющихъ, ꙳  возвели́чившаго своего̀ оу҆го́дника. 
Два́жды. 
Ѽ пресла́внагѡ чꙋдесѐ, ꙳ прїиди́те, наслади́мсѧ,  ꙗ҆́кѡ ѿ ѻ҆крі́на благи́ми оу҆ха̑нїи, ꙳ невла́жнꙋю  серде́цъ на́шихъ ни́вꙋ оу҆мѧгчи́мъ: ꙳ ка́кѡ пло́тѧный  человѣ́къ ꙳ небесохо́децъ бы́сть, ꙳ каковꙋ́ же  лѣ́ствицꙋ водрꙋзѝ, ꙳ и҆ бжⷭ҇твеннагѡ ра́зꙋма восхо́дъ  ѡ҆брѣ́те, ꙳ и҆ къ бг҃ꙋ прибли́жисѧ, ꙳ и҆ съ ли́ки  ст҃ы́хъ а҆́гг҃лъ бжⷭ҇твенномꙋ прⷭ҇то́лꙋ предстоѧ̀, ꙳ ѡ҆  на́съ непреста́ннѡ мо́литсѧ; 
Ѽ пресла́вное чꙋ́до, ꙳ бг҃оизбра́нный ст҃и́телю,  ꙳ все́й странѣ̀ рѡссі́йстѣй ѕвѣзда̀ пресвѣ́тлаѧ, ꙳ и҆  всѣ̑мъ вѣ̑рнымъ дарова̑нїѧ разли̑чнаѧ подава́еши ꙳ ѿ  сокро́вища (с. 323) неиздае́ма, ꙳ и҆сто́чникъ  и҆сцѣле́нїй, ꙳ немощны̑мъ врачевство̀ безме́здно, ꙳ въ  напа́стехъ гото́вѣйшїй оу҆тѣ́шитель, ꙳ и҆  моли́твенникъ теплѣ́йшїй, а҆леѯі́е премꙋ́дре, ꙳ молѧ̀  ѡ҆ на́съ не преста́й чл҃вѣколю́бца, и҆́стинный на́шъ  оу҆чи́телю. 
Сла́ва, гла́съ и҃: 
На нб҃о ведꙋ́щїй пꙋ́ть, небла́зненна спꙋ́тника  ѡ҆брѣ́тъ, ле́гцѣ преимени́тагѡ гра́да до́йде,  поще́нїемъ го́рнѧгѡ і҆ерⷭ҇ли́ма прекра̑снаѧ селє́нїѧ  ви́дитъ: и҆ ны́нѣ къ дꙋхо́внѣй трапе́зѣ совокꙋплѧ́етъ  на́съ, те́плый на́шъ застꙋ́пникъ, пресвѧще́нный и҆  честны́й на́шъ оу҆чи́тель а҆леѯі́й, чꙋдотвѡ́рныѧ и҆  многоцѣлє́бныѧ своѧ̑ мо́щи предложи́въ на́мъ ꙗ҆́кѡ  снѣ́дь сла́дкꙋ и҆ всестро́йнꙋ, во и҆сцѣле́нїе  недꙋ̑жнымъ, и҆ скорбѧ́щымъ во оу҆тѣше́нїе, прибѣ́жище  же трꙋжда́ющымсѧ, и҆ дꙋхѡ́въ ѕлы́хъ ѿгоне́нїе:  прїиди́те, всѝ рѡссі́йстїи наро́ди, къ честнѣ́й ра́цѣ  є҆гѡ̀, и҆ разли̑чнаѧ дарѡва́нїѧ прїе́млюще, того̀  просла́вимъ, и҆ мо́лимсѧ вопїю́ще: тогѡ̀ моли́твами,  хрⷭ҇тѐ бж҃е, спасѝ дꙋ́шы на́шѧ. 
И҆ ны́нѣ, днѐ: и҆лѝ бг҃оро́диченъ. Славосло́вїе  вели́кое. И҆ ѿпꙋ́стъ. 
На лїтꙋргі́и блажє́нна, ѿ канѡ́на пѣ́снь г҃-ѧ и҆  ѕ҃-ѧ. Прокі́менъ: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ.  Сті́хъ: Оу҆слы́шите сїѧ̑, всѝ ꙗ҆зы́цы: А҆пⷭ҇лъ  ко є҆вре́ємъ, зача́ло тл҃є. А҆ллилꙋ́їа, гла́съ в҃:  Оу҆ста̀ првⷣнагѡ поꙋча́тсѧ премꙋ́дрости: Сті́хъ:  Зако́нъ бг҃а є҆гѡ̀ въ се́рдцѣ є҆гѡ̀. Є҆ѵⷢ҇лїе  лꙋкѝ, зача́ло к҃д. Прича́стенъ: Въ па́мѧть вѣ́чнꙋю  бꙋ́детъ пра́ведникъ. 


(с. 324) 
Мѣ́сѧца тогѡ́же въ к҃а-й де́нь. 
Ст҃ы́хъ вели́кихъ царе́й и҆ равноапо́столѡвъ,  кѡнстанті́на и҆ є҆ле́ны: 
И҆ срѣ́тенїе пречⷭ҇тыѧ бг҃оро́дицы чꙋдотво́рныѧ  і҆кѡ́ны влади́мїрскїѧ: 
И҆ па́мѧть ст҃а́гѡ благовѣ́рнагѡ кн҃зѧ кѡнстанті́на  и҆ ча̑дъ є҆гѡ̀: мїхаи́ла и҆ ѳео́дѡра, мꙋ́ромскихъ  чꙋдотво́рцєвъ. 
Слꙋ̑жбы и҆́хъ пи̑саны по се́й слꙋ́жбѣ. 
Стїхи̑ры пра́здника г҃: И҆ ст҃ы́хъ є҃, гла́съ д҃. 
Подо́бенъ: Да́лъ є҆сѝ зна́менїе: 
Ѻ҆рꙋ́жїе крѣпча́йшее царю̀ на́шемꙋ да́лъ є҆сѝ  ꙳ крⷭ҇тъ тво́й честны́й, ꙳ и҆́мже ца́рствова на землѝ  пра́веднѣ, ꙳ просїѧ́въ благоче́стїемъ, ꙳ и҆ црⷭ҇твїю  нбⷭ҇номꙋ сподо́бисѧ ꙳ милосе́рдїемъ твои́мъ: ꙳ съ ни́мже  твоѐ чл҃вѣколю́бное смотре́нїе сла́вимъ, ꙳ і҆и҃се  всеси́льне, ꙳ сп҃се дꙋ́шъ на́шихъ. 
Да́лъ є҆сѝ, чл҃вѣколю́бче, ꙳ благочести́вомꙋ  твоемꙋ̀ оу҆го́дникꙋ ꙳ соломѡ́новꙋ мꙋ́дрость, ꙳ дв҃довꙋ  кро́тость и҆ а҆пⷭ҇льское правосла́вїе, ꙳ ꙗ҆́кѡ царе́й  цр҃ь, ꙳ госпо́дьствꙋющихъ всѣ́хъ гдⷭ҇ь. ꙳ тѣ́мже твоѐ  чл҃вѣколю́бное смотре́нїе сла́вимъ, ꙳ і҆и҃се всеси́льне,  ꙳ сп҃се дꙋ́шъ на́шихъ. 
Пе́рвый повинꙋ́лъ є҆сѝ багрѧни́цꙋ, ꙳  приснопо́мнимый (с. 325) царю̀, ꙳ во́лею хрⷭ҇тꙋ̀, ꙳ того̀  позна́въ бг҃а, ꙳ и҆ всѣ́ми црⷭ҇твꙋющаго всѣ́хъ  бл҃годѣ́телѧ, ꙳ побѣдотво́рна всѧ́комꙋ нача́лꙋ, и҆  вла́сти превы́шшаго. ꙳ ѿсю́дꙋ тебѣ̀, хрⷭ҇толю́бче, ꙳  ца́рство и҆спра́вилъ є҆́сть і҆и҃съ чл҃вѣколю́бецъ, ꙳ и҆  сп҃съ дꙋ́шъ на́шихъ. 
Сла́ва, гла́съ в҃. Вѷзанті́ево: 
Бога́тыхъ дарѡ́въ лꙋ̑чшаѧ прїе́мъ ѿ бг҃а, царю̀  держа́внѣйшїй, кѡнстанті́не превели́кїй, до́брѣ въ  си́хъ преꙋспѣ́въ: ѡ҆зари́всѧ бо зарѧ́ми прест҃а́гѡ дх҃а  ѿ сїльве́стра ст҃и́телѧ кр҃ще́нїемъ, во царѣ́хъ  ꙗ҆ви́лсѧ є҆сѝ непобѣди́мь, вселе́ннꙋю ꙗ҆́кѡ да́ръ  да́лъ є҆сѝ зижди́телю твоемꙋ̀, и҆ ца́рствꙋющїй гра́дъ  благочести́вый. тѣ́мже молѧ́сѧ не преста́й хрⷭ҇тꙋ̀ бг҃ꙋ,  дарова́ти всѣ̑мъ творѧ́щымъ па́мѧть твою̀, ꙗ҆́кѡ  дерзнове́нїе и҆мѣ́ѧ, согрѣше́нїй проще́нїе и҆ ве́лїю  ми́лость. 
И҆ ны́нѣ, пра́здника. Вхо́дъ. Прокі́менъ днѐ. И҆  чтє́нїѧ. 
Ца́рствъ тре́тїихъ чте́нїе. 
[Глава̀ и҃] Ста̀ соломѡ́нъ предъ лице́мъ  же́ртвенника гдⷭ҇нѧ, предъ всѣ́мъ собо́ромъ і҆и҃левымъ,  и҆ воздѣ́въ рꙋ́цѣ своѝ на нб҃о, и҆ речѐ: Гдⷭ҇и бж҃е  і҆и҃левъ, нѣ́сть бо́гъ, ꙗ҆́коже ты̀ на нб҃сѝ горѣ̀,  и҆ на землѝ до́лѣ. А҆́ще бо нб҃о, и҆ нб҃о нб҃сѐ не  довлѣ́ютъ тебѣ̀, ка́кѡ до́мъ се́й, є҆го́же созда́хъ  и҆́мени твоемꙋ̀; ѻ҆ба́че и҆ при́зриши на моли́твꙋ мою̀,  гдⷭ҇и бж҃е і҆и҃левъ, оу҆слы́шати молє́нїѧ и҆ моли́твꙋ,  є҆́юже ра́бъ тво́й мо́литсѧ предъ тобо́ю, къ тебѣ̀  дне́сь. Да бꙋ́дꙋтъ ѻ҆́чи твоѝ ѿвє́рсты на до́мъ се́й  де́нь и҆ но́щь, на мѣ́сто сїѐ, ѡ҆ не́мже гл҃го́лалъ  є҆сѝ: бꙋ́детъ и҆́мѧ моѐ та́мѡ, є҆́же оу҆слы́шати  моли́твꙋ, є҆́юже мо́литсѧ ра́бъ тво́й на мѣ́стѣ се́мъ,  во дни̑ и҆ нѡ́щи: и҆ послꙋ́шати мольбы̑ раба̀ твоегѡ̀, и҆  люде́й твои́хъ і҆и҃лѧ. И҆ є҆ли̑ка а҆́ще помо́лѧтсѧ къ  тебѣ̀ на мѣ́стѣ се́мъ, и҆ ты̀ оу҆слы́шиши на (с. 326)  мѣ́стѣ жили́ща твоегѡ̀ на нб҃сѝ: и҆ сотвори́ши, и҆  ми́лостивъ бꙋ́деши и҆̀мъ. 
Прⷪ҇ро́чества и҆са́їина чте́нїе. 
[Глава̀ ѯ҃а] Да возра́дꙋетсѧ дꙋша̀ моѧ̀ ѡ҆  гдⷭ҇ѣ: ѡ҆блече́ бо мѧ̀ въ ри́зꙋ спасе́нїѧ, и҆ ѻ҆де́ждею  весе́лїѧ ѡ҆дѣ́ѧ мѧ̀: ꙗ҆́кѡ женихꙋ̀ возложѝ мнѣ̀  вѣне́цъ: ꙗ҆́кѡ невѣ́стꙋ оу҆краси́ мѧ красото́ю. И҆  ꙗ҆́кѡ землѧ̀ растѧ́щаѧ цвѣ́тъ сво́й, и҆ ꙗ҆́кѡ  вертогра́дъ сѣ́мена своѧ̑ прозѧба́етъ: та́кѡ возсїѧ́етъ  гдⷭ҇ь пра́вдꙋ, и҆ ра́дость предъ всѣ́ми ꙗ҆зы́ки.  [ѯ҃в] Сїѡ́на ра́ди не оу҆мо́лкнꙋ, и҆ і҆ерⷭ҇ли́ма ра́ди  не попꙋщꙋ̀, до́ндеже оу҆́бѡ и҆зы́детъ ꙗ҆́кѡ свѣ́тъ  пра́вда моѧ̀, спасе́нїе же моѐ ꙗ҆́кѡ свѣща̀  разжже́тсѧ. И҆ оу҆́зрѧтъ ꙗ҆зы́цы пра́вдꙋ твою̀, и҆ всѝ  ца́рїе зе́мстїи сла́вꙋ твою̀, и҆ нарекꙋ́тсѧ и҆́менемъ  твои́мъ но́вымъ, є҆́же гдⷭ҇ь и҆менꙋ́етъ є҆̀. И҆ бꙋ́деши  вѣне́цъ добро́ты въ рꙋцѣ̀ гдⷭ҇ни, и҆ дїади́ма ца́рствїѧ  въ рꙋцѣ̀ бг҃а твоегѡ̀. И҆ ктомꙋ̀ не нарече́шисѧ  ѡ҆ста́вленъ, и҆ землѧ̀ твоѧ̀ ктомꙋ̀ не нарече́тсѧ пꙋста̀:  тебѣ́ бо нарече́тсѧ во́лѧ моѧ̀, и҆ землѧ̀ твоѧ̀  вселе́ннаѧ, ꙗ҆́кѡ благоволи́тъ гдⷭ҇и въ тебѣ̀, и҆  землѧ̀ твоѧ̀ насели́тсѧ. И҆ ꙗ҆́кѡ живы́й ю҆́ноша съ  дѣ́вою, та́кѡ поживꙋ́тъ сы́нове твоѝ съ тобо́ю: и҆  бꙋ́детъ и҆́мже ѻ҆́бразомъ возвесели́тсѧ жени́хъ ѡ҆  невѣ́стѣ, та́кѡ возвесели́тсѧ гдⷭ҇ь ѡ҆ тебѣ̀. 
Прⷪ҇ро́чества и҆са́їина чте́нїе. 
[Глава̀ ѯ҃] Свѣти́сѧ, свѣти́сѧ, і҆ерⷭ҇ли́ме:  прїи́де бо тво́й свѣ́тъ, и҆ сла́ва гдⷭ҇нѧ на тебѣ̀  возсїѧ̀. Ꙗ҆́кѡ сѐ тма̀ покры́етъ зе́млю, и҆ мра́къ на  ꙗ҆зы́ки: на тебѣ́ же ꙗ҆ви́тсѧ гдⷭ҇ь, и҆ сла́ва є҆гѡ̀  на тебѣ̀ оу҆́зритсѧ. И҆ по́йдꙋтъ ца́рїе свѣ́томъ  твои́мъ, и҆ ꙗ҆зы́цы свѣ́тлостїю восто́ка твоегѡ̀.  Возведѝ ѻ҆́крестъ ѻ҆́чи твоѝ, и҆ ви́ждь сѡ́браннаѧ  ча̑да твоѧ̑: прїи́дꙋтъ всѝ сы́нове твоѝ и҆здале́ча, и҆  дщє́ри твоѝ на ра́мѣхъ во́змꙋтсѧ. Тогда̀ оу҆́зриши и҆  возра́дꙋешисѧ, и҆ (с. 327) оу҆бои́шисѧ, и҆  оу҆жа́снешисѧ се́рдцемъ, є҆гда̀ приложи́тъ на тѧ̀  бога́тство мо́рѧ, и҆ ꙗ҆зы̑къ, и҆ люде́й. И҆ прїи́дꙋтъ  тѝ стада̀ велблꙋ̑дъ, и҆ покры́ютъ тѧ̀ велблꙋ́ды  мадїа́мстїи и҆ гефа́рстїи, всѝ ѿ сава̀ прїи́дꙋтъ,  носѧ́ще тебѣ̀ зла́то и҆ лїва́нъ, принесꙋ́тъ тебѣ̀ и҆  ка́мень че́стенъ, и҆ спасе́нїе ѿ гдⷭ҇а благовѣстѧ́тъ.  И҆ всѧ̑ ѻ҆́вцы кида̑рскїѧ соберꙋ́тсѧ тебѣ̀, и҆ ѻ҆внѝ  навеѡ́ѳстїи прїи́дꙋтъ тебѣ̀, и҆ вознесꙋ́тсѧ прїѧ̑тнаѧ на  же́ртвенникъ мо́й, и҆ до́мъ моли́твы моеѧ̀ просла́витсѧ.  Кі́и сꙋ́ть, и҆̀же ꙗ҆́кѡ ѻ҆́блацы лета́ютъ, и҆ ꙗ҆́кѡ  го́лꙋбїе со птенцы̀ свои́ми; Со мно́ю є҆́сть сїѡ́нъ,  менє̀ ѻ҆́строви ѡ҆жида́ша, и҆ кораблѝ ѳарсі́йстїи въ  пе́рвыхъ, є҆́же привестѝ ча̑да твоѧ̑ и҆здале́ча, и҆  сребро̀, и҆ зла́то и҆́хъ съ ни́ми, за и҆́мѧ гдⷭ҇не  ст҃о́е, и҆ за є҆́же свѧто́мꙋ і҆и҃левꙋ сла́внꙋ бы́ти. И҆  сози́ждꙋтъ сы́нове и҆норо́днїи стѣ́ны твоѧ̑, и҆ ца́рїе  и҆́хъ предста́нꙋтъ тебѣ̀: за гнѣ́въ бо мо́й порази́хъ  тѧ̀, и҆ за ми́лость мою̀ возлюби́хъ тѧ̀. И҆ ѿве́рзꙋтсѧ  врата̀ твоѧ̑, і҆ерⷭ҇ли́ме, вы́нꙋ де́нь и҆ но́щь, и҆ не  затворѧ́тсѧ, є҆́же ввестѝ къ тебѣ̀ си́лꙋ ꙗ҆зы́кѡвъ,  и҆ царѝ и҆́хъ ведѡ́мыѧ. Ꙗ҆зы́цы бо и҆ ца́рїе, и҆̀же  тебѣ̀ не порабо́таютъ, поги́бнꙋтъ: и҆ ꙗ҆зы́цы  запꙋстѣ́нїемъ запꙋстѣ́ютъ. И҆ сла́ва лїва́нова къ  тебѣ̀ прїи́детъ въ кѷпарі́сѣ и҆ пе́ѵкѣ, и҆ ке́дрѣ,  вкꙋ́пѣ, просла́вити мѣ́сто ст҃о́е моѐ, и҆ мѣ́сто  но́гъ мои́хъ просла́влю. И҆ по́йдꙋтъ къ тебѣ̀ боѧ́щїисѧ,  сы́нове смири́вшихъ тѧ̀, и҆ прогнѣ́вавшихъ тѧ̀, и҆  покло́нѧтсѧ слѣда́мъ но́гъ твои́хъ всѝ прогнѣ́вавшїи  тѧ̀, и҆ нарече́шисѧ гра́дъ гдⷭ҇ень сїѡ́нъ ст҃а́гѡ  і҆и҃лева. За є҆́же бы́ти тебѣ̀ ѡ҆ста́вленꙋ и҆  возненави́дѣнꙋ, и҆ не бѣ̀ помога́ѧй тебѣ̀: и҆ положꙋ́  тѧ въ ра́дость вѣ́чнꙋю, весе́лїе родѡ́мъ родѡ́въ. И҆  и҆ссе́ши млеко̀ ꙗ҆зы́кѡвъ, и҆ бога́тство царе́й снѣ́си,  и҆ разꙋмѣ́еши, ꙗ҆́кѡ а҆́зъ гдⷭ҇ь спаса́ѧй тѧ̀, и҆  и҆збавлѧ́ѧй тѧ̀ бг҃ъ і҆и҃левъ. (с. 328) 
На лїті́и стїхи́ра хра́ма, и҆ ст҃ы́хъ, гла́съ а҃: 
Достодо́лжнѡ соверша́емъ па́мѧть твою̀,  кѡнстанті́не равноапо́стольне, всѣ́хъ царе́й степе́нь и҆  похвало̀: просвѣще́нъ бо бы́въ лꙋча́ми дх҃а, всю̀  оу҆ѧсни́лъ є҆сѝ цр҃ковь хрⷭ҇то́вꙋ: собо́ры вѣ́рныхъ  ѿвсю́дꙋ собра́въ, въ свѣ́тлѣмъ гра́дѣ нїке́йстѣмъ,  и҆дѣ́же ѕлочести́выхъ оу҆гаси́сѧ шата́нїе, и҆  є҆реті́чєскїѧ и҆знемого́ша ѧ҆зы́ки, и҆ ѡ҆бꙋѧ́ша,  правосла́вныхъ же вознесе́сѧ вѣне́цъ, ꙗ҆́вльшейсѧ  вѣ́рѣ. ѿню́дꙋже ѿ ни́хъ просла́висѧ  правосла́внѣйшїй, и҆ всѣ̑мъ царє́мъ проповѣ́данъ  бы́лъ є҆сѝ ѻ҆те́цъ, ꙗ҆́кѡ пе́рвый багрѧни́цꙋ ѿ бг҃а  прїе́мъ. тѣ́мже мо́лимтисѧ соверша́ющїи па́мѧть твою̀  вѣ́рнѡ: и҆спросѝ ѡ҆чище́нїе прегрѣше́нїй дꙋша́мъ  на́шымъ. 
Гла́съ в҃. Вѷзанті́ево: 
Не ѿ человѣ̑къ зва́нїе прїи́мъ, но ꙗ҆́кѡ  бжⷭ҇твенный па́ѵелъ, и҆мѣ́лъ є҆сѝ сїѐ па́че свы́шше,  пресла́вне кѡнстанті́не, ѿ хрⷭ҇та̀ бг҃а. Зна́менїе бо  крⷭ҇та̀ на нб҃сѝ ви́дѣвъ, си́мъ оу҆лови́лсѧ є҆сѝ  ꙗ҆́кѡ добрѣ́йшїй ло́въ: ѡ҆ се́мъ и҆ побѣди́тель  проти́вꙋ ви́димыхъ и҆ неви́димыхъ врагѡ́въ ꙗ҆ви́лсѧ  є҆сѝ непобѣди́мь. тѣ́мже мо́лимъ тѧ̀ ꙗ҆́кѡ те́пла  моли́твенника земні́и, досто́йнѡ па́мѧть твою̀  почита́юще, въ дерзнове́нїи и҆спроси́ти на́мъ  просвѣще́нїѧ, ѡ҆чище́нїѧ и҆ ве́лїѧ ми́лости. 
Бл҃гочести́вагѡ кѡнстанті́на па́мѧть, ꙗ҆́кѡ мѵ́ро  и҆стощева́емо дне́сь возсїѧ̀: хрⷭ҇та́ бо возжелѣ́въ,  і҆́дѡлы пренебрежѐ, хра́мъ воздви́гъ на землѝ  распе́ншемꙋсѧ на́съ ра́ди, на нб҃сѣ́хъ же воспрїѧ̀  наде́жды вѣне́цъ. 
Гла́съ г҃: 
Ю҆́ношескїй провожда́ѧ во́зрастъ, ꙗ҆́коже  бжⷭ҇твенный па́ѵелъ, съ вы́шнихъ прїѧ́лъ є҆сѝ  бжⷭ҇твенное дарова́нїе: и҆ лю́тагѡ борца̀ ра́ть  всеѻрꙋ́жествомъ крⷭ҇та̀ низве́рглъ є҆сѝ, царе́й  похвало̀, кѡнстанті́не а҆по́столе, ѡ҆ на́съ ко гдⷭ҇ꙋ  моли́сѧ, спасти́сѧ дꙋша́мъ на́шымъ. (с. 329) 
Гла́съ д҃: 
Хвала̀ бг҃ꙋ ѿ бре́нныхъ оу҆сте́нъ воспѣва́ема  є҆́сть въ бжⷭ҇твеннѣй па́мѧти твое́й, кѡнстанті́не  всехва́льне: ты́ бо ꙗ҆ви́лсѧ є҆сѝ преизѧ́щный во́инъ  словесѐ вѣ́ры, порꙋга́въ и҆зва̑ѧнныѧ і҆́дѡлѡвъ зра́ки:  и҆ ны́нѣ приче́лсѧ є҆сѝ свѣ́тлости трⷪ҇чнѣй,  просвѣща́ѧй помышлє́нїѧ на̑ша мольба́ми твои́ми. 
Сла́ва, гла́съ є҃: 
Цр҃ковь дне́сь оу҆краси́вшисѧ держа́вою твое́ю,  царю̀, та́йнѡ весели́тсѧ, и҆ твою̀ всечестнꙋ́ю па́мѧть по  достоѧ́нїю прехва́льнѡ почита́етъ зовꙋ́щи: ра́дꙋйсѧ,  и҆́же па́ѵлꙋ поревнова́вый, и҆ крⷭ҇тъ хрⷭ҇то́въ взе́мый  и҆ сѣ̑ти сокрꙋши́вый сопротивоборца̀: ра́дꙋйсѧ, царе́й  всеизрѧ́дне, и҆ а҆пⷭ҇лѡмъ равноче́стне, ра́дꙋйсѧ,  вѣ́рныхъ оу҆твержде́нїе, и҆ во́инѡвъ крѣ́пкое  забра́ло, кѡнстанті́не блаже́нне, ѡ҆ на́съ ко гдⷭ҇ꙋ не  ѡ҆скꙋдѣ́й молѧ́сѧ, ꙗ҆́кѡ дерзнове́нїе и҆мѣ́ѧй, царе́й  оу҆краше́нїе. 
И҆ ны́нѣ, пра́здника: и҆лѝ, бг҃оро́диченъ. 
На стїхо́внѣ стїхи̑ры, гла́съ в҃. Подо́бенъ:  Є҆гда̀ ѿ дре́ва: 
Пе́рвый ца́рь во хрⷭ҇тїа́нѣхъ ѿ бг҃а,  кѡнстанті́не, ски́птръ воспрїѧ́лъ є҆сѝ: тебѣ́ бо  ꙗ҆ви́сѧ въ землѝ кры́емо спаси́тельное зна́менїе,  и҆́мже и҆ ꙗ҆зы́ки всѧ̑ покори́лъ є҆сѝ подъ но́ги  ри́млѧнъ, ѻ҆рꙋ́жїе неѡбори́мое и҆мѣ́ѧй животворѧ́щїй  крⷭ҇тъ, блаже́нне, и҆́мже и҆ приве́лсѧ є҆сѝ бг҃ꙋ  на́шемꙋ. 
Сті́хъ: Вознесо́хъ и҆збра́ннаго ѿ люде́й мои́хъ,  ѡ҆брѣто́хъ дв҃да раба̀ моего̀. 
Вои́стиннꙋ блаже́нно чре́во, и҆ ѡ҆свѧще́ннаѧ  оу҆тро́ба тебѐ носи́вшаѧ, царю̀ мировожделѣ́нне,  хрⷭ҇тїа́нѡвъ ра́досте, кѡнстанті́не бг҃овѣнча́нне:  ри́млѧнъ сла́во, бога́тство и҆ побо́рниче си́рыхъ и҆  вдови́цъ, покро́въ смире́нныхъ, и҆ недоꙋмѣ́ющихсѧ въ  ско́рбехъ и҆справле́нїе, вои́стиннꙋ и҆ плѣ́нныхъ  и҆збавле́нїе. (с. 330) 
Сті́хъ: Сегѡ̀ ра́ди пома́за тѧ̀, бж҃е, бг҃ъ тво́й  є҆ле́емъ ра́дости. 
Жела́нїемъ и҆ любо́вїю хрⷭ҇то́вою оу҆ѧзви́вшисѧ  ма́ти пресла́дкїѧ ѻ҆́трасли, со тща́нїемъ прїи́де въ  ст҃ы́й сїѡ́нъ, на мѣ́сто ст҃о́е, на не́мже распѧ́тсѧ  во́лею сп҃съ на́шъ, во є҆́же спастѝ на́съ: и҆дѣ́же  крⷭ҇тъ взе́мши, ра́дꙋющисѧ взыва́ше: сла́ва дарова́вшемꙋ  мнѣ̀, є҆гѡ́же надѣ́ѧхсѧ. 
Сла́ва, гла́съ и҃: 
Свѣ́тъ пресвѣ́тлый, ца́рскаѧ ѕвѣзда̀  невече́рнѧѧ, ѿ невѣ́рїѧ въ вѣ́рꙋ бжⷭ҇тва̀ преше́дши,  приведе́сѧ ѡ҆ст҃и́ти лю́ди и҆ гра́дъ: и҆ ѻ҆́бразъ  крⷭ҇та̀ на нб҃сѝ ви́дѣвъ, оу҆слы́ша ѿтꙋ́дꙋ: си́мъ  побѣжда́й врагѝ твоѧ̑. ѿѻнꙋ́дꙋже прїе́мь разꙋмѣ́нїе  дх҃а свѧще́нникъ и҆звѣще́нъ, и҆ ца́рь, є҆ле́емъ  оу҆тверди́лъ є҆сѝ цр҃ковь бж҃їю, правосла́вныхъ  царе́й, ѻ҆́ч҃е, є҆гѡ́же и҆ ра́ка и҆сцѣле́нїе то́читъ,  кѡнстанті́не равноапо́стольне, моли́сѧ ѡ҆ дꙋша́хъ  на́шихъ. 
И҆ ны́нѣ, пра́здника. Тропа́рь, гла́съ и҃. 
Крⷭ҇та̀ твоегѡ̀ ѻ҆́бразъ на нб҃сѝ ви́дѣвъ, и҆  ꙗ҆́коже па́ѵелъ зва́нїе не ѿ человѣ̑къ прїе́мъ, въ  царѣ́хъ а҆по́столъ тво́й, гдⷭ҇и, ца́рствꙋющїй гра́дъ въ  рꙋцѣ̀ твое́й положѝ: є҆го́же спаса́й всегда̀ въ  ми́рѣ, моли́твами бг҃оро́дицы, є҆ди́не чл҃вѣколю́бче. 
На оу҆́трени на Бг҃ъ гдⷭ҇ь, тропа́рь  пра́здника, два́жды: 
Сла́ва, ст҃ы́хъ: И҆ ны́нѣ, пра́здника. 
По а҃-й каѳі́смѣ, сѣда́ленъ, гла́съ г҃: Подо́бенъ:  Бжⷭ҇твенныѧ вѣ́ры: 
Но́вый бы́лъ є҆сѝ дв҃дъ ѻ҆́бразы, ро́гъ свы́ше  воспрїе́мъ ца́рствїѧ ве́рхъ тво́й: є҆ле́емъ бо дх҃а  пома́за тѧ̀, сла́вне, пресꙋ́щное сло́во и҆ гдⷭ҇ь:  ѿѻнꙋ́дꙋже прїѧ́лъ є҆сѝ и҆ ски́птръ, премꙋ́дре,  ца́рскїй, просѧ̀ на́мъ ве́лїѧ ми́лости. 
Два́жды. 
Сла́ва и҆ ны́нѣ, пра́здника, и҆лѝ бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ (с. 331) мт҃и дв҃о, чистото́ю а҆́гг҃лы  превозше́дшаѧ, па́че всѣ́хъ менѐ пе́рсть бы́вша,  ѡ҆скверне́на плотски́ми прегрѣше́ньми, ѡ҆чи́сти моли́твъ  твои́хъ бжⷭ҇твенными вода́ми, подаю́щи, чⷭ҇таѧ, ве́лїю  ми́лость. 
По в҃-й каѳі́смѣ, сѣда́ленъ гла́съ ѕ҃. Подо́бенъ:  А҆́гг҃льскїѧ: 
Оу҆ѧзвлѧ́емь на крⷭ҇тѣ̀, творе́цъ со́лнца и҆  тва́ри, тебѐ ꙗ҆́кѡ ѕвѣздꙋ̀ свѣ́тлꙋю съ нб҃сѐ  ѕвѣзда́ми привлечѐ: є҆мꙋ́же и҆ держа́вꙋ пе́рвомꙋ  ца́рскꙋю возложѝ. тѣ́мже тѧ̀ восхвалѧ́емъ,  кѡнстанті́не, царю̀ благочести́вѣйшїй, съ є҆ле́ною  ма́терїю бг҃омꙋ́дрою. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Преднаписꙋ́етъ гедеѡ́нъ зача́тїе, и҆ сказꙋ́етъ  дв҃дъ ржⷭ҇тво̀ твоѐ, бцⷣе: сни́де бо ꙗ҆́кѡ до́ждь на  рꙋно̀ сло́во во чре́во твоѐ, и҆ прозѧбла̀ є҆сѝ безъ  сѣ́мене, землѐ свѧта́ѧ, мі́рови спасе́нїе, хрⷭ҇та̀ бг҃а  на́шего, бл҃года́тнаѧ. 
По полѷеле́и сѣда́ленъ, гла́съ д҃. Подо́бенъ:  Ско́рѡ предварѝ: 
Благонаро́чита па́мѧть твоѧ̀ ꙗ҆́вльшисѧ на́мъ,  ѡ҆зарѧ́етъ концы̀ бг҃оразꙋ́мїѧ свѣ́томъ, кѡнстанті́не  бг҃одꙋхнове́нне. ты́ бо въ царѣ́хъ благочести́внѣ  показа́лсѧ є҆сѝ, зако́ны нбⷭ҇нагѡ цр҃ѧ̀ соблю́дъ.  тѣ́мже моли́твами твои́ми и҆зба́ви на́съ ѿ  и҆скꙋше́нїй. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее во страсте́хъ земноро́дныхъ  ме́ртвенное сꙋщество̀, и҆ воздви́гла є҆сѝ всѧ̑ ѿ  сме́рти къ животꙋ̀ нетлѣ́нїѧ: тѣ́мже тѧ̀ по до́лгꙋ  блажи́мъ всѝ, дв҃о препросла́вленнаѧ, ꙗ҆́коже прорекла̀  є҆сѝ. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Вознесо́хъ и҆збра́ннаго ѿ  люде́й мои́хъ. Сті́хъ: Сегѡ̀ ра́ди пома́за тѧ̀, бж҃е,  бг҃ъ тво́й: Всѧ́кое дыха́нїе: Є҆ѵⷢ҇лїе і҆ѡа́нна,  зача́ло л҃ѕ. По н҃-мъ ѱалмѣ̀, Сла́ва: Моли́твами  бг҃овѣнча́нныхъ царе́й, (с. 332) ми́лостиве: И҆  ны́нѣ: Моли́твами бцⷣы: Та́же: Поми́лꙋй мѧ̀, бж҃е:  Посе́мъ стїхи́ра гла́съ в҃: Благочести́вагѡ  кѡнстанті́на: и҆щѝ на лїті́и, ли́стъ рѯ҃в на ѡ҆б.: 
Канѡ́нъ пра́здника, на ѕ҃: и҆ ст҃ы́хъ, на и҃. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Є҆ди́не нбⷭ҇ный цр҃ю̀, ца́рствꙋющагѡ грѣха̀  ны́нѣ во мнѣ̀, твои́хъ оу҆го́дникѡвъ мольба́ми,  смире́ннꙋю дꙋ́шꙋ мою̀ свободѝ. 
Го́рнѧгѡ бы́въ рачи́тель црⷭ҇твїѧ, блаже́нне  кѡнстанті́не, царю̀ всѣ́хъ и҆ влⷣцѣ оу҆мо́мъ чи́стымъ  вѣ́ровавъ послꙋжи́лъ є҆сѝ. 
Свѣ́томъ ѡ҆блиста́вшисѧ бг҃онача́льнымъ, тмꙋ̀  неразꙋ́мїѧ ѡ҆ста́вила є҆сѝ вои́стиннꙋ, бг҃омꙋ́драѧ  є҆ле́но, прїи́скреннѡ цр҃ю̀ вѣкѡ́въ порабо́тала є҆сѝ. 
Бг҃оро́диченъ: 
Две́рь бжⷭ҇твеннагѡ восто́ка, ѿве́рзи мѝ  двє́ри покаѧ́нїѧ: и҆ ѿ двере́й смертоно́снагѡ грѣха̀  хода́тайствомъ твои́мъ и҆зба́ви мѧ̀, влⷣчце. 
Катава́сїа пра́здника. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Возмє́здїѧ нбⷭ҇наѧ полꙋчи́ти потща́лсѧ є҆сѝ:  тѣ́мже зовꙋ́щемꙋ, бг҃омꙋ́дре, послѣ́довалъ є҆сѝ, и҆  тмꙋ̀ ѡ҆ста́вилъ є҆сѝ, ѻ҆́ч҃е, пре́данныѧ тѝ ле́сти,  и҆ свѣти́льникъ дх҃омъ бжⷭ҇твеннымъ бы́лъ є҆сѝ. 
Хрⷭ҇тꙋ̀ прилѣпи́вшисѧ, и҆ на него̀, всечестна́ѧ,  всю̀ возложи́вши наде́ждꙋ, свѧщє́ннаѧ є҆гѡ̀ мѣста̀  дости́гла є҆сѝ, въ ни́хже пречⷭ҇тыѧ стрⷭ҇ти,  воплоти́всѧ, претерпѣ̀ пребл҃гі́й. (с. 333) 
Спаси́тельное ѻ҆рꙋ́жїе, неразори́мое ѡ҆долѣ́нїе,  хрⷭ҇тїа́нскꙋю наде́ждꙋ, крⷭ҇тъ честны́й, за́вистїю  сокрове́нный, ты̀ ꙗ҆ви́ла є҆сѝ, бжⷭ҇твеннымъ  распалѧ́ема жела́нїемъ, бг҃облаже́ннаѧ. 
Бг҃оро́диченъ: 
Свѧще́ннагѡ гражда́нства ѿпа́дъ, пречⷭ҇таѧ,  приложи́хсѧ скотѡ́мъ, и҆ ѡ҆сꙋжде́нъ ве́сь бы́хъ: ꙗ҆́же  сꙋдїю̀ ро́ждшаѧ, всѧ́кагѡ ѡ҆сꙋжде́нїѧ и҆зба́ви и҆ спаси́  мѧ. 
Конда́къ и҆ і҆́косъ пра́здника. Та́же сѣда́ленъ,  гла́съ и҃. 
Подо́бенъ: Премꙋ́дрости: 
Чꙋ̑вства просте́ръ къ нб҃сѝ, и҆ ѕвѣ́зднꙋю  навы́кнꙋвъ добро́тꙋ, ѿ си́хъ тайноꙋчи́мь быва́ѧ  всѧ́ческихъ гдⷭ҇а: крⷭ҇тное же ѻ҆рꙋ́жїе посредѣ̀  ѡ҆блиста̀, написꙋ́ѧ ѡ҆ се́мъ побѣжда́ти, и҆ держа́внымъ  бы́ти. тѣ́мже дꙋшѝ твоеѧ̀ ѿве́рзъ ѻ҆чеса̀, письмо̀  проче́лъ є҆сѝ, и҆ ѻ҆́бразꙋ наꙋчи́всѧ, кѡнстанті́не  всече́стне: молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Премꙋ́дрость и҆ сло́во въ твое́мъ чре́вѣ заче́нши  неѡпа́льнѡ, мт҃и бж҃їѧ, мі́рови родила̀ є҆сѝ мі́ръ  содержа́щаго, и҆ въ ѡ҆б̾ѧ́тїѧхъ понесла̀ є҆сѝ всѧ̑  носѧ́щаго, пита́телѧ всѣ́хъ, и҆ творца̀ тва́ри. тѣ́мже  молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀,  и҆зба́витисѧ мѝ ѿ прегрѣше́нїй, и҆ въ де́нь сꙋда̀,  є҆гда̀ предста́ти и҆́мамъ предъ лице́мъ созда́телѧ  моегѡ̀, влⷣчце дв҃о чⷭ҇таѧ, твою̀ по́мощь тогда̀  пода́ждь мѝ: всѧ̑ бо мо́жеши, є҆ли̑ка хо́щеши,  всепѣ́таѧ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Съ нб҃сѐ ꙗ҆́кѡ па́ѵла тѧ̀ дре́вле оу҆ловлѧ́етъ  хрⷭ҇то́съ гдⷭ҇ь, кѡнстанті́не, наꙋча́ѧ тѧ̀, цр҃ѧ̀  є҆ди́наго сего̀ почита́ти. (с. 334) 
Пресвѣ́тлымъ зна́менїемъ, тѧ̀, блаже́нне,  ѕвѣзда́ми хрⷭ҇то́съ со́лнце ѡ҆зарѧ́етъ: и҆ свѣти́льника  тѧ̀ ѡ҆мрачє́ннымъ показа̀. 
И҆ нра̑вы бг҃олюби́ва, и҆ бжⷭ҇твенными дѣѧ̑нїи  досточꙋ́дна, блаже́ннаѧ, была̀ є҆сѝ: сегѡ̀ ра́ди  вѣ́рою тѧ̀ сла́вимъ. 
Ꙗ҆влѧ́еши кры́емꙋю лѣ́ты мно́гими ны́нѣ  бжⷭ҇твеннꙋю побѣ́дꙋ крⷭ҇та̀: и҆́мже спасо́хомсѧ, и҆  де́мѡнскїѧ пре́лести и҆зба́вихомсѧ. 
Бг҃оро́диченъ: 
Дꙋ́шꙋ мою̀ ѡ҆зарѝ, ѡ҆мраче́ннꙋю согрѣше́ньми,  ꙗ҆́же со́лнце пра́вды ро́ждшаѧ, приснодв҃о. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ бо тебє̀ и҆но́гѡ не  вѣ́мы. 
Оу҆́треневавъ къ незаходи́момꙋ сл҃нцꙋ и҆ влⷣцѣ,  царю̀ бг҃омꙋ́дре, свѣ́та и҆спо́лненъ бы́лъ є҆сѝ. 
Любо́вь и҆ соверше́нное милосе́рдїе, ꙗ҆́кѡ  порфѵ́рꙋ носѧ́щи, всели́ласѧ є҆сѝ ны́нѣ въ вы̑шнѧѧ  црⷭ҇твїѧ. 
Совокꙋпи́ласѧ є҆сѝ со безпло́тныхъ, є҆ле́но,  ликостоѧ̑нїи, бг҃ꙋ оу҆годи́вши добродѣ́тельными твои́ми  дѣѧ̑нїи. 
Бг҃оро́диченъ: 
Дв҃о, дꙋ́шꙋ мою̀ ѡ҆чи́сти, ѡ҆скверне́ннꙋю  сластьмѝ тѣле́сными, навѣ́томъ ѕмїи́нымъ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Собра́лъ є҆сѝ бг҃оно́сныхъ ѻ҆тє́цъ блаже́нный  ли́къ пресла́внѡ: и҆ тѣ́ми, кѡнстанті́не, всѣ́хъ  ѡ҆бꙋрева́ємаѧ сердца̀ оу҆тверди́лъ є҆сѝ,  є҆диноче́стна славосло́вити ро́ждшемꙋ сло́ва, и҆  сопресто́льна. 
Вѣ́ровавши въ гдⷭ҇а жи́ва, є҆́же бы́ти всѣ̑мъ  подаю́щаго, ме́рзскихъ и҆ сꙋ́етныхъ і҆́дѡлѡвъ  ме́ртвєннаѧ (с. 335) ѿри́нꙋла є҆сѝ слꙋжє́нїѧ, и҆  прїѧ́ла є҆сѝ ра́достнѡ, є҆ле́но, црⷭ҇тво нбⷭ҇ное. 
Дла́нїю твое́ю ѡ҆кормлѧ́еми, сло́ве, невѣ́дѣнїѧ  глꙋбоча́йшꙋю тмꙋ̀, и҆ лю́тагѡ безбо́жїѧ бꙋ́рю, тобо́ю  ца́рствовавшїи ѿри́нꙋша, и҆ приведо́шасѧ къ ти̑химъ  благоче́стїѧ приста́нищамъ ра́дꙋющесѧ. 
Бг҃оро́диченъ: 
И҆сцѣлѝ неисцѣ́льнѡ недꙋ́говавшее, и҆  оу҆хапле́нїемъ лꙋка́вагѡ лю́тѣ оу҆ѧзви́вшеесѧ се́рдце  моѐ, ѻ҆трокови́це, и҆ твоегѡ̀ и҆сцѣле́нїѧ сподо́би и҆  спаси́ мѧ, на тѧ̀ надѣ́ющагосѧ, мольба́ми твои́ми,  пречⷭ҇таѧ. 
Конда́къ, гла́съ г҃. Подо́бенъ: Дв҃а дне́сь: 
Кѡнстанті́нъ дне́сь съ ма́терїю є҆ле́ною крⷭ҇тъ  ꙗ҆влѧ́ютъ, всечестно́е дре́во, всѣ́хъ оу҆́бѡ  і҆ꙋде́євъ посрамле́нїе сꙋ́ще, ѻ҆рꙋ́жїе же на проти̑вныѧ  вѣ́рныхъ люде́й: на́съ бо ра́ди ꙗ҆ви́сѧ зна́менїе  ве́лїе, и҆ во бранѣ́хъ гро́зное. 
І҆́косъ: 
Кѡнстанті́на, вѣ́рнїи, съ ма́терїю почти́мъ:  дв҃да бо и҆ сі́и словеса̀ оу҆слы́шавше, на ке́дрѣ и҆  пе́ѵгѣ, и҆ кѷпарі́сѣ, тресло́жный крⷭ҇тъ позна́ша,  и҆́мже спаси́тельнаѧ стрⷭ҇ть послѣ́дова: и҆ всѧ̑  предста́виша і҆ꙋдє́и, оу҆гото́витисѧ показа́ти лю́демъ  ве́лїе ѡ҆правда́нїе, сокрове́нное за́висти ра́ди и҆  не́нависти тѣ́хъ: и҆ сїѐ ѡ҆брѣ́тше показа́ша ѻ҆нѝ.  сегѡ̀ ра́ди всѣ̑мъ побѣдоно́снїи ꙗ҆ви́шасѧ, ѻ҆рꙋ́жїе  носѧ́ще неѡбори́мое, зна́менїе ве́лїе, и҆ во бранѣ́хъ  гро́зное. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Твоѧ̑ повелѣ̑нїѧ сохранѧ́ѧ, повинꙋ́сѧ твоемꙋ̀  зако́нꙋ кѡнстанті́нъ. тѣ́мже беззако́ннꙋющихъ низложѝ  ѡ҆полчє́нїѧ, вопїѧ̀ тебѣ̀: гдⷭ҇и бж҃е, бл҃гослове́нъ  є҆сѝ. (с. 336) 
Дре́во, є҆́же всѣ́хъ и҆звле́кшее, досточꙋ́дне,  и҆зъ ро́ва поги́бели, загребе́нное за́вистїю, на́мъ  ѿкрыва́еши, погреба́ѧй де́мѡны всегꙋби́тєльныѧ во  вѣ́ки. 
Дѣѧ̑нїи бжⷭ҇твенными создала̀ є҆сѝ се́рдце  твоѐ цр҃ковь бг҃ꙋ, є҆ле́но, и҆ хра́мы свѧщє́нныѧ томꙋ̀  содѣ́лала є҆сѝ, и҆дѣ́же пло́тїю пречⷭ҇тыѧ на́съ ра́ди  под̾ѧ́тъ стрⷭ҇ти. 
Бг҃оро́диченъ: 
Во́лею мое́ю согрѣша́ѧй, и҆ порабоще́нъ  безмѣ́стными ѻ҆бы́чайми, ко ѻ҆бы́чномꙋ твоемꙋ̀ ны́нѣ  притека́ю милосе́рдїю, ѿча́ѧннаго спаси́ мѧ, прест҃а́ѧ  бцⷣе. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Ꙗ҆́кѡ багрѧни́цею, сла́вне, ѡ҆дѣ́ѧвсѧ  милосе́рдїемъ, и҆ ꙗ҆́коже хламѵ́дою, въ до́брꙋю  кро́тость вѣнце́мъ оу҆кра́шенъ бы́лъ є҆сѝ,  добродѣ́телей соверше́ннымъ оу҆мо́мъ, и҆ преста́вльсѧ  ѿ землѝ къ вы́шнемꙋ црⷭ҇твїю, зове́ши: і҆ерє́и,  благослови́те, лю́дїе, превозноси́те хрⷭ҇та̀ во вѣ́ки. 
Веселѧ́щꙋюсѧ ви́дѧщїи съ сы́номъ тѧ̀ бг҃омꙋ́дрымъ,  сла́внаѧ є҆ле́но, въ бж҃їи црⷭ҇твїи, хрⷭ҇та̀ велича́емъ,  ва́шъ честны́й пра́здникъ показа́вшаго на́мъ, па́че лꙋчѝ  со́лнєчныѧ на́съ ѡ҆зари́вшїй, вѣ́рнѡ пою́щихъ: лю́дїе,  превозноси́те хрⷭ҇та̀ во вѣ́ки. 
Ꙗ҆́кѡ чꙋ́дно жела́нїе твоѐ, и҆ нра́въ  бжⷭ҇твенный, сла́внаѧ є҆ле́но, жена́мъ похвало̀: мѣ́стъ  бо дости́гши честны̑ѧ стрⷭ҇ти под̾е́мшихъ, влⷣцѣ  всѣ́хъ хра̑мы прекра́сными оу҆добри́ла є҆сѝ,  вопїю́щи: лю́дїе, превозноси́те хрⷭ҇та̀ во всѧ̑ вѣ́ки. 
Бг҃оро́диченъ: 
Дꙋшѝ моеѧ̀ ѻ҆́чи, мно́гими престꙋплє́нїи (с.  337) ѡ҆слѣплє́нныѧ, бцⷣе, просвѣтѝ: оу҆́мъ мо́й  оу҆мирѝ, и҆ се́рдце, молю́сѧ, смꙋще́нное сластьмѝ  многоѻбра́зными, и҆ спаси́ мѧ вопїю́ща: і҆ерє́и,  благослови́те, лю́дїе, превозноси́те чⷭ҇тꙋю во всѧ̑  вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Гро́бъ, и҆дѣ́же лежи́тъ свѧще́нное, кѡнстанті́не,  и҆ честно́е тѣ́ло твоѐ, зарю̀ бжⷭ҇твенныхъ  и҆сцѣле́нїй, чи́стѣ пристꙋпа́ющымъ всегда̀ и҆сточа́етъ,  страсте́й разли́чныхъ тмꙋ̀ ѿгонѧ̀, и҆ свѣ́томъ  невече́рнимъ просвѣща́ѧ восхвалѧ́ющихъ тѧ̀. 
Свѧ́тѡ свою̀ сконча́вши жи́знь, со ст҃ы́ми ны́нѣ  всели́ласѧ є҆сѝ, ѡ҆свѧще́нїѧ и҆спо́лнена бы́вши и҆  просвѣще́нїѧ. тѣ́мже и҆ и҆сцѣле́нїй всегда̀  и҆сточа́еши рѣ́ки, и҆ стра̑сти попалѧ́еши, є҆ле́но  блаже́ннаѧ, и҆ напаѧ́еши дꙋ́шы на́шѧ. 
Пребезнача́льне безсме́ртне цр҃ю̀, црⷭ҇твїѧ  вы́шнѧгѡ сподо́билъ є҆сѝ, и҆̀хже благоче́стнѡ дре́вле  ѡ҆правда́лъ є҆сѝ на землѝ, є҆́же ца́рствовати, гдⷭ҇и,  тѧ̀ возлюби́вшихъ чи́стѣ, є҆ле́нꙋ свѧтꙋ́ю и҆ вели́каго  кѡнстанті́на, и҆́хже моли́твами всѣ́хъ оу҆ще́дри. 
Бг҃оро́диченъ: 
Всѣ́хъ цр҃ѧ̀ и҆ творца̀ заче́нши, дв҃о, родила̀  є҆сѝ: и҆ сѐ ны́нѣ ꙗ҆́коже цр҃и́ца ѡ҆деснꙋ́ю сегѡ̀,  чⷭ҇таѧ, предстои́ши. тѣ́мже молю́ тѧ, шꙋ́їѧ ча́сти  и҆зба́ви мѧ̀ въ ча́съ сꙋда̀, и҆ десны̑мъ ѻ҆вца́мъ  сопричтѝ. 
Свѣти́ленъ. Подо́бенъ: Жєны̀ оу҆слы́шите: 
Свѣти́льницы, просвѣти́вшїи вселе́ннꙋю всю̀  благоче́стїѧ вѣ́рою, вы̀ ꙗ҆ви́стесѧ вои́стиннꙋ,  бг҃овѣнча́нне кѡнстанті́не и҆ є҆ле́но сла́внаѧ: ва́съ  возвели́чившаго хрⷭ҇та̀ пѣ́сньми славосло́вимъ, ди́внаго  во ст҃ы́хъ. (с. 338) 
Сла́ва, дрꙋгі́й подо́бенъ: Оу҆ченикѡ́мъ: 
Не ѿ человѣ̑къ прїѧ́тъ ца́рственнꙋю держа́вꙋ,  но ѿ бж҃е́ственныѧ бл҃года́ти, кѡнстанті́нъ вели́кїй съ  ма́терїю: съ нб҃сѐ ѡ҆блиста́емь же зри́тъ крⷭ҇та̀  бжⷭ҇твеннꙋю побѣ́дꙋ, и҆́же си́мъ погꙋби́въ врагѡ́въ,  і҆́дѡльскꙋю разрꙋшѝ ле́сть: въ ми́рѣ же оу҆крѣпѝ  правосла́внꙋю вѣ́рꙋ. 
И҆ ны́нѣ, пра́здника. 
На хвали́техъ стїхи̑ры, пра́здника г҃, и҆ ст҃ы́хъ  г҃. Гла́съ и҃. 
Подо́бенъ: Ѽ пресла́внагѡ чꙋдесѐ! 
Ра́дꙋйсѧ, кѡнстанті́не премꙋ́дре, ꙳ правосла́вїѧ  и҆сто́чниче, ꙳ напаѧ́ѧй всегда̀ сла́дкими вода́ми ꙳ всю̀  подсо́лнечнꙋю: ꙳ ра́дꙋйсѧ, ко́реню, ꙳ и҆зъ негѡ́же  прозѧбѐ пло́дъ, ꙳ пита́ѧй це́рковь хрⷭ҇то́вꙋ: ꙳  ра́дꙋйсѧ, похвало̀ концє́въ пресла́вне, ꙳ хрїстїа́нскихъ  царе́й пе́рвѣйшїй: ꙳ ра́дꙋйсѧ, ра́досте вѣ́рныхъ. 
Ца́рствꙋѧй тва́рїю, ꙳ благопоко́рное предзрѧ́й, ꙳  се́рдца твоегѡ̀, премꙋ́дре, ꙳ слове́снѣ оу҆ловлѧ́етъ  тѧ̀, ꙳ безслове́сїемъ держи́ма: ꙳ и҆ ѡ҆зари́въ твоѐ  помышле́нїе ꙳ благоче́стїѧ разꙋмѣ̑нїи, ꙳ мі́рꙋ показа̀ ꙳  свѣтоза́рна ꙗ҆́кѡ со́лнце, ꙳ лꙋчы̀ и҆спꙋща́юща  бжⷭ҇твенныхъ дѣѧ́нїй, пресла́вне. 
Гдⷭ҇нѧ оу҆чє́нїѧ, ꙳ ꙗ҆́коже землѧ̀ и҆збра́ннаѧ,  ꙳ прїе́мши, всехва́льнаѧ, ꙳ добродѣ́тельныхъ дѣѧ́нїй ꙳  благопло́дїе прозѧбла̀ є҆сѝ, ꙳ помышлє́нїѧ на̑ша  пита́ющее, ꙳ оу҆подобле́нїемъ, є҆ле́но премꙋ́драѧ,  гражда́нства твоегѡ̀. ꙳ тѣ́мже пра́зднꙋемъ ра́достнѡ, ꙳  дне́сь па́мѧть твою̀ торжествꙋ́юще. 
Є҆ле́емъ ра́дости, ꙳ твоѧ̑ прича́стники, хрⷭ҇тѐ,  ꙳ кѡнстанті́на и҆ є҆ле́нꙋ, ꙳ пресла́внѡ пома́залъ  є҆сѝ, ꙳ пре́лесть возненави́дѣвшихъ, ꙳ и҆ твоеѧ̀  добро́ты возжела́вшихъ, ꙳ и҆ црⷭ҇твїѧ нбⷭ҇нагѡ твоегѡ̀  си́хъ сподо́билъ є҆сѝ, ꙳ благоче́стнѡ пе́рвѣе на  землѝ, сло́ве, ца́рствовавшихъ, ꙳ манове́нїемъ твои́мъ. 
Сла́ва, гла́съ и҃: Меѳо́дїа патрїа́рха: 
Цр҃ь царе́й и҆ бг҃ъ, бога́тыми дарова̑нїи  оу҆краша́ѧй достѡ́йныѧ, са́мъ съ нб҃сѐ, ꙗ҆́коже па́ѵла  пресла́внаго, (с. 339) зна́нїемъ крⷭ҇тнымъ, тебѐ  кѡнстанті́не оу҆ловѝ, си́мъ, ре́къ, побѣжда́й врагѝ  твоѧ̑. є҆го́же взыска́въ съ ма́терїю бг҃омꙋ́дрою, и҆  ѡ҆брѣ́тъ, ꙗ҆́коже жела́лъ є҆сѝ, си́хъ держа́внѡ въ  бѣ́гство ѡ҆брати́лъ є҆сѝ. съ не́ю оу҆́бѡ молѝ ѡ҆  правосла́вныхъ лю́дѣхъ и҆ хрⷭ҇толюби́вомъ во́инствѣ, и҆  ѡ҆ всѣ́хъ па́мѧть твою̀ соверша́ющихъ вѣ́рнѡ,  є҆ди́наго человѣколю́бца, и҆зба́витисѧ всѧ́кагѡ  гнѣ́ва. 
И҆ ны́нѣ пра́здника. Славосло́вїе вели́кое.  Є҆ктєнїѝ. И҆ ѿпꙋ́стъ. 
На лїтꙋргі́и блажє́нна, пра́здника пѣ́снь  рѧдова́ѧ: и҆ ст҃ы́хъ пѣ́снь ѕ҃, на д҃. Прокі́менъ,  гла́съ и҃: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. Сті́хъ: Нб҃са̀  повѣ́даютъ сла́вꙋ бж҃їю: А҆пⷭ҇лъ къ гала́тѡмъ, зача́ло  с҃. 
А҆́ще ли прилꙋчи́тсѧ внꙋ́трь н҃-цы, чте́тсѧ а҆пⷭ҇лъ  въ дѣѧ́нїихъ, зача́ло м҃ѳ. А҆ллилꙋ́їа, гла́съ а҃:  Вознесо́хъ и҆збра́ннаго ѿ люде́й мои́хъ. Сті́хъ:  Гдⷭ҇и, си́лою твое́ю возвесели́тсѧ ца́рь. Є҆ѵⷢ҇лїе  і҆ѡа́нна, зача́ло л҃є ѿ полꙋ̀. Прича́стенъ: Во всю̀  зе́млю: 
[Зрѝ] Вѣ́стнѡ бꙋ́ди, а҆́ще слꙋчи́тсѧ па́мѧть  ст҃а́гѡ царѧ̀ кѡнстанті́на въ четверто́къ вознесе́нїѧ,  и҆лѝ въ недѣ́лю з҃-ю ст҃ы́хъ ѻ҆ц҃ъ: слꙋ́жбꙋ є҆гѡ̀  пѣ́ти, ꙗ҆́коже і҆ѡа́ннꙋ бг҃осло́вꙋ, по тѣ́мже  глава́мъ. 
Слꙋ́жба срѣ́тенїю чꙋдотво́рныѧ і҆кѡ́ны прест҃ы́ѧ  бцⷣы, ꙗ҆́же нарица́естѧ влади́мїрскаѧ. 
Ве́черъ, Бл҃же́нъ мꙋ́жъ: На Гдⷭ҇и, воззва́хъ,  стїхи̑ры на и҃. Гла́съ д҃. 
Подо́бенъ: Ꙗ҆́кѡ до́блѧ: 
Ꙗ҆́кѡ свѣтоно́снаѧ пала́та, ꙳ и҆ ѻ҆́дръ  всезлаты́й, бцⷣе влⷣчце: ꙳ ты́ бо сло́во бж҃їе ꙳ во  твои́хъ ложесна́хъ вмѣсти́ла є҆сѝ, ꙳ и҆ ро́ждши на́мъ  со́лнце незаходи́мое, ꙳ (с. 340) свѣ́тъ невече́рнїй, ꙳  на́ша пре́жде неразꙋ́мїемъ ѡ҆мрачє́ннаѧ сердца̀ ꙳  бл҃горазꙋ́мїемъ ѡ҆свѣти́ла є҆сѝ, ꙳ и҆ льстѝ тмꙋ̀  разори́ла є҆сѝ. 
Твои́мъ ржⷭ҇тво́мъ ꙳ а҆́дова крѣ́пость разори́сѧ,  ꙳ и҆ всѐ человѣ́чество спасе́но бы́сть. ꙳ ны́нѣ же  твои́ми моли́твами ꙳ врагѡ́въ на́шихъ шата́нїе низложѝ,  ꙳ и҆ крѣ́пость и҆́хъ сокрꙋшѝ, ꙳ и҆ лю́демъ твои̑мъ  побѣ̑ды на врагѝ да́рꙋй: ꙳ да посра́мѧтсѧ всѝ ꙳  ꙗ҆влѧ́ющїи рабѡ́мъ твои̑мъ ѕла̑ѧ. 
Бцⷣе влⷣчце, ꙳ держа́внаѧ помо́щнице, ꙳  оу҆крѣпѝ сла́вѧщꙋю тѧ̀ странꙋ̀ на врагѝ, ꙳ да  ꙗ҆́коже дре́вле спасла̀ є҆сѝ ца́рскїй гра́дъ ѿ  нахожде́нїѧ пога́ныхъ: ꙳ та́кѡ и҆ ны́нѣ спасѝ странꙋ̀  рѡссі́йскꙋю ѿ нахожде́нїѧ вра́жїѧ, ѿ междоꙋсо́бныѧ  ра́ти, ꙳ ѿ гла́да же и҆ трꙋ́са, ꙳ дв҃о  неискꙋсобра́чнаѧ. ꙳ сегѡ̀ ра́ди тѧ̀ сла́витъ страна̀  рѡссі́йскаѧ, человѣ́кѡмъ помо́щницꙋ. 
Ны́нѣ страна̀ рѡссі́йскаѧ ꙳ ѡ҆ тебѣ̀ хва́литсѧ  и҆ весели́тсѧ, ꙳ и҆мѣ́ющи тѧ̀ застꙋ́пницꙋ непосты́днꙋю,  ꙳ и҆ стѣ́нꙋ нерꙋши́мꙋ гра́дꙋ на́шемꙋ, ꙳ непоколеби́мое  ѡ҆снова́нїе, ꙳ стра́жа неꙋсы́пна землѝ рѡссі́йскїѧ. ꙳ не  преста́й ны́нѣ твои́ми, гпⷭ҇жѐ, моли́твами ꙳  и҆збавлѧ́ти тво́й гра́дъ и҆ лю́ди ѿ всѣ́хъ бѣ́дъ. 
Тебѣ̀ припа́даютъ, гпⷭ҇жѐ, ꙳ ст҃и́телей  сосло́вїе, и҆ собо́ри, ꙳ совокꙋпле́нїе всѣ́хъ, ꙳ мона́си  и҆ прості́и, ꙳ и҆ ве́сь наро́дъ оу҆ми́льнѡ молѧ́щесѧ, ꙳  тебѣ̀ ны́нѣ кла́нѧющесѧ, ꙳ и҆ любе́знѡ цѣлꙋ́юще тво́й  ѻ҆́бразъ, ꙳ и҆ молѧ́щесѧ глаго́лютъ: ꙳ чтꙋ́щїй тѧ̀  гра́дъ всегда̀ спаса́й ѿ всѣ́хъ бѣ́дъ. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ и҆́же невмѣсти́мый  нб҃сы̀, ꙳ и҆ а҆́гг҃лы сла́вимый, и҆ ѿ серафі́мѡвъ  пое́мый, ꙳ на зе́млю соше́дъ, въ твою̀ оу҆тро́бꙋ  вмѣсти́сѧ, ꙳ и҆ ключа̀ дѣ́вства не разрꙋшѝ, ꙳ на́ше  є҆стество̀ дре́вле ѿ дїа́вола мꙋ́чимо (с. 341)  и҆з̾ѧ́тъ, ꙳ и҆ ве́сь ро́дъ человѣ́ческїй свободѝ: ꙳  тебе́ же, гпⷭ҇жѐ, застꙋ́пницꙋ на́мъ дарова̀. ꙳ тѣ́мъ не  преста́й сохранѧ́ти и҆ спаса́ти дꙋ́шы на́шѧ, ꙗ҆́кѡ  милосе́рда. 
Ѽ пресла́внагѡ чꙋдесѐ! ꙳ сѐ застꙋпле́нїе  прїи́де, ꙳ сопротивле́нїе низложи́сѧ. ꙳ гра́дъ на́шъ  спасѝ, ꙳ врагѝ на́шѧ проженѝ, ꙳ и҆ на́съ рабѡ́въ  твои́хъ твое́ю ми́лостїю возвеселѝ. ꙳ ѽ бж҃їѧ сло́ва  селе́нїе, ꙳ ро́дъ человѣ́ческїй чтꙋ́щїй тѧ̀ ꙳ всегда̀  спаса́й ѿ всѣ́хъ бѣ́дъ. 
Пода́ждь оу҆тѣше́нїе ꙳ твои̑мъ рабѡ́мъ, чⷭ҇таѧ,  ꙳ напа́стьми ѡ҆держи̑мымъ, ꙳ и҆ ро́гъ вѣ́рныхъ вознесѝ,  ꙳ бг҃ороди́тельнице мр҃і́е, ꙳ спасѝ моли́твами твои́ми  гра́дъ тво́й неразрꙋши́мь, ꙳ и҆ ва̑рварскаѧ шата̑нїѧ  низложѝ, ꙳ и҆ на́съ рабѡ́въ твои́хъ, безневѣ́стнаѧ, ꙳  хва́лѧщихъ тѧ̀ спасѝ. 
Сла́ва, и҆ ны́нѣ, гла́съ и҃: 
Прїиди́те, рѡссі́йстїи собо́ри, прїиди́те,  вѣ́рныхъ совокꙋплє́нїѧ, въ срѣ́тенїе цр҃и́цы  бг҃оѻтрокови́цы: се́ бо грѧде́тъ цр҃и́ца свои́мъ  ѻ҆́бразомъ честны́мъ, спастѝ гра́дъ и҆ лю́ди ѿ  сопоста́тныхъ пога̑нъ невоева̑ны. ѽ чꙋ́до ве́лїе и҆  пресла́вное, и҆ пребо́льши оу҆ма̀. ка́кѡ прише́ствїемъ  честна́гѡ є҆ѧ̀ ѻ҆́браза сопроти́внїи побѣжда́ютсѧ, и҆  ѻ҆те́чество на́ше оу҆твержда́етсѧ; но́щь  оу҆праздни́сѧ, и҆ де́нь прибли́жисѧ: є҆гѡ́же ра́ди  тебѐ винꙋ̀ спасе́нїѧ на́шегѡ є҆стество̀ на́ше  прїе́млетъ, и҆ всѧ̀ тва́рь воспѣва́етъ тѝ зовꙋ́щи:  ра́дꙋйсѧ, предста́тельнице и҆ помо́щнице, и҆ спасе́нїе  дꙋ́шъ на́шихъ. 
Вхо́дъ. Прокі́менъ днѐ. И҆ чтє́нїѧ трѝ. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто,  и҆ спа̀ та́мѡ, за́йде бо со́лнце: и҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ и҆ со́нъ ви́дѣ: (с. 342) И҆ сѐ  лѣ́ствица оу҆твержде́на на землѝ, є҆ѧ́же глава̀  досѧза́ше до нб҃съ, и҆ а҆́гг҃ли бж҃їи восхожда́хꙋ и҆  низхожда́хꙋ по не́й. Гдⷭ҇ь же оу҆твержда́шесѧ на не́й,  и҆ речѐ: а҆́зъ бг҃ъ а҆враа́мовъ, ѻ҆тца̀ твоегѡ̀, и҆  бг҃ъ і҆саа́ковъ, не бо́йсѧ. Землѧ̀, и҆дѣ́же ты̀ спи́ши  на не́й, тебѣ̀ да́мъ ю҆̀, и҆ сѣ́мени твоемꙋ̀. И҆  бꙋ́детъ сѣ́мѧ твоѐ ꙗ҆́кѡ песо́къ земны́й, и҆  распространи́тсѧ на мо́ре и҆ лі́вꙋ, и҆ сѣ́веръ, и҆ на  восто́ки: и҆ возблагословѧ́тсѧ ѡ҆ тебѣ̀ всѧ̑ колѣ̑на  земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю  сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши,  и҆ возвращꙋ́ тѧ въ зе́млю сїю̀, ꙗ҆́кѡ не и҆́мамъ тебѐ  ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀,  и҆ речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ  же не вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно  мѣ́сто сїѐ, нѣ́сть сїѐ, но до́мъ бж҃їй, и҆ сїѧ̑  врата̀ небє́снаѧ. 
Прⷪ҇ро́чества і҆езекі́илева чте́нїе. 
[Глава̀ м҃г] Та́кѡ глаго́летъ гдⷭ҇ь: бꙋ́детъ ѿ  днѐ ѻ҆сма́гѡ и҆ про́чее, сотворѧ́тъ і҆ерє́и на  ѻ҆лтарѝ всесожже́нїѧ ва́шегѡ, и҆ ꙗ҆̀же спасе́нїѧ  ва́шегѡ, и҆ прїимꙋ̀ вы̀, глаго́летъ а҆дѡнаі̀ гдⷭ҇ь. [м҃д]  И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ,  зрѧ́щихъ на восто́ки, и҆ сїѧ̑ бѧ́хꙋ затворє́на. И҆ речѐ  гдⷭ҇ь ко мнѣ̀: врата̀ сїѧ̑ затворє́на бꙋ́дꙋтъ, и҆ не  ѿве́рзꙋтсѧ, и҆ никто́же про́йдетъ сквозѣ̀ и҆́хъ,  ꙗ҆́кѡ гдⷭ҇ь бг҃ъ і҆и҃левъ про́йдетъ и҆́ми, и҆ бꙋ́дꙋтъ  затворє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти  хлѣ́бъ, по пꙋтѝ є҆ла́мскихъ вра́тъ вни́детъ, и҆ по  пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ  ст҃ы́хъ, сꙋ́щихъ къ сѣ́верꙋ, прѧ́мѡ хра́мꙋ, и҆ ви́дѣхъ,  и҆ сѐ и҆спо́лнь сла́вы хра́мъ гдⷭ҇ень. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ,  и҆ растворѝ въ ча́ши (с. 343) свое́й вїно̀, и҆  оу҆гото́ва свою̀ трапе́зꙋ. Посла̀ своѧ̑ рабы̑ взыва́ющи  съ высо́кимъ проповѣ́данїемъ на ча́шꙋ, глаго́лющи: и҆́же  є҆́сть безꙋ́менъ, да оу҆клони́тсѧ ко мнѣ̀, и҆  тре́бꙋющымъ оу҆ма̀ речѐ: прїиди́те, ꙗ҆ди́те мо́й  хлѣ́бъ, и҆ пі́йте вїно̀, є҆́же раствори́хъ ва́мъ.  Ѡ҆ста́вите безꙋ́мїе, и҆ жи́ви бꙋ́дете: и҆ взыщи́те  ра́зꙋма, да поживетѐ, и҆ и҆спра́вите ра́зꙋмъ въ  вѣ́дѣнїи. Наказꙋ́ѧй ѕлы̑ѧ, прїи́метъ себѣ̀ безче́стїе:  ѡ҆блича́ѧй же нечести́ваго, ѡ҆поро́читъ себѐ:  ѡ҆бличе́нїе бо нечести́вомꙋ, ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебє̀, ѡ҆блича́й премꙋ́дра,  и҆ возлю́битъ тѧ̀. Да́ждь премꙋ́дромꙋ винꙋ̀, и҆  премꙋ́дрѣйшїй бꙋ́детъ: сказꙋ́й пра́ведномꙋ, и҆  приложи́тъ прїима́ти. Нача́ло премꙋ́дрости, стра́хъ  гдⷭ҇ень, и҆ совѣ́тъ ст҃ы́хъ, ра́зꙋмъ: разꙋмѣ́ти бо  зако́нъ, по́мысла є҆́сть блага́гѡ. Си́мъ бо ѻ҆́бразомъ  мно́гое поживе́ши вре́мѧ, и҆ приложа́тсѧ тебѣ̀ лѣ̑та  живота̀. 
На лїті́и стїхи̑ры гла́съ в҃, самогла̑сны: 
Ꙗ҆́кѡ вои́стиннꙋ дре́внѧгѡ кївѡ́та пречестнѣ́е,  є҆гда̀ дв҃дъ собра́въ чи́ны ликовствова́ше, ны́нѣ  твоѧ̀, бцⷣе, і҆кѡ́на, є҆́йже предстоѧ́тъ а҆рхїере́євъ  собо́ри, и҆ съ чи́нми а҆́гг҃лъ, и҆ всѐ хрⷭ҇тоимени́тыхъ  люде́й мно́жество, досто́йнѡ блажа́тъ тѧ̀ мт҃рь бж҃їю, и҆  прославлѧ́ютъ раболѣ́пнѡ, и҆ чествꙋ́ютъ, и҆  покланѧ́ютсѧ, и҆ мо́лѧтсѧ тебѣ̀ по бз҃ѣ: да мі́ръ  оу҆мири́ши въ правосла́вїи, и҆ ѻ҆те́чество  оу҆тверди́ши, и҆ спасе́ши ѿ всѣ́хъ ѕѡ́лъ твоѧ̑ рабы̑,  ꙗ҆́кѡ є҆ди́на бл҃гослове́ннаѧ. 
Предстоѧ́тъ тѝ, гпⷭ҇жѐ бцⷣе, предъ твои́мъ,  пречⷭ҇таѧ, ѻ҆́бразомъ, а҆рхїере́євъ сосло́вїе и҆ всѝ  лю́дїе, мона́си и҆ прості́и, вѣ́дꙋще тѧ̀ вои́стиннꙋ  помо́щницꙋ си́льнꙋ и҆ непобѣди́мꙋ, молє́нїѧ тебѣ̀  приноси́ти ѿ всеѧ̀ дꙋшѝ подвиза́ютъ, и҆ поꙋща́ютъ на  моли́твꙋ къ бг҃ꙋ, тре́бꙋюще твоеѧ̀ по́мощи, да простре́ши  бг҃онѡ́сныѧ (с. 344) твоѧ̑ рꙋ́ки, и҆ оу҆мо́лиши за  мі́ръ. вонмѝ и҆ оу҆слы́ши, влⷣчце, и҆ пода́ждь  оу҆тѣше́нїе рабѡ́мъ твои̑мъ, до́ндеже не ѡ҆долѣ́ютъ  ны̀ грѣхѝ на́шѧ тѧ̑жкїѧ и҆ лю̑тыѧ: твоеѧ́ бо всегда̀  тре́бꙋемъ всѝ по́мощи. 
Гла́съ и҃: 
Пе́рвѣе написа́вшейсѧ твое́й і҆кѡ́нѣ  є҆ѵⷢ҇льскихъ та̑инъ благовѣ́стникомъ, и҆ къ тебѣ̀  цр҃и́цы принесе́ннѣй, да оу҆сво́иши тꙋ̀, и҆ си́льнꙋ  содѣ́лаеши спастѝ чествꙋ́ющыѧ тѧ̀. и҆ пора́доваласѧ  є҆сѝ, ꙗ҆́кѡ сꙋ́щи ми́лостива, спасе́нїѧ на́шегѡ  содѣ́тельница, ꙗ҆́кѡ оу҆ста̀ и҆ гла́съ і҆кѡ́нѣ  бы́вше, ꙗ҆́коже и҆ бг҃а внегда̀ зачина́ющи во чре́вѣ,  пѣ́снь воспѣ́ла є҆сѝ: сѐ ѿ ны́нѣ оу҆блажа́тъ мѧ̀  всѝ ро́ди, и҆ на тꙋ̀ зрѧ́щи глаго́лала є҆сѝ со  вла́стїю: съ си́мъ ѻ҆́бразомъ бл҃года́ть моѧ̀ и҆ си́ла.  и҆ мы̀ и҆́стиннѡ вѣ́рꙋемъ, ꙗ҆́кѡ сѐ рекла̀ є҆сѝ,  гпⷭ҇жѐ, си́мъ ѻ҆́бразомъ съ на́ми є҆сѝ. тѣ́мъ  благоговѣ́йнѡ предстоѧ́ще, покланѧ́емсѧ тебѣ̀ рабѝ  твоѝ: посѣти́ ны твои́ми мт҃рними щедро́тами. 
Гла́съ з҃: 
Гора̀ є҆сѝ вели́каѧ и҆ пресла́внаѧ, па́че горы̀  сїна́йскїѧ, бцⷣе: ѻ҆́на бо не терпѧ́ше сни́тїѧ сла́вы  бж҃їѧ во ѻ҆́бразѣхъ и҆ сѣ́нехъ, ѻ҆гне́мъ  возгара́шесѧ, и҆ гро́ми, и҆ мѡ́лнїи, та́мѡ бы́ша. ты́ же  ве́сь бжⷭ҇твенный ѻ҆́гнь сꙋ́щь, бж҃їе сло́во во чре́вѣ  твое́мъ неѡпа́льнѡ носи́ла є҆сѝ, и҆ ѿ сосє́цъ  твои́хъ млеко́мъ пита́ла є҆сѝ ма́нїемъ носѧ́щаго всѧ̑.  и҆ мт҃рнее дерзнове́нїе къ немꙋ̀ и҆мꙋ́щи, помозѝ,  влⷣчце, вѣ́рнѡ пра́зднꙋющымъ тво́й честны́й пра́здникъ,  и҆ не забꙋ́ди, ми́лостивнѡ посѣща́ющи: прїѧ́ла бо є҆сѝ  ѿ бг҃а да́ръ стро́ити и҆ покрыва́ти хрⷭ҇тоимени́тое  ста́до, рабы̑ твоѧ̑. 
Сла́ва, и҆ ны́нѣ, гла́съ ѕ҃: 
Тебѣ̀ всѝ ро́ди человѣ́честїи хва̑льныѧ да́ры  прино́сѧтъ, влⷣчце, и҆ мо́лѧтсѧ ꙗ҆́кѡ цр҃и́цѣ и҆ мт҃ри  бж҃їи. прⷪ҇ро́цы тѧ̀ премꙋ́дрѡ проповѣ́даша, леѵі́ти  благослови́ша, а҆пⷭ҇ли (с. 345) и҆ мꙋ́чєницы  и҆сповѣ́даша: всѧ̑ сосло́вїѧ покланѧ́ютсѧ, а҆рхїере́є  проповѣ́даютъ, мона́си и҆ прості́и благоговѣ́ютъ,  бога́тїи и҆ оу҆бо́зїи, сирѡты̀ и҆ вдѡвы̀, и҆ всѧ́къ  во́зрастъ, и҆ всѧ́ко приспѣ́ѧнїе ста́рческое и҆  младе́нческое, подъ кро́въ тво́й держа́вный съ вѣ́рою  прибѣга́емъ: покры́й и҆ соблюдѝ, гпⷭ҇жѐ, моли́твами  твои́ми, и҆ спасѝ ѿ бѣ́дъ дꙋ́шы на́шѧ. 
На стїхо́внѣ стїхи̑ры, гла́съ и҃. Подо́бенъ: Что̀  ва́съ нарече́мъ: 
Что̀ тѧ̀ нарече́мъ, бцⷣе влⷣчце; ꙳ ко́рень ли  і҆ессе́овъ; ꙳ ѿ тебє́ бо на́мъ хрⷭ҇то́съ ꙗ҆́кѡ  цвѣ́тъ и҆зы́де. ꙳ ма́ннꙋ ли, ꙳ вѣ́рныхъ сердца̀  оу҆слажда́ющꙋю твои́мъ ржⷭ҇тво́мъ; ꙳ рꙋно̀ гедеѡ́ново; ꙳  на тѧ́ бо хрⷭ҇то́съ ꙗ҆́кѡ роса̀ сни́де, ꙳ и҆ тѧ̀  застꙋ́пницꙋ на́мъ показа̀: ꙳ є҆го́же молѝ, спастѝ  дꙋ́шы на́шѧ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Да всѝ похва́лимъ, вѣ́рнїи, ꙳ таково̀ на́мъ  застꙋпле́нїе да́вшꙋю непосты́дное, ꙳ и҆ непребори́мое на  врагѝ ѡ҆долѣ́нїе побѣ́дное, ꙳ и҆ на́мъ всѣ̑мъ  спасе́нїе, ꙳ и҆ гра́дꙋ на́шемꙋ стѣ́нꙋ и҆ покро́въ, ꙳ и҆  ѡ҆снова́нїе непоколеби́мое, ꙳ и҆ ѻ҆те́чествꙋ на́шемꙋ на  сопоста́ты посо́бїе, ꙳ и҆ непобѣди́мꙋю побѣ́дꙋ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Досто́йнѡ тѧ̀ блажи́тъ человѣ́ческїй ро́дъ,  чⷭ҇таѧ, ꙳ ꙗ҆́кѡ спаса́еши чтꙋ́щыѧ тѧ̀ ѿ всѣ́хъ  бѣ́дъ: ꙳ ты́ бо, гпⷭ҇жѐ дв҃о чⷭ҇таѧ, ꙳ застꙋ́пница  непосты́днаѧ твои̑мъ рабѡ́мъ показа́ласѧ є҆сѝ, ꙳ и҆  моли́твенница те́пла къ бг҃ꙋ ѿ находѧ́щихъ скорбе́й.  тобо́ю ва̑рварскаѧ шата̑нїѧ разрꙋша́ютсѧ, ꙳ и҆ стрѣ́лы  вра̑жїѧ оу҆пражднѧ́ютсѧ, ꙳ и҆ рабѝ твоѝ ѿ  ѡ҆держа́щихъ бѣ́дъ и҆зба́вльшесѧ, ꙳ тѧ̀, бг҃ома́ти,  пѣ́сньми оу҆блажа́емъ. 
Сла́ва, и҆ ны́нѣ, гла́съ то́йже. Самогла́сенъ: 
Да ра́дꙋютсѧ рѡссі́йстїи собо́ри, да ликовствꙋ́етъ  є҆стество̀, ꙗ҆́кѡ твоегѡ̀, чⷭ҇таѧ, честна́гѡ ѻ҆́браза  прише́ствїемъ (с. 346) гра́дъ на́шъ спаса́етсѧ, рабѝ  твоѝ ѿ ѡ҆держа́щїѧ нꙋ́жды и҆зба́вльшесѧ, тебѣ̀,  чⷭ҇таѧ, взыва́ютъ: ра́дꙋйсѧ, до́брыхъ вино́внаѧ, и҆  застꙋ́пница непосты́днаѧ, и҆ спасе́нїе дꙋ́шъ на́шихъ. 
Тропа́рь, гла́съ д҃: 
Дне́сь свѣ́тлѡ красꙋ́етсѧ сла́внѣйшїй гра́дъ  москва̀, ꙗ҆́кѡ зарю̀ со́лнечнꙋю воспрїе́мши, влⷣчце,  чꙋдотво́рнꙋю твою̀ і҆кѡ́нꙋ, къ не́йже ны́нѣ мы̀  притека́юще, и҆ молѧ́щесѧ тебѣ̀, взыва́емъ си́це: ѽ  пречꙋ́днаѧ влⷣчце бцⷣе! моли́сѧ и҆зъ тебє̀  воплоще́нномꙋ хрⷭ҇тꙋ̀ бг҃ꙋ на́шемꙋ, да и҆зба́витъ гра́дъ  се́й, и҆ всѧ̑ гра́ды и҆ страны̑ хрїстїа̑нскїѧ невреди̑мы  ѿ всѣ́хъ навѣ̑тъ вра́жїихъ, и҆ спасе́тъ дꙋ́шы на́шѧ  ꙗ҆́кѡ милосе́рдъ. 
На оу҆́трени, по а҃-й стїхоло́гїи, сѣда́ленъ,  гла́съ д҃. 
Подо́бенъ: Оу҆диви́сѧ і҆ѡ́сифъ: 
Бжⷭ҇твенными зарѧ́ми просвѣтѝ пою́щыѧ тѧ̀, и҆  оу҆мы̀ оу҆твердѝ, непоро́чнаѧ дв҃о, крѣ́пкаѧ  застꙋ́пнице мі́ра всегѡ̀. тѣ́мже торжествꙋ́емъ всѝ  любо́вїю пою́ще тѧ̀, и҆ прише́ствїе твоегѡ̀ ѻ҆́браза  сла́вѧще: не преста́й, дв҃о, моли́твами твои́ми,  спаса́ющи рабы̑ твоѧ̑ ѿ всѧ́кїѧ бѣды̀, є҆ди́на  бл҃гослове́ннаѧ. 
Сла́ва, и҆ ны́нѣ, бг҃оро́диченъ: 
Невѣ́сто неискꙋсобра́чнаѧ, премꙋ́дрости село̀  показа́сѧ оу҆тро́ба твоѧ̀ бг҃а сло́ва: ты́ бо є҆ди́на  мт҃и бж҃їѧ, благи́хъ хода́таица ꙗ҆ви́вшисѧ, всѧ́кихъ  страсте́й и҆зба́ви рабы̑ твоѧ̑, непреста́ннѡ  воспѣва́ющыѧ сла́вꙋ твою̀. 
По в҃-й стїхоло́гїи сѣда́ленъ, гла́съ г҃.  Подо́бенъ: Красотѣ̀ дѣ́вства: 
Ꙗ҆́кѡ ѕвѣзда̀ многосвѣ́тлаѧ взы́де ѿ восто́ка  къ за́падꙋ, тво́й ѻ҆́бразъ, бг҃ома́ти, ѡ҆зарѝ ско́рби  тмо́ю ѡ҆держи́мыхъ, и҆ преще́нїѧ вра̑гъ и҆зба́ви, и҆ всѧ̑  тѣ́хъ сѣ̑ти разрꙋши́въ, ꙗ҆ви́сѧ, предста́тельнице  крѣ́пкаѧ, ѻ҆рꙋ́жїе (с. 347) непобѣди́мое на врагѝ  мі́рꙋ всемꙋ̀: и҆зъ тебє́ бо всѣ́хъ влⷣка пло́ть  прїи́мъ, всѧ̑ человѣ́ки ѡ҆божѝ. 
Сла́ва, и҆ ны́нѣ, то́йже. По полѷеле́и  припѣ́въ: 
Досто́йно є҆́сть велича́ти тѧ̀, бцⷣе,  честнѣ́йшꙋю херꙋві̑мъ, и҆ сла́внѣйшꙋю безъ сравне́нїѧ  серафі̑мъ. 
Ѱало́мъ и҆збра́нный: Бж҃е сꙋ́дъ тво́й цр҃е́ви  да́ждь: 
Та́же сѣда́ленъ, гла́съ а҃: 
Блаже́нна є҆сѝ ты̀, бцⷣе чⷭ҇таѧ, вели́чєствїѧ  твоѧ̑ кто̀ воспѣ́ти мо́жетъ; є҆́же чꙋ́до стра́шно, и҆  чꙋ́до ве́лїе содѣ́ѧвши, твои́ми моли́твами, бг҃ома́ти,  чтꙋ́щїй тѧ̀ гра́дъ всегда̀ свобожда́етсѧ ѿ всѣ́хъ  бѣ́дъ, тмы̀ и҆ меча̀, пога́ныхъ плѣне́нїѧ, и҆ всѧ́кагѡ  гнѣ́ва. тѣ́мже мы̀ зрѧ́ще честно́е ѻ҆́браза твоегѡ̀  прише́ствїе, хва́лимъ ꙗ҆́кѡ цр҃и́цꙋ воспѣва́юще  вѣ́рнїи словесы̀ тѧ̀, чⷭ҇таѧ, блажа́ще глаго́лемъ: бцⷣе  чⷭ҇таѧ, молѝ воплоще́ннаго и҆зъ тебє̀, спасти́сѧ  дꙋша́мъ на́шымъ. 
Сла́ва, и҆ ны́нѣ, то́йже. 
Степє́нна, а҃ а҆нтїфѡ́нъ д҃-гѡ гла́са. Прокі́менъ:  Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.  Сті́хъ: Слы́ши, дщѝ, и҆ ви́ждь, и҆ приклонѝ оу҆́хо  твоѐ. Всѧ́кое дыха́нїе: Є҆ѵⷢ҇лїе лꙋкѝ, зача́ло  д҃. 
По н҃ ѱалмѣ̀ стїхи́ра, гла́съ в҃: 
Гото́висѧ, всечестны́й гра́де москва̀, на  срѣ́тенїе дв҃ы бг҃ома́тере: се́ бо грѧде́тъ къ тебѣ̀  свѣ́тлое вели́кое сл҃нце ѿ вра́тъ затворе́нныхъ. тма̀  оу҆́бѡ ско́рби твоеѧ̀ ѿгонѧ́етсѧ, свѣ́тъ же твоегѡ̀  весе́лїѧ и҆сполнѧ́етсѧ, бꙋ́рѧ сопроти́вныхъ вѣ́трѡвъ  оу҆ставлѧ́етсѧ, мꙋ́жїе и҆ свѧще́нницы въ печа́лехъ  сла́дкое оу҆тѣше́нїе прїе́млютъ. цр҃и́цѣ є҆ди́ной  покланѧ́ютсѧ, молѧ́щесѧ глаго́лютъ: пречⷭ҇таѧ дв҃о  мольба́ми твои́ми и҆зба́ви рабы̑ твоѧ̑ ѿ всѧ́кїѧ бѣды̀  и҆ печа́ли. (с. 348) 
Канѡ́нъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Просвѣтѝ, влⷣце, дꙋ́шы на́шѧ заре́ю  бжⷭ҇твенною, па́че оу҆ма̀ бл҃года́тїю твое́ю,  незави́стный да́ръ пода́ждь мѝ, воспѣ́ти тѧ̀, ꙗ҆́кѡ  помо́щницꙋ человѣ́ческомꙋ сꙋществꙋ̀, препѣ́таѧ,  вѣ́рное застꙋпле́нїе на врагѝ побѣ́дꙋ ѻ҆те́чествꙋ  на́шемꙋ. 
Прїиди́те, собери́тесѧ, рѡссі́йстїи собо́ри, въ  пречестны́й хра́мъ всенепоро́чныѧ влⷣчцы, и҆ возопі́йте  оу҆ми́льнѡ молѧ́щесѧ, къ честно́мꙋ ѻ҆́бразꙋ взира́юще:  бцⷣе безневѣ́стнаѧ, хва́лѧщыѧ тѧ̀ спасѝ. 
Тво́й, бг҃ома́ти, всечестны́й ѻ҆́бразъ,  бг҃огла́сный є҆ѵⷢ҇лїа хрⷭ҇то́ва списа́тель  пребжⷭ҇твенный лꙋка̀ написа́въ, творца̀ всѣ́хъ на  твои́хъ честны́хъ рꙋка́хъ воѡбразѝ, къ немꙋ́же  притека́ющыѧ напа́сти и҆ печа́ли и҆збавлѧ́еши, и҆ всѧ̑  покрыва́еши твое́ю ми́лостїю. 
Хра́мъ прекра́сный содѣ́тель всѣ́хъ є҆ди́нꙋ тѧ̀  ѡ҆брѣ́тъ, въ тѧ̀ всели́сѧ, и҆ человѣ́ки ѡ҆божѝ, къ  немꙋ́же за ны̀, бцⷣе, моли́сѧ, спасти́ ны ѿ пога́ныхъ  плѣне́нїѧ, и҆ всѧ́кїѧ и҆ны́ѧ ско́рби находѧ́щїѧ на ны̀,  да твоегѡ̀ дне́сь ѻ҆́браза срѣ́тенїе всече́стнѡ  пра́зднꙋемъ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Всѐ помышле́нїе ѿве́ргше, бг҃омꙋ́дрїи,  прїиди́те въ срѣ́тенїе прекра́сныѧ зарѝ, держа́щїѧ  пресвѣ́тлꙋю лꙋчꙋ̀, всѧ̑ просвѣща́ющꙋю, и҆ ми́лостїю  ве́сь мі́ръ ѡ҆бога́щшꙋю. 
Твою̀, бг҃ома́ти, всечестнꙋ́ю и҆ чꙋдотво́рнꙋю  і҆кѡ́нꙋ (с. 349) рѡссі́йстїи лю́ди стѧжа́вше, ꙗ҆́кѡ  застꙋпле́нїе крѣ́пко, и҆ стѣ́нꙋ нерꙋши́мꙋ, мо́лѧтсѧ  тѝ, на врагѝ побѣ́дꙋ дарова́ти ѻ҆те́чествꙋ на́шемꙋ. 
Ѻ҆́блакъ свѣтоза́рный показа́сѧ, росо́ю  бл҃года́ти всѧ̑ ѡ҆мыва́ющи тѣлє́сныѧ сквє́рны, и҆  дꙋ́шы просвѣща́ющи, є҆ди́на всепѣ́таѧ. 
Дре́во многопло́дно ꙗ҆ви́ласѧ є҆сѝ, пи́щею  неги́блющею всѧ̑ насыща́ющи, дꙋ́шы же веселѧ́щи,  бг҃оневѣ́сто чⷭ҇таѧ, добродѣѧ̑нїѧ всѣ̑мъ и҆сточѝ, и҆  ѿ скорбе́й нꙋ́ждныхъ спасѝ. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
Наро́ди бг҃олюби́вїи, прїиди́те въ срѣ́тенїе: се́  бо прихо́дитъ дв҃а всѣ́хъ прⷪ҇ро́кѡвъ превы́шши,  честны́мъ свои́мъ ѻ҆́бразомъ жизнода́телѧ мі́рꙋ на  рꙋка́хъ и҆мѣ́ющи, гра́дъ тво́й сохранѧ́ти стра́ждꙋщїй,  ва́рварскꙋю де́рзость низложи́ти, воѡбрази́тисѧ всѣ̑мъ  храни́тельница тве́рда, держа́ва и҆ ѡ҆гражде́нїе вѣ́рнѡ  молѧ́щымсѧ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ, тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ зовѧ́ше: сла́ва си́лѣ твое́й, гдⷭ҇и. 
Го́рꙋ преве́лїю, ю҆́же данїи́лъ ви́дѣ, ѿ неѧ́же  ка́мень ѿсѣче́сѧ безъ рꙋкѝ, и҆ всѧ̑ собла́зны  и҆стнѝ, вѣ̑рныѧ же просвѣтѝ, и҆́стинное свѣтоза́рное  сл҃нце показа̀, лꙋча́ми просвѣща́ющи, бцⷣе приснодв҃о. 
Воѡрꙋжа́ютсѧ на лю́ди твоѧ̑, чⷭ҇таѧ бцⷣе, сы́нове  а҆га̑рины, ѕлы́й совѣ́тъ творѧ́ще гра́ды разорѧ́юще,  вѣ̑рныѧ же погꙋблѧ́юще: но ты̀, всепѣ́таѧ, твое́ю  ми́лостїю всѧ̑ низложѝ, і҆сма̑ильтѧны врагѝ покарѧ́ющи  ѻ҆те́чествꙋ на́шемꙋ. 
Нб҃о ѡ҆дꙋшевле́нно, є҆ди́на бг҃ома́ти, свѣ́тъ  ве́лїй (с. 350) прїе́мши, всѧ̑ просвѣща́ющи, тмꙋ̀  держа́щихъ бѣ́дъ разженѝ, и҆ на́съ вы́шнѧгѡ прича́стїѧ  сподо́би. 
Дв҃дъ предъ кївѡ́томъ ликовствꙋ́етъ, леѵі́ти же  воспѣва́ютъ: па́че же предъ тобо́ю, бг҃ороди́тельнице  чⷭ҇таѧ, рѡссі́а хвала́ми ꙗ҆́кѡ цр҃и́цꙋ воспѣва́етъ,  гла́сы моле́бными прилѣ́жнѡ тѝ вопїю́щи: ра́дꙋйсѧ,  застꙋ́пнице гра́да на́шегѡ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Тебѐ, бг҃ома́ти, вели́кїй во прⷪ҇ро́цѣхъ и҆са́їа  прови́дѣ дх҃омъ, оу҆́гль и҆мѣ́ющꙋ во чре́вѣ, вѣ̑рныѧ  просвѣща́ющь, и҆ собла́зны всѧ̑ пожига́ющь, спаса́ѧ  ро́дъ человѣ́чь. 
Же́злъ а҆арѡ́новъ прозѧбла̀ є҆сѝ, и҆ ѕло́бный  ко́рень и҆сто́ргнꙋла є҆сѝ, дв҃о бг҃оневѣ́стнаѧ,  жизнода́телѧ ро́ждши мі́рꙋ: є҆го́же молѝ, семꙋ̀ гра́дꙋ  спасти́сѧ. ѿ мно́гихъ напа́стей. 
Ны́нѣ оу҆́бѡ пристꙋпи́те съ весе́лїемъ,  бг҃оизбра́нное ста́до рѡссі́йстїи собо́ри, ко  всечестнѣ́й бж҃їи мт҃ри, и҆ честны́й є҆ѧ̀ ѻ҆́бразъ  любе́знѡ прїими́те: се́ бо бл҃года́ть неисчерпа́емаѧ,  во́ды точа́щи бжⷭ҇твєнныѧ неѡскꙋ́днѡ. ю҆́же, вѣ́рнїи,  почти́мъ, и҆ честно́мꙋ ѻ҆́бразꙋ є҆ѧ̀ поклони́мсѧ. 
Ѿ ко́рене і҆ессе́ева, дре́во возрастѐ всѣ̑мъ  живо́тное, пло́дъ оу҆́бѡ прозѧбла̀ є҆сѝ во оу҆тро́бѣ  твое́й, дв҃о чⷭ҇таѧ, всѧ̑ лю́ди насыща́ющи твое́ю  ми́лостїю. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Ѿ тебє̀, бг҃ома́ти, и҆стечѐ пото́къ сла́дкїй,  всѧ̑ напаѧ́ѧ (с. 351) лю́ди, дꙋ́шъ и҆змыва́ѧ сквє́рны:  бцⷣе влⷣчце, спасѝ всѣ́хъ покланѧ́ющихсѧ вѣ́рнѡ  честно́мꙋ ѻ҆́бразꙋ твоемꙋ̀. 
Всѝ оу҆́бѡ совокꙋ́пльшесѧ вкꙋ́пѣ, воспое́мъ  чⷭ҇тꙋю дв҃ꙋ, бг҃оизбра́ннꙋю лѣ́ствицꙋ і҆а́кѡвлю,  гедеѡ́ново же рꙋно̀, ра́дости хода́таицꙋ, крѣ́пость и҆  похвалꙋ̀ спаса́емыхъ, бг҃ороди́тельницꙋ чⷭ҇тꙋю. 
Сѐ ны́нѣ весе́лїе приближа́етсѧ, ско́рбь же  потреблѧ́етсѧ, вѣ́рнїи спаса́ютсѧ, ꙗ҆́кѡ ѿ  и҆сто́чника ра́дость почерпа́юще, вы́нꙋ хвала́ми  воспѣва́ютъ: ра́дꙋйсѧ, чⷭ҇таѧ влⷣчце, спасе́нїѧ на́шегѡ  нача́токъ, и҆ всѣ́хъ вѣ́рныхъ стѣна̀ и҆ похвала̀. 
Пода́ждь на́мъ по́мощь мольба́ми твои́ми,  пречⷭ҇таѧ бцⷣе, скѡ́рби оу҆́бѡ нахо́дѧтъ на ны̀, и҆  печа̑ли оу҆множа́ютсѧ, вразѝ ѡ҆полча́ютсѧ: но ты̀,  пречⷭ҇таѧ, предста́вши и҆зба́ви, врагѡ́въ на́шихъ  шата́нїе низложѝ, на врагѝ побѣ́дꙋ да́рꙋй, да  посра́мѧтсѧ всѝ ꙗ҆влѧ́ющїи рабѡ́мъ твои̑мъ ѕла̑ѧ. 
Конда́къ, гла́съ и҃. Подо́бенъ: Взбра́нной: 
Взбра́нной воево́дѣ побѣди́тєльнаѧ, ꙗ҆́кѡ  и҆зба́вльшесѧ ѿ ѕлы́хъ, прише́ствїемъ твоегѡ̀ честна́гѡ  ѻ҆́браза, влⷣчце бцⷣе, свѣ́тлѡ сотворѧ́емъ  празднество̀ срѣ́тенїѧ твоегѡ̀, и҆ ѻ҆бы́чнѡ зове́мъ  тѝ: ра́дꙋйсѧ невѣ́сто неневѣ́стнаѧ. 
І҆́косъ: 
А҆́гг҃лъ предста́тель съ нб҃сѐ по́сланъ бы́сть  рещѝ бцⷣѣ: ра́дꙋйсѧ, и҆ со безпло́тнымъ гла́сомъ  воплоща́ема тѧ̀ зрѧ̀, гдⷭ҇и, оу҆жаса́шесѧ и҆ стоѧ́ше,  зовы́й къ не́й такѡва́ѧ: ра́дꙋйсѧ, є҆́юже ра́дость  возсїѧ́етъ: ра́дꙋйсѧ, є҆́юже клѧ́тва и҆сче́знетъ:  ра́дꙋйсѧ, па́дшагѡ а҆да́ма воззва́нїе: ра́дꙋйсѧ, сле́зъ  є҆́ѵиныхъ и҆збавле́нїе: ра́дꙋйсѧ, высото̀  неꙋдобовосходи́маѧ человѣ́ческими пѡ́мыслы: ра́дꙋйсѧ,  глꙋбино̀ неꙋдобозри́маѧ и҆ а҆́гг҃льскима ѻ҆чи́ма:  ра́дꙋйсѧ, ꙗ҆́кѡ є҆сѝ цр҃е́во сѣда́лище: ра́дꙋйсѧ,  ꙗ҆́кѡ но́сиши носѧ́щаго всѧ̑: ра́дꙋйсѧ, ѕвѣздо̀  ꙗ҆влѧ́ющаѧ сл҃нце: ра́дꙋйсѧ, оу҆тро́бо (с. 352)  бжⷭ҇твеннагѡ воплоще́нїѧ: ра́дꙋйсѧ, є҆́юже ѡ҆бновлѧ́етсѧ  тва́рь: ра́дꙋйсѧ, є҆́юже покланѧ́емсѧ творцꙋ̀: ра́дꙋйсѧ,  невѣ́сто неневѣ́стнаѧ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  благослове́нъ є҆сѝ. 
Ꙗ҆́кѡ порфѵ́рою и҆ вѵ́ссомъ, червле́ною  хламѵ́дою, дв҃о бцⷣе влⷣчце, гра́дъ тво́й тобо́ю  ѡ҆дѣ́ѧсѧ, хрⷭ҇та̀ велича́етъ, и҆ прише́ствїе честна́гѡ  твоегѡ̀ ѻ҆́браза сла́витъ, ꙗ҆́вльшасѧ па́че лꙋ̑чь  со́лнечныхъ, и҆ немра́чнымъ свѣ́томъ просвѣща́юща  велегла́снѡ хва́лѧщыѧ тѧ̀. 
Скрижа̑ли бг҃опи̑санныѧ пе́рстомъ дх҃а въ  ꙗ҆́рости мѡѷсе́й сокрꙋшѝ, но въ тебѣ̀, чⷭ҇таѧ,  пресла́вный творе́цъ всели́всѧ, невре́днꙋ тѧ̀ сохранѝ.  є҆мꙋ́же пое́мъ: ѻ҆тє́цъ на́шихъ бж҃е, благослове́нъ  є҆сѝ. 
Прїимѝ твои́хъ ра̑бъ мольбы̑, пречⷭ҇таѧ дв҃о  бцⷣе, непостоѧ́ннꙋю бꙋ́рю оу҆ти́ши моли́твами твои́ми,  и҆ совѣ́ты проти́вныхъ врагѡ́въ разженѝ напа́дающихъ на  ста́до твоѐ, всенепоро́чнаѧ влⷣце. 
Тебѐ є҆ди́нꙋ помо́щницꙋ, ро́дꙋ человѣ́ческомꙋ,  бцⷣе мр҃і́е, зижди́тель всѣ́хъ ржⷭ҇тво́мъ свои́мъ  назна́мена, и҆ прⷪ҇ро́цы проѡбрази́ша: ѻ҆́въ тѧ̀ две́рь,  и҆́нъ же тѧ̀ ло́жницꙋ бж҃їю. мы́ же тѧ̀ воспѣва́емъ  роди́тельницꙋ бж҃їю, и҆ хода́таицꙋ къ бг҃ꙋ, и҆  застꙋ́пницꙋ ѿ всѣ́хъ ѕѡ́лъ, находѧ́щихъ на ны̀. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Ка́кѡ тѧ̀, дв҃о, по достоѧ́нїю воспое́мъ; по́мощь  тве́рдꙋю, храни́тельницꙋ жи́зни на́шеѧ, и҆ хода́таицꙋ (с.  353) непрело́жнꙋ къ сн҃ꙋ твоемꙋ̀, и҆ бг҃ꙋ на́шемꙋ.  є҆го́же воспѣва́емъ, и҆ превозно́симъ во вѣ́ки. 
Цвѣ́те прекра́сный, и҆ вонѧ̀ пи́щнаѧ,  ѡ҆благоꙋха́еши, бцⷣе мр҃і́е, всѧ̑, и҆ спаса́еши, и҆ ѿ  недꙋ̑гъ и҆сцѣлѧ́еши, бѣ́сы прогонѧ́еши. тѣ́мже тѝ  вопїе́мъ: ра́дꙋйсѧ, помо́щнице всѣ̑мъ молѧ́щымсѧ  вѣ̑рнымъ. 
Сто́лпъ ꙗ҆́вльшисѧ, бг҃ома́ти, нахождє́нїѧ  проти́вныхъ ѿгонѧ̀, тѧ́ бо чтꙋ́щымъ се́рдцемъ те́плымъ,  ꙗ҆ви́ласѧ є҆сѝ стѣна̀ и҆ ѡ҆гражде́нїе, и҆  спаси́тельное прибѣ́жище. 
Дв҃дски воспѣва́емъ тѝ пѣ́снь, го́рꙋ бж҃їю тѧ̀  и҆менꙋ́юще, пречⷭ҇таѧ дв҃о: и҆сто́чника бо сꙋ́щымъ  приснотекꙋ́щаго и҆сточи́ла є҆сѝ, є҆го́же пое́мъ и҆  превозно́симъ во вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ  бцⷣе, чи́стаѧ приснодв҃о. 
Ра́дости хода́таице, возвеселѝ на́шъ смы́слъ,  вопи́ти тебѣ̀, бцⷣе чⷭ҇таѧ: ра́дꙋйсѧ, храни́тельнице  на́ша, держа́ва и҆ ѡ҆гражде́нїе, и҆ сп҃си́тельное  прибѣ́жище. 
Да восхва́лѧтъ согла́снѡ тѧ̀ нб҃о и҆ землѧ̀,  ꙗ҆́кѡ жизнода́телѧ мі́рꙋ ро́ждши, ра́дꙋйсѧ, ти́хое  приста́нище, живо́тныѧ воды̀ и҆сто́чниче неисчерпа́емый,  влⷣчце. 
Добра́вшесѧ дне́сь лю́дїе въ срѣ́тенїе пречⷭ҇тыѧ  бж҃їѧ мт҃ре, ꙗ҆́же вїногра́да мы́сленнагѡ гре́знъ  носѧ́щи, вїно̀ и҆сточа́ющь всегда̀, и҆ весе́лїѧ всѣ́хъ  и҆сполнѧ́ющь, ꙗ҆́кѡ бцⷣꙋ по до́лгꙋ сла́вимъ. 
Бжⷭ҇твеннаѧ рѣка̀ во́дъ живо́тныхъ, всѧ̑  оу҆дѡ́лїѧ напоѧ́ющи, на́шѧ собла́зны, бг҃ома́ти,  погрꙋзѝ, и҆ до конца̀ потребѝ. 
Свѣти́ленъ, подо́бенъ: Посѣти́лъ ны̀: 
Да почти́тсѧ дне́сь бг҃ома́ти, зижди́телѧ  ро́ждшаѧ, (с. 354) ра́йскихъ двере́й ѿверзе́нїе и҆  всегѡ̀ мі́ра ѡ҆чище́нїе, побѣ́дꙋ да́вшаѧ хрⷭ҇толюби́вомꙋ  во́инствꙋ ѡ҆ се́й бо прⷪ҇ро́цы глаго́лаша, то́й  поклони́мсѧ. 
Сла́ва, и҆ ны́нѣ: 
Пресвѣ́тлаѧ дне́сь ми́лостивнаѧ свѣ́тлость,  бж҃їѧ благода́ть, всѧ̑ ра́достнѡ ѡ҆дождѧ́етъ нбⷭ҇ными  тꙋ́чами, на стєзѝ сла̑дкїѧ направлѧ́ющи, бцⷣе влⷣчце,  всѣ́хъ позна́вшихъ тѧ̀ земны́хъ, приснодв҃о: ны́нѣ бо  всѧ̀ землѧ̀ рѡссі́йскаѧ ра́дꙋетсѧ, вѣ́рою тѧ̀ сла́вѧщи. 
На хвали́техъ стїхи̑ры, на д҃, гла́съ д҃. Подо́бенъ:  Ꙗ҆́кѡ до́блѧ: 
Наста́вницꙋ тѧ̀ заблꙋ́ждшымъ, ꙳ и҆ приста́нище  спаси́тельное, ꙳ въ пꙋчи́нѣ, влⷣчце, и҆ въ бꙋ́ри, ꙳ и҆  во и҆скꙋше́нїихъ, и҆ въ печа́лѣхъ, ꙳ хрⷭ҇то́съ тѧ̀  всѣ̑мъ показа̀, ꙳ сн҃ъ тво́й и҆ бг҃ъ на́шъ, ꙳ вѣ́рнѡ  приходѧ́щымъ къ тебѣ̀. є҆го́же молѝ, ѿ ѕлы́хъ бѣ́дъ  и҆зба́витисѧ, ꙳ вѣ́дꙋщымъ бцⷣꙋ тѧ̀ вои́стиннꙋ. 
Два́жды. 
Тлѣ́нїе потреби́ла є҆сѝ ꙳ и҆ болѣ́знь,  всепѣ́таѧ, дре́внюю всю̀, ꙳ ржⷭ҇тво́мъ твои́мъ: ꙳  живо́тъ бо мі́рови ро́ждши, ꙳ и҆ сме́рть разрꙋши́вши, ꙳  болѣ̑зни, бл҃га́ѧ, и҆сцѣлѧ́еши, ꙳ вѣ́рнѡ ѻ҆́браза  твоегѡ̀ чꙋдеса̀ воспѣва́ющихъ, ꙳ и҆ любо́вїю  кла́нѧющихсѧ, ꙳ и҆ чтꙋ́щихъ свѧтꙋ́ю и҆ честнѣ́йшꙋю  наста́вницꙋ. 
Ꙗ҆́кѡ и҆сто́чникъ тѧ̀, препѣ́таѧ, ꙳ живота̀ и҆  благода́ти, ꙳ и҆сточа́ющїй чꙋдеса̀, ꙳ и҆ цѣльбꙋ̀  страсте́й дꙋше́вныхъ и҆ тѣле́сныхъ, ꙳ ꙗ҆́кѡ быстринꙋ̀  ѡ҆ставле́нїѧ, ꙳ ми́лости щедро́тъ неисчерпа́емое мо́ре  ви́дѧще, ꙳ тебѣ̀ припа́даемъ всѝ ѡ҆скорблѧ́емїи ны́нѣ,  ꙳ просѧ́ще всѝ разрѣше́нїѧ ꙳ бꙋ́дꙋщагѡ мꙋче́нїѧ. 
Сла́ва, и҆ ны́нѣ: 
И҆́же на херꙋві́мѣхъ ѣ҆́здѧй, и҆ пѣва́емый ѿ  серафі̑мъ, сше́лъ є҆сѝ съ нб҃сѐ прⷪ҇ро́чески, бл҃же,  и҆ всели́лсѧ є҆сѝ во (с. 355) оу҆тро́бꙋ чⷭ҇тыѧ  бг҃оѻтрокови́цы, ю҆́же а҆́гг҃ли воспѣ́ша та́йнѡ:  ра́дꙋйсѧ, ра́достнаѧ дв҃о, неѡб̾ѧ́тнаго ꙗ҆́кѡ бг҃а, во  чре́вѣ твое́мъ прїе́мши па́че сло́ва, ѿ невѣ́рїѧ въ  вѣ́рꙋ мі́ра преходѧ́ща, сла́ва тебѣ̀, хрⷭ҇тѐ, є҆ди́не  ми́лостиве и҆ чл҃вѣколю́бче. 
Славосло́вїе вели́кое. И҆ ѿпꙋ́стъ. 
На лїтꙋргі́и, бл҃жє́нна ѿ канѡ́на, пѣ́снь г҃ и҆  ѕ҃-ѧ. Слꙋ́жба всѧ̀ бцⷣы. 
Слꙋ́жба ст҃а́гѡ благовѣ́рнагѡ кнѧ́зѧ кѡнстанті́на,  и҆ ча̑дъ є҆гѡ̀, мїхаи́ла и҆ ѳео́дѡра, мꙋ́ромскихъ  чꙋдотво́рцєвъ. 
Соверша́етсѧ собо́ръ и҆́хъ въ мꙋ́ромѣ. Стїхи̑ры,  гла́съ д҃. 
Подо́бенъ: Зва́нный свы́ше: 
Прїиди́те, всѝ вѣ́рнїи, ꙳ дꙋхо́внѡ  торжествꙋ́емъ, ꙳ прїиди́те, и҆ оу҆слы́шите, ꙳ є҆́же мы̀  ѡ҆брѣто́хомъ пресла́внѡ, ꙳ въ гли́нныхъ сосꙋ́дѣхъ  благода́ть кипѧ́щꙋю, ꙳ ѿ грѡ́бъ ꙗ҆́вльшꙋюсѧ, ꙳  блаже́ннагѡ кнѧ́зѧ кѡнстанті́на ꙳ съ ча́ды, мїхаи́ломъ и҆  ѳео́дѡромъ. ꙳ къ ни̑мже вкꙋ́пѣ си́це возопїи́мъ:  бл҃же́ннїи и҆ треблаже́ннїи, хрⷭ҇тꙋ̀ моли́тесѧ ꙳ ѡ҆  гра́дѣ сро́дствїѧ ва́шегѡ, ꙳ спастѝ и҆ просвѣти́ти  дꙋ́шы на́шѧ. 
Кто̀ не почꙋди́тсѧ, ꙳ и҆лѝ кто̀ не похва́литъ, ꙳  слы́шавъ вели́кꙋю сла́вꙋ, ꙳ во всѣ́хъ страна́хъ  пресла́внꙋю, ꙳ бг҃оспаса́емагѡ гра́да мꙋ́рома, ꙳  велича́ющасѧ и҆ вы́сѧщасѧ па́че и҆нѣ́хъ градѡ́въ, ꙳  и҆мѣ́юща въ себѣ̀ бога́тство неѡскꙋдѣва́емо, ꙳ и҆  сокро́вище неги́блемо, ꙳ но́выхъ чꙋдотво́рцєвъ, ꙳ кнѧ́зѧ  кѡнстанті́на прехва́льнаго, ꙳ съ мїхаи́ломъ и҆  ѳео́дѡромъ; къ ни̑мже молѧ́щесѧ глаго́лемъ: ꙳ хрⷭ҇тꙋ̀  моли́тесѧ, спастѝ и҆ просвѣти́ти дꙋ́шы на́шѧ. (с. 356) 
Ѽ вели́кое и҆ несказа́нное та́инство, ꙳ є҆́же  на́мъ ѿкры́сѧ на похвале́нїе, ꙳ во всѣ́хъ страна́хъ! ꙳  а҆́ще бо гдѣ̀ ꙗ҆ви́сѧ є҆ди́нъ свѣти́льникъ, ꙳ мы́ же  свы́ше ѡ҆брѣто́хомъ трїе́хъ вкꙋ́пѣ, сїѧ́ющихъ ꙗ҆́кѡ  со́лнце, ꙳ и҆ чꙋдеса̀ точа̑ща де́нь и҆ но́щь. ꙳ тогѡ̀  ра́ди къ ни́мъ возопїи́мъ, ꙳ си́це глаго́люще: ꙳  моли́тесѧ хрⷭ҇то́ви, блаже́ннїи, ꙳ со всѣ́ми свѧты́ми  є҆гѡ̀, ꙳ спастѝ и҆ просвѣти́ти дꙋ́шы на́шѧ. 
Сла́ва, гла́съ ѕ҃: 
Всѧ́чєскаѧ дне́сь и҆спо́лнишасѧ ра́дости и҆  весе́лїѧ, слы́шавше но́вое и҆ пресла́вное чꙋ́до, ꙗ҆́кѡ  гра́дꙋ мꙋ́ромꙋ ѡ҆брѣ́тесѧ сво́й просвѣти́тель и҆  наста́вникъ, и҆ оу҆чи́тель, благовѣ́рный кнѧ́зь  кѡнстанті́нъ, и҆ два̀ сы̑на є҆гѡ̀, мїхаи́лъ и҆ ѳео́дѡръ,  и҆зба́вльше на́съ ѿ пре́лести і҆́дѡльскїѧ, просвѣти́ша  ст҃ы́мъ креще́нїемъ: къ ни̑мже вкꙋ́пѣ рце́мъ  сликовствꙋ́юще си́це: сѐ вре́мѧ благопрїѧ́тно, сѐ де́нь  спасе́нїѧ, сѐ цѣльба́мъ рѣ́ки точа́хꙋсѧ непреста́ннѡ.  тѣ́мъ хрⷭ҇тꙋ̀ молѧ́щесѧ, та́кѡ вопїе́мъ: гдⷭ҇и,  моли́твами ст҃ы́хъ твои́хъ поми́лꙋй на́съ. 
И҆ ны́нѣ, пра́здника. 
Вхо́дъ. Прокі́менъ днѐ. Чтє́нїѧ г҃, пи̑саны сегѡ̀  мѣ́сѧца во и҃ де́нь. 
На стїхо́внѣ стїхи̑ры, гла́съ г҃. Подо́бенъ:  Ве́лїѧ крⷭ҇та̀. 
Велича́вый паде́сѧ, и҆ рыда́ютъ всѧ̑ лꙋка̑ваѧ  є҆гѡ̀ вѡ́инства, ви́дѧще вѣ́твь сꙋ́щꙋю, всели́чною  си́лою бжⷭ҇твенною благоприсажда́емꙋ и҆ прославлѧ́емꙋ, и҆  свѣ́тлѡ вѣнчава́емꙋ ѿ бг҃а, вели́кагѡ кнѧ́зѧ  кѡнстанті́на, нача́льника на́шегѡ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Жестосе́рдїи бг҃а не разꙋмѣ́ша, и҆̀же вотщѐ  шата́хꙋсѧ: ѿ лица́ же дне́сь мїхаи́ла и҆ ѳео́дѡра  цр҃ковь и҆́хъ весели́тсѧ и҆ ра́дꙋетсѧ: хрⷭ҇то́съ бо  поста́ви и҆́хъ кнѧ́зи землѝ свое́й. (с. 357) 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Вторы́й ты̀ бы́лъ є҆сѝ кѡнстанті́нъ ца́рь,  дѣ́ломъ и҆ сло́вомъ и҆ и҆́менемъ, и҆ но́вомꙋ  оу҆подо́билсѧ є҆сѝ влади́мїрꙋ. та́кожде и҆зрасти́лъ  є҆сѝ на́мъ двѣ̀ ѻ҆́трасли, мїхаи́ла и҆ ѳео́дѡра: съ  ни́миже молѝ ѡ҆ на́съ хрⷭ҇та̀, кнѧ́же кѡнстанті́не,  чл҃вѣколю́бца. 
Сла́ва, гла́съ и҃: 
Ꙗ҆́кѡ трⷪ҇цѣ побо́рницы, мїхаи́лъ и҆ ѳео́дѡръ,  да похва́лѧтсѧ со ѻ҆тце́мъ и҆́хъ, со кнѧ́земъ  кѡнстанті́номъ вкꙋ́пѣ, сицевы́ми глаго́лы: ра́дꙋйсѧ,  мїхаи́ле, мꙋ́ромскаѧ похвало̀: ра́дꙋйсѧ, вѣ́рныхъ  прави́телю, ѳео́дѡре блаже́нне: ра́дꙋйсѧ, кнѧ́же  кѡнстанті́не, наста́вниче на́шъ, и҆ вѣ́ры на́шеѧ  храни́телю, и҆ притека́ющихъ къ тебѣ̀ приста́нище  ти́хое: ра́дꙋйсѧ, ко́реню вѣ́ры, и҆ моле́бниче  молѧ́щихсѧ тебѣ̀, и҆ велича́ющихъ тѧ̀ вѣ́рнѡ. 
И҆ ны́нѣ, пра́здника. 
Тропа́рь, гла́съ д҃: 
Кѡнстанті́нъ дне́сь ве́селѡ ликовствꙋ́етъ,  предстоѧ̀ престо́лꙋ ст҃ы́ѧ трⷪ҇цы, ви́дѧ ѻ҆те́чествїе  своѐ, ма́стїю дꙋхо́вною сїѧ́ющее: є҆мꙋ́же  послѣ́доваша, мїхаи́лъ и҆ ѳео́дѡръ, сы́нове є҆гѡ̀, и҆  мо́лѧтсѧ всѝ трїѐ вкꙋ́пѣ ѡ҆ дꙋша́хъ на́шихъ. 
На оу҆́трени, по а҃-й стїхоло́гїи сѣда́ленъ,  пра́здника. По в҃-й стїхоло́гїи сѣда́ленъ ст҃ы́хъ,  гла́съ а҃. Подо́бенъ: Гро́бъ тво́й: 
Го́рдаго ѕмі́ѧ, на нб҃о положи́вшаго оу҆ста̀, и҆  зе́млю потреби́ти хва́лѧщагосѧ, сла́вный кнѧ́зь  кѡнстанті́нъ свѧты́мъ креще́нїемъ посрами́въ, вѣ́рꙋ  оу҆твердѝ, и҆ цє́ркви воздви́же въ сла́вꙋ хрⷭ҇та̀ бг҃а  на́шегѡ. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на  вѣ́рныхъ предста́тельнице и҆ покро́ве, бѣ́дъ и҆  скорбе́й и҆ лю́тыхъ (с. 358) ѡ҆бстоѧ́нїй всѧ̑ и҆зба́ви,  на тѧ̀ оу҆пова́нїе, ѻ҆трокови́це, и҆мꙋ́щыѧ, и҆ дꙋ́шы  на́шѧ спасѝ бжⷭ҇твенными моли́твами твои́ми. 
По полѷеле́и сѣда́ленъ, гла́съ в҃. Подо́бенъ:  Бжⷭ҇твенныѧ вѣ́ры: 
Дне́сь а҆́гг҃ли бж҃їи ра́дꙋютсѧ на нб҃сѣ́хъ, въ  пресвѣ́тлꙋю па́мѧть твою̀, кнѧ́же кѡнстанті́не сла́вне:  спа́слъ бо є҆сѝ ѿ всѧ́кагѡ лꙋка́вствїѧ и҆ же́ртвъ  де́мѡнскихъ гра́дъ и҆ лю́ди. и҆ ны́нѣ молѝ съ ча́ды  хрⷭ҇та̀ бг҃а, дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, дв҃о мт҃и, горо̀ ст҃а́ѧ, є҆де́мскїй  раю̀, и҆зъ неѧ́же роди́сѧ хрⷭ҇то́съ бг҃ъ безсѣ́менное  сло́во, и҆́мже жи́знь мі́рови прозѧбѐ. 
Степє́нна, а҃ а҆нтїфѡ́нъ д҃-гѡ гла́са. Прокі́менъ:  Во всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. Сті́хъ: Нб҃са̀ повѣ́даютъ  сла́вꙋ бж҃їю, творе́нїе же рꙋкꙋ̀ є҆гѡ̀ возвѣща́етъ  тве́рдь. Всѧ́кое дыха́нїе: Є҆ѵⷢ҇лїе і҆ѡа́нна,  зача́ло л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Ве́тхꙋю пре́лесть бѣсо́вскꙋю прогна́въ, ꙗ҆́кѡ  хрⷭ҇то́въ оу҆го́дникъ, и҆ ѡ҆бнови́въ, просвѣти́лъ  є҆сѝ всѣ́хъ на́съ ст҃ы́мъ креще́нїемъ, царю̀  кѡнстанті́нꙋ и҆ кнѧ́зю влади́мїрꙋ поревнова́въ. сегѡ̀  ра́ди немо́лчнѡ вопїе́мъ тѝ си́це: ра́дꙋйсѧ, кнѧ́же  кѡнстанті́не пресла́вне мꙋ́ромскїй, и҆зрасти́вый на́мъ  двѣ̀ ѻ҆́трасли пречє́стны, кнѧ́зѧ мїхаи́ла и҆ кнѧ́зѧ  ѳео́дѡра: съ ни́миже моли́сѧ ны́нѣ хрⷭ҇тꙋ̀ бг҃ꙋ ѡ҆  дꙋша́хъ на́шихъ. 
Канѡ́нъ, творе́нїе господи́на мона́ха мїхаи́ла  но́вагѡ. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же  є҆сѝ колесни̑цы фараѡ́новы и҆ си́лꙋ. 
Воспою́ ти, гдⷭ҇и бж҃е мо́й, пѣ́снь дꙋхо́внꙋю,  сла́вѧ кнѧ́зѧ кѡнстанті́на мꙋ́ромскаго съ ча́ды,  мїхаи́ломъ и҆ ѳео́дѡромъ вкꙋ́пѣ. (с. 359) 
И҆́же да́рꙋѧ сѣ́мена сѣ́ющемꙋ, ты̀ мнѣ̀ да́рꙋй  благода́ти ра́зꙋмъ, и҆ разрѣши́въ сою́зъ ѧ҆зы́ка,  ѡ҆бнови́ мѧ, сп҃се, къ славосло́вїю блаже́нныхъ твои́хъ. 
И҆збра́лъ є҆́сть влⷣка своемꙋ̀ ста́дꙋ хрⷭ҇то́съ  кро́ткаго царѧ̀ і҆и҃лю: то́йже и҆ тебѐ и҆збра́лъ є҆́сть  вѣ́рнаго кнѧ́зѧ но́вомꙋ і҆и҃лю. 
Бг҃оро́диченъ: 
Невѣ́стникъ свѣтови́дѣнъ показа́сѧ чре́во  твоѐ, ѻ҆трокови́це, за милосе́рдїе и҆зъ тебє̀  вопло́щшагѡсѧ, и҆ всѣ́хъ бг҃оразꙋ́мїѧ заре́ю  просвѣти́вшагѡ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Прїиди́те, цѣломꙋ́дрїѧ рачи́тели, честнꙋ́ю  тро́ицꙋ почти́мъ, мїхаи́ла и҆ ѳео́дѡра съ кѡнстанті́номъ  вкꙋ́пѣ, ст҃ꙋ́ю трⷪ҇цꙋ возлюби́вшыѧ чи́стымъ се́рдцемъ,  и҆ дꙋше́ю соверше́нною. 
Ѿ ко́рене че́стна и҆зра́стше сла́внїи, бра́тїе  благоро́днїи, мїхаи́ле и҆ ѳео́дѡре, помоли́тесѧ со  ѻ҆тце́мъ ва́шимъ кнѧ́земъ кѡнстанті́номъ хрⷭ҇тꙋ̀ бг҃ꙋ ѡ҆  творѧ́щихъ па́мѧть ва́шꙋ. 
Прїиди́те, новокреще́ннїи рѡссі́йстїи собо́ри,  цѣлꙋ́йте любе́знѡ честнꙋ́ю ра́кꙋ блаже́ннагѡ  кѡнстанті́на кнѧ́зѧ, пе́рвагѡ просвѣти́телѧ пресла́внагѡ  гра́да мꙋ́рома. 
Бг҃оро́диченъ: 
Тѧ̀ предста́тельницꙋ тве́рдꙋ, бг҃ороди́тельнице,  стѧжа́хомъ, и҆ оу҆пова́нїе на тѧ̀ возло́жше спаса́емсѧ,  и҆ къ тебѣ̀ прибѣга́юще ѡ҆гражда́емсѧ. 
Сѣда́ленъ, гла́съ в҃. Подо́бенъ: Вели̑чїѧ твоѧ̑: 
Спаса́ѧ пре́жде гдⷭ҇ь і҆и҃лѧ ѿ рабо́ты, то́йже  и҆ ны́нѣ рꙋко́ю кнѧ́зѧ кѡнстанті́на съ ча́ды, всѣ́хъ  на́съ ѿ (с. 360) пре́лести і҆́дѡльскїѧ и҆зба́ви.  тѣ́мже молѧ́щесѧ вопїе́мъ къ ни̑мъ си́це: моли́те,  блаже́ннїи, спасти́сѧ на́мъ. 
Два́жды. 
Сла́ва, и҆ ны́нѣ, бг҃оро́диченъ: 
Мт҃и ст҃а́ѧ неизрече́ннагѡ свѣ́та, а҆́гг҃льскими  тѧ̀ пѣ́сньми почита́юще, благоче́стнѡ велича́емъ. 
Пѣ́снь д҃. І҆рмо́съ: 
Оу҆слы́шахъ сла́вное смотре́нїе твоѐ, хрⷭ҇тѐ  бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти  и҆зба́виши зовꙋ́щыѧ: сла́ва си́лѣ твое́й, гдⷭ҇и. 
Є҆ле́ны ты̀ но́выѧ и҆ кѡнстанті́на правовѣ́рнагѡ  и҆ влади́мїра прехва́льнагѡ вожделѣ́въ добродѣ́тєли,  кѡнстанті́не кнѧ́же досточꙋ́дне, ны́нѣ зове́ши съ ча́ды  твои́ми: сла́ва си́лѣ твое́й, гдⷭ҇и. 
Лю́тѡ двиза́шесѧ льсте́цъ хрⷭ҇тїа́ны воева́ти,  превели́кїй же гдⷭ҇ь показа́ тѧ сла́вна ст҃ы́мъ  креще́нїемъ: тобо́ю бо ѻ҆те́чество твоѐ просвѣти́вшисѧ  ѿ негѡ̀, и҆́же тебѣ̀ црⷭ҇тво своѐ подадѐ. 
Всеꙋсе́рднѡ послѣ́дꙋѧ ѻ҆те́чєскимъ стопа́мъ,  ревни́телѧ и҆мꙋ́ща до́бромꙋ, мїхаи́ле сла́вне, ѳео́дѡра  при́снаго бра́та твоего̀: благоче́стїемъ бо совокꙋ́плени  дꙋша́ми и҆ тѣлесы̀ ꙗ҆ви́стесѧ. 
Бг҃оро́диченъ: 
Воплоще́нна тѧ̀, гдⷭ҇и, ѿ неискꙋсобра́чныѧ  ѻ҆трокови́цы возжелѣ́вше, въ воню̀ мѵ́ра твоегѡ̀  потеко́ша, ѻ҆те́цъ съ ча́ды, твои́мъ снѣда́еми  бжⷭ҇твеннымъ любле́нїемъ. 
Пѣ́снь є҃. І҆рмо́съ: 
Ѿ свѣ́та пресѣкі́й перворо́дный свѣ́тъ,  ꙗ҆́кѡ во свѣ́тѣ дѣла̀ пою́тъ тѧ̀, хрⷭ҇тѐ,  содѣ́телѧ, во свѣ́тѣ твое́мъ пꙋти̑ на́шѧ напра́ви. 
Ѿ безбо́жныхъ і҆́дѡлъ всѧ̑ и҆зба́вилъ є҆сѝ, и҆  ко хрⷭ҇тꙋ̀ бг҃ꙋ приве́лъ є҆сѝ, ѻ҆́ч҃е, вѣ̑рныѧ кнѧ́зи  ча̑да твоѧ̑, мїхаи́ла и҆ ѳео́дѡра, и҆ всѧ̑ лю́ди нѡ́выѧ  гра́да мꙋ́рома, кѡнстанті́не. (с. 361) 
Ꙗ҆́кѡ ѻ҆тца̀ благочести́ва любо́вїю свѧ́зани, и҆  того̀ лю́бѧще благоче́стнѡ, свѣ́тлостїю въ ва́шемъ  ѻ҆те́чествїи сїѧ́ете ꙗ҆́кѡ со́лнце, мїхаи́ле вкꙋ́пѣ и҆  ѳео́дѡре. 
Кѡнстанті́нъ ты̀ но́вый ꙗ҆ви́лсѧ є҆сѝ,  влади́мїрꙋ подо́бѧсѧ и҆звѣсти́лсѧ є҆сѝ вселе́ннѣй:  ѿ всѣ́хъ бо родѡ́въ тѧ̀ бг҃ъ и҆збра́въ пре́жде вѣ̑къ  въ послѣ̑днїѧ дни̑, кнѧ́же. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ  предлага́емъ, тѧ̀ ѡ҆снова́нїе и҆ наде́ждꙋ на́шегѡ  спасе́нїѧ, бг҃оневѣ́стнаѧ, и҆́мамы. 
Пѣ́снь ѕ҃. І҆рмо́съ: 
Внегда̀ скорбѣ́ти мѝ, возопи́хъ ко гдⷭ҇ꙋ, и҆  оу҆слы́ша мѧ̀ бг҃ъ спасе́нїѧ моегѡ̀. 
Цр҃ю̀ вѣ́чномꙋ ны́нѣ ты̀ предстои́ши, кнѧ́же  кѡнстанті́не, десни́цею є҆гѡ̀ вѣнча́нъ є҆сѝ,  помоли́сѧ є҆мꙋ̀ за ны̀ недостѡ́йныѧ. 
Ю҆́ношески хра́бровавше, мꙋ́жески пре́лесть  возненави́дѣсте мра́чныхъ і҆́дѡлѡвъ, ѻ҆́ч҃ее наказа́нїе  прїи́мше, веселите́сѧ ны́нѣ. 
Кѡнстанті́нъ кнѧ́зь пѣ́тъ да бꙋ́детъ съ  мїхаи́ломъ сла́внымъ, и҆ съ ѳео́дѡромъ чꙋ́днымъ:  ꙗ҆ви́шасѧ бо просвѣти́тели и҆ храни́тели гра́дꙋ  на́шемꙋ. 
Бг҃оро́диченъ: 
Всю̀ тѧ̀ голꙋби́цꙋ предобрꙋ̀, и҆ свѣ́телъ крі́нъ  ѡ҆брѣ́тъ, и҆ оу҆до́льный цвѣ́тъ, ѽ бг҃ома́ти! жени́хъ  мы́сленный въ тѧ̀ всели́сѧ. 
Конда́къ, гла́съ и҃. Подо́бенъ: Взбра́нной: 
И҆зрѧ́дномꙋ воево́дѣ, и҆ правовѣ́рномꙋ кнѧ́зю  кѡнстанті́нꙋ, съ сыно́ма є҆гѡ̀ вкꙋ́пѣ, ѻ҆те́чество  є҆гѡ̀ хва́лѧщесѧ вопїе́тъ, и҆мѣ́ющее є҆го̀ нача́льника  и҆ застꙋ́пника, ꙗ҆́кѡ и҆зба́вльшесѧ и҆́мъ ѿ пре́лести  и҆ скве́рны і҆́дѡльскїѧ. сегѡ̀ ра́ди вопїе́мъ є҆мꙋ̀  си́це: ра́дꙋйсѧ, кнѧ́же кѡнстанті́не пребл҃же́нне. (с.  362) 
І҆́косъ: 
А҆́гг҃лъ пло́тїю ѡ҆дѣ́ѧнъ на землѝ ꙗ҆ви́сѧ,  по́сланъ ѿ бг҃а оу҆гото́вати бжⷭ҇твенный пра́вый  пꙋ́ть, и҆́же совершѝ си́лою гдⷭ҇нею. дивлѧ́хꙋсѧ бо и҆  ра́довахꙋсѧ нбⷭ҇нїи чи́нове, и҆ вопїѧ́хꙋ съ земны́ми  си́це: ра́дꙋйсѧ, є҆гѡ́же ра́ди вѣ́ра гдⷭ҇нѧ провозсїѧ̀:  ра́дꙋйсѧ, пра́выѧ вѣ́ры оу҆крѣпи́телю: ра́дꙋйсѧ,  беззако́нныѧ ле́сти потреби́телю: ра́дꙋйсѧ, высото̀  добродѣ́тели, до нб҃сѐ досѧза́ющаѧ: ра́дꙋйсѧ, позна́вый  ст҃ꙋ́ю бцⷣꙋ мр҃і́ю: ра́дꙋйсѧ, ꙗ҆́кѡ є҆сѝ вѣ̑рнымъ  кнѧ́зь: ра́дꙋйсѧ, ми́лостынею бг҃а ѡ҆должи́вый: ра́дꙋйсѧ,  свѣщѐ, тмꙋ̀ просвѣща́ющаѧ: ра́дꙋйсѧ, со́лнце  ѡ҆сꙋша́ющо невѣ́рїе: ра́дꙋйсѧ, ꙗ҆́кѡ тобо́ю  наставлѧ́еми, покланѧ́емсѧ своемꙋ̀ творцꙋ̀: ра́дꙋйсѧ,  кнѧ́же кѡнстанті́не преблаже́нне. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Ꙗ҆́сныѧ ѕвѣ́зды, на тве́рди нбⷭ҇нѣй  водрꙋзи́вшесѧ, трⷪ҇цы равночи́сленнїи, кнѧ́зь  кѡнстанті́нъ съ ча́ды, зе́млю чꙋдесы̀ неле́стнѡ  просвѣща́ютъ. 
Ꙗ҆́кѡ но́ваѧ вѣ́твь ко́рене бг҃онасажде́нна,  кнѧ́зь кѡнстанті́нъ, но́вый влади́мїръ ꙗ҆ви́сѧ: ꙗ҆́коже  ко ѻ҆́нъ и҆зрастѝ двѣ̀ ѻ҆́трасли, рѡма́на и҆ даві́да:  се́й же мїхаи́ла и҆ ѳео́дѡра. 
Пресла́внѡ просла́висѧ бж҃їѧ благода́ть,  самобра́тнею любо́вїю мїхаи́ла и҆ ѳео́дѡра, ꙗ҆́кѡ и҆ по  сме́рти неразлꙋ́чни бѣ́хꙋ: но и҆ дꙋ́шы и҆ тѣлеса̀  вкꙋ́пѣ и҆мꙋ́ща лежа́тъ. 
Бг҃оро́диченъ: 
Преꙋкра́шена бж҃їею сла́вою ꙗ҆ви́ласѧ є҆сѝ  чⷭ҇таѧ є҆ди́на ѿ вѣ́ка, сло́во бж҃їе прїе́мши, дв҃о  мт҃и. Тѣ́мже бл҃гослове́нна ты̀ въ жена́хъ,  пренепоро́чнаѧ влⷣчце. 
Пѣ́снь и҃. І҆рмо́съ: 
Во ѻ҆́бразѣ а҆́гг҃ла, ꙗ҆́вльшагосѧ въ пещѝ  ѻ҆́гненнѣй (с. 363) пѣсносло́вцємъ, хрⷭ҇та̀ бг҃а  по́йте ѻ҆́троцы, свѧще́нницы благослови́те, лю́дїе  превозноси́те во всѧ̑ вѣ́ки. 
Разꙋ́мнѡ житїѐ соверша́ѧ, ца́рскимъ вѣнце́мъ ѿ  ю҆́ности оу҆кра́шенъ, всесла́вный кнѧ́же кѡнстанті́не:  ве́лїѧ сла́ва є҆сѝ твоемꙋ̀ ѻ҆те́чествꙋ и҆ похвала̀. 
Со́лнца свѣтлѣ́йши ꙗ҆ви́сѧ па́мѧть ва́ша,  блаже́ннїи, блиста́ющи благода́тїю ст҃а́гѡ дх҃а, ва́съ  пою́щихъ, мїхаи́ле и҆ ѳео́дѡре, со ѻ҆тце́мъ  кѡнстанті́номъ вкꙋ́пѣ. 
На землѝ оу҆́бѡ положе́ни бы́сте ꙗ҆́кѡ ме́ртви:  но на нб҃сѝ ликовствꙋ́ете со а҆́гг҃лы, вели́кихъ дарѡ́въ  ѿ хрⷭ҇та̀ сподо́бльшесѧ, дꙋ́хи нечи̑стыѧ и҆ бѡлѣ́зни  прогони́ти. 
Бг҃оро́диченъ: 
И҆зба́ви страсте́й дꙋшепа́гꙋбныхъ, и҆ плєни́цы  прегрѣше́нїй расто́ргни, и҆́миже соплето́хомсѧ: вси́ бо  согрѣ́шшїи ѡ҆чище́нїѧ про́симъ, пода́ти, бцⷣе,  мольба́ми твои́ми свобо́дꙋ. 
Пѣ́снь ѳ҃. І҆рмо́съ: 
Бжⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ  бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на  землѝ, и҆ съ человѣ́ки поживѐ. тѧ̀, бцⷣе, тѣ́мъ всѝ  велича́емъ. 
Ли́цы люде́й рѡссі́йскихъ предстоѧ́тъ тѝ ны́нѣ,  молѧ́щесѧ прилѣ́жнѡ, кнѧ́же кѡнстанті́не премꙋ́дре,  помоли́сѧ ѡ҆ всѣ́хъ на́съ вседержи́телю бг҃ꙋ, въ трⷪ҇цѣ  того̀ велича́ющихъ. 
Сы́нове рѡссі́йстїи, прїиди́те, стеце́мсѧ къ  пречестнѣ́й цр҃кви но́выхъ чꙋдотво́рцєвъ, кнѧ́зѧ  кѡнстанті́на, оу҆го́дника хрⷭ҇то́ва, и҆ сынѡ́въ є҆гѡ̀  мїхаи́ла и҆ ѳео́дѡра, и҆ похва́льными пѣ́сньми си́хъ  возвели́чите. 
Возше́дъ ны́нѣ, къ немꙋ́же возжелѣ́лъ є҆сѝ,  ѡ҆чи́стивъ лю́ди твоѧ̑ ѿ і҆дѡлослꙋже́нїѧ, и҆  просвѣти́въ ст҃ы́мъ креще́нїемъ, хвалѧ́сѧ пое́ши, кнѧ́же  кѡнстанті́не съ ча́ды, си́це глаго́лѧ: сѐ а҆́зъ, гдⷭ҇и,  и҆ дѣ́ти моѧ̑. (с. 364) 
Бг҃оро́диченъ: 
Пло́тїю прїитѝ восхотѣ́въ, оу҆краси́вый  сло́вомъ всѧ̑, и҆ тѧ̀ є҆ди́нꙋ ст҃ѣ́йшꙋ всѣ́хъ  ѡ҆брѣ́тъ, бцⷣꙋ показа̀ и҆́стиннꙋю, мт҃и дв҃о: є҆го́же  съ тобо́ю всѝ велича́емъ. 
Свѣти́ленъ. Подо́бенъ: Посѣти́лъ ны̀ є҆́сть: 
Прїиди́те, всѝ вѣ́рнїи, похвала́ми соше́дшесѧ  возвели́чимъ кнѧ́зѧ кѡнстанті́на съ мїхаи́ломъ и҆  ѳео́дѡромъ. сі́и бо ꙗ҆ви́шасѧ трⷪ҇цы равночи́сленнїи, и҆  а҆́гг҃лѡмъ ссе́льницы: съ ни́миже мо́лѧтсѧ ны́нѣ є҆́й  ѡ҆ дꙋша́хъ на́шихъ. 
Два́жды. 
На хвали́техъ стїхи̑ры, на д҃, гла́съ ѕ҃. Подо́бенъ:  Всѐ ѿло́жше: 
Крⷭ҇тъ ꙗ҆́кѡ ѻ҆рꙋ́жїе ꙳ держа́внѡ рꙋка́ма носѧ̀,  ꙳ вѣ́рꙋ ꙗ҆́кѡ щи́тъ, ꙳ наде́ждꙋ ꙗ҆́кѡ бронѧ̀, ꙳  любо́вь ꙗ҆́кѡ лꙋ́къ, ꙳ воѡрꙋжи́лсѧ є҆сѝ на пре́лесть  мꙋ́жески, ꙳ и҆ всѧ̑ лю́ди твоѧ̑ наꙋчи́лъ є҆сѝ, ꙳  покланѧ́тисѧ є҆ди́номꙋ бг҃ꙋ въ трⷪ҇цѣ. ꙳ є҆мꙋ́же со  дерзнове́нїемъ, ꙳ кнѧ́же кѡнстанті́не, съ ча́ды ꙳ моли́сѧ  ѡ҆ дꙋша́хъ на́шихъ. 
Два́жды. 
Бога́тство ѡ҆ста́вльше земно́е, ꙳ ѻ҆те́ческомꙋ  послѣ́довасте благоче́стїю, ꙳ мїхаи́ле бл҃же́нне ꙳ съ  ѳео́дѡромъ сла́внымъ, ꙳ и҆ сла́вꙋ тлѣ́ющꙋю ꙳ нивочто́же  вмѣни́вше, ꙳ вы́шнѧгѡ наслѣ́дїѧ сподо́бистесѧ, ꙳ и҆  та́мѡ со а҆́гг҃лы ꙳ предстоитѐ ст҃ѣ́й трⷪ҇цѣ: ꙳  є҆́йже со дерзнове́нїемъ моли́тесѧ ꙳ ѡ҆ дꙋша́хъ на́шихъ. 
А҆пⷭ҇лѡмъ є҆диноревни́телѧ, ꙳ сего̀ кнѧ́зѧ  кѡнстанті́на прехва́льнаго, ꙳ ѻ҆тца̀ и҆ оу҆чи́телѧ ꙳  гра́да мꙋ́рома, соше́дшесѧ восхва́лимъ, ꙳ ѿ тмы̀ къ  свѣ́тꙋ прибли́жившесѧ, ꙳ ѻ҆́чи и҆ сердца̀ ѡ҆чи́стивше,  ꙳ па́мѧть є҆гѡ̀ воспое́мъ, ꙳ ѡ҆брѣ́тше того̀ съ ча́ды,  ꙳ правовѣ́рна вожда̀ въ црⷭ҇тво нбⷭ҇ное. 
Сла́ва, гла́съ ѕ҃: 
Ра́достнѡ всѝ пра́зднꙋюще дне́сь па́мѧть  блаже́нныхъ, пѣ́сньми си́хъ и҆ хвала́ми просла́вимъ, и҆  сп҃са хрⷭ҇та̀ бг҃а (с. 365) возвели́чимъ, и҆́же на землѝ  оу҆дивѝ си́хъ чꙋдесы̀ и҆ цѣльба́ми пресла́вными. къ  ни́мже взыва́юще си́це глаго́лемъ: ра́дꙋйтесѧ,  блаже́ннїи, бл҃года́ть ѿ бг҃а прїе́мше, всѧ̑ стра̑сти  и҆ болѣ̑зни и҆сцѣлѧ́ти. ра́дꙋйсѧ, кѡнстанті́не чꙋ́дне,  съ мїхаи́ломъ сла́внымъ и҆ ѳео́дѡромъ вели́кимъ хрⷭ҇тꙋ̀  бг҃ꙋ молѧ́щесѧ, и҆зба́витисѧ на́мъ ѿ вра̑гъ ви́димыхъ  и҆ неви́димыхъ, и҆ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: 
На лїтꙋргі́и слꙋ́жба, пи́сана царю̀  кѡнстанті́нꙋ. 


(с. 365) 
Мѣ́сѧца тогѡ́же въ к҃в-й де́нь. 
Ст҃а́гѡ мꙋ́ченика васїлі́ска. 
Стїхи̑ры, гла́съ д҃ Подо́бенъ: Ꙗ҆́кѡ до́блѧ: 
Црⷭ҇тво недви́жимое ꙳ црⷭ҇твовавъ прїѧ́лъ є҆сѝ,  ꙳ васїлі́ске сла́вне, ꙳ и҆ предстои́ши цр҃ю̀ си́лъ, ꙳ со  всѣ́ми ра́дꙋѧсѧ а҆́гг҃льскими вѡ́инствы. ꙳ Съ ни́миже  пое́ши, бл҃же́нне, ꙳ непреста́ннѡ бжⷭ҇твеннꙋю пѣ́снь, ꙳  блиста̑нїи и҆ причащє́нїи бжⷭ҇твенными ꙳ свѣ́тлѡ  ѡ҆зарѧ́емь. 
Твоѝ но́зѣ свѧза́вше, ꙳ гвоздьмѝ пригвозди́ша,  ꙳ є҆гда̀ ше́ствовалъ є҆сѝ стезе́ю, ꙳ ра́дꙋѧсѧ,  мꙋче́нїѧ, прехва́льне: ꙳ си́ми же попра́лъ є҆сѝ главꙋ̀  вра́жїю, ꙳ и҆ до конца̀ сокрꙋши́лъ є҆сѝ, ꙳ и҆  ше́ствовалъ є҆сѝ крѣ́пкѡ ꙳ шє́ствїѧ небє́снаѧ, ꙳  влⷣцѣ побѣдоно́сецъ ꙗ҆́вльсѧ, сла́вне. 
Моли́тва твоѧ̀ и҆зрастѝ ꙳ дре́во непрозѧ́бшее  пе́рвѣе, ꙳ и҆ и҆сто́чникъ и҆сточѝ жи́вы во́ды: ꙳  тече́нїемъ же твоеѧ̀ кро́ве землѧ̀ ѡ҆свѧти́сѧ, ꙳ воздꙋ́хъ  же дꙋше́внымъ ꙳ (с. 366) возше́ствїемъ, пребога́те. ꙳  Тѣ́мже вѣ́рою тво́й свѧты́й соверша́емъ, васїлі́ске, ꙳  всепра́зднственный де́нь, ꙳ въ ѻ҆́ньже зако́ннѡ  подвиза́лсѧ є҆сѝ. 
А҆́ще оу҆́бѡ прилꙋчи́тсѧ въ по́стъ, и҆щѝ стїхи̑ры  бг҃оро́дицы сегѡ̀ мѣ́сѧца въ к҃ де́нь. 
На оу҆́трени канѡ́нъ, є҆гѡ́же краегране́сїе: 
Превели́каго васїлі́ска хвалю̀. І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю  пою́ще и҆ вопїю́ще: пои́мъ тебѣ̀ є҆ди́номꙋ влⷣцѣ. 
Се́й свѣ́тлый тво́й пра́здникъ бл҃гоче́стнѡ  хва́лѧщыѧ, мч҃ниче многострада́льне, цр҃ѧ̀ хрⷭ҇та̀ молѝ  спастѝ, и҆ нбⷭ҇нагѡ црⷭ҇твїѧ прича́стники бы́ти. 
Ве́сь любо́вїю хрⷭ҇то́вою оу҆крѣ́пльсѧ,  пребога́те, пло́ть преѡби́дѣлъ є҆сѝ, ꙗ҆́кѡ  растлѣ́тисѧ хотѧ́щꙋ, и҆ претерпѣ́лъ є҆сѝ мꙋ̑ки,  нра́вомъ мꙋ́жественнымъ ѡ҆бличи́въ і҆́дѡльскꙋю пре́лесть. 
Но́щь неразꙋ́мїѧ, просвѣще́нїемъ прест҃а́гѡ дх҃а  ѡ҆сїѧ́емь, преше́лъ є҆сѝ, васїлі́ске, и҆ страда́нїй  свѣ́тлостїю ꙗ҆ви́лсѧ є҆сѝ ꙗ҆́кѡ со́лнце, всю̀ тва́рь  свѣ́тлѡ ѡ҆зарѧ́ѧ. 
Бг҃оро́диченъ: 
Рꙋно̀ предзрѧ́ше гедеѡ́нъ, пречⷭ҇тꙋю оу҆тро́бꙋ  твою̀, ро́сꙋ нбⷭ҇нꙋю, дв҃о, прїе́мшꙋю, мо́ре  и҆зсꙋша́ющꙋю, ѻ҆трокови́це, безбо́жїѧ, и҆ста́ѧвшыѧ  напои́вшꙋю ра́зꙋмы. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Кро́вїю страда́нїѧ і҆́дѡльское разгорѣ́нїе  погаси́лъ є҆сѝ, и҆ пи́щи, мч҃ниче, пото́ка  наслажда́ешисѧ ра́дꙋѧсѧ. (с. 367) 
Мч҃ника трⷪ҇цы тѧ̀ и҆збра́нна дво́ица, сла́вне,  страда́лєцъ ѡ҆ста́вльши, ко хрⷭ҇тꙋ̀ ѿи́де. 
Пожида́еши стра́ждꙋщыѧ съ тобо́ю, и҆зрѣши́всѧ  тѣлесѐ, хрⷭ҇та̀ гдⷭ҇а и҆сповѣ́дꙋѧ всѣ́хъ царѧ̀,  васїлі́ске многострада́льне. 
Бг҃оро́диченъ: 
Да ѡ҆брѧ́щꙋ тѧ̀, пречⷭ҇таѧ, рꙋководѧ́щꙋ мѧ̀  всегда̀ къ добродѣ́телемъ, и҆ къ покаѧ́нїѧ пꙋтѝ  вводѧ́щꙋ. 
Сѣда́ленъ, гла́съ а҃. Подо́бенъ: Гро́бъ тво́й: 
Є҆ди́номꙋ цр҃ю̀ ны́нѣ предстои́ши ра́дꙋѧсѧ,  дїади́мою свѣ́тлою и҆ ѻ҆де́ждею ѿ твои́хъ  ѡ҆багре́нною крове́й свѧще́ннѡ ѡ҆бложе́нъ, и҆ ѡ҆боже́нъ  чи́стымъ прича́стїемъ: тѣ́мже дне́сь всест҃ꙋ́ю па́мѧть  твою̀ соверша́юще, пое́мъ тѧ̀. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Оу҆пова́нїе хрїстїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами, пода́ти  ѡ҆ставле́нїе грѣхѡ́въ на́шихъ всѣ́хъ, и҆ и҆справле́нїе  житїѧ̀ вѣ́рою и҆ любо́вїю при́снѡ тѧ̀ сла́вѧщымъ. 
Крⷭ҇тобогоро́диченъ: 
Нескве́рнаѧ а҆́гница а҆́гнца и҆ па́стырѧ  повѣ́шена на дре́вѣ ме́ртва зрѧ́щи, пла́чꙋщи вѣща́ше,  мт҃рски восклица́ющи: ка́кѡ претерплю̀ твоѐ є҆́же па́че  сло́ва, сн҃е мо́й, сни́тїе, и҆ вѡ́льныѧ стрⷭ҇ти, бж҃е  пребл҃гі́й; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Зе́млю дѣ́лавъ ра́ломъ, мꙋ́чениче, дꙋшѝ твоеѧ̀,  стори́ческїй кла́съ прине́слъ є҆сѝ страда́нїѧ, въ  жи́тницахъ бжⷭ҇твенныхъ соблюда́емь. 
Свѧще́ненъ оу҆слы́шалъ є҆сѝ свы́ше,  преблаже́нне, гла́съ, кончи́нꙋ тебѣ̀ и҆звѣствꙋ́ющъ  страда́нїѧ, и҆ ликѡ́мъ мꙋ́чєникъ сочта́вшїй тѧ̀. (с.  368) 
Тве́рдѡ показꙋ́ѧ, сла́вне, сꙋпротивле́нїе,  претерпѣ́лъ є҆сѝ вери́гами свѧ́занъ, и҆ пре́лести рѣшѧ̀ всѧ́кꙋ  сою́зꙋ. 
Сатанꙋ̀ оу҆дави́лъ є҆сѝ бжⷭ҇твенными,  страстоте́рпче, жи́лами болѣ́зней твои́хъ: тѣ́мже  побѣ́ды оу҆краси́лсѧ є҆сѝ, васїлі́ске мꙋ́чениче,  вѣнце́мъ. 
Бг҃оро́диченъ: 
Ѻ҆ц҃ꙋ̀ є҆диносꙋ́щный, ꙗ҆ви́сѧ по всемꙋ̀  человѣ́кѡмъ подо́бенъ, вопло́щсѧ, ꙗ҆́коже и҆зво́ли, ѿ  твои́хъ крове́й, всенепоро́чнаѧ. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ бо тебє̀ и҆но́гѡ не  вѣ́мы. 
Зако́ннѡ пострада́ти ведо́мь, беззако́ннꙋющихъ  си́лою дх҃а, мч҃ниче бг҃омꙋ́дре, посрами́лъ є҆сѝ. 
Ше́ствовавъ де́рзостнѣ стезю̀ мꙋче́нїѧ, жа̑ла  сокрꙋши́лъ є҆сѝ борца̀, сла́вне. 
Вонзє́нїѧ твои́хъ гвозде́й, бг҃омꙋ́дре,  водрꙋжє́ннаѧ, врага̀ борца̀ главꙋ̀ до конца̀ сокрꙋши́ша. 
Бг҃оро́диченъ: 
Въ подо́бїи пло́ти родила̀ є҆сѝ, бцⷣе,  недомы́слимаго и҆ непостижи́маго бг҃а. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
На дре́во возне́сшагосѧ проповѣ́дꙋѧ, на сꙋ́сѣ  свѧ́занъ бы́лъ є҆сѝ дре́вѣ: и҆ сїѐ твои́хъ моли́твъ  ѡ҆дожде́ньми показꙋ́еши сы́ро, и҆ ли́ствїемъ  соверше́ннымъ оу҆кра́шено, на оу҆твержде́нїе  благочести́выхъ, васїлі́ске, и҆ сла́вꙋ болѣ́зней  твои́хъ. 
Разрѣше́на тѧ̀ плотски́хъ пристра́стей  беззако́ннїи непра́веднѡ свѧзꙋ́ютъ, и҆ желѣ́зными  пригвожда́ютъ (с. 369) гвоздьмѝ, и҆ до́лгимъ пꙋте́мъ  во́дѧтъ, кро́вїю всю̀ зе́млю ѡ҆свѧща́юща, мч҃ниче  многострада́льне. 
Стоѧ̀ свѧ́занъ рꙋка́ма, впери́лъ є҆сѝ серде́чное  ѻ҆́ко къ бг҃ꙋ, и҆ и҆сто́чникъ потещѝ воды̀ живы́ѧ того̀  оу҆моли́лъ є҆сѝ въ па́мѧть твою̀ всесла́внꙋю, и҆  дꙋша́мъ и҆сцѣле́нїе блаже́нне. 
Бг҃оро́диченъ: 
Сокрꙋшє́нїѧ ѻ҆каѧ́нныѧ дꙋшѝ моеѧ̀, и҆ лѣ̑тныѧ  и҆сцѣлѝ стра̑сти: врача́ бо дꙋ́шъ и҆ тѣле́съ  несказа́ннѡ, дв҃о, ро́ждши, и҆ спаси́ мѧ на тѧ̀ наде́ждꙋ  мою̀, всенепоро́чнаѧ, возло́жшаго. 
Конда́къ, гла́съ и҃. Подо́бенъ: Взбра́нной: 
Во страда́нїи крѣ́покъ и҆ мꙋ́жественъ ꙗ҆ви́лсѧ  є҆сѝ, и҆ въ чꙋдесѣ́хъ преди́венъ, ꙗ҆вле́ннѡ хрⷭ҇то́во  и҆́мѧ предносѧ̀, мꙋчи́телѧ посрами́лъ є҆сѝ. Тѣ́мъ тѧ̀  почита́емъ, васїлі́ске, при́снѡ зовꙋ́ще, всече́стне:  ра́дꙋйсѧ, мꙋ́ченикѡвъ свѣ́тлаѧ добро́то. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Оу҆краше́нїе мꙋ́ченикѡвъ показа́лсѧ є҆сѝ, въ  прекра́сныхъ жили́щахъ, преблаже́нне, живы́й, и҆ ѿ  на́съ, любо́вїю тѧ̀ чтꙋ́щихъ, мїрскꙋ́ю бꙋ́рю ѿженѝ  твои́ми моли́твами. 
До́мъ трⷪ҇цы показа́лсѧ є҆сѝ, и҆стꙋка̑нныѧ же,  и҆ хра́мы і҆́дѡльскїѧ низлага́ѧ, мꙋ́дре, и҆ поѧ̀ влⷣцѣ:  бл҃гослове́нъ є҆сѝ, гдⷭ҇и бж҃е, во вѣ́ки. 
Подава́етъ тебѣ̀ по́честь влⷣка, пострада́вшꙋ  крѣ́пкѡ, и҆ низло́жшꙋ хи́трѡсти вра̑жїѧ, и҆ пою́щꙋ  согла́снѡ: бл҃гослове́нъ є҆сѝ, гдⷭ҇и бж҃е, во вѣ́ки. 
Дрꙋга́ѧ тве́рдь показа́лсѧ є҆сѝ, ꙗ҆́кѡ со́лнце,  страда̑нїѧ стѧжа́въ, и҆ ꙗ҆́кѡ ѕвѣ́зды твои́хъ чꙋде́съ,  васїлі́ске, свѧще́ннꙋю свѣ́тлость, и҆ по́лность, во  вѣ́ки. (с. 370) 
Бг҃оро́диченъ: 
Сѐ, ю҆́же речѐ дв҃ꙋ бжⷭ҇твеннымъ дх҃омъ вели́кїй  и҆са́їа, во оу҆тро́бѣ бг҃а зача́тъ и҆ родѝ. є҆мꙋ́же  пое́мъ: гдⷭ҇и бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Побѣди́тель мꙋчи́телей и҆ дꙋхѡ́въ, сла́вне,  лꙋка́вствїѧ показа́лсѧ є҆сѝ, поѧ́ тѧ оу҆крѣ́пльшаго  непреста́ннѡ: благослови́те всѧ̑ дѣла̀ гдⷭ҇а, и҆  превозноси́те є҆го̀ во вѣ́ки. 
Оу҆мертви́лсѧ є҆сѝ мі́рꙋ, мє́ртвымъ  вдыха́ющемꙋ жи́знь влⷣцѣ, васїлі́ске сла́вне мч҃ниче,  неꙋкло́ннѡ послѣ́дꙋѧ, пое́ши: благослови́те всѧ̑ дѣла̀  гдⷭ҇а, и҆ превозноси́те є҆го̀ во вѣ́ки. 
Тѣ́ломъ мꙋ̑ки терпѧ̀, тве́рдостїю дꙋшѝ,  бг҃омꙋ́дре, собезпло́тными бжⷭ҇твенными ликꙋ́еши  а҆́гг҃лы, хвалꙋ̀ бг҃ꙋ приносѧ̀, и҆ вопїѧ̀: по́йте всѧ̑  дѣла̀ гдⷭ҇а, и҆ превозноси́те є҆го̀ во вѣ́ки. 
Бг҃оро́диченъ: 
Ꙗ҆ви́ласѧ є҆сѝ ши́рши небе́съ, вмѣсти́вша бг҃а  въ ложесна́хъ, тѣсноты̀ лꙋка́вагѡ и҆збавлѧ́ющаго, всѧ̑  пою́щыѧ, прест҃а́ѧ ѻ҆трокови́це: благослови́те всѧ̑  дѣла̀ гдⷭ҇а, и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Вѣ́триломъ, блаже́нне, крⷭ҇тнымъ мꙋче́нїѧ  преше́дъ бꙋ́рю, ти́хое црⷭ҇твїѧ приста́нище дости́глъ  є҆сѝ, и҆ ꙗ҆́коже кꙋпе́цъ до́бръ, вре́мѧ спа́слъ є҆сѝ  благоче́стїѧ, хрⷭ҇тꙋ̀ всѣ́хъ цр҃ю̀ и҆ бг҃ꙋ на́шемꙋ. 
Ꙗ҆́коже дре́вле ѻ҆́гнь съ нб҃сѐ ѳесві́тѧнинъ  и҆лїа̀ сведѐ, (с. 371) си́це, бл҃же́нне, твое́ю  моли́твою пла́мень све́лъ є҆сѝ, и҆́мже попали́сѧ хра́мъ  і҆́дольскїй, и҆ ка̑пища де́мѡнскаѧ пожго́шасѧ, и҆ бг҃ъ  творе́цъ велича́етсѧ. 
Тѣлесѐ разрѣша́ешисѧ, мꙋ́дре, ме́чнымъ  оу҆сѣче́нїемъ, прїе́мшымъ тво́й мꙋ́дрымъ си́ламъ  бжⷭ҇твенный дх҃ъ, побѣ́ждшїй благода́тїю лꙋка́вствїѧ  лю̑тыѧ, пребога́те, дꙋ́хи, и҆ ны́нѣ въ вы́шнихъ живе́ши  вѣнцено́сецъ, васїлі́ске, црⷭ҇твїѧ. 
Землѧ̀ оу҆́бѡ, мч҃ниче, погребе́нїемъ, нб҃о же  дꙋше́ю ѡ҆свѧти́сѧ твое́ю, бг҃одꙋхнове́нне: ꙗ҆́коже бо  багрѧни́цею свѣ́тлою, ѿ кро́ве твоеѧ̀ ѡ҆дѣ́ѧнъ,  хрⷭ҇тꙋ̀ бг҃ꙋ на́шемꙋ сца́рствꙋеши всегда̀, помина́ѧ  вѣ́рнѡ помина́ющихъ тѧ̀. 
Бг҃оро́диченъ: 
Є҆стество́мъ оу҆́бѡ бг҃ъ сы́й, но претерпѣ́лъ  є҆сѝ ѡ҆дѣ́ѧтисѧ въ чл҃вѣ́ка, въ ложесна̀ непорѡ́чныѧ  во́лею все́льсѧ, человѣколю́бче. тѣ́мже  сꙋгꙋбоесте́ственна вѣ́дѧще хотѣ̑нїѧ твоѧ̑, тѧ̀  велича́емъ, мт҃рь твою̀ вѣ́рнѡ оу҆блажа́юще. 


(с. 371) 
Мѣ́сѧца тогѡ́же въ к҃г-й де́нь. 
Прпⷣбнагѡ мїхаи́ла и҆сповѣ́дника, є҆пⷭ҇кпа  сѷна́дскагѡ: 
И҆ ѡ҆брѣ́тенїе честны́хъ моще́й, и҆́же во ст҃ы́хъ,  ѻ҆ц҃а̀ на́шегѡ лео́нтїа є҆пⷭ҇копа, росто́вскагѡ  чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
И҆ прпⷣбныѧ ма́тере на́шеѧ є҆ѵфросѵ́нїи  по́лотскїѧ. 
Слꙋ́жба сїѧ̀ пи́сана въ приложе́нїи. 
Стїхи̑ры прпⷣбнагѡ мїхаи́ла, гла́съ и҃, Поⷣ: Ѽ  пресла́внагѡ чꙋдесѐ! 
Ѻ҆́ч҃е мїхаи́ле бг҃одохнове́нне, ꙳ благи́хъ  и҆сто́чниче, жела́нїй же коне́чныхъ жела́нїѧ  и҆сполне́нїе, ꙳ и҆ и҆́стинное (с. 372) блаже́нство, ꙳  є҆́же всѧ́ко є҆стество̀ вои́стиннꙋ жела́етъ, ꙳  ви́дѣти, блаже́нне, досто́йнѡ сподо́билсѧ є҆сѝ. ꙳ ѽ  кра́снагѡ твоегѡ̀ оу҆добре́нїѧ, сла́вне! ꙳ си́мъ же  хрⷭ҇тꙋ̀ ра́дꙋѧсѧ ны́нѣ предстои́ши, ꙳ ꙗ҆́кѡ свѧти́тель  свѣ́телъ. 
Ѻ҆́ч҃е мїхаи́ле бг҃опрїѧ́тне, въ свѧще́нїѧ  ѡ҆де́ждꙋ ѡ҆бле́ксѧ, ꙳ поте́клъ є҆сѝ на мꙋ́ченическое  сꙋди́ще, ꙳ и҆ хрⷭ҇тꙋ̀ приве́лсѧ є҆сѝ, ꙳ сꙋгꙋ́быми  вѣнцы̀, блаже́нне, оу҆кра́шенъ, ꙳ ст҃и́тєльскїѧ чи́ны  зрѧ̀. ꙳ ѽ несказа́ннагѡ твоегѡ̀ весе́лїѧ, премꙋ́дре! ꙳  є҆гѡ́же приѡбщи́тисѧ вои́стиннꙋ ꙳ сподо́билсѧ є҆сѝ,  бг҃облаже́нне. 
Ѻ҆́ч҃е мїхаи́ле бг҃омꙋ́дре, ꙳ и҆скꙋше́нїй тебѐ  ѻ҆́гнь, ѡ҆роша́емь свы́ше, ꙳ бг҃олѣ́пнѡ погаси́лъ  є҆сѝ, ꙳ и҆ преминꙋ́лъ є҆сѝ неискꙋше́нъ, ꙳ приложи́лсѧ  є҆сѝ ра́дꙋѧсѧ, бл҃же́нне, къ прє́жнимъ ст҃и́телємъ, ꙳  свѧщенномꙋ́чениче свѣ́тлѡ. Ѽ неизрече́ннагѡ твоегѡ̀ и҆  свѣ́тлагѡ селе́нїѧ! ꙳ въ ѻ҆́ньже тѧ̀ хрⷭ҇то́съ ны́нѣ  вселѝ, ꙳ ꙗ҆́кѡ ст҃и́телѧ че́стна. 
Стїхи̑ры бцⷣы, гла́съ и҆ подо́бенъ то́йже: 
Ра́дꙋйсѧ, дꙋ́шъ просвѣще́нїе, ꙳ согрѣша́ющихъ  проще́нїе, ꙳ неради́выхъ и҆справле́нїе: ꙳ ра́дꙋйсѧ,  оу҆тѣше́нїе и҆ ра́дость, ꙳ скорбѧ́щихъ помо́щнице: ꙳  ра́дꙋйсѧ, бл҃га́ѧ, ꙳ немощны́хъ дꙋ́шъ и҆сцѣле́нїе: ꙳  ра́дꙋйсѧ, примире́нїе къ бг҃ꙋ и҆ хода́таице, ꙳ серафі̑мъ  всѣ́хъ ꙗ҆́кѡ сꙋ́щи ст҃ѣ́йши, чⷭ҇таѧ. 
Пло́ть ѿ крове́й твои́хъ прїе́мъ ꙳ превѣ́чный  бг҃ъ, ꙳ тѧ̀ предста́тельницꙋ показа̀ ꙳ человѣ́кѡмъ,  чⷭ҇таѧ. ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ  бѣды̀ и҆ ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀, ꙳  и҆ сїѧ́нїѧ причасти́тисѧ сподо́би и҆збра̑нныѧ, ꙳ всѧ̑  сла́вѧщыѧ и҆ покланѧ́ющыѧсѧ тебѣ̀. 
Спаси́ мѧ, влⷣчце пречⷭ҇таѧ, ꙳ ꙗ҆́же сп҃са  хрⷭ҇та̀ неизрече́ннѡ ро́ждшаѧ: ꙳ тѧ́ бо є҆ди́нꙋ стѧжа́хъ  предста́тельницꙋ, ꙳ и҆ неѡбори́мꙋю стѣ́нꙋ, и҆ покро́въ  и҆ ра́дованїе, ꙳ и҆ дꙋшѝ моеѧ̀ бжⷭ҇твенное  оу҆тѣше́нїе. ꙳ ты̀ оу҆́бѡ мѧ̀ и҆зба́ви (с. 373)  неꙋсыпа́ющагѡ че́рвїѧ, ꙳ и҆ ѻ҆гнѧ̀ вѣ́чнꙋющагѡ, ꙳ мт҃и  хрⷭ҇та̀ бг҃а. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Да гла́сы велича́ю тѧ̀ ꙳ ра́достными, чⷭ҇таѧ, ꙳,  и҆ сла́влю пꙋчи́нꙋ чл҃вѣколю́бїѧ твоегѡ̀, ꙳ ѿ бѣ́дъ  спасѝ, ꙳ и҆ и҆зми́ мѧ дꙋшетлѣ́нныхъ стрѣ́лъ ꙳  неви́димагѡ и҆ вселꙋка́вагѡ врага̀: ꙳ тѧ́ бо предлага́ю  на́нь, бг҃оневѣ́сто, ꙳ ѻ҆рꙋ́жїе тве́рдо и҆  непобѣди́мо, ꙳ мт҃и хрⷭ҇та̀ бг҃а. 
Крⷭ҇тобг҃оро́диченъ: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀,  влⷣко, ꙳ оу҆вы̀ мнѣ̀, вопїѧ́ше, ꙳ ча́до сла́дкое. ꙳  ра̑ны непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ  и҆зба́вивый милосе́рдїемъ твои́мъ; 
Канѡ́нъ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Неизглаго́ланнымъ возсїѧ̀ просвѣще́нїемъ, ѻ҆́ч҃е  воздержа́нїѧ, ст҃и́тель бж҃їй бы́лъ є҆сѝ, мїхаи́ле  чꙋ́дне, ца́рское носѧ̀ свѧще́нїе, и҆ хрⷭ҇то́вꙋ пасы́й ты̀  цр҃ковь, преблаже́нне. 
Виті́йствꙋѧ оу҆сты̀ свѣ́тлыми, всѣ̑мъ сказа́лъ  є҆сѝ благоче́стнѡ бг҃овѣща̑ннаѧ оу҆чє́нїѧ, мїхаи́ле  пребога́те, є҆ресе́й ѡ҆блича́ѧ хꙋлы̑, и҆ благоче́стїѧ  побо́рникъ бы́лъ є҆сѝ, преблаже́нне. 
Дарова́нїй бжⷭ҇твенныхъ бы́въ, бл҃же́нне, сосꙋ́дъ,  всѣ̑мъ вѣ̑рнымъ проѧвле́ннѡ ты̀ пре́далъ є҆сѝ,  мїхаи́ле всехва́льне, бг҃оподо́бно житїѐ стѧжа́въ, и҆  пра́вдою ѡ҆дѣ́ѧнъ, ꙗ҆́кѡ ри́зою. 
Свѧще́нномꙋ ѻ҆́бразꙋ хрⷭ҇то́вꙋ, и҆ бж҃їѧ мт҃ре,  че́стнѣ (с. 374) покланѧ́ѧсѧ пребы́лъ є҆сѝ, мїхаи́ле  всеѡсвѧще́нне, и҆ хꙋ́льное ѧ҆зыкобо́лїе низложи́лъ є҆сѝ  є҆реті́чествꙋющихъ, словесы̀ и҆ страда̑нїи побѣжда́ѧ. 
Бг҃оро́диченъ: 
И҆зъ чре́ва твоегѡ̀, прест҃а́ѧ чⷭ҇таѧ, возсїѧ́въ  на́мъ сл҃нце, бг҃одѣ́льными блиста̑нїи оу҆ѧснѝ,  ѿгна́въ всѧ́кꙋ де́мѡнскꙋю темноѻбра́знꙋю молвꙋ̀,  препросла́вленный гдⷭ҇ь: сла́внѡ бо просла́висѧ. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ  на́шъ, и҆ нѣ́сть пра́веденъ, па́че тебє̀, гдⷭ҇и. 
Текꙋ́щими притѧжа́лъ є҆сѝ, бг҃оглаго́ливе,  непреходи̑маѧ и҆ пребыва̑ющаѧ во вѣ́ки, разли́чнѡ бо  пожи́лъ є҆сѝ, взыва́ѧ: нѣ́сть свѧ́тъ, ꙗ҆́коже бг҃ъ  на́шъ, и҆ нѣ́сть пра́веденъ, па́че тебє̀, гдⷭ҇и. 
И҆злїѧ́сѧ во оу҆стна́хъ твои́хъ бжⷭ҇твеннаѧ  благода́ть, разшири́въ оу҆ста̀ твоѧ̑, и҆ прїѧ́лъ є҆сѝ  премꙋ́дрости дарова̑нїѧ, и҆ вопїѧ́лъ є҆сѝ: нѣ́сть  свѧ́тъ, ꙗ҆́коже бг҃ъ на́шъ, и҆ нѣ́сть пра́веденъ, па́че  тебє̀, гдⷭ҇и. 
Покори́лъ є҆сѝ стра̑сти воздержа́нїемъ,  просвѣти́лъ є҆сѝ оу҆́мъ тво́й видѣ́нїемъ, бы́лъ  є҆сѝ дѣ́теленъ, взыва́ѧ: нѣ́сть свѧ́тъ, ꙗ҆́коже бг҃ъ  на́шъ, и҆ нѣ́сть пра́веденъ, па́че тебє̀, гдⷭ҇и. 
Бг҃оро́диченъ: 
Марі́ю пречⷭ҇тꙋю бцⷣꙋ воспое́мъ, ꙗ҆́кѡ  хода́таицꙋ спасе́нїѧ ꙗ҆́вльшꙋюсѧ, бг҃омꙋ́дрїи вопїе́мъ:  нѣ́сть непоро́чны, ꙗ҆́коже ты̀, всенепоро́чнаѧ, и҆  нѣ́сть пречⷭ҇ты, па́че тебє̀, влⷣчце. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Ѡ҆свѧти́въ себѐ житїе́мъ соверше́ннымъ, ꙗ҆ви́лсѧ  є҆сѝ свѧще́нникъ бг҃а вы́шнѧгѡ, ѿ негѡ́же  оу҆крѣплѧ́емь, є҆реті́чествꙋющихъ оу҆ста̀ загради́лъ  є҆сѝ, на хрⷭ҇то́вꙋ і҆кѡ́нꙋ ѿверза̑емаѧ, и҆ гони́мь,  ѻ҆́ч҃е, тече́нїе сконча́лъ є҆сѝ. (с. 375) 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на  вѣ́рныхъ предста́тельнице и҆ покро́ве, бѣ́дъ и҆  скорбе́й и҆ лю́тыхъ ѡ҆бстоѧ́нїй всѣ́хъ и҆зба́ви, на тѧ̀  оу҆пова́нїе, ѻ҆трокови́це, и҆мꙋ́щихъ, и҆ дꙋ́шы на́шѧ  спасѝ бжⷭ҇твенными моли́твами твои́ми. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва  на крⷭ҇тѣ̀ просте́рта, вопїѧ́ше: сн҃е мо́й  собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ  сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ  твои́хъ, ще́дре, созда́нїе; 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Жела́ѧ вѣнца̀ сла́вы, ѡ҆ста́вилъ є҆сѝ пло́ти  оу҆гожде́нїе, свѧщеннотаи́нниче преизрѧ́дне: все́ же  житїѐ твоѐ, ꙗ҆́кѡ благово́ннꙋ же́ртвꙋ бг҃ꙋ прине́слъ  є҆сѝ. 
Ѡ҆хро́мше ѿ пе́рвыѧ стезѝ, впадо́ша, въ ро́въ  є҆́реси, и҆̀же ны́нѣ ꙗ҆́вльшесѧ ѿчꙋжде́ни, и҆̀хже  ѡ҆бличи́лъ є҆сѝ, хрⷭ҇то́въ почита́ѧ ѻ҆́бразъ,  преблаже́нне. 
Воспрїѧ́лъ є҆сѝ твои́хъ страда́нїй бога́тнѡ  воздаѧ̑нїѧ, мїхаи́ле всече́стне, съ нбⷭ҇ными си́лами  ны́нѣ веселѧ́сѧ, и҆ ликꙋ́ѧ со а҆́гг҃лы, досточꙋ́дне. 
Ѧ҆зы́къ тво́й показа́сѧ дх҃а тро́сть, мїхаи́ле  пресла́вне, смотре́нїе плотско́е писа́ти поꙋчи́всѧ  вседержи́телѧ сло́ва, всехва́льне. 
Сїѧ́ѧ свѧще́нною и҆ честно́ю ѻ҆де́ждею свѧще́нїѧ  твоегѡ̀, и҆сповѣ́данїемъ оу҆кра́шсѧ, позо́ръ бы́въ  а҆́гг҃лѡвъ и҆ человѣ́кѡвъ, всече́стне. 
Бг҃оро́диченъ: 
Напра́ви, бцⷣе, жи́знь мою̀, повелѣ̑нїи  бжⷭ҇твенными (с. 376) оу҆правлѧ́ющи вопло́щшагѡсѧ сло́ва  и҆зъ тебє̀: и҆ къ свѣ́тꙋ наста́ви, дв҃о мт҃и марі́е  бг҃оневѣ́сто. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й: къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо  ра́звѣ тебє̀ бг҃а не зна́ю. 
Ѿ ю҆́ности возложи́всѧ сло́вꙋ, свѧщенноѧвле́нне:  бжⷭ҇твенно бо возложе́нїе ꙗ҆́вльсѧ, оу҆краси́лсѧ є҆сѝ  дѣ́йственнымъ видѣ́нїемъ, и҆ премꙋ́дрости пло́дъ  собра́въ, бы́лъ є҆сѝ па́стырь, мїхаи́ле достопрїѧ́тенъ. 
Глаго́лъ бж҃їй бога́тнѡ всели́выйсѧ въ тѧ̀,  бг҃омꙋ́дре, рѣ́ки и҆сточѝ оу҆че́нїй, и҆́миже  пита́ющесѧ весели́мсѧ, блаже́нне, тѧ̀ хода́таѧ ꙗ҆́вѣ  и҆мꙋ́ще, ми́лостива на́мъ хрⷭ҇та̀ содѣва́юща. 
И҆́же бжⷭ҇твенною си́лою всѧ̑ оу҆краси́въ, тѧ̀  ны́нѣ, бг҃оѧвле́нне, свѧще́нїѧ та́йнагѡ оу҆красѝ  мѵ́ромъ, провѣ́дый твою̀ свѣ́тлость: ꙗ҆ви́лсѧ бо  є҆сѝ свѧще́нникъ бж҃їй велемꙋ́дръ. 
Бг҃оро́диченъ: 
Ра́венъ на́мъ по всемꙋ̀ бы́ти сподо́бивыйсѧ, въ  тѧ̀ всели́сѧ, бг҃ома́ти, превѣ́чнѡ ѿ ѻ҆ц҃а̀  возсїѧ́вый, и҆ роди́сѧ и҆зъ тебє̀, всенепоро́чнаѧ,  чл҃вѣ́къ вкꙋ́пѣ и҆ бг҃ъ всеси́ленъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
Въ спаси́тельнꙋю ѻ҆де́ждꙋ, прехва́льне,  бжⷭ҇твеннагѡ весе́лїѧ ѡ҆дѣ́ѧвсѧ, и҆сповѣ́данїѧ вѣне́цъ  ѿ бг҃а прїѧ́лъ є҆сѝ досто́йнѡ. 
Претерпѣ́въ гѡ́рькаѧ заточє́нїѧ, мꙋ́дре, въ  простра́ннꙋю широтꙋ̀ дости́глъ є҆сѝ раѧ̀, съ мч҃ники  ликꙋ́ѧ, бг҃омꙋ́дре пребога́те. 
Оу҆чени́къ бы́въ хрⷭ҇та̀ бг҃а, сегѡ̀ стрⷭ҇те́мъ,  бл҃же́нне, (с. 377) поревнова́лъ є҆сѝ, бѣды̑ прїе́млѧ  до́блественнѣ за цр҃ковь є҆гѡ̀, бг҃одꙋхнове́нне. 
Бг҃оро́диченъ: 
Оу҆́мнѡ наꙋчи́вшесѧ несказа́нномꙋ всѝ прⷪ҇ро́цы  твоемꙋ̀, пречⷭ҇таѧ, ржⷭ҇твꙋ̀, дꙋхо́внѡ воѡбража́юще, и҆  предглаго́люще всѣ̑мъ бꙋ̑дꙋщаѧ. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ꙗ҆́кѡ а҆рхїере́й всече́стенъ, и҆ благоче́стїѧ  свѧщеннострада́лецъ, преще́нїѧ ѕлоимени́тагѡ не  оу҆боѧ́всѧ, є҆реті́ческое тогѡ̀ противле́нїе побѣди́лъ  є҆сѝ, свобо́днымъ гла́сомъ велегла́снѡ вопїѧ̀: і҆кѡ́нѣ  покланѧ́юсѧ хрⷭ҇то́вѣ, и҆ пречⷭ҇тыѧ тогѡ̀ мт҃ре: сегѡ̀  ра́ди тѧ̀ почита́емъ, мїхаи́ле. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ  мꙋчи́телѧ высо́къ пла́мень вознесло̀ є҆́сть: хрⷭ҇то́съ  же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю,  сы́й бл҃гослове́нъ и҆ препросла́вленъ. 
Не терпѧ́ше ѧ҆зы́ка твоегѡ̀ бжⷭ҇твеннагѡ  вѣща́нїѧ, ѕвѣ́рь ѕлоимени́тый, мїхаи́ле свѧще́нне, но  въ заточе́нїихъ тѧ̀ ѡ҆сꙋжда́етъ да́льныхъ: ѻ҆ба́че  стыдѧ́шесѧ, твою̀ свѧщеннопроповѣ́дниче, зрѧ̀  тве́рдость. 
Направлѧ́етсѧ, премꙋ́дре, оу҆чє́нїи твои́ми,  хрⷭ҇то́въ всесвѧще́нный правосла́вный со́нмъ: бы́лъ бо  є҆сѝ ѻ҆рга́нъ, свѧщеннодѣ́йственниче мїхаи́ле,  дꙋ́хомъ брѧца́ѧ, вопїѧ̀ вели̑чїѧ вседержи́телѧ. 
Мꙋ́дрѣ ѡ҆бличи́лъ є҆сѝ ѕлоимени́тыхъ  пита́телей, ма́нента хꙋ́льное нече́стїе, хрⷭ҇то́вꙋ  пречⷭ҇тꙋю, ѻ҆́ч҃е, і҆кѡ́нꙋ ꙗ҆́снѡ, и҆ бг҃омт҃ре  проповѣ́дꙋѧ, и҆ ст҃ы́хъ, мїхаи́ле прпⷣбне. 
Бг҃оро́диченъ: 
Воплоще́нїѧ была̀ є҆сѝ бж҃їѧ сло́ва, дв҃о  всенепоро́чнаѧ, красе́нъ сосꙋ́дъ: и҆зъ тебє́ бо  воспрїѧ́тъ за милосе́рдїе мно́гое, всего́ мѧ человѣ́ка,  сы́й бл҃гослове́нъ и҆ препросла́вленъ. (с. 378) 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а,  по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑  вѣ́ки. 
На сꙋди́щи ста́въ, бг҃опроповѣ́дниче мїхаи́ле, не  оу҆страши́лсѧ є҆сѝ преще́нїѧ беззако́нныхъ, но  свобо́днымъ гла́сомъ вопїѧ́лъ є҆сѝ: і҆кѡ́нꙋ пречⷭ҇тꙋю  чтꙋ̀ сп҃са хрⷭ҇та̀, и҆ ст҃ы́хъ всѣ́хъ. 
Нра́вомъ тве́рдымъ и҆ крѣ́пкимъ спле́тсѧ, мꙋ́дре,  съ бг҃обо́рцы, побѣди́тель ꙗ҆ви́лсѧ є҆сѝ, дѣ́ломъ и҆  сло́вомъ ꙗ҆́вль, ꙗ҆́коже бѧ́ше лѣ́по, і҆кѡ́нꙋ  пречⷭ҇тꙋю чти́ти сп҃са хрⷭ҇та̀, и҆ ст҃ы́хъ всѣ́хъ. 
На первоѻбра́знꙋю вѣ́дый і҆кѡ́ннꙋю че́сть,  свѧщенноѧвле́нне, преходѧ́щꙋ, ѻ҆́ч҃е, бг҃одꙋхновє́ннымъ  писа́нїємъ послѣ́дꙋѧ, всѧ̑ оу҆чи́лъ є҆сѝ чти́ти  і҆кѡ́нꙋ хрⷭ҇то́вꙋ, и҆ всѣ́хъ ст҃ы́хъ. 
Бг҃оро́диченъ: 
Стрꙋю̀ и҆сцѣле́нїй на́мъ непреста́ннѡ вѣ̑рнымъ,  чⷭ҇таѧ, и҆сточа́еши: є҆ѧ́же ѻ҆би́льнꙋю благода́ть  почерпа́юще, твоѐ пое́мъ ржⷭ҇тво̀ пречⷭ҇тое, и҆  превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Безмѣ́рнымъ сїѧ́ѧ ны́нѣ просвѣще́нїемъ,  пребога́те, свѣ́тꙋ вели́комꙋ ꙗ҆́кѡ предстоѧ̀, жела́нный  тебѣ̀ коне́цъ полꙋчи́ти, ѻ҆́ч҃е, сподо́билсѧ є҆сѝ: къ  немꙋ́же тща́сѧ те́клъ є҆сѝ, благоче́стнѡ пожи́въ,  пребл҃же́нне. 
Ви́дѣти сподо́билсѧ є҆сѝ па́че оу҆ма̀  свѣ́тлость, ю҆́же на землѝ проѧвле́ннѡ, ѻ҆́ч҃е,  стѧжа́лъ є҆сѝ, но хода́тайствꙋѧ и҆зба́вити твоѧ̑  оу҆ченикѝ, хрⷭ҇та̀ оу҆молѝ, тѧ̀ ны́нѣ хва́лѧщыѧ и҆  чтꙋ́щыѧ, досточꙋ́дне. 
Оу҆крѣ́пльсѧ бжⷭ҇твенною благода́тїю, мꙋ́дрости  твоеѧ̀ (с. 379) сїѧ̑нїи, бг҃обо́рныхъ на́глость, мꙋ́дре,  погаси́лъ є҆сѝ, зарѧ́ми ѿѻнꙋ́дными, ꙗ҆́кѡ  и҆сто́чникъ внꙋ́трь стѧжа́въ, мїхаи́ле чꙋ́дне,  хрⷭ҇топроповѣ́дниче свѧще́нне. 
Бг҃оро́диченъ: 
Ꙗ҆́коже рꙋно̀, пренепоро́чнаѧ, до́ждь небе́сный  во оу҆тро́бѣ прїе́мши, на́мъ родила̀ є҆сѝ безсме́ртїе  даю́щаго, благоче́стнѡ того̀ воспѣва́ющымъ, и҆ тѧ̀  всепѣ́тꙋю бцⷣꙋ проповѣ́дающымъ. 
Слꙋ́жба ѡ҆брѣ́тенїю честна́гѡ тѣлесѐ, и҆́же во  ст҃ы́хъ, ѻ҆ц҃а̀ на́шегѡ лео́нтїа є҆пі́скопа,  росто́вскагѡ чꙋдотво́рца. 
На ма́лѣй вече́рни стїхи̑ры, гла́съ и҃. Поⷣ: Ѽ  пресла́внагѡ чꙋдесѐ! 
Ѻ҆́ч҃е бг҃омꙋ́дре лео́нтїе, ꙳ ты̀ ѿ оу҆тро́бы  къ бг҃ꙋ ꙳ прибли́живъ тво́й смы́слъ, ꙳ вседꙋ́шнѡ  прилѣжа́лъ є҆сѝ цр҃ю̀ вседержи́телю, ꙳ плоды̀  достѡ́йны приносѧ̀ є҆мꙋ̀, ꙳ ѿ твои́хъ подвигѡ́въ,  прпⷣбне, ꙳ преꙋкраша́емь добродѣ́тельными вѣнцы̀. ꙳  тѣ́мъ, пребл҃же́нне, ѡ҆брѣ́лъ є҆сѝ ꙳ воспрїѧ́тїе,  досточꙋ́дне. 
Ѻ҆́ч҃е бг҃оꙋго́дниче лео́нтїе, ꙳ ты̀  свѧще́нникѡвъ наказа́тель, ꙳ и҆ всеѧ̀ страны̀ росто́вскїѧ  ѕвѣзда̀ пресвѣ́тлаѧ, ꙳ ѡ҆сїѧ́ющаѧ чꙋдесы̀ всѧ̑  вѣ̑рныѧ: ꙳ тѧ́ бо бг҃ъ пре́жде и҆збра̀ ѿ ю҆́ности,  ѻ҆́ч҃е, ꙳ па́стырѧ ѻ҆ве́цъ слове́сныхъ: ꙳ тѣ́мъ  прпⷣбныхъ ли́къ тѧ̀ воспрїѧ́тъ. ꙳ съ ни́миже молѝ, ꙳  просѧ̀ ста́дꙋ твоемꙋ̀ грѣхѡ́въ ѡ҆ставле́нїѧ. 
Ѻ҆́ч҃е бг҃опрїѧ́тне лео́нтїе, ꙳ ты̀ мона́шескимъ  житїе́мъ ꙳ бг҃ꙋ оу҆годи́лъ є҆сѝ, ꙳ ѿ ца́рскагѡ  гра́да ꙳ ꙗ҆́коже со́лнце гра́дꙋ росто́вꙋ возсїѧ́лъ  є҆сѝ. тѣ́мже невѣ̑рныѧ ꙳ оу҆че́ньми (с. 380) твои́ми  оу҆вѣ́рилъ є҆сѝ, ꙳ и҆ си́хъ просвѣти́въ, наꙋчи́лъ  є҆сѝ ꙳ бл҃гослови́те ѻ҆ц҃а̀, и҆ сн҃а, и҆ дх҃а  є҆диносꙋ́щнаго. 
Ѻ҆́ч҃е ст҃и́телю лео́нтїе, ꙳ ты̀ немощны́хъ  вра́чь, ꙳ сокро́вище неизги́блемо дарова́нїй дꙋхо́вныхъ,  ꙳ и҆сто́чникъ и҆сцѣле́нїй, ꙳ спасе́нїе вѣ̑рнымъ, ꙳  чꙋдотво́рецъ преизѧ́щенъ, ꙳ и҆ болѧ́щихъ цѣли́тель, ꙳ въ  напа́стехъ оу҆тѣше́нїе, ꙳ на́мъ же застꙋ́пникъ, ꙳  и҆збавлѧ́ѧ ѿ сѣ́ти вра́жїѧ дꙋ́шы на́шѧ. 
Сла́ва, гла́съ и҃: 
Весели́сѧ и҆ ра́дꙋйсѧ, гра́де сла́вный росто́ве,  красꙋ́йсѧ и҆ ра́дꙋйсѧ, цр҃ковь бж҃їѧ, и҆ ди́вна въ  пра́вдꙋ, въ не́йже лежи́тъ ст҃а́ѧ ра́ка, ꙗ҆́же и҆́мать  въ себѣ̀ да́ръ и҆сцѣле́нїѧ благода́ти, честно́е тѣ́ло  твоѐ, ст҃и́телю вели́кїй лео́нтїе: ты́ бо смире́нїе  стѧжа́въ и҆ цѣломꙋ́дрїе, твои́ми моли́твами и҆  посо́бїемъ, во́инство на́ше держа́внѡ побѣжда́етъ  пога̑ныѧ сꙋпоста́ты. тебѐ хрⷭ҇то́съ свѣти́ло вели́кое  показа̀ гра́дꙋ росто́вꙋ, ты́ же и҆ похвала̀ є҆мꙋ̀, ты̀  и҆ защище́нїе, тво́й гро́бъ безме́здна врачба̀  предлежи́тъ: къ немꙋ́ бо слѣпі́и приходѧ́ще вѣ́рою  просвѣща́ютсѧ, хромі́и влекꙋ́щесѧ, ска́чꙋще ѿхо́дѧтъ,  недꙋ́жнїи и҆сцѣлѧ́ютсѧ, бѣснꙋ́ющїисѧ бѣсѡ́въ  и҆збыва́ютъ. тѣ́мъ и҆ мы̀ дне́сь всѝ почита́юще  честно́е твоѐ ѡ҆брѣ́тенїе, мо́лимъ тѧ̀, прпⷣбне  ѻ҆́ч҃е, ми́ръ мі́рꙋ и҆спросѝ, и҆ дꙋша́мъ на́шымъ ве́лїю  ми́лость. 
И҆ ны́нѣ, бг҃оро́диченъ: 
Бꙋ́рѧ прегрѣше́нїй ѡ҆б̾ѧ́тъ смире́ннꙋю мою̀  дꙋ́шꙋ, во глꙋбинꙋ̀ ѿча́ѧнїѧ лю́тѡ низложи́вши,  оу҆скорѝ, чⷭ҇таѧ, и҆ ѡ҆корми́тельница бꙋ́ди мѝ тиха̀  въ приста́нище бж҃їѧ во́ли, да прославлѧ́ю мнѡ́гаѧ твоѧ̑  чꙋдеса̀ ве́селѡ, влⷣчце всенепоро́чнаѧ, мт҃и хрⷭ҇та̀  бг҃а. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Ꙗ҆ви́лсѧ є҆сѝ, ꙳ ѿ млады́хъ ногте́й,  бг҃оно́се, ѡ҆свѧще́нъ сосꙋ́дъ, лео́нтїе, и҆ жили́ще  прест҃а́гѡ дх҃а. (с. 381) 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ,  и҆ прпⷣбнїи твоѝ возра́дꙋютсѧ. 
Ра́дꙋйсѧ, ст҃и́телей похвало̀, ꙳ ѻ҆́ч҃е лео́нтїе,  ꙳ свѧще́нникѡвъ сла́ва, ꙳ пра́вило мона́хѡвъ, ꙳ цр҃кве  оу҆твержде́нїе. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Прїимѝ пѣ́нїе ны́нѣ, ча̑дъ твои́хъ, ѻ҆́ч҃е, ꙳  и҆ лю́бѧщымъ тѧ̀ ꙳ подава́й сердє́чнаѧ прошє́нїѧ. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, ꙳ ꙗ҆́же ра́дость мі́рꙋ ро́ждшаѧ, ꙳  хрⷭ҇та̀ жизнода́вца, ꙳ и҆ ѿе́мшаѧ печа́ль, дв҃о,  прама́тернюю. 
Тропа́рь, гла́съ д҃: 
А҆пⷭ҇лѡмъ соприча́стникъ, и҆ къ бг҃ꙋ моле́бникъ  вѣ́ренъ, добродѣ́тельми возше́дъ на нбⷭ҇наѧ, и҆ любо́вь  возложи́лъ є҆сѝ къ лю́бѧщемꙋ тѧ̀, и҆ невѣ̑рныѧ лю́ди  ѡ҆брати́лъ є҆сѝ въ вѣ́рꙋ. тѣ́мъ ны́нѣ со а҆́гг҃лы  ликꙋ́ѧ, предстои́ши престо́лꙋ сла́вы всѣ́хъ цр҃ѧ̀  хрⷭ҇та̀ бг҃а: моли́сѧ, ст҃и́телю лео́нтїе, да спасе́тъ  дꙋ́шы на́шѧ. 
Сла́ва, и҆ ны́нѣ, пра́здника, и҆лѝ  бг҃оро́диченъ. 
На вели́цѣй вече́рни, Блаже́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ є҃. Поⷣ:  Ра́дꙋйсѧ, по́стникѡмъ: 
Ра́дꙋйсѧ, лео́нтїе преблаже́нне, ст҃и́тельское  честно́е оу҆краше́нїе, зако́нѡвъ цр҃ко́вныхъ вели́кое  оу҆твержде́нїе, маломо́щныхъ помо́щникъ, скорбѧ́щихъ же  ра́достное оу҆тѣше́нїе, моле́бникъ те́плый въ  напа́стехъ стра́ждꙋщихъ, тмꙋ̀ разженѝ невѣ́дѣнїѧ, и҆  во приста́нище ти́хое наста́ви, и҆дѣ́же со безпло́тными  наслажда́ешисѧ кра́сныѧ добро́ты влⷣчни, вѣ́рныхъ  сердца̀ на пѣ́нїе воздвиза́ѧ. хрⷭ҇тꙋ̀ помоли́сѧ,  дарова́ти дꙋша́мъ на́шымъ ми́ръ и҆ ве́лїю ми́лость. 
Добродѣ́тельми свѣ́тлѡ процвѣ́лъ є҆сѝ, ꙗ҆́кѡ  ма́слина (с. 382) плодови́та въ домꙋ̀ бж҃їи, тꙋ́чами  твои́хъ пречи́стыхъ моли́твъ: ѿѻнꙋ́дꙋже себѣ̀ свѣщꙋ̀  вже́гъ свѣ́тлѡ, вше́лъ є҆сѝ въ нбⷭ҇ныѧ ѻ҆би́тєли,  и҆дѣ́же воздаде́сѧ тебѣ̀ вѣне́цъ за трꙋ́дъ воздаѧ́нїѧ:  не да́лъ бо є҆сѝ сна̀ ѻ҆чи́ма твои́ма, ни вѣ́ждома  твои́ма дрема́нїѧ, до́ндеже оу҆снꙋ́лъ є҆сѝ сно́мъ  ѻ҆́бщимъ, прпⷣбне ст҃и́телю лео́нтїе. хрⷭ҇тꙋ̀  помоли́сѧ, дарова́ти дꙋша́мъ на́шымъ ми́ръ и҆ ве́лїю  ми́лость. 
Красꙋ́йсѧ и҆ весели́сѧ, лео́нтїе, свѧще́нниче и҆  бг҃опроповѣ́дниче благода́тный, блаже́нный ра́зꙋмъ,  свѧтопрозѧ́бшїй гро́здъ, вїногра́да живо́тнагѡ вїно̀  и҆ска́палъ є҆сѝ, веселѧ́щее вѣ́рныхъ сердца̀  дрѧ̑хлствꙋющаѧ ѡ҆мраче́нїемъ ле́сти, оу҆поє́наѧ  пїѧ́нствомъ і҆дѡлонеи́стовства: свѧтоблаже́ннаѧ главо̀,  честны́й на́шъ оу҆чи́телю, прїидѝ, посѣтѝ на́съ  ѡ҆ѕло́бленныхъ грѣхо́вными страстьмѝ. хрⷭ҇тꙋ̀  помоли́сѧ, дарова́ти дꙋша́мъ на́шымъ ми́ръ и҆ ве́лїю  ми́лость. 
Ра́дꙋйсѧ и҆ весели́сѧ, гра́де сла́вный, прїе́мый  такова́го ст҃и́телѧ, бг҃облаже́ннаго лео́нтїа,  бг҃опроповѣ́дника благода́ти. се́й бо мꙋ́дростїю дх҃а  ст҃а́гѡ преꙋкра́шсѧ, всѧ́кꙋ добродѣ́тель ѿ ю҆́ности  сотворѝ, сосꙋ́дъ бы́въ ст҃а́гѡ дх҃а, теплото́ю моли́твъ,  свѧще́нства ма́сть бжⷭ҇твеннꙋю прїи́мъ, лю́ди  ѡ҆мрачє́нныѧ пре́лестїю наꙋчѝ вѣ́ровати во хрⷭ҇та̀: и҆  по ст҃ѣ́мъ свое́мъ преставле́нїи и҆сточа́етъ  и҆сцѣлє́нїѧ съ вѣ́рою приходѧ́щымъ, и҆ хрⷭ҇тꙋ̀  мо́литсѧ, дарова́ти дꙋша́мъ на́шымъ ми́ръ и҆ ве́лїю  ми́лость. 
И҆́ны стїхи̑ры, гла́съ в҃. Подо́бенъ: Кі́ими  похва́льными: 
Кі́ими похва́льными вѣнцы̑ оу҆вѧзе́мъ ст҃и́телѧ,  свѧще́нства вѣнца̀, благоче́стїѧ оу҆правле́нїе, цр҃кве  свѣ́тлое оу҆краше́нїе, и҆сто́чника бжⷭ҇твенныхъ  и҆сцѣле́нїй неисчерпа́емаго, проли́тїе дарова́нїй  дꙋхо́вныхъ, рѣкꙋ̀ мно́гихъ чꙋде́съ, зе́млю росто́вскꙋю  веселѧ́щꙋ тече́нїемъ, лео́нтїа бо́драго предста́телѧ  на́шего и҆ храни́телѧ; 
Два́жды. (с. 383) 
Кі́ими смире́нными оу҆стна́ми воспое́мъ  ст҃и́телѧ, ди́внаго въ чꙋдесѣ́хъ, и҆ безплѡ́тнымъ  сожи́телѧ, ѡ҆свѧще́ннаго ѿ пеле́нъ, столпа̀ цр҃кве  недви́жима, весе́лїе землѝ на́шеѧ, пра́вды прави́телѧ,  сиро́тъ пита́телѧ, ѡ҆би́димыхъ застꙋ́пника, больны́хъ  врача̀ безме́здна; 
Прїиди́те, вѣ́рныхъ собо́ри, ѱало́мски  восплещи́те рꙋка́ми, печа́льныхъ оу҆тѣ́хꙋ, ѿча́ѧнныхъ  застꙋ́пника, бжⷭ҇твеннаго лео́нтїа воспѣва́юще, похвалꙋ̀  землѝ рѡссі́йскїѧ, и҆ всегѡ̀ свѧще́нства оу҆краше́нїе,  рѣкꙋ̀ ми́лости вои́стиннꙋ, бжⷭ҇твеннагѡ хрⷭ҇то́ва  смире́нїѧ ревни́телѧ, подаю́щагѡ мі́рови ве́лїю ми́лость. 
Сла́ва, гла́съ и҃: 
Ꙗ҆́коже прⷪ҇ро́къ дв҃дъ похвалѧ́ѧ пое́тъ: честна̀  предъ гдⷭ҇емъ сме́рть прпⷣбныхъ є҆гѡ̀, и҆ мы́ тѧ  оу҆блажа́емъ хрⷭ҇то́ва рачи́телѧ. ты̀ оу҆́бѡ человѣ́къ  сы́й є҆стество́мъ, ꙗ҆́кѡ а҆́гг҃лъ на землѝ ꙗ҆ви́лсѧ  є҆сѝ си́лою дх҃а ст҃а́гѡ, и҆ чистото́ю разꙋ́мнагѡ  се́рдца, въ моли́твахъ бдѣ́нїемъ, при́снѡ ви́дѧ лицѐ во  свѣ́тѣ живꙋ́щагѡ бг҃а, и҆ того̀ возлюби́въ ѡ҆брѣ́лъ  є҆сѝ жела́емое, въ нбⷭ҇ныхъ жили́щахъ со безпло́тными  си́лами: моли́сѧ за лю́ди правовѣ́рꙋющыѧ, и҆ за  свѧти́тели любо́вїю сла́вѧщыѧ твою̀ па́мѧть. всѧ̑ же  лю́ди свѣ́тлое твоѐ торжество̀ пра́зднꙋющыѧ, молѝ  храни́ти ѿ всѧ́кагѡ гнѣ́ва ѕло́бна. ѽ блаже́ннаѧ  главо̀! ѽ честны́й на́шъ оу҆чи́телю, свѧти́телю  лео́нтїе! не преста́й просѧ̀ ми́ра мі́рови, и҆ спасе́нїѧ  дꙋша́мъ на́шымъ. 
И҆ ны́нѣ, бг҃оро́диченъ: Цр҃ь нбⷭ҇ный за  чл҃вѣколю́бїе: 
Прокі́менъ днѐ. Чтє́нїѧ г҃, ст҃и́тєльскаѧ,  пи́саны сегѡ̀ мцⷭ҇а въ в҃ де́нь. 
На лїті́и стїхи̑ры, гла́съ д҃: 
Ꙗ҆́коже бога́тство гро́бъ тво́й, честно́е  держи́тъ тѣ́ло, (с. 384) ѡ҆богаща́ѧ чꙋдесы̀  притека́ющихъ къ тебѣ̀ вѣ́рнѡ, блаже́нне ст҃и́телю  лео́нтїе. ꙗ҆́кѡ и҆мѣ́ѧ ѻ҆́бласть разрѣша́ти и҆  вѧза́ти, прпⷣбне, всѧ̑ разрѣшѝ согрѣшє́нїѧ,  бжⷭ҇твенное твоѐ ѡ҆брѣ́тенїе свѣ́тлѡ пра́зднꙋющихъ, и҆  ца́рствїѧ небе́снагѡ сподо́би моли́твами твои́ми. 
Ꙗ҆́кѡ оу҆краше́нїе ца́рско, росто́въ гра́дъ  ѡ҆брѣ́те твоѐ тѣ́ло, ст҃и́телю лео́нтїе: ѡ҆ не́мже  оу҆краша́етсѧ, и҆ хвалѧ́сѧ ѡ҆ словесѣ́хъ твои́хъ,  вселе́ннꙋю созыва́етъ на весе́лїе бжⷭ҇твенныхъ  дарова́нїй, и҆ неизрече́нныхъ чꙋде́съ твои́хъ,  сотворѧ́емыхъ вы́нꙋ, велегла́снѡ зовы́й: ты̀ проѧви́лъ  є҆сѝ, влⷣко, сицева́го ст҃и́телѧ гра́дꙋ на́шемꙋ. 
Гла́съ ѕ҃: 
Є҆гда̀ ѡ҆брѣ́тенїе честна́гѡ твоегѡ̀ тѣ́ла,  ѻ҆́ч҃е, бѣ́ѧше, тогда̀ мно́жество вѣ́рныхъ  ѡ҆бстꙋпи́вше гро́бъ съ тре́петомъ зрѧ́хꙋ тебѐ: ѻ҆́вїи  же зрѧ́ще на тѣ́ло, стра́хомъ ѡ҆держи́ми бѣ́ѧхꙋ, кнѧ́зь  же а҆ндре́й со слеза́ми вопїѧ́ше: ѽ влады́ко! что̀ тѝ  возда́мъ проти́вꙋ твоемꙋ̀ благодаре́нїю, є҆́же на́мъ  дарова́лъ є҆сѝ оу҆дивлѧ́ѧсѧ; но оу҆́бѡ, ст҃и́телю  лео́нтїе, моли́сѧ прилѣ́жнѡ хрⷭ҇тꙋ̀ бг҃ꙋ на́шемꙋ, ꙗ҆́кѡ  спасти́сѧ гра́дꙋ твоемꙋ̀ невоева́нꙋ. 
Сла́ва, гла́съ ѕ҃: 
И҆злїѧ́сѧ благода́ть во оу҆стна́хъ твои́хъ,  прпⷣбне ѻ҆́ч҃е ст҃и́телю лео́нтїе, и҆ бы́лъ є҆сѝ  па́стырь хрⷭ҇то́вы цр҃кве, оу҆чѧ̀ словє́сныѧ ѻ҆́вцы,  вѣ́ровати въ трⷪ҇цꙋ є҆диносꙋ́щнꙋю, во є҆ди́номъ  бжⷭ҇твѣ̀. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ и҃: 
Ст҃и́телю лео́нтїе, разꙋ́мнагѡ свѣ́та зарѐ,  цр҃ко́вное свѣти́ло, ст҃и́тельскаѧ похвало̀, красото̀  мона́шескагѡ по́стнагѡ житїѧ̀, и҆ и҆́стинное пра́вило:  на́мъ же застꙋ́пникъ, свобожда́ѧ ѿ гꙋби́телѧ дꙋ́шы  на́шѧ. (с. 385) 
Сті́хъ: Оу҆ста̀ пра́веднагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ. 
Ст҃и́телю лео́нтїе, вели́кꙋю ѻ҆́бласть ѿ бг҃а  прїѧ́лъ є҆сѝ, мно́жество лꙋка́выхъ бѣсѡ́въ моли́твою  твое́ю ѿго́ниши, ѿ си́хъ ѡ҆ѕлобле́нїѧ и҆сцѣлѧ́ѧ  всѣ́хъ, вѣ́рою къ тебѣ̀ притека́ющихъ. 
Сті́хъ: Оу҆ста̀ моѧ̑ возглаго́лютъ премꙋ́дрость,  и҆ поꙋче́нїе се́рдца моегѡ̀ ра́зꙋмъ. 
Ст҃и́телѧ вели́каго лео́нтїа ка́кѡ досто́йнѡ  воспое́мъ, чи́стаго оу҆ма̀, бг҃оза́рнаго свѣ́та,  ѡ҆свѣща́ющаго ны̀, и҆ бжⷭ҇твенный ра́зꙋмъ подаю́щаго,  та̑инъ глꙋби́нныхъ повѣ́дателѧ; є҆мꙋ́же согла́снѡ всѝ  рце́мъ: ра́дꙋйсѧ, ѻ҆́ч҃е ѻ҆тцє́въ лео́нтїе. 
Сла́ва, гла́съ ѕ҃: 
Ты̀ є҆сѝ па́стырь до́брый, и҆ оу҆чи́тель  те́плый, ст҃и́телю лео́нтїе, тѧ̀ всегда̀ похвалѧ́юще  вопїе́мъ тѝ: тобо́ю оу҆красѝ бг҃ъ цр҃ковь мт҃ре  своеѧ̀, и҆ тѣ́ло многолѣ́тное твоѐ, покрове́но въ  землѝ, нетлѣ́нно ꙗ҆вѝ лю́демъ твои̑мъ. тѣ́мже  моли́сѧ непреста́ннѡ ѡ҆ хва́лѧщихъ тѧ̀, и҆ чтꙋ́щихъ  па́мѧть твою̀, просѧ̀ ѡ҆ставле́нїѧ грѣхѡ́въ, и҆  спасе́нїѧ дꙋша́мъ на́шымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Тропа́рь, гла́съ д҃: А҆пⷭ҇лѡмъ соприча́стникъ:  пи́санъ на ма́лѣй вече́рни. 
На оу҆́трени по а҃-й стїхоло́гїи сѣда́ленъ, гла́съ  а҃. Поⷣ: Гро́бъ тво́й: 
Слꙋжи́тель бы́въ хрⷭ҇тꙋ̀, всѧ́ческихъ влⷣцѣ,  наꙋчи́лъ є҆сѝ лю́ди, и҆ просвѣти́лъ є҆сѝ  бжⷭ҇твеннымъ креще́нїемъ, къ разꙋмѣ́нїю сегѡ̀ наста́вль,  ст҃и́телю: тѣ́мже проповѣ́дника тѧ̀ и҆́стины всѝ  и҆менꙋ́емъ, ст҃и́телѧ и҆ оу҆го́дника хрⷭ҇то́ва. 
Два́жды. (с. 386) 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на  вѣ́рныхъ предста́тельнице и҆ покро́ве, бѣ́дъ и҆  скорбе́й и҆ лю́тыхъ ѡ҆бстоѧ́нїй всѣ́хъ и҆зба́ви, на тѧ̀  оу҆пова́нїе, ѻ҆трокови́це, и҆мꙋ́щихъ: и҆ дꙋ́шы на́шѧ  спасѝ бжⷭ҇твенными моли́твами твои́ми. 
По в҃-й стїхоло́гїи сѣда́ленъ, гла́съ д҃:  Подо́бенъ: Ско́рѡ предварѝ: 
Ѿ ю҆́ности взе́мъ кре́стъ тво́й, благочести́внѡ  хрⷭ҇тꙋ̀ послѣ́довалъ є҆сѝ, оу҆вѧди́въ плотско́е  мꙋдрова́нїе воздержа́нїемъ: тѣ́мже на ст҃и́тельстѣмъ  сѣда́лищи сѣ́дъ, ст҃и́телю, возвели́чилъ є҆сѝ влⷣкꙋ,  и҆ тогѡ̀ пречⷭ҇тꙋю мт҃рь, разли́чными дарова̑нїи твою̀  оу҆краси́вша ра́кꙋ, лео́нтїе бг҃облаже́нне. 
Два́жды. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со ст҃и́телемъ того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Надъ страстьмѝ ца́рствовавъ плотски́ми, ст҃и́тель  ꙗ҆ви́лсѧ є҆сѝ бг҃оподо́бенъ, па́ствꙋ твою̀ пресла́внѡ  оу҆па́слъ є҆сѝ, прпⷣбне, креще́нїемъ же просвѣти́лъ  є҆сѝ, и҆ наказа́лъ є҆сѝ сла́вити є҆ди́наго бг҃а въ  трїе́хъ ѵ҆поста́сехъ: тѣ́мже и҆сточа́еши и҆сцѣлє́нїѧ  и҆ по кончи́нѣ вѣ́рою приходѧ́щымъ ко ст҃ѣ́й бж҃їей  цр҃кви, и҆ къ ра́цѣ моще́й твои́хъ, ст҃и́телю лео́нтїе,  молѝ хрⷭ҇та̀ бг҃а, согрѣше́нїй ѡ҆ставле́нїе пода́ти  чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы (с. 387) воззва́нїе, вселе́нныѧ  всеѧ̀ вели́кое сокро́вище, ꙗ҆́кѡ спасе́нїе въ не́й  содѣ́ласѧ мі́рови, и҆ ѡ҆ставле́нїе дре́внихъ  согрѣше́нїй. сегѡ̀ ра́ди вопїе́мъ є҆́й: моли́сѧ сн҃ꙋ  твоемꙋ̀, прегрѣше́нїй ѡ҆ставле́нїе дарова́ти,  благоче́стнѡ покланѧ́ющымсѧ всест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ: Оу҆ста̀ моѧ̑ возглаго́лютъ премꙋ́дрость,  и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи  по вселе́ннѣй: Є҆ѵⷢ҇лїе і҆ѡа́нна, зача́ло л҃є ѿ  полꙋ̀. 
По н҃-мъ ѱалмѣ̀ стїхи́ра, гла́съ ѕ҃: 
Ст҃и́телей оу҆добре́нїе, и҆ ѻ҆тцє́въ сла́вꙋ,  и҆сто́чника и҆сцѣле́нїй, и҆ вѣ́рныхъ застꙋ́пника  вели́каго, соше́дшесѧ празднолю́бцы, пѣ́сньми и҆  похвала́ми воспои́мъ глаголю́ще: ра́дꙋйсѧ, росто́вꙋ  храни́телю, и҆ наста́вниче честны́й, и҆ сто́лпе  неподви́жимый: ра́дꙋйсѧ, свѣти́льниче всесвѣ́тлый,  и҆́же мі́ра концы̀ просвѣща́ѧй чꙋдесы̀: ра́дꙋйсѧ,  скорбѧ́щихъ бжⷭ҇твенное оу҆тѣше́нїе, и҆ ѡ҆би́димыхъ  те́плый побо́рниче, и҆ ны́нѣ, пребл҃же́нне лео́нтїе, не  преста́й молѧ́сѧ хрⷭ҇тꙋ̀ бг҃ꙋ, спасти́сѧ дꙋша́мъ на́шымъ. 
Канѡ́нъ днѐ и҆лѝ бцⷣы, на ѕ҃: и҆ ст҃и́телѧ, на  и҃. 
Творе́нїе і҆ѡа́нна є҆пі́скопа. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Свѣ́томъ твоегѡ̀ бж҃ества̀, хрⷭ҇тѐ, мра́къ  невѣ́дѣнїѧ дꙋшѝ моеѧ̀ ѡ҆зари́въ, просвѣтѝ,  ми́лостиве, и҆ да́ждь мѝ сло́во, сло́ве, да воспою̀  свѣ́тлѡ твоегѡ̀ рачи́телѧ торжество̀. 
Ма́стїю свѧще́нною пома́занъ бы́въ ѿ рꙋкѝ  вседержи́телѧ бг҃а, ст҃и́телю сла́вне лео́нтїе, молѝ ѡ҆  хва́лѧщихъ (с. 388) твою̀ па́мѧть, полꙋчи́ти грѣхѡ́въ  проще́нїе, и҆ напа́стей и҆збавле́нїе. 
Дꙋшѝ самово́льное житїѐ, и҆ доброро́дство вѣ́ры  стѧжа́въ, бг҃опорꙋчє́нныѧ тебѣ̀ лю́ди, и҆ че́стнѡ  наказа́въ, преблаже́нне, свѧще́нне лео́нтїе, приве́лъ  є҆сѝ ѧ҆̀ ко хрⷭ҇тꙋ̀ бг҃ꙋ. 
Бг҃оро́диченъ: 
Ꙗ҆зы́кѡмъ и҆збавле́нїе тобо́ю ꙗ҆ви́сѧ, пречⷭ҇таѧ  влⷣчце, пре́жде па́дшымъ во тлю̀ пра́дѣда а҆да́ма  престꙋпле́нїемъ: ты́ бо хрⷭ҇та̀ породила̀ є҆сѝ,  всѧ́ческихъ творца̀ и҆ гдⷭ҇а. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Свобо́денъ сы́й оу҆́мъ ѿ страсте́й соблю́дъ,  сосꙋ́дъ ѡ҆свѧще́нъ дх҃а прест҃а́гѡ бы́лъ є҆сѝ, всего̀  себѐ пригво́ждь къ вы́шнемꙋ любо́вїю, преблаже́нне. 
Тво́й бг҃оглаго́ливый ѧ҆зы́къ бы́сть, прїе́мъ  хрⷭ҇та̀ внꙋ́трь въ се́рдцы глаго́лющь бж҃їй виті́ѧ,  лео́нтїе: томꙋ̀ помоли́сѧ за ны̀. 
Крⷭ҇та̀ гдⷭ҇нѧ си́лою оу҆крѣплѧ́ѧсѧ, блаже́нне:  поще́нїемъ бо вѣ́рныѧ твоеѧ̀ моли́твы, стремлє́нїѧ  бѣсѡ́вскаѧ низложи́въ, пове́рглъ є҆сѝ. 
Бг҃оро́диченъ: 
Вели́ка сла́ва цр҃ко́внаѧ, па́че дре́внѧгѡ собо́ра  і҆и҃лева: ты́ бо цр҃ковь бж҃їѧ, бцⷣе, въ не́йже  хрⷭ҇то́съ пожи́въ, спасе́нїе содѣ́ла. 
Сѣда́ленъ, гла́съ и҃. Подо́бенъ: Премꙋ́дрости: 
Тве́рдостїю ра́зꙋма оу҆краша́ѧсѧ, плотскі́ѧ  тѧ́гости горды́ню попра́лъ є҆сѝ, и҆ бы́лъ є҆сѝ  ѻ҆би́телище и҆збра́нно дх҃а прест҃а́гѡ, неꙋкло́ннымъ  ра́зꙋмомъ простира́ѧсѧ къ лю́бѧщемꙋ тѧ̀: тѣ́мъ и҆  ре́вностїю бжⷭ҇твенною разгора́ѧсѧ, сла́вне,  многоко́зненнагѡ стрѣ́лы притꙋпи́лъ є҆сѝ, и҆ ꙗ҆ви́всѧ  а҆́гг҃лѡмъ собесѣ́дникъ, ст҃и́телю лео́нтїе: молѝ  хрⷭ҇та̀ (с. 389) бг҃а, согрѣше́нїй ѡ҆ставле́нїе  дарова́ти чтꙋ́щымъ любо́вїю. свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ  сꙋ́щи оу҆тѣ́шителѧ, препѣ́таѧ, беззако́нїю мѧ̀ сꙋ́ща  скве́рное ѻ҆би́телище, и҆ бѣсѡ́мъ и҆гра́лище въ  ра́зꙋмѣ бы́вша, потщи́сѧ ѿ тѣ́хъ ѕлодѣ́йства мѧ̀  и҆зба́вити: и҆ свѣ́тлое жили́ще добродѣ́телей совершѝ,  свѣтоно́снаѧ нетлѣ́ннаѧ: ѿженѝ ѻ҆́блакъ страсте́й,  и҆ вы́шнѧгѡ прича́стїѧ сподо́би, и҆ свѣ́та невече́рнѧгѡ  моли́твами твои́ми. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ взыва́ющи, ѿ смы́сла чи́ста  ѡ҆ гдⷭ҇ѣ пра́зднꙋющи. 
Хрⷭ҇та̀ да похва́лимъ всѝ вѣ́рнїи, такова́го  ст҃и́телѧ да́вшаго, пречⷭ҇тно́е оу҆добре́нїе сла́внѣй  цр҃кви, своеѧ̀ пречⷭ҇тыѧ мт҃ре. 
Дх҃а дарова́нїи благода́тїю, сла́вне, въ ри́зꙋ  свы́ше ѡ҆блача́ѧсѧ, а҆́ки а҆арѡ́нъ неѕло́бїемъ,  преподо́бїемъ и҆ пра́вдою предста́лъ є҆сѝ прⷭ҇то́лꙋ  хрⷭ҇то́вꙋ. 
Дꙋхо́венъ стѧжа́въ ѧ҆зы́къ же, и҆ оу҆ста̀ ти̑хаѧ  честны́ми твои́ми словесы̀, ꙗ҆́кѡ ѿ пото́ка пи́щна  точа́ща оу҆чє́нїѧ медотѡ́чнаѧ, жи́знь безконе́чнꙋю  и҆схода́тайствꙋй на́мъ. 
Бг҃оро́диченъ: 
Хрⷭ҇та̀ на́мъ бж҃їю си́лꙋ и҆ мꙋ́дрость, ты̀  породи́вши, пречⷭ҇таѧ влⷣчце, бг҃ора́дованнаѧ дв҃о,  спасѝ лю́ди и҆ гра́дъ на тѧ̀ оу҆пова́ющыѧ, бцⷣе  пренепоро́чнаѧ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. (с. 390) 
Бл҃же́нъ ты̀ ꙗ҆ви́лсѧ є҆сѝ и҆ добро́ ти бы́сть,  ꙗ҆́кѡ въ моли́твахъ чи́стое, и҆ во бдѣ́нїихъ крѣ́пкое,  оу҆спѣ́шнѡ пострада́лъ є҆сѝ, свѧще́нный ст҃и́телю  ѻ҆́ч҃е лео́нтїе: та́кѡ бо благослови́тсѧ всѧ́къ боѧ́йсѧ  гдⷭ҇а. 
Бж҃їимъ хране́нїемъ блюдо́мо всечестно́е тѣ́ло  твоѐ, преблаже́нне лео́нтїе, мно́гими лѣ́ты земле́ю  покрове́но ꙗ҆ви́сѧ невреди́мо, ꙗ҆́кѡ цвѣ́тъ  неꙋвѧда́емь, вѣ́рныхъ срⷣца̀ веселѧ́що. 
Гро́бъ честна́гѡ твоегѡ̀ тѣлесѐ показа́сѧ,  вѣ́рныхъ люде́й дꙋша́мъ благослове́нїе, и҆ тѣлесє́мъ  и҆сцѣле́нїе ѻ҆би́льнѡ и҆злива́ѧ, то́читъ, и҆ всѧ́кїѧ  стра́сти тмꙋ̀ ѿгонѧ́етъ. 
Бг҃оро́диченъ: 
Бж҃їимъ оу҆кра́шена свѣ́томъ, бг҃опрера́дованнаѧ  мт҃и: ты́ бо породила̀ є҆сѝ краснѣ́йша па́че всѣ́хъ  сынѡ́въ человѣ́ческихъ, и҆́стиннаго бг҃а, ѿ ле́сти  мі́ръ и҆зба́вльшаго. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́  ти: возведѝ ѿ тлѝ живо́тъ мо́й, многоми́лостиве. 
Є҆ди́нство трⷪ҇цы проповѣ́далъ є҆сѝ ꙗ҆́снѡ,  ст҃и́телю лео́нтїе, и҆ немꙋ́дрыхъ сердца̀ волнꙋ́ема  оу҆кроти́лъ є҆сѝ, ра́внѡ славосло́вити ро́ждшагосѧ  сло́ва, сопресто́льна ѻ҆ц҃ꙋ̀ и҆ дх҃ꙋ ст҃о́мꙋ. 
Не терпѧ̀ ви́дѣти вра́гъ ле́стное є҆гѡ̀  погиба́ющее сѣ́тованїе, подви́же оу҆стремле́нїе  людско́е на свѧтопома́заннꙋю твою̀ главꙋ̀: ты́ же  моли́твами твои́ми разсла́блены и҆ не́мѡщны пове́рглъ  є҆сѝ ѧ҆̀. 
Бг҃оразꙋ́мїемъ свѣ́тлѡ и҆мѣ́юще дꙋшѝ своеѧ̀  оу҆́мное, красѧ́тъ ра́кꙋ моще́й твои́хъ, стека́ющесѧ къ  похвале́нїю чꙋде́съ твои́хъ празднолю́бцы, свѧще́нный  на́шъ оу҆чи́телю. 
Бг҃оро́диченъ: 
Диви́тъ оу҆́мъ же и҆ слꙋ́хъ твоѐ чревоноше́нїе,  дв҃о (с. 391) господоимени́таѧ: ражда́еши бо неви́димаго  бг҃а, сѐ оу҆жѐ ви́дима въ на́шемъ сꙋществѣ̀, ꙗ҆́кѡ  чл҃вѣ́ка, спаса́ющаго человѣ́ки. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Житїѧ̀ ра́ди чистоты̀ всеви́децъ гдⷭ҇ь свѣ́тъ  сво́й насадѝ въ дꙋшѝ твое́й, вразꙋми́ти лю́ди мнѡ́гїѧ  твои́ми оу҆чє́нїи, лео́нтїе преподо́бне. 
І҆́косъ: 
Новоразꙋ́мномꙋ ꙗ҆зы́кꙋ, великоимени́тѣй  странѣ̀, блаже́ннѣй землѝ, ст҃оразꙋ́менъ  проповѣ́дникъ показа́лсѧ є҆сѝ бг҃олѣ́пныѧ вѣ́ры  хрⷭ҇то́вы: ѡ҆мрачє́ннаѧ на̑ша сердца̀ ѡ҆зари́въ, и҆зъ  глꙋбины̀ нече́стїѧ и҆сто́рглъ є҆сѝ: пре́жде бо ны̀  невѣ̑жды сꙋ́щыѧ, слове́съ бл҃года́тїю оу҆кроти́въ,  наказа́лъ є҆сѝ сла́вити првⷣное и҆ вели́кое въ трⷪ҇цѣ  бжⷭ҇тво̀. свѧще́нный на́шъ оу҆чи́телю, ѿ крꙋ́га  нбⷭ҇нагѡ посѣща́й моли́твами твои́ми хва́лѧщыѧ твою̀  па́мѧть, лео́нтїе прпⷣбне. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆че́ньми бо крѣ́пкими премꙋ́дрыхъ слове́съ  твои́хъ, ꙗ҆́кѡ чадолюби́вый ѻ҆те́цъ, неѕло́бивыхъ  дѣте́й мно́жество оу҆сво́ивъ цр҃кви, оу҆вѣща́лъ  є҆сѝ вопи́ти: бл҃гослове́нъ бг҃ъ ѻ҆тє́цъ на́шихъ. 
Тобо́ю ѡ҆свѧтѝ гдⷭ҇ь гра́дъ вели́кїй сла́вный  росто́въ, вѣнцено́сче лео́нтїе, лю́дїе бо є҆гѡ̀  вразꙋмле́ни тобо́ю, пою́тъ хрⷭ҇тꙋ̀: бл҃гослове́нъ бг҃ъ  ѻ҆тє́цъ на́шихъ. 
Гасѧ́ща оу҆́бѡ свѣщꙋ̀ оу҆ честны́ѧ твоеѧ̀  ра́ки, бл҃же́нне, оу҆страши́въ, и҆ не глаго́лати  сотвори́въ, твоеѧ́ же свѧты́ни моли́твою и҆сцѣле́нїе  прїѧ́тъ. съ ни́мже и҆ мы̀, веселѧ́щесѧ вопїе́мъ хрⷭ҇тꙋ̀:  бл҃гослове́нъ бг҃ъ ѻ҆тє́цъ на́шихъ. (с. 392) 
Бг҃оро́диченъ: 
Оу҆мертви́сѧ пресмыка́емый ѕмі́й твои́мъ  ржⷭ҇тво́мъ, пречⷭ҇таѧ дв҃о, поро́ждши невмѣсти́маго бг҃а  нб҃сы̀. спасѝ ѿ бѣ́дъ хва́лѧщыѧ тѧ̀, бл҃гослове́ннаѧ  чⷭ҇таѧ приснодв҃о. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀  превозно́симъ во всѧ̑ вѣ́ки. 
Ликꙋ́ютъ чи́ни а҆́гг҃льстїи на нб҃сѣ́хъ, и҆  вѣ́рныхъ сѡ́нмища на землѝ, твою̀ па́мѧть похвалѧ́юще,  ст҃и́телю лео́нтїе, хрⷭ҇та̀ превозно́сѧтъ во вѣ́ки. 
Тлѣ̑нныѧ вє́щи ѿтрѧ́съ, и҆ въ нбⷭ҇ныѧ дꙋ́шꙋ  твою̀ впери́въ, ꙗ҆́кѡ же́ртва благопрїѧ́тна, въ воню̀  благово́нїѧ прине́слсѧ є҆сѝ хрⷭ҇тꙋ̀, є҆го́же  превозно́симъ во вѣ́ки. 
Воспое́мъ оу҆се́рднѡ пѣ́сньми хрⷭ҇та̀ бг҃а,  прпⷣбнагѡ торжество̀ ви́дѧще сла́вимъ. всѧ̑ бо  дѣ́йствꙋетъ хрⷭ҇то́съ, є҆ли́кѡ хо́щетъ: є҆го́ бо  сла́вѧщыѧ прославлѧ́етъ во вѣ́ки. 
Бг҃оро́диченъ: 
На тѧ̀, бг҃омт҃и пречⷭ҇таѧ, нбⷭ҇ный до́ждь сни́де  ѡ҆мыва́ющїй скве́рнꙋ дꙋ́шъ на́шихъ, тѣ́мъ тѧ̀ блажи́мъ  чⷭ҇тꙋю во вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Ꙗ҆́кѡ ѕвѣзда̀ свѣтоно́снаѧ ꙗ҆ви́лсѧ є҆сѝ  лꙋча́ми дꙋхо́вными вѣ́рныхъ сердца̀ просвѣща́ѧ,  свѣ́томъ ра́зꙋма бж҃е́ственнагѡ, бг҃омꙋ́дре лео́нтїе.  тѣ́мъ ны́нѣ со а҆́гг҃лы водворѧ́ѧсѧ, спаса́й хва́лѧщыѧ  твою̀ па́мѧть. 
Дѣ́лы дꙋхо́вными оу҆кра́шенъ, въ пи́щи ра́йстѣй  веселѧ́сѧ, помѧнѝ хва́лѧщыѧ твою̀ па́мѧть, застꙋпа́ѧ ѿ  (с. 393) бѣ́дъ и҆ скорбе́й, пребл҃же́нне  свѧщенност҃и́телю лео́нтїе, да непреста́ннѡ тѧ̀  оу҆блажа́емъ. 
И҆мѣ́ѧ ца́рство непремѣ́нно, цр҃ю̀ сы́й вы́шнихъ  си́лъ, хрⷭ҇тѐ, десни́цы твоеѧ̀ крѣ́постїю, вра̑гъ  нечести́выхъ вы́ю низве́рзи подъ но́зѣ во́инствꙋ  на́шемꙋ. 
Бг҃оро́диченъ: 
Є҆гда̀ сꙋ́диши, ми́лостиве, ꙗ҆́ростїю не  ѡ҆бличѝ менѐ, ни гнѣ́ва же сотворѝ проти́вꙋ  беззако́нїємъ. а҆́ще ли ѡ҆бличи́ши, то̀ кто̀ постои́тъ;  моли́твами ро́ждшїѧ тѧ̀ чи́стыѧ мт҃ре, ѻ҆гнѧ̀ гее́нскагѡ  и҆зба́витисѧ мо́лимсѧ и҆ прича́стникѡмъ бы́ти црⷭ҇тва  нбⷭ҇нагѡ. 
Свѣти́ленъ. Подо́бенъ: Посѣти́лъ ны̀: 
Сла́внѡ кра́ситсѧ дне́сь свѣтоза́рное твоѐ  торжество̀: во свѣ́тѣ сла́вы лица̀ бж҃їѧ предстоѧ̀,  ст҃и́телю, помѧнѝ на́съ хва́лѧщихъ твою̀ па́мѧть. 
Два́жды. 
Бг҃оро́диченъ: 
По бз҃ѣ оу҆пова́нїе и҆мꙋ́ще на тѧ̀, пречⷭ҇таѧ  бцⷣе, мо́лимсѧ: къ ро́ждшемꙋсѧ и҆зъ тебє̀ мольба́ми,  невреди́мыхъ на́съ да́же до конца̀ сохранѝ. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Прпⷣбне ѻ҆́ч҃е лео́нтїе, ꙳ ты̀ возше́дъ на  лѣ́ствицꙋ бж҃е́ственнагѡ ра́зꙋма, ꙳ и҆ къ бг҃ꙋ  приближа́ѧсѧ, ꙳ оу҆сыне́нїѧ ѿ негѡ̀ да́ръ прїѧ́лъ  є҆сѝ, ꙳ и҆сцѣлѧ́ти недꙋ́ги неисцѣ̑льныѧ, ꙳ и҆  ѿгонѧ́ти дꙋ́хи ѡ҆мрачє́нныѧ. ꙳ тѣ́мъ твоѐ  оу҆спе́нїе пра́зднꙋемъ, ꙳ ра́достїю се́рдца хрⷭ҇та̀  велича́юще, ꙳ велича́ющаго своего̀ оу҆го́дника. 
Два́жды. 
Прпⷣбне ѻ҆́ч҃е бг҃омꙋ́дре, ꙳ ты̀ вои́стиннꙋ  ꙗ҆ви́лсѧ є҆сѝ дрꙋгі́й мѡѷсе́й, ꙳ свобожда́ѧ и҆  наставлѧ́ѧ но́ваго і҆и҃лѧ ꙳ ѿ пре́лести лю́тагѡ  фараѡ́на, ꙳ и҆ преводѧ̀ на зе́млю ѡ҆бѣтова́нїѧ ꙳ въ  нбⷭ҇ныѧ ѡ҆гра́ды, ꙳ и҆дѣ́же ны́нѣ ликꙋ́еши оу҆ (с.  394) престо́ла всѣ́хъ цр҃ѧ̀, ꙳ за ны̀ непреста́ннѡ къ  немꙋ̀, ѻ҆́ч҃е, молѧ́сѧ, ꙳ преблаже́нне лео́нтїе. 
Ра́дꙋйсѧ, всекра́сне лео́нтїе, ꙳ ты̀ и҆змла́да  хрⷭ҇та̀ возлюби́лъ є҆сѝ, ꙳ кꙋмі̑ръ возгнꙋша́всѧ, ꙳ и҆  ме́рзскихъ і҆дѡлослꙋже́нїй, ꙳ хра́мъ себѐ ѡ҆свѧти́лъ  є҆сѝ, ꙳ и҆ ѻ҆би́тель бы́лъ є҆сѝ прест҃а́гѡ дх҃а: ꙳  є҆гѡ́же и҆сполнѧ́ѧсѧ, ꙳ трⷪ҇цꙋ во є҆ди́номъ бжⷭ҇твѣ̀ ꙳  проповѣ́далъ є҆сѝ. ꙳ є҆́йже за твоѧ̑ ча̑да, ѻ҆́ч҃е,  помоли́сѧ. 
Сла́ва, гла́съ и҃: 
Ст҃и́телю лео́нтїе, высото̀ добродѣ́телей, бж҃їе  процвѣте́нїе, мꙋ́дрости ѻ҆рга́не, правовѣ́рныхъ  сла́во, ѕловѣ́рїѧ ѡ҆бличи́телю, дѣ́вственнагѡ ли́ка  вели́кое спаси́тельное и҆ ди́вное мꙋдрова́нїе: хрⷭ҇та̀  бг҃а молѝ, дарова́ти дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: Славосло́вїе вели́кое. И҆  ѿпꙋ́стъ. 
На лїтꙋргі́и бл҃жє́нна, пѣ́снь г҃ и҆ ѕ҃-ѧ.  Прокі́менъ: Оу҆ста̀ моѧ̑ возглаго́лютъ премꙋ́дрость,  и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи  по вселе́ннѣй. А҆пⷭ҇лъ ко є҆вре́ємъ, зача́ло ти҃і  ѿ полꙋ̀. А҆ллилꙋ́їа: Оу҆ста̀ пра́веднагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.  Є҆ѵⷢ҇лїе матѳе́а, зача́ло а҃і. Прича́стенъ: Въ  па́мѧть вѣ́чнꙋю. 


(с. 395) 
Мѣ́сѧца тогѡ́же въ к҃д де́нь. 
Прпⷣбнагѡ ѻ҆тца̀ на́шегѡ сѷмеѡ́на, и҆́же на  ди́внѣй горѣ̀: 
И҆ па́мѧть прпⷣбнагѡ ѻ҆тца̀ на́шегѡ нїки́ты  сто́лпника, переасла́вскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры сѷмеѡ́на, на ѕ҃,  гла́съ и҃. 
Подо́бенъ: Ѽ пресла́внагѡ чꙋдесѐ! 
Сто́лпъ написа́нъ и҆мꙋ́щь, ꙳ рожде́ственный  добродѣ́тели, ꙳ видѣ̑нїи и҆ дѣѧ̑нїи, ꙳ сѷмеѡ́не  пребога́те, дꙋ́шꙋ содѣ́лалъ є҆сѝ, ꙳ плѡтска́ѧ  побѣди́въ взыгра̑нїѧ, ꙳ и҆ въ живоно́снꙋю ѡ҆дѣ́ѧвсѧ  ме́ртвость, прпⷣбне, ꙳ и҆ свѣти́льникъ бы́лъ є҆сѝ  при́снѡ сїѧ́ющь, ꙳ всѧ̑ зємны́ѧ концы̀ ꙳ просвѣща́ѧ  благода́тїю. 
Жела́нїемъ бжⷭ҇твеннымъ впери́мь, ꙳ є҆щѐ пло́ть  носѧ̀, ꙳ и҆ пе́рстїю ѡ҆бложе́нъ, ꙳ а҆́гг҃лѡмъ бы́лъ  є҆сѝ ꙗ҆́вѣ є҆диножи́тель, ꙳ земны́хъ оу҆́бѡ  ѿстꙋ́пль, ꙳ къ нбⷭ҇нымъ же, ѻ҆́ч҃е, возвыша́емь, ꙳  столпо́мъ высо́кимъ ꙳ къ бг҃ꙋ взима́ѧсѧ при́снѡ, ꙳ и҆  восхождє́нїи ѡ҆блиста́ѧсѧ. 
Пло́ть и҆стни́въ воздержа́нїемъ, ꙳ и҆ горѣ̀  возводѧ́щꙋ дꙋ́шꙋ, ꙳ и҆ къ бг҃ꙋ приближа́ющꙋсѧ, ꙳  сѷмеѡ́не, показа́лъ є҆сѝ, ꙳ и҆ прїѧ́телище дх҃а: ꙳ и҆  си́лою сегѡ̀ чꙋдеса̀ па́че є҆стества̀ ꙳ твори́ти  сподо́билсѧ є҆сѝ. ꙳ ѿѻнꙋ́дꙋже бы́сть вседѣ́тельное  дѣѧ́нїе, ꙳. же па́че оу҆ма̀ всѧ̑ и҆ мы́сли прехо́дѧтъ. 
Сла́ва, гла́съ ѕ҃: 
Ѻ҆́ч҃е досточꙋ́дне, пꙋсты́ни ꙗ҆ви́лсѧ є҆сѝ  до́брое (с. 396) прозѧбе́нїе, на́мъ же застꙋ́пникъ: въ  то́й бо жела́нїе ѡ҆брѣ́лъ є҆сѝ нбⷭ҇ныѧ высоты̀,  цѣле́бныѧ же благода́ти ѿ некра́домыхъ сокро́вищь дх҃а  сподо́билсѧ є҆сѝ. тѣ́мже ѻ҆бои́ми хрⷭ҇то́съ тѧ̀  ѡ҆богатѝ, и҆ чꙋде́съ самодѣ́телѧ показа̀: сѷмеѡ́не  прпⷣбне, молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
На дре́вѣ живо́тъ на́шъ зрѧ́щи, всенепоро́чнаѧ  бцⷣе, ви́сѧщъ, мт҃рски рыда́ющи вопїѧ́ше: сн҃е мо́й, и҆  бж҃е мо́й, спасѝ любо́вїю пою́щыѧ тѧ̀. 
На стїхо́внѣ днѐ. Сла́ва, гла́съ в҃. Самогла́сенъ.  Ге́рманово: 
На го́рꙋ высокꙋ̀ ѻ҆бра́знѡ ди́внꙋ возше́дъ, и҆ въ  честны́й кївѡ́тъ ꙗ҆́кѡ въ незаходи̑маѧ вше́дъ,  дѣѧ́нїемъ и҆зрѧ́днымъ, и҆ восхожде́нїе видѣ́нїй  показа́лъ є҆сѝ: житїѐ оу҆́бѡ оу҆ѧсни́въ оу҆́зы  желѣ́зными, ꙗ҆́коже гри́внами златы́ми оу҆кра́шенъ,  бг҃а же зрѧ̀, и҆ зри́мь, и҆ є҆ди́нъ є҆ди́номꙋ  бесѣ́дꙋѧ, є҆го́же молѝ, честны́й сѷмеѡ́не, ѡ҆ дꙋша́хъ  на́шихъ. 
И҆ ны́нѣ, бг҃оро́диченъ и҆лѝ  крⷭ҇тобг҃оро́диченъ. 
Подо́бенъ: Є҆гда̀ ѿ дре́ва: 
Оу҆́гль, є҆го́же прови́дѣ пре́жде сла́вный  и҆са́їа, воплоща́етсѧ ѿ неискꙋсомꙋ́жныѧ мт҃ре, ма́нїемъ  прозѧ́бшагѡ и҆ роди́телѧ, и҆ ро́ждсѧ закала́етсѧ во́лею,  мі́ра взе́млѧй прегрѣшє́нїѧ, а҆́гнецъ ꙗ҆́кѡ  непоро́ченъ. тѣ́мже а҆́гница и҆ дв҃а сего̀ на крⷭ҇тѣ̀  зрѧ́щи, печа́ли ѻ҆рꙋ́жїемъ снѣда́шесѧ. 
Тропа́рь, гла́съ а҃. 
Пꙋсты́нный жи́тель, и҆ въ тѣлесѝ а҆́гг҃лъ, и҆  чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ  сѷмеѡ́не, посто́мъ, бдѣ́нїемъ, моли́твою, нбⷭ҇наѧ  дарѡва́нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы  вѣ́рою притека́ющихъ тѝ. сла́ва да́вшемꙋ тебѣ̀  крѣ́пость, сла́ва вѣнча́вшемꙋ тѧ̀, сла́ва  дѣ́йствꙋющемꙋ тобо́ю всѣ̑мъ и҆сцѣлє́нїѧ. (с. 397) 
Канѡ́нъ прпⷣбнагѡ на ѕ҃, є҆гѡ́же краегране́сїе: 
Чꙋ́дне, пою̀, сѷмеѡ́не, твою̀ благода́ть. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре, і҆и҃лѧ же бѣглеца̀, пѣшехо́дца  спасѐ, пѣ́снь бг҃ови воспѣва́юща. 
Бг҃осло́вїѧ вои́стиннꙋ вина̀ є҆́сть па́мѧть  твоѧ̀, чꙋдодѣ́йственный ѻ҆́ч҃е сѷмеѡ́не, и҆ сїѧ́нїе,  соше́дшымсѧ всѣ̑мъ, чи́стыми сердцы̀ пѣ́ти тоѧ̀  вели́чество, и҆ досточꙋ́дное житїѐ твоѐ. 
Ѿ гла́са крⷭ҇ти́телева и҆ видѣ́нїѧ,  благовѣсти́сѧ твое́й сла́внѣй ма́тери, и҆ тѧ̀  благово́нно и҆ бжⷭ҇твенное жили́ще, всебл҃же́нне ѻ҆́ч҃е,  зача́тъ же и҆ родѝ, трїѷпоста́снагѡ бжⷭ҇тва̀. 
Па́че є҆стества̀ пра́вды носи́ло бж҃їихъ  дарова́нїй, ѿ пеле́нъ, ѻ҆́ч҃е, ма́тернихъ хотѧ́ща  бы́ти, проразꙋмѣ́въ вели́кїй прⷣте́ча, шꙋ́ѧгѡ сосца̀  тебѣ̀ ѿвраща́тисѧ повелѣва́етъ, и҆ къ десно́мꙋ  прилѣплѧ́тисѧ. 
Чи́сто и҆зъ нача́ла прїи́мъ житїѐ, пребога́те,  ба́нею, ѻ҆́ч҃е, пакибытїѧ̀ да́ръ дꙋхо́вный, ѿ  младе́нства бжⷭ҇твеннѣ твоеѧ̀ дꙋшѝ благолѣ́пїе  показа́лъ є҆сѝ со́лнца свѣтлѣ́йши. 
Бг҃оро́диченъ: 
Пресла́внаѧ возглаго́лашасѧ ѡ҆ тебѣ̀ въ ро́дѣхъ  родѡ́въ, бг҃а сло́ва во чре́вѣ вмѣсти́вшаѧ, чиста́ же  пребы́вши, бцⷣе марі́е: тѣ́мже тѧ̀ всѝ почита́емъ  сꙋ́щее по бз҃ѣ застꙋпле́нїе на́ше. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Ѿ млады́хъ ногте́й подви́жникъ и҆зрѧ́денъ  и҆зра́слъ є҆сѝ, рачи́тель же бжⷭ҇твенныѧ добро́ты  те́плый. тѣ́мъ ѿ (с. 398) ложе́снъ тѧ̀ проꙋвѣ́дѣвъ  влⷣка, сѷмеѡ́не, ѡ҆свѧти́лъ є҆́сть, ѻ҆́ч҃е  пресла́вне. 
Оу҆мꙋдри́всѧ ѿ мла́да, чꙋдотво́рче прпⷣбне  ѻ҆́ч҃е, во́зраста и҆́стиннымъ ра́зꙋмомъ, дх҃а  непостижи́магѡ самови́днѡ сподо́билсѧ є҆сѝ ви́дѣти,  си́лами ѡ҆крꙋжа́ема. 
Дꙋшѝ чꙋ̑вства ѿ оу҆жа́снагѡ, прпⷣбне ѻ҆́ч҃е,  просвѣти́въ видѣ̑нїѧ, чꙋ́денъ ра́зꙋмъ благи́хъ стѧжа́лъ  є҆сѝ, и҆ и҆́накѡ и҆мꙋ́щымъ, сѷмеѡ́не, небла́зненно  житїѐ показа́лъ є҆сѝ. 
Ꙗ҆́вственнѡ тебѣ̀ предста̀ по́сланный а҆́гг҃лъ,  а҆́гг҃льское, бг҃оно́се, завѣща̀ житїѐ, цѣлова́ти  ра́достнѡ, но́гъ же ꙗ҆́вльшагѡсѧ прикоснꙋ́лсѧ є҆сѝ,  ѻ҆́ч҃е, стопа́мъ. 
Бг҃оро́диченъ: 
Всели́всѧ въ дв҃ꙋ тѣле́снѣ, гдⷭ҇и, ꙗ҆ви́лсѧ  є҆сѝ человѣ́кѡмъ ꙗ҆́коже подоба́ше ви́дѣти тебѐ:  ю҆́же и҆ показа́лъ є҆сѝ ꙗ҆́кѡ и҆́стиннꙋю бцⷣꙋ, и҆  вѣ́рныхъ помо́щницꙋ, є҆ди́не чл҃вѣколю́бче. 
Сѣда́ленъ, гла́съ и҃. Подо́бенъ: Премꙋ́дрости: 
Пре́жде зача́тїѧ, ѻ҆́ч҃е, ѡ҆свѧти́всѧ,  роди́тельницѣ пода́лсѧ є҆сѝ прекра́сно прозѧбе́нїе,  хотѧ́щь бы́ти сосꙋ́дъ бжⷭ҇твеннагѡ дх҃а, є҆гѡ́же си́лою  возра́съ, оу҆ѧзви́лъ є҆сѝ лꙋка́выхъ дꙋхѡ́въ мно́жество  жезло́мъ вѣ́ры: тѣ́мже со сла́вою ѿше́дъ, бы́лъ  є҆сѝ вѣ́рныхъ сто́лпъ непоколеби́мь, и҆ свѣти́льникъ  свѣ́телъ, сѷмеѡ́не досточꙋ́дне. Молѝ хрⷭ҇та̀ бг҃а,  согрѣше́нїй ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь  безчи́сленныхъ согрѣше́нїй мои́хъ, и҆ ꙗ҆́кѡ къ те́пломꙋ  застꙋпле́нїю и҆ покро́вꙋ моемꙋ̀, чⷭ҇таѧ, ко приста́нищꙋ  притека́ю твоеѧ̀ бл҃гости: тѣ́мже, пречⷭ҇таѧ, и҆зъ  тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆  всѣ́хъ рабѣ́хъ твои́хъ, (с. 399) непреста́ннѡ  молѧ́щихтисѧ, бцⷣе пречⷭ҇таѧ, молѧ́щи є҆го̀ при́снѡ,  согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Пребы́ти внꙋ́трь ника́коже мі́ра претерпѣ́лъ  є҆сѝ є҆щѐ, ѻ҆́ч҃е, и҆мѣ́ѧ наставлѧ́ющꙋю тѧ̀ бж҃їѧ  дх҃а си́лꙋ: въ непроходи́мыхъ же пꙋсты́нѧхъ живы́й, и҆ со  ѕвѣрьмѝ ходѧ̀ безъ боѧ́зни, ѻ҆троча̀ сы́й, и҆  болѣ́зньми весели́сѧ є҆сѝ тѣле́сными. 
Скача̀ ꙗ҆́коже є҆ле́нь по гора́мъ, жела́лъ  є҆сѝ, ѻ҆́ч҃е, бг҃ото́чныхъ и҆сто́чникѡвъ, и҆ ѡ҆брѣ́тъ  сїѧ̑, сѷмеѡ́не, бг҃олю́бїѧ жа́ждꙋ преиспо́лнилъ є҆сѝ:  ѿ ни́хже бг҃осло́вїѧ насы́щсѧ, и҆сточа́еши при́снѡ  лицѐ хрⷭ҇то́во зрѧ̀. 
Бѣлоѡбразꙋ́юща тѧ̀, ꙗ҆́коже на колесни́цѣ  зрѣ́лъ є҆сѝ, прпⷣбне, носи́ма, оу҆́мныма, ѻ҆́ч҃е,  ѻ҆чи́ма: столпо́мъ же свѣ́тлымъ ѻ҆троча̀ наставлѧ́емь,  бжⷭ҇твенный і҆ѡа́ннъ стоѧ̀ на степе́ни, пре́жде твоегѡ̀  къ немꙋ̀ восхожде́нїѧ. 
Наста́вленъ бы́въ, сла́вне, ѿ благода́ти да́нныѧ  тебѣ̀, ꙗ҆́коже ѿ си́лы въ бжⷭ҇твеннꙋю си́лꙋ,  ше́ствꙋеши ко (с. 400)і҆ѡа́нновѣ хра́минѣ  бг҃омꙋ́дреннагѡ: съ ни́мже по́двигомъ любе́знѡ боре́нїе  проходѧ̀, ꙗ҆ви́лсѧ є҆сѝ ꙗ҆́коже а҆́гг҃лъ. 
Бг҃оро́диченъ: 
Ты̀ вѣ́рныхъ похвала̀ є҆сѝ, безневѣ́стнаѧ, ты̀  предста́тельница, ты̀ прибѣ́жище хрⷭ҇тїа́нъ, стѣна̀ и҆  приста́нище: къ сн҃ꙋ бо твоемꙋ̀ мольбы̑ но́сиши,  всенепоро́чнаѧ, и҆ спаса́еши ѿ бѣ́дъ вѣ́рою и҆  любо́вїю бцⷣꙋ чⷭ҇тꙋю тѧ̀ вѣ́дꙋщыѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Красоты̀ и҆спо́лнь ꙗ҆́кѡ благолѣ́пенъ дѣ́тищъ,  ѻ҆́ч҃е, гдⷭ҇ь ꙗ҆́вственнѡ предста̀, на степе́ни  стоѧ́нїѧ твоегѡ̀ сꙋ́щꙋ: и҆ ѡ҆блиста́въ сла́вою  терпѣ́нїѧ, ꙗ҆́коже проси́лъ є҆сѝ, себѐ показа́въ  распина́ема. 
Возсїѧ̀ заре́ю ѿкрове́нїй всѐ житїѐ твоѐ,  и҆́мже бжⷭ҇твеннагѡ мѵ́ра благово́нїѧ бы́въ и҆спо́лненъ,  сꙋпроти̑вныѧ страда́льчески, хрⷭ҇то́въ оу҆го́дниче,  де́мѡнскїѧ ссѣ́клъ є҆сѝ полкѝ. 
Возвы́силсѧ є҆сѝ видѣ̑нїи бжⷭ҇твенными,  всеблаже́нне, оу҆ма̀ чистото́ю: и҆ и҆сто́чникъ мꙋ́дрости  живоно́сныѧ, то́ки и҆сточа́ющее се́рдце и҆мѣ́ѧ, ѿ бг҃а  оу҆че́ньми, дꙋ́шы болѧ́щихъ просвѣти́лъ є҆сѝ. 
Бг҃оро́диченъ: 
Мт҃рнее дерзнове́нїе, є҆́же къ сн҃ꙋ твоемꙋ̀  и҆мꙋ́щи, пречи́стаѧ, сро́днагѡ промышле́нїѧ є҆́же ѡ҆  на́съ не пре́зри, мо́лимсѧ: ꙗ҆́кѡ тебѐ и҆ є҆ди́нꙋ  хрⷭ҇тїа́не ко влⷣцѣ ѡ҆чище́нїе ми́лостивно  предлага́емъ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Вели́къ ꙗ҆́коже мѡѷсе́й, добродѣ́тельми чꙋ́дный  бы́въ, ѻ҆́ч҃е, на высо́къ сто́лпъ ма́нїемъ бжⷭ҇твеннымъ  возше́дъ, (с. 401) взѧ́тсѧ дх҃омъ, и҆ си́лꙋ  просвѣти́тельнꙋю прїе́мъ, ꙗ҆́коже ѻ҆́нъ просла́вилсѧ  є҆сѝ. 
И҆стощѝ сво́й вра́гъ стрѣ́лъ дꙋшетлѣ́нный  тꙋ́лъ, неи́стовнѡ, бг҃оно́се, стрѣлѧ́ѧ, и҆ дꙋшѝ твоеѧ̀  столпа̀ не поколеба̀: на ка́мени бо неразсѣ́днѣмъ  хрⷭ҇то́вѣ крѣ́пкѡ оу҆тверди́лсѧ є҆сѝ. 
Ꙗ҆́кѡ терпѧ́щꙋ по́ты оу҆до́бь воздержа́нїѧ,  чꙋ́дный ѻ҆́ч҃е, ꙗ҆́вльсѧ влⷣка тебѣ̀, же́злъ  крѣ́пости хрⷭ҇то́съ врꙋча́етъ, и҆ си́мъ тебѣ̀  немощны́хъ недꙋ́ги повелѣва́етъ цѣли́ти. 
Бг҃оро́диченъ: 
Марі́е, влⷣчнее селе́нїе, свѣ́тлыми дѣ́вства  зарѧ́ми, свѣтови́днѡ ꙗ҆́кѡ крі́нъ сїѧ́ѧ, посредѝ  терно́внагѡ смѣше́нїѧ, тебѣ̀ молю́сѧ бл҃го́й:  согрѣше́нїй мѝ да́рꙋй проще́нїе. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Вы̑шнѧѧ жела́ѧ, дѡ́льнѧѧ ѿложи́въ, и҆ ꙗ҆́кѡ  нб҃о сто́лпъ содѣ́лавый: тѣ́мъ ѡ҆блиста́лъ є҆сѝ  чꙋде́съ заре́ю, прпⷣбне, и҆ хрⷭ҇тꙋ̀ всѣ́хъ бг҃ꙋ  мо́лишисѧ непреста́ннѡ ѡ҆ всѣ́хъ на́съ. 
Всесвѣ́тлаѧ блаже́ннагѡ па́мѧть, дрꙋгі́й ꙗ҆ви́сѧ  де́нь спасе́нїѧ на́мъ, сїѧ́нїемъ поще́нїѧ но́щь глꙋбо́кꙋю  страсте́й ѿгонѧ́щїй, и҆ всеизрѧ́дными дѣѧ́ньми  просвѣща́ющїй: въ ню́же свѣ́тлѡ ꙗ҆́кѡ ѕвѣ́зды  ꙗ҆́вльшесѧ, всѝ вѣ́рнїи пѣ̑нїѧ въ весе́лїи сѷмеѡ́нꙋ  свѣти́льникꙋ принесе́мъ: свы́ше бо зрѧ̀ просвѣща́етъ  ны̀, и҆ дае́тъ оу҆мире́нїе неизглаго́ланно, хрⷭ҇та̀ бг҃а  молѧ̀ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Халде́йскїѧ пе́щи всепа́гꙋбнꙋю си́лꙋ оу҆гаси́вше,  ѻ҆́бразомъ а҆́гг҃ла снизше́дшагѡ, зижди́телю ю҆́ношы  взыва́хꙋ: бл҃гослове́нъ є҆сѝ и҆ хва́льный бж҃е  ѻ҆тє́цъ на́шихъ. 
Ю҆́ношески, бг҃оно́се, мꙋдрова́нїѧ мїрскі́ѧ  ле́сти, тщі́ѧ же сла́вы низпа́данїѧ бѣ́гаѧ, въ молча́нїи  жи́ти (с. 402) возлюби́лъ є҆сѝ, и҆ дꙋ́хомъ вопїѧ̀  непреста́ннѡ: бл҃гослове́нъ бг҃ъ ѻ҆те́цъ на́шихъ. 
Крестоѻбра́знѡ простира́ѧ дла̑ни твоѧ̑, и҆  моли́твꙋ дѣ́йствꙋѧй, хрⷭ҇та̀ во сла́вѣ со а҆́гг҃лы  ѻ҆чи́ма ꙗ҆вле́ннѡ, бг҃оно́се, оу҆зрѣ́лъ є҆сѝ, на  го́рꙋ сїю̀ ди́внꙋю взы́ти повелѣва́юща. 
Нб҃оте́чнѣ нра́вомъ и҆ды́й, ѻ҆́ч҃е, къ столпꙋ̀  возше́лъ є҆сѝ на него̀, пре́жде сегѡ̀ ты̀ влⷣки  бжⷭ҇твеннымъ повинꙋ́всѧ велѣ́нїємъ, дости́глъ є҆сѝ  горы̀ сеѧ̀, ю҆́же чꙋ́днѡ чꙋ́днꙋ са́мъ и҆менова́лъ є҆сѝ. 
Высо́кїй ве́рхъ, ꙗ҆́коже нбⷭ҇ный ра́й,  благово́нными насажде́нъ цвѣты̑ всѧ́кими, ѡ҆брѣ́тъ  всели́лсѧ є҆сѝ: жили́ще же сїѐ чꙋдодѣ́йственнѣ,  бг҃оначерта́ннѡ водрꙋзи́лъ є҆сѝ. 
Бг҃оро́диченъ: 
Во свѣ́тѣ гдⷭ҇ни ходѧ́щїи, прїиди́те, воспои́мъ  бжⷭ҇твенный гра́дъ цр҃ѧ̀ ца́рствꙋющихъ, марі́ю пречⷭ҇тꙋю,  бцⷣꙋ и҆́стиннꙋю, ꙗ҆́кѡ оу҆пова́нїе дꙋ́шъ на́шихъ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Бг҃олѣ́пными, прпⷣбне, дꙋшѝ твоеѧ̀ си́лами,  трисвѣ́тломꙋ спримѣси́лсѧ є҆сѝ сїѧ́нїю, ѿ негѡ̀  наꙋча́емь, ꙗ҆́кѡ ѿ є҆ди́нагѡ бж҃ества̀, семꙋ̀ предъ  столпо́мъ твои́мъ требога́тенъ хра́мъ сла́внѡ созда́лъ  є҆сѝ, и҆ несозда́ннꙋю чти́ти наꙋчи́лъ є҆сѝ въ не́мъ  трⷪ҇цꙋ во вѣ́ки. 
Всеси́льное дх҃а ст҃а́гѡ дѣ́йство, бг҃ови́днѡ  все́льшеесѧ въ тѧ̀, бг҃огла́се, стица́тисѧ подви́же ѿ  конє́цъ всѣ́хъ ѿ дꙋхѡ́въ лꙋка́выхъ томи̑мыѧ, и҆ си́хъ  и҆сцѣлѧ́ѧ ва́їйнымъ твои́мъ жезло́мъ, наꙋча́еши  зижди́телѧ пѣ́ти во вѣ́ки всѧ̑. (с. 403) 
Ю҆́ношеское мꙋдрова́нїе плотско́е повинꙋ́лъ  є҆сѝ, ѻ҆́ч҃е, посто́мъ и҆ моле́нїемъ дх҃ꙋ, оу҆тро́бы  же разгорѣ́нїе оу҆гаси́въ, потреби́лъ є҆сѝ, и҆ ꙗ҆́кѡ  не ꙗ҆ды́й па́че человѣ́ка ꙗ҆ви́лсѧ є҆сѝ, пи́щею  нбⷭ҇ною пита́ѧсѧ то́кмѡ: вино́вна же семꙋ̀ пое́ши во  вѣ́ки. 
Ликостоѧ́нїе бжⷭ҇твенное оу҆ченикѡ́въ тебѣ̀,  чꙋ́дный ѻ҆́ч҃е, врꙋча́етъ хрⷭ҇то́съ гдⷭ҇ь: и҆̀хже  любо́вїю прїе́мъ, оу҆чє́нїи ѡ҆сїѧ́лъ є҆сѝ, къ  воздержа́нїѧ простре́тисѧ тече́нїю. съ ни́миже почива́ѧ  во црⷭ҇твїи, цр҃ѧ̀ всѣ́хъ славосло́виши во всѧ̑ вѣ́ки. 
Бг҃оро́диченъ: 
Ѡ҆ на́съ молѝ сн҃а твоего̀ и҆ гдⷭ҇а, вои́стиннꙋ  и҆ чи́стѡ вопїю́щихъ тѝ, и҆ тѧ̀ бг҃омт҃рь  и҆сповѣ́дающихъ, чⷭ҇таѧ, грѣхѡ́въ просѧ́щи  разрѣше́нїѧ, оу҆лꙋчи́ти же спасе́нїе вѣ́рнѡ пою́щымъ:  ѻ҆́троцы благослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Хлѣ̑бы ма́лыми, сѷмеѡ́не, насы́щшаго мно́жество  человѣ̑къ мно́гое, хрⷭ҇та̀, треблаже́нне, моли́твами  твои́ми подража́ѧ, во ѻ҆гра́дѣ твое́й пра̑здныѧ  жи̑тницы пшени́цы напо́лнилъ є҆сѝ благословє́нїи  твои́ми, и҆ ѿ гла́да и҆зба́вилъ є҆сѝ ста́до твоѐ. 
Глагѡ́лы ма́рѳы, честны́ѧ и҆ прпⷣбныѧ твоеѧ̀  мт҃ре, всеблаже́нне, моле́ньми тѧ̀ молѧ́ще, оу҆моли́ти  хрⷭ҇та̀, не ѿре́клсѧ є҆сѝ тоѧ̀ и҆спо́лнити  прошє́нїѧ, и҆ бж҃їй гра́дъ бж҃їѧ гнѣ́ва и҆зба́вилъ  є҆сѝ. 
Оу҆ви́дѣвъ кончи́нꙋ, сѷмеѡ́не, подвигѡ́въ  твои́хъ, разрѣ́шсѧ ѿ тѣлесѐ, пренеизглаго́ланное въ  вы́шнихъ, всеблаже́нне, ѡ҆боже́нїе, къ немꙋ́же ѿсю́дꙋ  возлетѣ́въ ра́дꙋешисѧ дх҃омъ, зрѧ̀ тогѡ̀ ра́ди  трїѷпоста́сное сїѧ́нїе. (с. 404) 
Ма́нїемъ, ѻ҆́ч҃е сѷмеѡ́не, и҆ промышлє́нїи  твои́ми, ѿ житїѧ̀ къ тебѣ̀ многомѧте́жнагѡ моли́твами  оу҆стреми́вшыѧсѧ, въ приста́нище твоѐ, ѿ всѧ́кихъ  врага̀ страсте́й свободѝ: и҆ па́мѧть твою̀ пра́зднꙋющыѧ  свѣ́тлѡ сохранѧ́й. 
Бг҃оро́диченъ: 
Спаси́ мѧ, мт҃и бж҃їѧ, ро́ждшаѧ хрⷭ҇та̀ сп҃са  моего̀ бг҃а и҆ чл҃вѣ́ка сꙋгꙋ́ба є҆стество́мъ, а҆ не  ѵ҆поста́сїю, є҆диноро́дна же ѿ ѻ҆ц҃а̀, и҆зъ тебє́ же  пе́рвенца тва́ри всѧ́кїѧ. тѣ́мже вси́ тѧ при́снѡ  велича́емъ. 
Свѣти́ленъ. Подо́бенъ: Свѣ́те неизмѣ́нный: 
Ѿ пꙋсты́ни ѡ҆блиста́въ, вселе́ннꙋю  просвѣща́еши, мона́хѡвъ мно́жєства ра́дꙋютсѧ ѡ҆ твое́й  па́мѧти, ѽ сѷмеѡ́не бг҃оно́се! не преста́й ѡ҆ мі́рѣ  молѧ́сѧ. 
На стїхо́внѣ днѐ. Сла́ва, гла́съ ѕ҃:  
Прпⷣбне ѻ҆́ч҃е сѷмеѡ́не, во всю̀ зе́млю и҆зы́де  вѣща́нїе и҆справле́нїй твои́хъ: тѣ́мъ на небесѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ  погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ безъ поро́ка поревнова́лъ є҆сѝ.  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
Крⷭ҇тобг҃оро́диченъ: 
Предстоѧ́щи дре́вꙋ и҆ногда̀ во вре́мѧ распѧ́тїѧ  дв҃а съ дѣ́вственнымъ оу҆ченико́мъ, и҆ пла́чꙋщи  вопїѧ́ше: оу҆вы̀ мнѣ̀, ка́кѡ стра́ждеши, всѣ́хъ сы́й,  хрⷭ҇тѐ, безстра́стїе! 
На лїтꙋргі́и, блажє́нна пра́здника: и҆ свѧта́гѡ  пѣ́снь г҃. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ. Сті́хъ: Оу҆слы́ши, бж҃е,  гла́съ мо́й: А҆пⷭ҇лъ къ колосса́ємъ, зача́ло сн҃и.  А҆ллилꙋ́їа: Блаже́нъ мꙋ́жъ боѧ́йсѧ гдⷭ҇а: Є҆ѵⷢ҇лїе  ѿ матѳе́а, зача́ло м҃г. Прича́стенъ: Въ па́мѧть  вѣ́чнꙋю бꙋ́детъ пра́ведникъ: (с. 405) 
Слꙋ́жба прпⷣбнагѡ ѻ҆ц҃а̀ на́шегѡ нїки́ты  сто́лпника, переасла́вскагѡ чꙋдотво́рца. 
На ма́лѣй вече́рни поста́вимъ стїхѝ д҃, и҆ пое́мъ  стїхи̑ры самогла́сны, гла́съ є҃: 
Вѣ́рою и҆ любо́вїю соше́дшесѧ празднолю́бцы,  ѱалмы̑ и҆ пѣ́сньми восхва́лимъ дне́сь нбⷭ҇наго  человѣ́ка, и҆ земна́го а҆́гг҃ла, къ немꙋ́же возопїе́мъ:  ѽ всеблаже́нне прпⷣбне, по́стникѡвъ похвало̀ и҆  мꙋ́ченикѡвъ! ѡ҆ на́съ моли́сѧ къ бг҃ꙋ, ѻ҆́ч҃е на́шъ  нїки́то, поми́ловатисѧ дꙋша́мъ на́шымъ. 
Два́жды. 
Честны́й и҆ свѣтоно́сный наста̀ пра́здникъ,  и҆спо́лнь ра́дости и҆ весе́лїѧ и҆ дꙋхо́внагѡ торжества̀.  тѣ́мже соше́дшесѧ мона́хѡвъ мно́жєства, и҆  хрⷭ҇тоимени́тїи лю́дїе, любо́вїю восхвалѧ́юще, блажи́мъ  бжⷭ҇твєннаѧ дѣѧ̑нїѧ твоѧ̑: ꙗ҆́кѡ бо крі́нъ  оу҆до́льный процвѣ́тъ, благоꙋха́еши дꙋшє́внаѧ на̑ша  чꙋ̑вства. нїки́то ѻ҆́ч҃е на́шъ, молѝ спастѝ дꙋ́шы  на́шѧ. 
Ꙗ҆́кѡ оу҆ѧзви́лсѧ є҆сѝ жела́нїемъ  бжⷭ҇твеннымъ, прпⷣбне ѻ҆́ч҃е нїки́то: взе́мъ бо кре́стъ  тво́й, послѣ́довалъ є҆сѝ влⷣцѣ хрⷭ҇тꙋ̀. тогда̀  всѧ̑каѧ плотска̑ѧ мꙋдрова̑нїѧ оу҆мертви́въ,  наслѣ́довалъ є҆сѝ кро́ткихъ зе́млю: прича́стїемъ бо  ѡ҆божа́емь, и҆ неизрече́ннагѡ весе́лїѧ наслажда́ѧсѧ,  помина́й на́съ творѧ́щихъ всесвѧтꙋ́ю твою̀ и҆ пречестнꙋ́ю  па́мѧть. 
Сла́ва, гла́съ и҃: 
Прпⷣбне и҆ бг҃облаже́нне ѻ҆́ч҃е нїки́то,  вои́стиннꙋ сподо́билсѧ є҆сѝ бжⷭ҇твенныѧ жи́зни,  посто́мъ и҆ бдѣ́нїемъ и҆знꙋрѧ́ѧ тѣ́ло твоѐ: тѣ́мже и҆  ѻ҆́бразъ бы́лъ є҆сѝ мона́хѡвъ. (с. 406) а҆́ще бо и҆  тѣле́сный ꙗ҆зы́къ оу҆молча̀, но чꙋдеса̀  свидѣ́тельствꙋютъ. дре́внїй гра́дъ переасла́вль  проповѣ́дꙋѧ хва́литсѧ, и҆мѣ́ѧ въ себѣ̀ неистощи́мое  сокро́вище: са́ми бо зрѧ́ще честнꙋ́ю ра́кꙋ моще́й  твои́хъ, и҆ чꙋдеса̀ быва́ємаѧ, прославлѧ́ютъ  просла́вльшаго тѧ̀ гдⷭ҇а. є҆мꙋ́же моли́сѧ, прпⷣбне,  дарова́ти вселе́ннѣй ми́ръ, и҆ ве́лїю ми́лость. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
И҆зше́дъ и҆зъ до́мꙋ, ꙳ гра́да переасла́влѧ, ꙳  прпⷣбне ѻ҆́ч҃е нїки́то, ꙳ и҆ доше́дъ тезоимени́тагѡ  ла́ѵры, ꙳ тꙋ̀ показа́лсѧ є҆сѝ до́мъ прест҃а́гѡ дх҃а. 
Сті́хъ: Честна̀ предъ гдⷭ҇емъ сме́рть  преподо́бныхъ є҆гѡ̀. 
До́мъ дх҃о́вный бы́ти ꙳ сподо́билсѧ є҆сѝ,  ѻ҆́ч҃е нїки́то, ꙳ ѿ оу҆дивле́нїѧ бра́шенъ  оу҆жаснꙋ́всѧ, ꙳ ꙗ҆́кѡ ка́мень согражде́нъ, ꙳  бжⷭ҇твенною благода́тїю. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆го̀ восхо́щетъ ѕѣлѡ̀. 
Зако́нъ прїе́мъ ѿ наста́вника ꙳ тезоимени́тагѡ  ла́ѵры, ꙳ и҆ мїрска̑ѧ мꙋдрова̑нїѧ ѡ҆ста́вль, ꙳ ꙗ҆ви́лсѧ  є҆сѝ до́мъ ꙳ прест҃а́гѡ дх҃а. 
Бг҃оро́диченъ: 
Ра́дꙋйсѧ, ꙗ҆́же ра́дость ꙳ мі́рꙋ прїе́мшаѧ, ꙳ и҆  оу҆толи́вшаѧ печа́ль, ꙳ дв҃о, прамт҃рнюю, ꙳ хрⷭ҇та̀  жизнода́вца поро́ждши. 
На вели́цѣй вече́рни пое́мъ, Бл҃же́нъ мꙋ́жъ: 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Воздержа́нїѧ стрѣла́ми ꙳ врага̀ оу҆ѧзви́лъ  є҆сѝ, ꙳ и҆ сегѡ̀ разори́лъ є҆сѝ полкѝ. ꙳ тѣ́мъ  побѣ̑ды прїѧ́тъ на врагѝ, блаже́нне прпⷣбне, ꙳ на  сего̀ держа́внѡ тѧ̀, нїки́то, хрⷭ҇тꙋ̀ оу҆крѣ́пльшꙋ: ꙳  є҆го́же молѝ, ꙳ ѿ тлѝ и҆ бѣ́дъ и҆зба́вити ꙳  соверша́ющихъ при́снѡ честнꙋ́ю па́мѧть твою̀. 
На лꙋ́чшаѧ видѣ̑нїѧ ꙳ вше́дъ, блаже́нне, ꙳  земна̑ѧ всѧ̑ и҆ тлѣ̑ющаѧ преходѧ̑щаѧ, ꙳ въ тѣлесѝ,  прпⷣбне, презрѣ́лъ (с. 407) є҆сѝ, ꙳ житїѐ  безвеще́ственное ꙳ на землѝ, нїки́то, пожи́лъ є҆сѝ  сла́вѧ хрⷭ҇та̀. ꙳ є҆го́же молѝ, ꙳ ѿ тлѝ и҆ бѣ́дъ  и҆зба́вити ꙳ чтꙋ́щыѧ при́снѡ честнꙋ́ю па́мѧть твою̀. 
Дарова̑нїи дх҃а, ꙳ бжⷭ҇твенными сїѧ̑нїи  просвѣ́щсѧ, ꙳ приснопа́мѧтне нїки́то, ꙳ свѣти́льникъ  показа́лсѧ є҆сѝ концє́мъ, ꙳ болѣ́зней ѕѡ́лъ и҆ тмꙋ̀  страсте́й ꙳ ѿгонѧ́ѧ моли́твами твои́ми, ꙳ и҆збавлѧ́ѧ  недꙋ̑гъ и҆ скорбе́й и҆ бѣ́дъ, ꙳ вѣ́рою соверша́ющихъ  при́снѡ ꙳ честнꙋ́ю па́мѧть твою̀. 
И҆́ны стїхи̑ры, гла́съ то́йже. Подо́бенъ: Да́лъ  є҆сѝ зна́менїе: 
Ꙗ҆́кѡ гла́съ прⷪ҇ро́ческїй оу҆слы́шавъ, ꙳  и҆змы́йтесѧ и҆ чи́сти бꙋ́дете, ꙳ и҆ ѿ сегѡ̀  оу҆миле́нїе въ се́рдцы прїе́мъ, ꙳ и҆ всего̀ себѐ  слеза́ми ѡ҆блива́ѧ, ꙳ воспомина́ѧ своѧ̑ содѣ̑ѧннаѧ, ꙳ и҆  ничто́же могі́й вѣща́ти, ꙳ то́кмѡ во оу҆мѣ̀ свое́мъ къ  бг҃ꙋ глаго́лаше: ꙳ наста́ви мѧ̀ на стєзѝ пра̑вы, и҆  пойдꙋ̀ во и҆́стинѣ твое́й, ꙳ и҆сполнѧ́ѧ твоѧ̑  повелѣ̑нїѧ. 
Є҆гда̀ дрꙋгѡ́мъ и҆ зна́ємымъ сѡ́званнымъ, ꙳ и҆  потрє́бнымъ оу҆стро́єннымъ, ꙳ зна́менїе стра́шно  показа́сѧ, ꙳ пѣ́на съ кро́вїю ѿ сосꙋ́да и҆сходѧ́щи, ꙳  и҆ снѣ̑днаѧ на мнѡ́ги оу҆́ды человѣ́чєскїѧ  претвори́шасѧ, ꙳ и҆ ве́лїимъ стра́хомъ ѡ҆держи́мь бы́въ,  ꙳ ско́рѡ ѿ до́мꙋ и҆зы́де, ꙳ и҆ ко ѻ҆би́тели  оу҆стреми́сѧ, ꙳ во оу҆мѣ̀ свое́мъ къ бг҃ꙋ молѧ́шесѧ. 
Є҆гда̀ ѿ до́мꙋ и҆зше́дъ, ꙳ слеза́ми пꙋ́ть  ѡ҆мочи́лъ є҆сѝ, ꙳ ѻ҆би́тели достиза́еши, ꙳ и҆  наста́вникꙋ дꙋхо́внѣ бесѣ́довалъ є҆сѝ, ꙳ ѻ҆бѣ́ты  твоѧ̑ бг҃ꙋ воздава́ѧ: ꙳ пло́ти твоеѧ̀ не пощади́лъ  є҆сѝ, ꙳ мра́вїю и҆ мши́цамъ ꙳ сїю̀ въ снѣ́дь пре́далъ  є҆сѝ, ꙳ и҆ си́мъ врага̀ до конца̀ посрами́лъ є҆сѝ. 
Сла́ва, гла́съ ѕ҃: 
Мі́ръ возненави́дѣвъ, хрⷭ҇та̀ возлюби́лъ є҆сѝ,  и҆ томꙋ̀ послѣ́довавъ, вери̑ги тѧ̑жки на тѣ́лѣ твое́мъ  носи́лъ є҆сѝ: посто́мъ и҆ бдѣ́нїемъ себѐ оу҆дрꙋча́ѧ,  ꙗ҆́кѡ безпло́тенъ на землѝ пожи́лъ є҆сѝ: дꙋ́шꙋ же  пресвѣ́тлꙋ бг҃ꙋ предста́вивъ, (с. 408) дарова́нїй  чꙋде́съ сподо́билсѧ є҆сѝ. тѣ́мъ мо́лимъ тѧ̀, ѻ҆́ч҃е  нїки́то прпⷣбне, молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Вхо́дъ. Прокі́менъ днѐ.  И҆ чтє́нїѧ трѝ. 
Прⷪ҇ро́чества и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ ꙗ҆зы́цы  собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ: кто̀  возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла,  кто̀ слы̑шана сотвори́тъ ва́мъ; да приведꙋ́тъ свидѣ́тели  своѧ̑ и҆ ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ  и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель,  глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ,  да позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ  а҆́зъ є҆́смь: пре́жде менє̀ не бы́сть и҆́нъ бг҃ъ, и҆ по  мнѣ̀ не бꙋ́детъ: А҆́зъ є҆́смь бг҃ъ, и҆ нѣ́сть ра́звѣ  менє̀ спаса́ѧй. А҆́зъ возвѣсти́хъ и҆ спасо́хъ,  оу҆ничижи́хъ и҆ не бѣ̀ въ ва́съ чꙋ́ждїй. Вы̀ мнѣ̀  свидѣ́тели, и҆ а҆́зъ гдⷭ҇ь бг҃ъ: и҆ є҆щѐ ѿ нача́ла  а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй,  сотворю̀, и҆ кто̀ ѿврати́тъ то̀; Си́це глаго́летъ гдⷭ҇ь  бг҃ъ, и҆збавлѧ́ѧй ва́съ, ст҃ы́й і҆зра́илевъ. 
Прⷪ҇ро́чества и҆са́їина чте́нїе. 
[Глава̀ ѯ҃в] Та́кѡ гл҃го́летъ гдⷭ҇ь: на  стѣ́нахъ твои́хъ, і҆ерⷭ҇ли́ме, оу҆стро́ихъ стра́жы  ве́сь де́нь и҆ всю̀ но́щь, и҆̀же до конца̀ не  премо́лкнꙋтъ, помина́юще гдⷭ҇а. Нѣ́сть бо ва́мъ  подо́бенъ: а҆́ще и҆спра́виши и҆ сотвори́ши, і҆ерⷭ҇ли́ме,  непрезо́рство на землѝ. Клѧ́тсѧ гдⷭ҇ь си́лою свое́ю, и҆  крѣ́постїю мы́шцы своеѧ̀: а҆́ще ктомꙋ̀ ѿда́мъ пшени́цꙋ  твою̀, и҆ бра́шно твоѐ врагѡ́мъ твои̑мъ: и҆ а҆́ще ктомꙋ̀  и҆спїю́тъ вїно̀ твоѐ сы́нове чꙋжді́и, ѡ҆ не́мже  трꙋди́лсѧ є҆сѝ: Но собира́ющїи снѣдѧ́тъ є҆̀, и҆  восхва́лѧтъ гдⷭ҇а: и҆ є҆́млющїи и҆спїю́тъ є҆̀ во  дво́рѣхъ ст҃ы́хъ мои́хъ. Ше́ствꙋйте враты̑ (с. 409)  мои́ми, и҆ пꙋ́ть сотвори́те лю́демъ мои̑мъ, и҆ ка́менїе,  є҆́же на пꙋтѝ, размещи́те, и҆ воздви́гните зна́менїе во  ꙗ҆зы́ки. Се́ бо гдⷭ҇ь слы́шано сотворѝ до послѣ́днихъ  землѝ, и҆ рече́те дще́ри сїѡ́новѣ: сѐ сп҃си́тель тво́й  прихо́дитъ, и҆мы́й мздꙋ̀ съ собо́ю, и҆ дѣ́ло є҆гѡ̀  предъ лице́мъ є҆гѡ̀. И҆ нарече́тъ ѧ҆̀ лю́ди свѧ́ты,  и҆зба́влены гдⷭ҇емъ: ты́ же нарече́шисѧ взы́сканъ гра́дъ,  и҆ не ѡ҆ста́вленъ. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ.  Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ  добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀,  и҆ мы́шцею защити́тъ и҆̀хъ. Прїи́метъ всеѻрꙋ́жїе рве́нїе  своѐ, и҆ воѡрꙋжи́тъ тва́рь въ ме́сть врагѡ́мъ.  Ѡ҆блече́тсѧ въ бронѧ̀ пра́вды, и҆ возложи́тъ шле́мъ,  сꙋ́дъ нелицемѣ́ренъ: прїи́метъ щи́тъ непобѣди́мый,  преподо́бїе: поѡстри́тъ же напра́сный гнѣ́въ во  ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ:  по́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ  благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ:  и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды:  вознегодꙋ́етъ на ни́хъ вода̀ морска́ѧ, рѣ́ки же  потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ  си́лы, и҆ ꙗ҆́кѡ ви́хоръ развѣ́етъ и҆̀хъ: и҆  ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство  преврати́тъ престо́лы си́льныхъ. Слы́шите оу҆̀бо,  ца́рїе, и҆ разꙋмѣ́йте: навы́кните, сꙋдїи̑ концє́въ  землѝ. Внꙋши́те, держа́щїи мно́жєства и҆ гордѧ́щїисѧ ѡ҆  наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а  держа́ва ва́мъ, и҆ си́ла ѿ вы́шнѧгѡ. 
На лїті́и стїхи̑ры, гла́съ д҃: 
Прпⷣбне ѻ҆́ч҃е нїки́то, ты̀ вра́чь дꙋша́мъ и҆  тѣ́лѡмъ ꙗ҆ви́лсѧ є҆сѝ, и҆сточа́ѧ недꙋ̑жнымъ  и҆сцѣле́нїѧ стрꙋи̑: (с. 410) да́ромъ же благода́тнымъ  оу҆краша́емь, да́льнагѡ ра́ди ше́ствїѧ, тѧ́жкимъ  недꙋ́гомъ ѡ҆бдержи́маго кнѧ́зѧ здра́ва сотвори́лъ є҆сѝ,  воздаю́ща хвалꙋ̀ бг҃ꙋ, такова̀ да́ра сподо́бльшемꙋ тѧ̀,  и҆ ѡ҆бра́щшагосѧ къ пꙋ́тномꙋ ше́ствїю глаго́лавша: молѝ,  прпⷣбне, ѡ҆ чтꙋ́щихъ любо́вїю пречестнꙋ́ю па́мѧть твою̀,  спастѝ дꙋ́шы на́шѧ. 
Бг҃омꙋ́дре нїки́то, сла́вꙋ маловре́меннꙋю  ѡ҆ста́вль, въ тезоимени́тагѡ ла́ѵрꙋ всели́лсѧ є҆сѝ,  ѻ҆́ч҃е, и҆ трⷪ҇цѣ чи́стый до́мъ показа́всѧ, блаже́нне,  си́лою и҆ дѣ́йствїемъ ст҃а́гѡ дх҃а тє́мныѧ полкѝ  прогонѧ́еши, и҆ ѕмі́а средѝ ке́ллїи ме́ртва сотвори́лъ  є҆сѝ: живѧ́ше бо въ тебѣ̀ хрⷭ҇то́съ бг҃ъ на́шъ,  є҆го́же молѝ, прпⷣбне, спастѝ дꙋ́шы на́шѧ. 
Мїрскі́й мѧте́жъ ѡ҆ста́вль, и҆ взе́мъ крⷭ҇тъ  тво́й, послѣ́довалъ є҆сѝ хрⷭ҇тꙋ̀ невозвра́тнымъ  по́мысломъ. и҆зъ до́мꙋ и҆зше́лъ є҆сѝ, сꙋпрꙋ́гꙋ и҆  бли́жники ꙗ҆́кѡ нивочто́же вмѣни́въ, и҆ дости́глъ  є҆сѝ тезоимени́тагѡ въ мꙋ́ченицѣхъ ла́ѵры, дꙋшє́вныѧ  стра̑сти и҆зъ ко́рене и҆сторга́ѧ, тѧ̑жкаѧ желѣ̑за на  вы́ю возложи́лъ є҆сѝ, и҆ ча́стыхъ ра́ди бдѣ́нїй и҆  моли́твъ благода́ть воспрїе́мъ, прпⷣбне, и҆сцѣлѧ́ти  разли̑чныѧ недꙋ́ги, а҆́гг҃лѡмъ собесѣ́дниче, и҆  прпⷣбнымъ сожи́телю, ѻ҆́ч҃е нїки́то, моли́сѧ гдⷭ҇еви  спастѝ дꙋ́шы на́шѧ. 
Сла́ва, гла́съ є҃: 
Прпⷣбне ѻ҆́ч҃е, не да́лъ є҆сѝ сна̀ твои́ма  ѻ҆чи́ма, ни вѣ́ждома дрема́нїѧ, до́ндеже дꙋ́шꙋ и҆  тѣ́ло ѿ страсте́й свободи́лъ є҆сѝ, и҆ себѐ  оу҆гото́валъ є҆сѝ дх҃ꙋ жили́ще: прише́дъ бо хрⷭ҇то́съ  со ѻ҆ц҃е́мъ, ѻ҆би́тель въ тебѣ̀ сотворѝ, и҆  є҆диносꙋ́щныѧ трⷪ҇цы оу҆го́дникъ бы́въ,  великопроповѣ́дниче ѻ҆́ч҃е на́шъ нїки́то, молѝ  спасти́сѧ на́мъ. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Прпⷣбне ѻ҆́ч҃е нїки́то, ꙳ слѣпы̑мъ дае́ши  свѣ́тъ, ꙳ (с. 411) болѧ́щымъ и҆сцѣле́нїе, ꙳ хрѡмы́мъ  здра́вїе, и҆ ми́лостивнѡ преклонѧ́ешисѧ ꙳ приходѧ́щымъ съ  вѣ́рою ко хра́мꙋ твоемꙋ̀, ꙳ просѧ́щымъ по́мощи твоеѧ̀. ꙳  се́ бо застꙋ́пника и҆ предста́телѧ вѣ́рнїи всѝ  ѡ҆брѣто́хомъ, ꙳ восхвалѧ́ющїи тѧ̀, всече́стне. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Прпⷣбне ѻ҆́ч҃е всече́стне, ꙳ добродѣ́тельми  благи́ми вше́лъ є҆сѝ, ꙳ ꙗ҆́кѡ на ѻ҆́гненнѣй  колесни́цѣ къ бг҃ꙋ, и҆ побѣ́дными вѣнцы̑ оу҆вѧ́злсѧ  є҆сѝ, ꙳ ꙗ҆́кѡ мони̑сты на тѣ́лѣ твое́мъ носи́лъ  є҆сѝ честны̑ѧ вери̑ги: ꙳ на гро́бѣ же положены̀ ꙳  и҆сточа́ютъ и҆сцѣлє́нїѧ, ꙳ и҆ прогонѧ́ютъ дꙋ́хи  лꙋка̑выѧ. ꙳ тѣ́мъ блажи́мъ тѧ̀, прехва́льне нїки́то. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ликѡ́мъ по́стничєскимъ ꙳ сочта́лсѧ є҆сѝ,  прпⷣбне, ꙳ и҆ мона́шескимъ оу҆краси́лсѧ є҆сѝ,  блаже́нне, житїе́мъ. ꙳ и҆ ны́нѣ въ нбⷭ҇ныхъ весели́шисѧ  селе́нїихъ, ꙳ и҆дѣ́же ликꙋ́ютъ а҆́гг҃ли, ꙳ свѣ́томъ  бж҃е́ственнымъ вои́стиннꙋ ѡ҆божа́емь. ꙳ помина́й вы́нꙋ  блажа́щихъ тѧ̀ на землѝ, ꙳ и҆ пресвѧто́е твоѐ  творѧ́щихъ ꙳ оу҆спе́нїе, нїки́то. 
Сла́ва, гла́съ г҃: 
Гла́съ прⷪ҇ро́ка велегла́снѡ вопїю́ща:  и҆змы́йтесѧ, и҆ чи́сти бꙋ́дете, молѧ́щꙋтисѧ во ст҃и́лищи,  оу҆слы́шавъ, возстена́лъ є҆сѝ и҆зъ глꙋбины̀ се́рдца,  глаго́лѧ: бж҃е, ѡ҆чи́сти мѧ̀. и҆ оу҆чрежде́нїе  сотвори́лъ є҆сѝ въ домꙋ̀ клеврє́тъ ра́ди твои́хъ, и҆  оу҆ви́дѣнїемъ бра́шенъ оу҆жа́слсѧ и҆ ѿто́ргнꙋлсѧ  є҆сѝ ꙗ҆́кѡ се́рна ѿ тенета̀, зємна́ѧ мꙋдрова̑нїѧ  ѡ҆плева́въ. и҆ ны́нѣ, прпⷣбне ѻ҆́ч҃е нїки́то, не  пре́зри моли́твы ра̑бъ твои́хъ молѧ́щихсѧ тебѣ̀,  и҆спросѝ оу҆ хрⷭ҇та̀ бг҃а, поми́ловати дꙋ́шы на́шѧ. 
И҆ ны́нѣ, бг҃оро́диченъ. Тропа́рь, гла́съ д҃: 
Правосла́внымъ смы́сломъ, ю҆́нѡшскаѧ возжелѣ̑нїѧ  (с. 412) возненави́дѣвъ, и҆ до́блествєнныѧ нра́вы  воспрїи́мъ, врага̀ побѣди́лъ є҆сѝ, и҆ во благоразꙋ́мїи  бг҃ꙋ оу҆годи́лъ є҆сѝ: и҆ свы́ше ѿ негѡ̀ прїе́мъ  да́ръ чꙋде́съ, бѣ́сы прогонѧ́ти, недꙋ́ги и҆сцѣлѧ́ти,  нїки́то пресла́вне, молѝ хрⷭ҇та̀ бг҃а, да спасе́тъ дꙋ́шы  на́шѧ. 
На оу҆́трени, по а҃-й стїхоло́гїи сѣда́ленъ,  гла́съ д҃: 
Во ѻ҆би́тели тезоимени́тагѡ тебѣ̀ страстоте́рпца  жи́знь препроводи́лъ є҆сѝ, и҆ всѝ приходѧ́щїи къ  тебѣ̀, а҆́ки ко и҆сто́чникꙋ благотекꙋ́щемꙋ ра́достнѡ  ѿходѧ́ще, хрⷭ҇та̀ прославлѧ́ютъ. 
Два́жды. 
Сла́ва, и҆ ны́нѣ, бг҃оро́диченъ: 
Воста̑нїѧ безпло́тныхъ вра̑гъ, и҆ ѕло́бы и҆зба́ви  мѧ̀, бцⷣе, и҆ твое́ю моли́твою си́хъ проженѝ: тѧ́ бо  и҆́мамъ те́плое застꙋпле́нїе и҆ по́мощь, и҆ тве́рдое  прибѣ́жище. 
По в҃-й стїхоло́гїи сѣда́ленъ, гла́съ г҃: 
Не то́кмѡ во гра́дѣ твое́мъ слы́шано бы́сть, но  и҆ во всѧ̑ страны̑ и҆ гра́ды произы́де сла́ва и҆́мене  твоегѡ̀, прпⷣбне, и҆ всѝ призыва́ющїи съ вѣ́рою тебѐ  на по́мощь недꙋ́гѡвъ и҆сцѣле́нїе прїе́млютъ. 
Два́жды. 
Сла́ва, и҆ ны́нѣ, бг҃оро́диченъ: 
Предста́тельнице и҆ покро́въ ты̀ є҆сѝ,  пречⷭ҇таѧ, и҆зба́ви ны̀ ѿ бѣ́дъ лю́тыхъ и҆  ѡ҆бстоѧ́нїй, и҆  дꙋ́шы на́шѧ спасѝ бжⷭ҇твенными твои́ми моли́твами. 
По полѷеле́и сѣда́ленъ, гла́съ в҃: 
Ко́е похвале́нїе принесе́мъ тебѣ̀, прпⷣбне;  а҆́гг҃льски бо на землѝ пожи́лъ є҆сѝ, дре́внихъ же  пѡ́стникъ воздержа́нїемъ дости́гъ, мꙋ́ченикѡмъ же  приложи́лсѧ є҆сѝ, ꙗ҆́кѡ нꙋ́жнꙋю сме́рть прїѧ́лъ  є҆сѝ. тѣ́мъ мо́лимъ тѧ̀, нїки́то: молѝ хрⷭ҇та̀ бг҃а  ѡ҆ всѣ́хъ на́съ. 
Два́жды. (с. 413) 
Сла́ва, и҆ ны́нѣ, бг҃оро́диченъ: 
Прїѧ́тъ во чре́вѣ невмѣсти́маго бг҃а, херꙋві̑мъ  и҆ серафі̑мъ вы́шши ꙗ҆ви́ласѧ є҆сѝ, влⷣчце: тѣ́мъ  всѝ вѣ́рнїи воспѣва́емъ ржⷭ҇тво̀ твоѐ, пречⷭ҇таѧ. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; Всѧ́кое дыха́нїе: Є҆ѵⷢ҇лїе  матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, є҆гда̀ ѿ до́мꙋ и҆зше́лъ  є҆сѝ, ни на гра́дъ ѡ҆зрѣ́лсѧ є҆сѝ, ни дрꙋгѡ́въ  соедине́нїѧ, ни сꙋпрꙋ́жницы любвѐ помышлѧ́ѧ: но кꙋ́пнѡ  всѧ̑ зємна́ѧ возненави́дѣвъ, на нбⷭ҇наѧ взира́ѧ, и҆ къ  си̑мъ ра́зꙋмъ тво́й возвыша́ѧ, и҆ ꙗ҆́коже ѡ҆бѣща́лсѧ  є҆сѝ, та́кѡ бл҃гоче́стнѡ соверши́лъ є҆сѝ. тѣ́мъ  па́мѧть твою̀ почита́емъ, досточꙋ́дне. 
КАНѠ́НЪ: 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Свѣ́томъ благода́ти ѡ҆зарѧ́емь, прпⷣбне, вѣ́рою  па́мѧть твою̀ торжествꙋ́ющыѧ свѣтови́днꙋю, тмы̀  грѣхо́вныѧ моли́твами твои́ми и҆зба́ви, нїки́то  пресла́вне. 
Къ бг҃ꙋ вводѧ́щь несовра́тнѡ ше́ствовалъ є҆сѝ  пꙋ́ть, ко гра́дꙋ нбⷭ҇номꙋ, нїки́то, дости́глъ є҆сѝ:  и҆́бо ст҃ы́й наста́ви тѧ̀ дх҃ъ, почива́ѧй въ се́рдцы  твое́мъ. 
Возносѧ́щее смире́нїе, нїки́то, и҆мѣ́лъ є҆сѝ:  тѣ́мъ мо́лимсѧ тебѣ̀: оу҆ще́дри, прпⷣбне, смире́нїе  на́ше, и҆ болѣ̑зни ѧ҆̀ ѡ҆блегчѝ серде́цъ на́шихъ. 
Бг҃оро́диченъ: 
Ра́дости на́мъ хода́тай, ꙗ҆́кѡ прїе́мши  и҆сполне́нїе всегѡ̀ бжⷭ҇тва̀, ꙗ҆ви́ласѧ є҆сѝ,  всенепоро́чнаѧ: тѣ́мъ всѝ тебѣ̀ ра́дꙋйсѧ, а҆́гг҃лово  согла́снѡ зове́мъ, бг҃ора́дованнаѧ. (с. 414) 
Дрꙋгі́й канѡ́нъ, и҆мѣ́ѧ краегране́сїе: 
Пѣ́нїе приношꙋ̀ моле́бно преди́вномꙋ ѻ҆тцꙋ̀  нїки́тѣ. 
Гла́съ и҃. Пѣ́снь а҃. І҆рмо́съ: 
Сокрꙋши́вшемꙋ бра̑ни мы́шцею свое́ю, и҆  прове́дшемꙋ і҆и҃лѧ сквозѣ̀ чермно́е мо́ре, пои́мъ  є҆мꙋ̀, ꙗ҆́кѡ и҆зба́вителю на́шемꙋ бг҃ꙋ: ꙗ҆́кѡ  просла́висѧ. 
Пѣ́нїе прїимѝ ѿ оу҆сте́нъ недосто́йныхъ,  чл҃вѣколю́бче гдⷭ҇и, и҆ пода́ждь мѝ ѿверзе́нїе  оу҆стѡ́мъ, и҆ гла́съ оу҆миле́нїѧ, да возмогꙋ̀ воспѣ́ти  оу҆го́дника твоегѡ̀ нїки́тꙋ преди́внаго. 
Не́навистїю возненави́дѣвъ сꙋетꙋ̀ мі́ра, всѧ̑  содѣ̑ѧннаѧ съ пла́чемъ и҆сповѣ́далъ є҆сѝ дꙋхо́вномꙋ  твоемꙋ̀ наста́вникꙋ, и҆ запреще́нїе любе́знѡ ѿ дꙋшѝ  вопїѧ́лъ є҆сѝ. 
Є҆ли́кѡ и҆мѣ́ѧ дрꙋгѡ́въ любле́нїѧ, и҆ подрꙋ́жїѧ  совокꙋпле́нїѧ, и҆ домо́вное пребыва́нїе, во́лею всѣ́хъ  ѿтщети́всѧ, хрⷭ҇та̀ є҆ди́наго приѡбрѣ́лъ є҆сѝ. 
Бг҃оро́диченъ: 
Мольбꙋ̀ приноша́ю ѿ оу҆сте́нъ недосто́йныхъ,  сїю̀ прїимѝ, влⷣчце, ꙗ҆́кѡ вдо́выѧ ѻ҆́ны двѣ̀  ца̑тѣ, недѣ́йственна бо є҆́сть. тѣ́мже со  оу҆миле́нїемъ вопїю́ ти: ѽ пребога́таѧ, сла́ва ржⷭ҇твꙋ̀  твоемꙋ̀, пречⷭ҇таѧ! 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ  хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростїю,  хрⷭ҇тѐ: нѣ́сть бо свѧ́тъ, па́че тебє̀, чл҃вѣколю́бче. 
Пре́жнее весе́лїе и҆змѣни́лъ є҆сѝ, бꙋ́дꙋщихъ  ра́ди благи́хъ же́стостїю, добродѣ́тельнѡ пожи́въ,  бл҃же́нне, на и҆сто́чницѣ въ гора́хъ, ꙗ҆́кѡ вели́кїй  и҆лїа̀ пребыва́ѧ. 
Пꙋ́ть пра́вый є҆гѡ́же возжелѣ́въ, поще́нїѧ ра́ди  оу҆дивле́нїемъ бра́шенъ тебѣ̀ показа̀ бг҃ъ, є҆го́же  ѡ҆брѣ́лъ є҆сѝ безме́зднѡ, ꙗ҆́коже приста́нище,  мꙋ́дре. 
Коле́блемыхъ разли́чными страстьмѝ, ко твоемꙋ̀  (с. 415) столпꙋ̀, нїки́то, приходѧ́щихъ, честны́мъ  твои́мъ хода́тайствомъ всѣ́хъ на́съ посѣтѝ, молѧ̀  чл҃вѣколю́бца. 
Бг҃оро́диченъ: 
Тѧ̀ мꙋ́дрость бж҃їѧ всечⷭ҇тны́й ѻ҆рга́нъ  ѡ҆брѣ́тши, ѡ҆ твои́хъ чⷭ҇тыхъ крове́й воплоща́етсѧ, и҆  по ржⷭ҇твѣ̀ нетлѣ́ннꙋ показа̀. 
И҆́нъ. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Матѳе́й мы́тницꙋ ѡ҆ста́вль, є҆ѵⷢ҇лі́стъ  показа́сѧ: ты́ же, прпⷣбне, сꙋетꙋ̀ мі́ра ѿве́ргъ, въ  мона́шєскаѧ ѡ҆дѣ́ѧвсѧ, хрⷭ҇тꙋ̀ оу҆годи́лъ є҆сѝ, и҆  чꙋдотво́рецъ показа́лсѧ є҆сѝ. 
Лꙋка́вое со́нмище ѡ҆ста́вль, хрⷭ҇то́въ ꙗ҆ре́мъ на  сѧ̀ возложи́лъ є҆сѝ, трꙋды̑ же и҆ пѡ́двиги твои́ми  всѣ́хъ оу҆дивлѧ́ѧ, и҆ ко спасе́нїю наставлѧ́ѧ. 
Блꙋ́днагѡ гла́сомъ вопїѧ̀, и҆ со воздыха́нїемъ въ  пє́рси бїѧ̀, бг҃ꙋ прибли́жилсѧ є҆сѝ, и҆ ра́дости  вѣ́чныѧ сподо́билсѧ є҆сѝ и҆ непреста́ннагѡ, нїки́то,  весе́лїѧ. 
Бг҃оро́диченъ: 
Напа́стьми мно́гими ѡ҆держи́мь, съ болѣ́зньми и҆  пла́чемъ вопїю́ ти: и҆зба́ви, бцⷣе, ѿ ѡ҆держа́щихъ мѧ̀  скорбе́й и҆ вѣ́чнагѡ мꙋче́нїѧ, и҆ црⷭ҇твїѧ сн҃а твоегѡ̀  сподо́би мѧ̀. 
Сѣда́ленъ, гла́съ є҃: 
Тѣ́ломъ возше́дъ на сто́лпъ, оу҆́мъ же  возвы́сивъ на премі̑рнаѧ, трꙋды̀ ко трꙋдѡ́мъ прилага́еши,  жела́ѧ дости́гнꙋти оу҆гото́ванныхъ тебѣ̀ бл҃гъ на  нб҃сѣ́хъ: и҆́хже полꙋчи́въ, помина́й на́съ, почита́ющихъ  сщ҃е́ннꙋю па́мѧть твою̀. 
Дрꙋгі́й сѣда́ленъ, гла́съ д҃: 
Ꙗ҆́кѡ всесвѣ́тлаѧ ѕвѣзда̀ возсїѧ́въ  свѣтоза́рными добродѣ́тельми, бг҃оно́се, всю̀ дꙋ́шꙋ  просвѣти́лъ є҆сѝ дх҃омъ. тѣ́мъ преше́лъ є҆сѝ къ  невече́рнемꙋ свѣ́тꙋ, разрѣша́ѧ (с. 416) страсте́й  на́шихъ тє́мныѧ ѻ҆́блаки, па́мѧть твою̀ при́снѡ  творѧ́щихъ се́рдца пра́востїю. 
Сла́ва, и҆ ны́нѣ, бг҃оро́диченъ: 
Нечи́стыхъ пѡ́мыслъ мои́хъ мно́жество, и҆  безмѣ́стныхъ мы́слей ѡ҆бꙋрєва́нїѧ, кто̀ и҆зрещѝ  мо́жетъ, всенепоро́чнаѧ; настоѧ̑нїѧ же безпло́тныхъ  вра̑гъ мои́хъ кто̀ и҆сповѣ́сть, и҆ си́хъ ѕло́бꙋ; но  твое́ю мольбо́ю, бл҃га́ѧ, си́хъ мнѣ̀ всѣ́хъ  и҆збавле́нїе да́рꙋй. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Столпꙋ̀, бг҃оно́се, согражда́емꙋ непоколе́блемою  дꙋше́ю са́мсѧ пре́далъ є҆сѝ, бꙋ́дꙋщꙋю жи́знь предзрѧ̀,  є҆ѧ́же оу҆лꙋчи́ти жела́ѧ, ꙗ҆́кѡ хра́бръ во́инъ. 
Ла́ѵры честны́ѧ дости́глъ є҆сѝ, мꙋ́дре,  возвы́сивсѧ смире́нїемъ, верхѝ де́мѡнскїѧ смири́лъ  є҆сѝ и҆ въ не́й до́блествовалъ є҆сѝ, сла́ва мона́хѡвъ  и҆ оу҆твержде́нїе. 
Моли́твами и҆ посто́мъ воѡрꙋжи́всѧ, и҆ стра́хомъ  себѐ оу҆мертви́въ гдⷭ҇нимъ, блаже́нне, ѿстꙋ́пника  и҆зсѣка́еши неви́димаго ѕмі́ѧ, ѻ҆́ч҃е, побѣ́дникъ  бы́лъ є҆сѝ. 
Ве́сь бжⷭ҇твеннымъ дх҃омъ разже́нъ бы́въ, ѻ҆́ч҃е,  трꙋды̀ под̾ѧ́лъ є҆сѝ на мнѡ́га лѣ̑та, въ хлѣви́нѣ  оу҆́зцѣ терпѧ̀, взыска́ѧ гдⷭ҇а, благода́тїю тѧ̀  бжⷭ҇твенною оу҆крѣплѧ́ющаго. 
Бг҃оро́диченъ: 
На прⷭ҇то́лѣ высо́цѣ стра́шнѡ сѣдѧ́й, на  мт҃рнюю рꙋкꙋ̀ млⷣнецъ бы́въ сѣди́тъ, низпа́дшїй  ѻ҆́бразъ возводѧ̀ и҆ ѡ҆боже́нїе сꙋ́щымъ подава́ѧ. 
И҆́нъ. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма  прови́дѣ, гдⷭ҇и, прише́ствїе твоѐ, тѣ́мъ и҆ вопїѧ́ше:  ѿ ю҆́га прїи́детъ бг҃ъ. сла́ва си́лѣ твое́й, сла́ва  снизхожде́нїю твоемꙋ̀. (с. 417) 
При́снѡ и҆мѣ́лъ є҆сѝ къ бг҃ꙋ моли́твенника,  дꙋхо́внаго твоего̀ наста́вника, ꙗ҆́коже втора́го  мѡѷсе́а, и҆зве́дшаго и҆зъ є҆гѵ́пта дре́внѧго і҆и҃лѧ,  наꙋча́юща тѧ̀ воспѣва́ти: сла́ва си́лѣ твое́й, гдⷭ҇и. 
Не довлѣ̀ тебѣ̀, прпⷣбне, многотрꙋ́дное  пребыва́нїе, желѣ̑за тѧ̑жкаѧ на сѧ̀ возлага́еши, и҆  трꙋды̀ къ трꙋдѡ́мъ прилага́еши, вопїѧ̀ хрⷭ҇тꙋ̀: сла́ва  си́лѣ твое́й, гдⷭ҇и. 
Шє́ствїѧ нб҃сѝ ꙗ҆влѧ́ѧ, сто́лпъ воздрꙋзи́лъ  є҆сѝ, и҆ ѿ сегѡ̀ стезю̀ въ моли́твенный хра́мъ  и҆скопа́лъ є҆сѝ, и҆дѣ́же прилѣ́жнѡ вопїѧ̀ хрⷭ҇тꙋ̀:  сла́ва си́лѣ твое́й, гдⷭ҇и. 
Бг҃оро́диченъ: 
Возста́ви мѧ̀ ни́зꙋ лежа́щаго моли́твами твои́ми,  пречⷭ҇таѧ, и҆ на покаѧ́нїѧ стєзѝ наста́ви, да возбнꙋ́въ  ѿ глꙋбины̀ неча́ѧнїѧ, оу҆зрю̀ свѣ́тъ бг҃оразꙋ́мїѧ, и҆  воспою̀ застꙋпле́нїе твоѐ, препѣ́таѧ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Ходи́лъ є҆сѝ, прпⷣбне, по оу҆́зкомꙋ пꙋтѝ,  бжⷭ҇твенными восхождє́нїи се́рдца распространѧ́ѧсѧ, и҆  прича́стїемъ ѡ҆божа́ѧсѧ, всемꙋ́дре. тѣ́мъ бы́лъ є҆сѝ  мона́хѡмъ свѣ́тлость. 
Ѻ҆́ко ѡ҆чи́стившꙋ оу҆́мное, прпⷣбне, бл҃года́ть  даде́сѧ тебѣ̀ а҆́ки прⷪ҇ро́кꙋ, є҆́же прє́днѧѧ  предзрѣ́ти, и҆ предглаго́лати ꙗ҆́кѡ сꙋ̑щаѧ, да̑льнѧѧ и҆  безвѣ̑стнаѧ. 
Болѣ́знь ѡ҆блегчи́ ми грѣхѡ́въ и҆ скорбе́й, и҆  преста́ви се́рдца моегѡ̀ болѣ̑зни, и҆ согрѣше́нїй  разрѣше́нїе да́рꙋй, благодѣ́телѧ бг҃а и҆мѣ́ѧ,  послꙋ́шающаго честны́хъ твои́хъ моли́твъ. 
Бг҃оро́диченъ: 
Оу҆ма̀ моегѡ̀ и҆сцѣлѝ превраще́нїе, пречⷭ҇таѧ,  оу҆врачꙋ́й (с. 418) стра̑сти дꙋшѝ моеѧ̀, и҆ лѣ́ностнꙋю  тмꙋ̀ ѿженѝ, ꙗ҆́кѡ да хвала́ми тѧ̀ при́снѡ  оу҆блажа́емъ, всенепоро́чнаѧ. 
И҆́нъ. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е  на́шъ, стѧжи́ ны, гдⷭ҇и, ра́звѣ тебє̀, и҆но́гѡ не  вѣ́мы, и҆́мѧ твоѐ и҆менꙋ́емъ. 
Пѣ̑нїѧ соверша́ѧ и҆сходѧ̀ въ нощѝ ѿ столпа̀,  два̀ и҆сто́чника и҆скопа́лъ є҆сѝ, ѿ ни́хже и҆ до  ны́нѣ съ вѣ́рою почерпа́юще, прїе́млютъ благода́ть  и҆сцѣле́нїй. 
Сопе́рникъ прелꙋка́вый, а҆́ки ѕмі́й превели́къ,  посредѣ̀ ке́ллїи твоеѧ̀ и҆зы́де, оу҆страша́ѧ тѧ̀: ты́  же сего̀, бл҃же́нне, попра́лъ є҆сѝ, и҆ безъ вѣ́сти  моли́твою до конца̀ сотвори́лъ є҆сѝ. 
Недꙋ́гъ ѡ҆слабле́нїѧ оу҆дѡ́въ и҆мѣ́ѧ  благочести́вый мїхаи́лъ, кнѧже́нїе тогда̀ содержа́й во  гра́дѣ черни́говѣ, моли́твами твои́ми и҆сцѣле́нїе  полꙋчѝ. 
Бг҃оро́диченъ: 
Хрⷭ҇та̀ і҆и҃са ро́ждшаѧ пречⷭ҇таѧ, сего̀ молѝ  при́снѡ, и҆зба́вити ѿ бѣ́дъ рабы̑ твоѧ̑, вѣ́рою и҆́мѧ  твоѐ призыва́ющыѧ: ра́звѣ бо тебє̀, влⷣчце, и҆но́гѡ  застꙋпле́нїѧ не и҆́мамы. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Оу҆мертви́лъ є҆сѝ стра̑сти тѣлє́сныѧ, ꙗ҆́кѡ  дре́во ви́дѣсѧ высокове́рхо, плоды̀ чꙋде́съ приносѧ̀,  нїки́то бг҃облаже́нне. 
И҆́же безчи́слєннымъ болѣ́знемъ прибли́жихсѧ,  тѣ́ломъ не́мощенъ пребы́въ, прпⷣбне. тѣ́мъ зовꙋ́ ти  вѣ́рою: болѣ̑зни оу҆ста́ви се́рдца моегѡ̀. 
Ѿ дꙋше́вныхъ не́мощей, ѻ҆́ч҃е, коле́блемыхъ,  вѣ́рою тѧ̀ призыва́ющихъ ны́нѣ посѣтѝ, моли́твами  твои́ми, ꙗ҆̀же къ бг҃ꙋ, ꙗ҆́кѡ да благоче́стнѡ тѧ̀  сла́вимъ. (с. 419) 
Бг҃оро́диченъ: 
Є҆ди́на помо́щнице, помози́ ми погиба́ющꙋ, и҆  рꙋ́кꙋ мѝ прострѝ, и҆ ко приста́нищꙋ наведѝ покаѧ́нїѧ,  дв҃о бг҃ора́дованнаѧ. 
И҆́нъ. І҆рмо́съ: 
Ꙗ҆́кѡ во́ды морскі̑ѧ, чл҃вѣколю́бче, волна́ми  жите́йскими ѡ҆бꙋрева́юсѧ. тѣ́мже, ꙗ҆́кѡ і҆ѡ́на, та́кѡ  вопїю́ ти: возведѝ ѿ тлѝ живо́тъ мо́й, бл҃гоꙋтро́бне  гдⷭ҇и. 
Преди́вно бы́сть чꙋ́до, є҆ще́ бо держа́вномꙋ  мїхаи́лꙋ ни ѻ҆би́тели дости́гшꙋ, ни столпа̀ ви́дѣвшꙋ,  то́кмѡ же́злъ тво́й въ рꙋ́цѣ прїи́мъ, и҆ ѡ҆ се́мъ  оу҆крѣпи́всѧ, и҆сцѣле́нїе полꙋчѝ, и҆ прїи́де во  ѻ҆би́тель твою̀ здра́въ. 
Ра́достнѡ благочести́вый мїхаи́лъ кнѧ́зь, прїе́млѧ  ѿ тебє̀ благослове́нїе, са́мъ тебѣ̀ и҆сповѣ́да,  ка́кѡ велїа́ръ во ѻ҆́бразѣ чернца̀, двакра́ты поносѝ  тебѐ, сказꙋ́ѧ тебѐ ѿ житїѧ̀ сегѡ̀ ѿше́дша. 
Держа́вный мїхаи́лъ кнѧ́зь доше́дъ мѣ́ста,  и҆дѣ́же и҆сцѣле́нїе полꙋчѝ, повелѣ̀ водрꙋзи́ти  честны́й крⷭ҇тъ въ сла́вꙋ бг҃ꙋ, и҆ въ па́мѧть чꙋдесѝ  преди́внагѡ ѻ҆тца̀. 
Бг҃оро́диченъ: 
Всѐ вре́мѧ живота̀ моегѡ̀ во страсте́хъ и҆зжи́хъ,  и҆ ны́нѣ молє́нїѧ приноша́ю тѝ, пречⷭ҇таѧ:  разрѣше́нїе, пода́ждь мѝ, всепѣ́таѧ, и҆ вѣ́чнагѡ мѧ̀  и҆зба́ви ѡ҆сꙋжде́нїѧ: ты́ бо мі́рꙋ бл҃га́ѧ помо́щница. 
Конда́къ, гла́съ и҃. 
Хрⷭ҇та̀ ра́ди ѿ твои́хъ рабѡ́въ нꙋ́жднꙋю сме́рть  претерпѣ́лъ є҆сѝ: и҆ вѣне́цъ нетлѣ́нїѧ ѿ негѡ̀  воспрїѧ́лъ є҆сѝ: приходѧ́щымъ же съ вѣ́рою ѿ  чⷭ҇тна́гѡ твоегѡ̀ гро́ба подае́ши цѣльбы̑, ѽ нїки́то  прпⷣбне, моли́твенниче ѡ҆ дꙋша́хъ на́шихъ. 
І҆́косъ: 
Земны́й а҆́гг҃лъ, небе́сный человѣ́къ бы́лъ  є҆сѝ, прпⷣбне, (с. 420) посто́мъ и҆ бдѣ́нїемъ дꙋ́шꙋ  просвѣти́въ, а҆лка́нїемъ и҆ жа́ждею, и҆ на землѝ  лега́нїемъ бг҃ꙋ оу҆годи́лъ є҆сѝ, и҆ всѧ́кꙋ  добродѣ́тель мона́шескагѡ житїѧ̀ и҆спра́вилъ є҆сѝ: къ  си́мже и҆ нꙋ́жднꙋю сме́рть ѿ твои́хъ рабѡ́въ  воспрїи́мъ, возше́лъ є҆сѝ къ жела́емомꙋ хрⷭ҇тꙋ̀  ра́дꙋѧсѧ, ѽ нїки́то прпⷣбне, моли́твенниче ѡ҆ дꙋша́хъ  на́шихъ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  благослове́нъ є҆сѝ. 
Се́рдце твоѐ трⷪ҇ческое жили́ще содѣ́лавъ, трѝ  кресты̀ и҆ тѧ̑жкаѧ желѣ̑за, нїки́то, на себѣ̀ поне́съ,  ѿ ни́хже бж҃е́ственною бл҃года́тїю цѣльбы̑  и҆стека́ютъ, на просвѣще́нїе и҆ ѡ҆чище́нїе вѣ́рнѡ  притека́ющымъ тѝ. 
Дꙋша̀ твоѧ̀ свѣтозаре́нїемъ бжⷭ҇твеннагѡ дх҃а  сїѧ́ющи при́снѡ, дꙋ́шы ви́дѧше притека́ющихъ тѝ вѣ́рою  свѣ́тлѡ, бл҃же́нне, прⷪ҇ро́ческими проречє́нїи: тѣ́мъ  тѧ̀ оу҆блажа́емъ. 
Недꙋ́гѡвъ трꙋжда́ющихъ, блаже́нне, дꙋ́шы и҆  тѣлеса̀, твои́ми свѧты́ми моли́твами вско́рѣ и҆змѣнѝ,  и҆ пѣ́ти сотворѝ: препѣ́тый ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Бг҃оро́диченъ: 
Непремѣ́ннаго ро́ждши, є҆ди́на бг҃ора́дованнаѧ,  десни́цею є҆гѡ̀, чⷭ҇таѧ, премѣни́ти мѝ оу҆́мъ на  лꙋ́чшее молю́тисѧ, лю́тѣ превраща́емый жите́йскими  оу҆пражднє́нїи. 
И҆́нъ. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Не ржа̀ покры̀ тѧ̑жкаѧ ѻ҆́на желѣ̑за, но трꙋды̀  твоѧ̑ и҆ по́ты си́хъ просвѣти́ша, и҆ ꙗ҆́кѡ зла́то  блеща́хꙋсѧ: любве́ же ра́ди гдⷭ҇ни, не чꙋ́лъ є҆сѝ си́хъ  на тѣлесѝ твое́мъ, оу҆се́рднѡ вопїѧ̀: ѻ҆тє́цъ  на́шихъ бж҃е, бл҃гослове́нъ є҆сѝ. (с. 420) 
Мꙋ́тнїи оу҆мо́мъ оу҆бі̑йцы, зрѧ́ще блиста́нїе  ѻ҆́но на тѣлесѝ твое́мъ, мнѧ́ще мно́жество зла́та  носѧ́щꙋ тѝ, ѡ҆ оу҆бі́йствѣ твое́мъ оу҆мы́слиша. ты́  же ѿ си́хъ, прпⷣбне, нꙋ́жднꙋю сме́рть воспрїѧ́лъ  є҆сѝ, вопїѧ̀ хрⷭ҇тꙋ̀, ѻ҆тє́цъ на́шихъ бж҃е,  благослове́нъ є҆сѝ. 
Ѡ҆брѣто́ша во вре́мѧ оу҆́треннѧгѡ клепа́нїѧ  честно́е тѣ́ло твоѐ те́пло лежа́що, дꙋ́шꙋ же ѿше́дшꙋ  ко гдⷭ҇ꙋ. ѻ҆би́тєли же и҆спо́лншисѧ благово́нїѧ, всѝ  возопи́ша со слеза́ми: ѻ҆тє́цъ на́шихъ бж҃е,  благослове́нъ є҆сѝ. 
Бг҃оро́диченъ: 
Цр҃ковь ѡ҆свѧще́на бг҃ꙋ бы́вши, марі́е  бг҃ороди́тельнице, сего̀ молѝ, ꙗ҆́кѡ чл҃вѣколю́бца,  чⷭ҇таѧ, оу҆ще́дрити лю́ди согрѣши́вшыѧ, и҆ спастѝ ѿ  бѣ́дъ лю́тыхъ, и҆ страсте́й треволне́нїѧ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Стоѧ̀ на столпѣ̀ вы́спрь, ꙗ҆́кѡ на свѣ́щницѣ  свѣща̀, прпⷣбне, свѣтѧ́щи, всѣ̑мъ ра́зꙋмы вѣ̑рнымъ  просвѣща́ѧ, пока́зовалъ є҆сѝ до́брѣ, словесы̀ и҆  дѣѧ́нїи стезю̀ живота̀, и҆ возводи́лъ є҆сѝ сїѧ̑  бжⷭ҇твеннымъ смы́сломъ къ высотѣ̀ безстра́стїѧ. 
Оу҆́мъ безстра́стїемъ ѡ҆чи́щь, бесѣ́довалъ  є҆сѝ ко гдⷭ҇ꙋ вседержи́телю: ѿ негѡ́же  неизречє́ннаѧ, прпⷣбне, навыка́ѧ, прⷪ҇ро́чески  предглаго́лалъ є҆сѝ, просвѣща́ѧ дꙋ́шы, ꙗ҆́кѡ  вели́кїй, преблаже́нне, прⷪ҇ро́къ: тѣ́мъ тѧ̀ согла́снѡ  вѣ́рою воспѣва́емъ. 
Наидо́ша мѝ ра̑ны тѧ̑жкїѧ, и҆ недꙋ́зи ча́стѡ  трꙋжда́ютъ: тѣ́хъ мѧ̀ и҆змѣнѝ, ѻ҆́ч҃е, молю́тисѧ,  ꙗ҆́кѡ ѿ бг҃а (с. 422) прїи́мъ, нїки́то, бл҃года́ть,  и҆сцѣлѧ́ти стра̑сти, и҆ болѣ̑зни ѡ҆блегча́ти. 
Трⷪ҇ченъ: 
Со всѣ́ми го́рними вѡ́инствы, ѻ҆ц҃а̀ и҆ сн҃а и҆  ст҃а́го дх҃а, трⷪ҇цꙋ нераздѣ́льнꙋ, несозда́нно бжⷭ҇тво̀  пѣсносло́вѧще, ст҃ъ, ст҃ъ, ст҃ъ, возопїе́мъ ра́достнѡ,  є҆ди́на вла́сть, нача́ло и҆ црⷭ҇тво. 
Бг҃оро́диченъ: 
И҆́же всѣ́ми непристꙋ́пенъ сы́й зижди́тель,  го́рними, ѻ҆трокови́це, чи́нми всели́сѧ въ ложесна̀  твоѧ̀, неѡпа́льнꙋ соблюде́ тѧ, и҆ по ржⷭ҇твѣ̀  нетлѣ́ннꙋ. є҆мꙋ́же ны́нѣ при́снѡ пое́мъ: гдⷭ҇а  воспѣва́йте дѣла̀, и҆ превозноси́те є҆го̀ во всѧ̑  вѣ́ки. 
И҆́нъ. І҆рмо́съ: 
Покрыва́ѧй вода́ми превы́спрєннѧѧ своѧ̑,  полага́ѧй мо́рю предѣ́лъ песо́къ, и҆ содержа́й всѧ̑, тѧ̀  пое́тъ со́лнце, тѧ̀ сла́витъ лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. 
Неразꙋ́мнїи ѻ҆́ни оу҆бі́йцы жела́емагѡ зла́та не  полꙋчи́ша, честны̑ѧ же вери̑ги въ рѣкꙋ̀ во́лгꙋ  вверго́ша, и҆ пресвѣ̑тлымъ лꙋча́мъ надъ ни́ми въ нощѝ  ꙗ҆́вльшымсѧ, ꙗ҆́кѡ и҆ ве́сь гра́дъ ꙗ҆росла́вль  ѡ҆сїѧ́вшымъ. 
Кресты̀ трѝ, и҆ вери̑ги тѧ́жки, верхꙋ̀ воды̀  пла́вающе ѡ҆брѣто́шасѧ, и҆ си́хъ бг҃олюби́вїи взе́мше,  во гра́дъ ꙗ҆росла́вль внесо́ша: и҆ мно́зи разли́чными  недꙋ́ги ѡ҆держи́мїи и҆сцѣле́нїе ѿ си́хъ полꙋчи́ша. 
Ты̀ са́мъ, прпⷣбне, ѡ҆брѣ́тшемꙋ ꙗ҆ви́всѧ, трѝ  кресты̀, ре́клъ є҆сѝ, и҆ тѧ̑жкаѧ желѣ̑за, по́честь  трꙋдѡ́въ мои́хъ, ско́рѡ положе́ни да бꙋ́дꙋтъ на гро́бѣ  мое́мъ: ѻ҆́нъ же стра́хомъ и҆ ра́достїю ѡ҆держи́мъ бѣ̀,  по словесѝ твоемꙋ̀ та́кѡ сотворѝ. 
Бг҃оро́диченъ: 
Твоѧ̑ ми́лѡсти на мнѣ̀ оу҆диви́вши, чⷭ҇таѧ,  оу҆ѧ́звеннꙋю дꙋ́шꙋ мою̀ и҆сцѣлѝ, и҆ бꙋ́дꙋщагѡ мꙋче́нїѧ  и҆зба́ви, и҆ црⷭ҇твїѧ сн҃а твоегѡ̀ сподо́би мѧ̀. (с. 423) 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ  бцⷣе, чи́стаѧ приснодв҃о. 
Воздвиза́ѧ рꙋ́ки твоѧ̀ къ бг҃ꙋ моли́лсѧ є҆сѝ,  крѣпѧ̀ оу҆́мъ тво́й, оу҆держа́ти ѿ страсте́й, а҆́ки  а҆́гг҃лъ въ тѣлесѝ, ѻ҆́ч҃е, ты̀ бы́лъ є҆сѝ. тѣ́мъ  со а҆́гг҃лы всегда̀ на нб҃сѣ́хъ живе́ши, сла́вномꙋ  прⷭ҇то́лꙋ предстоѧ̀ свѣ́та невече́рнѧгѡ и҆сполнѧ́емь. 
Ꙗ҆́кѡ на небесѝ въ хлѣви́нѣ оу҆́зцѣ пожи́лъ  є҆сѝ, прпⷣбне: тѣ́мъ тѝ оу҆мири́шасѧ ди́внїи  ѕвѣ́рїе, покори́вшемꙋ стра̑сти тѣлє́сныѧ и҆  ѕлостремлє́нїѧ, нїки́то препⷣбне. сегѡ̀ ра́ди вѣ́рою  тѧ̀ почита́емъ. 
Твоѧ̑ чєстны́ѧ и҆ свѧты́ѧ мо́щы во гро́бѣ  лежа́ще, погрꙋжа́ютъ недꙋ́ги, и҆ попалѧ́ютъ толпы̑  де́мѡнскїѧ всегда̀, преподо́бне нїки́то, бжⷭ҇твенною  благода́тїю, и҆ и҆сточа́ютъ всѣ̑мъ и҆сцѣлє́нїѧ,  вѣ́рнѡ тѧ̀ блажа́щымъ. 
Оу҆жѐ къ бг҃ꙋ приближа́ѧсѧ ꙗ҆́снѣ и҆ чи́стѣ,  помѧнѝ вѣ́рою тѧ̀, нїки́то, помина́ющихъ, грѣхѡ́въ  ѡ҆ставле́нїе на́мъ и҆спросѝ, и҆ недꙋ́гѡвъ всѣ́хъ  и҆збавле́нїе, и҆ бж҃їѧ црⷭ҇тва селе́нїе. 
Бг҃оро́диченъ: 
Свѣ́томъ мѧ̀ ѡ҆зарѝ твои́мъ, непоро́чнаѧ,  ро́ждшаѧ свѣ́тъ непристꙋ́пный: разженѝ ѻ҆́блакъ  страсте́й дꙋшѝ моеѧ̀ и҆ ѿ тмы̀ и҆змѝ, молю́тисѧ, и҆  бжⷭ҇твеннагѡ спасе́нїѧ сподо́би, чⷭ҇таѧ, є҆ди́на  приснодв҃а. 
И҆́нъ. І҆рмо́съ: 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀  па́че оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи  велича́емъ. 
Молѝ за ны̀, ѻ҆́ч҃е прпⷣбне, держа́вный  вопїѧ́ше, и҆ (с. 424) и҆спросѝ мі́рꙋ ми́ръ, на́мъ же  здра́вїе, и҆ на врагѝ ѡ҆долѣ́нїе: тебе́ бо  моли́твенника те́пла ко влⷣцѣ предлага́емъ. 
Ра́кꙋ твою̀ лобыза́юще ца́рїе благочести́вїи,  оу҆ми́льнѡ глаго́лютъ: и҆спросѝ оу҆ хрⷭ҇та̀, прпⷣбне,  на́мъ же и҆ ча́дѡмъ на́шымъ здра́вїе и҆ спасе́нїе и҆  ве́лїю ми́лость. 
Кꙋ́пнѡ за ѻ҆те́чество и҆ ст҃и́телей, и҆ за всѧ̑  правосла̑вныѧ моли́сѧ, прпⷣбне: да всѝ па́мѧть твою̀  свѣ́тлѡ пра́зднꙋюще въ пѣ́снехъ хрⷭ҇та̀ велича́емъ. 
Бг҃оро́диченъ: 
Льва̀ рыка́ющаго на мѧ̀ оу҆ти́ши, пречⷭ҇таѧ,  мене́ же цѣльбы̀ бжⷭ҇твенныѧ сподо́би: да оу҆зрю̀  свѣ́тъ бг҃оразꙋ́мїѧ, и҆ ра́достнѡ воспою̀ ржⷭ҇тво̀  твоѐ, бцⷣе. 
Свѣти́ленъ. 
Всѧ̑ житїѧ̑ ѡ҆ста́вль, хрⷭ҇та̀ приѡбрѣ́лъ є҆сѝ,  трꙋдополо́жнѡ пожи́въ, и҆ сме́рть нꙋ́жднꙋю воспрїѧ́тъ.  тѣ́мъ па́мѧть твою̀, нїки́то, почита́емъ. 
Два́жды. 
Сла́ва, и҆ ны́нѣ, бг҃оро́диченъ: 
Бг҃а на́мъ, пречⷭ҇таѧ, родила̀ є҆сѝ, и҆ всѝ  прароди́тельныѧ клѧ́твы и҆зба́вльшесѧ, воспѣва́емъ тѧ̀,  препѣ́таѧ. 
На хвали́техъ стїхи̑ры на д҃. гла́съ и҃. 
Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ ка́кѡ премѣни́сѧ  ра́зꙋмъ тво́й ꙳ ѿ сꙋеты̀ мі́ра на благоче́стїе; ꙳  смире́нъ и҆ цѣломꙋ́дръ показа́сѧ ꙳ мона́хѡмъ наста́вникъ  ко спасе́нїю, ꙳ по́стникѡвъ похвала̀, ꙳ молча́льникѡвъ  оу҆добре́нїе. ꙳ тѣ́мже любо́вїю па́мѧть твою̀, ꙳  нїки́то прпⷣбне, оу҆блажа́емъ. 
Два́жды. 
Моли́твенникъ къ бг҃ꙋ крѣ́покъ бы́лъ є҆сѝ, ꙳  чистоты̀ рачи́тель, ꙳ цѣломꙋ́дрїѧ ѻ҆́бразъ, ꙳  терпѣ́нїѧ сто́лпъ: ꙳ а҆́гг҃льски на землѝ пожи́лъ  є҆сѝ, ꙳ и҆ ꙗ҆́кѡ ѕвѣзда̀ пресвѣ́тлаѧ показа́лсѧ  є҆сѝ, ꙳ и҆ бы́лъ є҆сѝ мнѡ́гимъ во́ждь ко (с. 425)  спасе́нїю. ꙳ тѣ́мже любе́знѡ па́мѧть твою̀, нїки́то  прпⷣбне, восхвалѧ́емъ. 
Ѻ҆́бразомъ а҆гг҃лолѣ́пенъ показа́лсѧ є҆сѝ, ꙳  сѣди́на честна̀ посто́мъ оу҆кра́шена, ꙳ воздержа́нїемъ  сїѧ́ѧ, ꙳ братолю́бїемъ цвѣты́й, ꙳ кро́токъ взо́ромъ, ꙳  и҆ ти́хъ хожде́нїемъ, ꙳ и҆ оу҆миле́нъ видѣ́нїемъ, и҆  смире́нъ се́рдцемъ, ꙳ высо́къ добродѣ́тельнымъ житїе́мъ.  ꙳ тѣ́мже любо́вїю па́мѧть твою̀, ꙳ нїки́то прпⷣбне,  оу҆блажа́емъ. 
Сла́ва, гла́съ то́йже. Самогла́сенъ: 
Прпⷣбне ѻ҆́ч҃е нїки́то, въ мона́шествѣ пожи́лъ  є҆сѝ непоро́чнѡ, и҆ благоꙋго́днѡ гдⷭ҇еви, и҆ є҆ли́кѡ  трꙋдополо́жнѡ нача́лъ є҆сѝ, и҆зрѧ́днѡ и҆ чꙋ́днѡ  сконча́лъ є҆сѝ, и҆ всесоверше́ннѡ во стра́сѣ бж҃їи, и҆  чꙋде́съ дарова́нїй сподо́билсѧ є҆сѝ, є҆́же и҆сцѣлѧ́ти  недꙋ́ги разли̑чныѧ, и҆ прогонѧ́ти дꙋ́хи лꙋка̑выѧ. тѣ́мъ  па́мѧть твою̀ почита́емъ, досточꙋ́дне. 
И҆ ны́нѣ, бг҃оро́диченъ. 
Славосло́вїе вели́кое, и҆ ѿпꙋ́стъ. 


(с. 425) 
Мѣ́сѧца тогѡ́же въ к҃є-й де́нь. 
Тре́тїе ѡ҆брѣ́тенїе честны́ѧ главы̀, свѧта́гѡ  сла́внагѡ прⷪ҇ро́ка, прⷣте́чи и҆ крⷭ҇ти́телѧ і҆ѡа́нна. 
Ве́черъ пое́мъ, Блаже́нъ мꙋ́жъ: 
На Гдⷭ҇и, воззва́хъ, стїхи̑ры пра́здника г҃: и҆  прⷣте́чи є҃. 
А҆́ще же по́стъ: стїхи̑ры на ѕ҃, гла́съ и҃. Поⷣ:  Ѽ пресла́внагѡ чꙋдесѐ! 
Бл҃же́нне і҆ѡа́нне прⷣте́че, ꙳ па́че со́лнечныхъ  лꙋ̑чь, ꙳ возсїѧ́вши ѡ҆блиста̀ ꙳ ѿ землѝ глава̀ твоѧ̀,  ꙳ и҆ вѣ̑рныѧ просвѣтѝ. ꙳ ю҆́же ꙗ҆́кѡ бжⷭ҇твенное  сокро́вище и҆мꙋ́ще, ꙳ бога́тнꙋю благода́ть почерпа́емъ, ꙳  ѡ҆свѧща́юще дꙋ́шы и҆ тѣлеса̀ и҆ помышлє́нїѧ, ꙳ и҆  торжествꙋ́юще тѧ̀ оу҆блажа́емъ. (с. 426) 
Благода́ть нескꙋ́днꙋ и҆сточа́ющи ꙳ свѧще́ннаѧ  глава̀ твоѧ̀, ꙳ бл҃же́нне прⷣте́че, ꙳ свѧще́нникꙋ  бг҃омꙋ́дрꙋ, ꙳ не вѣ́дѧщꙋ показꙋ́етсѧ: ꙳ и҆́же потща́сѧ  вѣ́рою и҆ благода́тїю, ꙳ ꙗ҆вле́ннѡ твори́тъ сеѧ̀  прише́ствїе, ꙳ ѡ҆свѧща́ѧсѧ съ людьмѝ бг҃омꙋ́дрыми, ꙳  вѣ́рꙋ правосла́внꙋ те́плѣ оу҆твержда́юще. 
Тре́тїе пра́зднꙋемъ ꙗ҆вле́нїе ꙳ твоеѧ̀ честны́ѧ  главы̀, ꙳ ю҆́же трⷪ҇ца вѣнча́ла є҆́сть, ꙳ оу҆сѣ́чена  бы́вши, сла́вне, ꙳ ре́вности ра́ди бжⷭ҇твенныѧ: ꙳ и҆  ѡ҆брѣ́тенїемъ сеѧ̀ ра́дꙋютсѧ а҆́гг҃льстїи чи́ни, ꙳  мꙋ́чєникъ сосло́вїе, бжⷭ҇твеннїи а҆пⷭ҇ли, и҆ прⷪ҇ро́цы  всѝ. ꙳ съ ни́миже на́съ всегда̀ помина́й, ꙳ гдⷭ҇ень  прⷣте́че. 
Сла́ва, гла́съ ѕ҃: 
Сокро́вище бж҃е́ственныхъ дарѡ́въ, бг҃охрани́маѧ  глава̀ твоѧ̀, прⷣте́че, ѿ земны́хъ нѣ́дръ возсїѧ̀:  ю҆́же мы̀ вѣ́рнѡ прїе́млюще и҆ покланѧ́ющесѧ, сла́вне,  ѡ҆богаща́емсѧ ѿ тебє̀, хрⷭ҇то́въ крⷭ҇ти́телю, чꙋдесы̀  пресла́вными, и҆ согрѣше́нїй проще́нїемъ. 
И҆ ны́нѣ, пра́здника. А҆́ще ли по́стъ. И҆ ны́нѣ,  бг҃оро́диченъ а҃-й. 
Вхо́дъ. Прокі́менъ днѐ. 
Прⷪ҇ро́чества и҆са́їина чте́нїе. 
[Глава̀ м҃] Та́кѡ гл҃го́летъ гдⷭ҇ь: оу҆тѣша́йте,  оу҆тѣша́йте лю́ди моѧ̑, гл҃го́летъ бг҃ъ: Свѧще́нницы,  глаго́лите въ се́рдцы і҆ерꙋсали́мꙋ, оу҆моли́те є҆го̀,  ꙗ҆́кѡ оу҆мно́жисѧ смире́нїе є҆гѡ̀: разрѣши́сѧ бо  грѣ́хъ є҆гѡ̀, ꙗ҆́кѡ прїѧ́тъ и҆з̾ рꙋкѝ гдⷭ҇ни сꙋгꙋ̑ба  согрѣшє́нїѧ своѧ̑. Гла́съ вопїю́щагѡ въ пꙋсты́ни: (с.  427) оу҆гото́вайте пꙋ́ть гдⷭ҇ень, пра̑вы твори́те  стєзѝ бг҃ꙋ на́шемꙋ. На го́рꙋ высо́кꙋ взы́ди,  бл҃говѣствꙋ́й сїѡ́нꙋ, возвыша́й крѣ́постїю гла́съ  сво́й, бл҃говѣствꙋ́ѧй і҆ерꙋсали́мꙋ: вознеси́те, ни  бо́йтесѧ. а҆́зъ гдⷭ҇ь бг҃ъ, а҆́зъ оу҆слы́шꙋ оу҆бо́гихъ  і҆и҃лєвъ, и҆ не ѡ҆ста́влю тѣ́хъ. [м҃а] Но ѿве́рзꙋ ѿ  го́ръ рѣ́ки, и҆ посредѣ̀ по́лѧ и҆сто́чники: сотворю̀  пꙋсты́ню въ лꙋ́гъ, и҆ жа́ждꙋщꙋю зе́млю во и҆сто́чники  водны̑ѧ. [м҃є] Да возвесели́тсѧ не́бо свы́ше, и҆  ѻ҆́блацы да кропѧ́тъ пра́вдꙋ: да возсїѧ́етъ землѧ̀, и҆  да прозѧ́бнетъ ми́лость, и҆ пра́вда да возсїѧ́етъ  вкꙋ́пѣ. [м҃и] Гла́съ весе́лїѧ возвѣсти́те, и҆  оу҆слы́шано да бꙋ́детъ: возвѣсти́те да́же до конє́цъ  землѝ: глаго́лите, ꙗ҆́кѡ и҆зба́ви гдⷭ҇ь раба̀ своего̀  і҆а́кѡва: и҆ а҆́ще вжа́ждꙋтъ въ пꙋсты́ни, и҆сточи́тъ  и҆̀мъ во́дꙋ и҆зъ ка́мене. [Глава̀ н҃д] Возвесели́сѧ  непло́ды неражда́ющаѧ, расто́ргни и҆ возопі́й  неболѣ́вшаѧ: ꙗ҆́кѡ мнѡ́га ча̑да пꙋсты̑ѧ па́че, не́жели  и҆мꙋ́щїѧ мꙋ́жа. 
Прⷪ҇ро́чества малахі́ина чте́нїе. 
[Глава̀ г҃] Та́кѡ гл҃го́летъ гдⷭ҇ь вседержи́тель:  сѐ а҆́зъ посыла́ю а҆́гг҃ла моего̀ предъ лице́мъ твои́мъ,  и҆́же оу҆гото́витъ пꙋ́ть тво́й предъ тобо́ю. И҆  прїи́детъ во хра́мъ сво́й гдⷭ҇ь, є҆го́же вы̀ и҆́щете, и҆  кто̀ стерпи́тъ де́нь вхо́да є҆гѡ̀; Зане́же томꙋ̀ прїитѝ  ꙗ҆́кѡ ѻ҆́гнь въ горни́лѣ, и҆ ꙗ҆́коже бы́лїе  перꙋ́щихъ, и҆ ѡ҆чи́ститъ поѧда́ѧ и҆ ѡ҆чища́ѧ, ꙗ҆́кѡ  сребро̀ и҆ зла́то. И҆ прїи́детъ къ ва́мъ сꙋдо́мъ, и҆  бꙋ́детъ свидѣ́тель ско́ръ на лꙋка̑выѧ, и҆ на  прелюбодѣ́йцы и҆ на кленꙋ́щыѧсѧ и҆́менемъ мои́мъ во  лжꙋ̀, и҆ на лиша́ющыѧ мзды̀ нае́мника, и҆ на  наси́льствꙋющыѧ вдови̑цы, и҆ пха́ющыѧ си̑рыѧ, и҆ на  оу҆клонѧ́ющыѧ сꙋ́дъ прише́льца, и҆ на небоѧ́щыѧсѧ  є҆гѡ̀, гл҃го́летъ гдⷭ҇ь вседержи́тель. Занѐ а҆́зъ гдⷭ҇ь  бг҃ъ ва́шъ, и҆ не и҆змѣню̀ себѐ: и҆ вы̀ сы́нове  і҆а́кѡвли оу҆клони́стесѧ ѿ зако́на, и҆ не сохрани́сте.  Сегѡ̀ ра́ди ѡ҆брати́тесѧ ко мнѣ̀, и҆ ѡ҆бращꙋ́сѧ къ  ва́мъ, гл҃го́летъ гдⷭ҇ь (с. 428) вседержи́тель, и҆  оу҆блажа́тъ ва́съ всѝ ꙗ҆зы́цы: и҆ разꙋмѣ́йте, ꙗ҆́кѡ  а҆́зъ гдⷭ҇ь, смотрѧ́ѧй посредѝ пра́веднагѡ, и҆ посредѝ  беззако́нника въ де́нь ѻ҆́нъ, въ ѻ҆́ньже сотворю̀  снабдѣ́нїе лю́бѧщымъ мѧ̀. Позна́йте оу҆́бѡ, и҆  помѧни́те зако́нъ мѡѷсе́овъ раба̀ моегѡ̀, ꙗ҆́коже  заповѣ́да ва́мъ въ хори́вѣ, ко всемꙋ̀ і҆и҃лю  повелѣ́нїе и҆ ѡ҆правда́нїе. И҆ сѐ а҆́зъ послю̀ ва́мъ  и҆лїю̀ ѳесві́тѧнина, пре́жде да́же не прїитѝ дню̀ гдⷭ҇ню  вели́комꙋ просвѣще́нномꙋ, и҆́же напра́витъ се́рдце  ѻ҆тца̀ къ сы́нꙋ, и҆ се́рдце человѣ́ка ко и҆́скреннемꙋ  своемꙋ̀: да не прише́дъ поражꙋ̀ зе́млю вско́рѣ,  гл҃го́летъ гдⷭ҇ь вседержи́тель, бг҃ъ ст҃ы́й і҆и҃левъ. 
Премꙋ́дрости соломѡ́ни чте́нїе. 
[Глава̀ д҃і] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ѡ҆сꙋ́дитъ же пра́ведникъ  оу҆мира́ѧй живꙋ́щыѧ нечєсти́выѧ. Оу҆́зрѧтъ бо кончи́нꙋ  пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ:  ꙗ҆́кѡ пове́ржетъ гдⷭ҇ь нечєсти́выѧ безгла́сны ни́цъ, и҆  поколе́блетъ и҆̀хъ ѿ ѡ҆снова́нїй, и҆ до послѣ́днѧгѡ  и҆сче́знꙋтъ въ болѣ́зни, и҆ па́мѧть и҆́хъ поги́бнетъ.  Прїи́дꙋтъ бо въ помышле́нїе согрѣше́нїй свои́хъ  оу҆жа́сни, и҆ ѡ҆бличи́тъ и҆̀хъ сопроти́въ беззако́нїѧ  и҆́хъ. [є҃] Тогда̀ ста́нетъ въ дерзнове́нїи мно́зѣ  пра́ведникъ, предъ лице́мъ ѡ҆скорби́вшихъ є҆го̀, и҆  ѿмета́ющихъ трꙋды̀ є҆гѡ̀. Ви́дѣвше же є҆го̀  смѧтꙋ́тсѧ стра́хомъ мно́гимъ, и҆ оу҆жа́снꙋтсѧ ѡ҆  пресла́вномъ спасе́нїи є҆гѡ̀. Рекꙋ́тъ бо къ себѣ̀  ка́ющесѧ, и҆ въ тѣснотѣ̀ дꙋ́ха воздо́хнꙋтъ, и҆ рекꙋ́тъ:  се́й бѣ̀, є҆го́же и҆мѣ́хомъ нѣ́когда въ посмѣ́хъ, и҆  въ при́тчꙋ поноше́нїѧ безꙋ́мнїи. Житїѐ є҆гѡ̀  вмѣни́хомъ неи́стово, и҆ кончи́нꙋ є҆гѡ̀ безче́стнꙋ.  Ка́кѡ вмѣни́сѧ въ сынѣ́хъ бж҃їихъ, и҆ во ст҃ы́хъ  жре́бїй є҆гѡ̀ є҆́сть; Оу҆̀бо заблꙋди́хомъ ѿ пꙋтѝ  и҆́стиннагѡ, и҆ пра́вды свѣ́тъ не ѡ҆блиста̀ на́мъ, и҆  со́лнце не (с. 429) возсїѧ̀ на́мъ. Беззако́нныхъ  и҆спо́лнихомсѧ стє́зь, и҆ поги́бели, и҆ ходи́хомъ  стєзѝ непрохѡ́дны, пꙋти́ же гдⷭ҇нѧ не разꙋмѣ́хомъ. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ. 
Прїиди́те, торжество̀ бжⷭ҇твенное свѣ́тлѡ  соверши́мъ: ꙳ свѣ́та бо свѣти́льникъ, ꙳ гла́съ же  сло́ва, дрꙋ́гъ женихо́въ, ꙳ вели́кїй свѣти́льникъ  и҆́стины ꙗ҆ви́сѧ ꙳ крести́тель гдⷭ҇ень, ꙳ показа́въ  на́мъ ст҃ꙋ́ю главꙋ̀ свою̀. 
Сті́хъ: Та́мѡ возвращꙋ̀ ро́гъ дв҃дови,  оу҆гото́вахъ свѣти́льникъ пома́занномꙋ моемꙋ̀. 
Ѡ҆ блꙋ́днѣмъ беззако́нїи и҆́рѡдова дѣѧ́нїѧ, ꙳ и҆  прелюбодѣ́йственныѧ скве́рны, ꙳ беззако́ннꙋюща  ѡ҆бличи́лъ є҆сѝ, ꙗ҆́кѡ проповѣ́дникъ чистоты̀, ꙳ во  главꙋ̀ оу҆сѣ́ченъ бы́лъ є҆сѝ, прⷣте́че. ꙳ ю҆́же  благода́тїю бжⷭ҇твенныхъ чꙋдодѣѧ́нїй, ꙳ вѣ̑рнымъ ны́нѣ  ѿкры́лъ є҆сѝ. 
Сті́хъ: Помѧнѝ, гдⷭ҇и, дв҃да и҆ всю̀ кро́тость  є҆гѡ̀. 
Ꙗ҆́коже бг҃ото́чный благода́тей и҆сто́чникъ, ꙳  ѿ земны́хъ нѣ́дръ, ꙳ и҆сточа́ющь чꙋдеса̀ главꙋ̀  прⷣте́чевꙋ, ꙳ ꙗ҆́кѡ сокро́вище дарова́нїй, ꙳ прїе́мше  ѿ бг҃а ꙗ҆вле́ннꙋ, ꙳ ра́достнѡ восхва́лимъ,  празднолю́бцы. 
Сла́ва, гла́съ в҃: 
Ꙗ҆́коже бжⷭ҇твенныхъ оу҆мышле́нїй, всечⷭ҇тна́ѧ  ра́ка неизрече́ннагѡ сꙋщества̀, ꙗ҆́снѡ прови́дѣвшаѧ  та́инство глава̀ твоѧ̀, ꙗ҆́кѡ ѿ ложе́снъ ма́тернихъ  ѿ сокро́вищъ земны́хъ дне́сь возсїѧ̀, і҆ѡа́нне,  всехва́льне, и҆ ѡ҆благово́ни всю̀ подсо́лнечнꙋю  ѡ҆свѧще́нїѧ пролива́ющаѧ мѵ́ро, и҆ мы́сленнѡ  проповѣ́дающаѧ пꙋ́ть покаѧ́нїѧ, и҆ сп҃сꙋ всѣ́хъ  молѧ́щаѧсѧ ѡ҆ дꙋша́хъ на́шихъ. 
И҆ ны́нѣ, днѐ, и҆лѝ бг҃оро́диченъ. Тропа́рь,  гла́съ д҃: 
Ꙗ҆́кѡ бж҃е́ственное сокро́вище, сокрове́нное въ  землѝ, хрⷭ҇то́съ ѿкры̀ главꙋ̀ твою̀ на́мъ, прⷪ҇ро́че  и҆ прⷣте́че: всѝ оу҆̀бо (с. 430) соше́дшесѧ въ сеѧ̀  ѡ҆брѣ́тенїе, пѣ́сньми бг҃оглаго́ливыми сп҃са воспои́мъ,  спаса́юща на́съ ѿ тлѣ́нїѧ моли́твами твои́ми. 
Сла́ва, и҆ ны́нѣ: Є҆́же ѿ вѣ́ка оу҆тае́нное:  И҆лѝ пра́здника. 
На оу҆́трени, на Бг҃ъ Гдⷭ҇ь, а҆́ще є҆́сть н҃- ца, тропа́рь пра́здника, два́жды. Сла́ва, прⷣте́чи: И҆  ны́нѣ, пра́здника. 
А҆́ще же нѝ, тропа́рь прⷣте́чи, два́жды. Сла́ва,  и҆ ны́нѣ, бг҃оро́диченъ: 
По а҃-й стїхоло́гїи сѣда́ленъ, гла́съ д҃.  Подо́бенъ: Ско́рѡ предварѝ: 
Ѿ землѝ возсїѧ́вши прⷣте́чева глава̀, лꙋчы̀  и҆спꙋща́етъ нетлѣ́нїѧ вѣ̑рнымъ и҆сцѣле́нїй: свы́ше  собира́етъ мно́жество а҆́гг҃лъ, до́лѣ созыва́етъ  человѣ́ческїй ро́дъ, є҆диногла́снꙋю возсыла́ти сла́вꙋ  хрⷭ҇тꙋ̀ бг҃ꙋ. 
Два́жды. 
Сла́ва, и҆ ны́нѣ, пра́здника. 
А҆́ще ли по́стъ: Сла́ва, и҆ ны́нѣ, бг҃оро́диченъ.  Подо́бенъ: 
Дв҃о всенепоро́чнаѧ, ꙗ҆́же пресꙋ́щественнаго бг҃а  ро́ждшаѧ, со прⷣте́чею того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
По в҃-й стїхоло́гїи сѣда́ленъ, гла́съ д҃.  Подо́бенъ: Вознесы́йсѧ: 
И҆зда́вшисѧ ꙗ҆́кѡ зла́то ѿ рꙋды̀, свѧще́ннаѧ  твоѧ̀ глава̀ пресла́внѡ ѿ незаходи́мыхъ нѣ́дръ  земны́хъ, ѡ҆богатѝ вѣ́рныхъ всѧ̑ мы̑сли разꙋмѣ́нїемъ  бжⷭ҇твеннымъ ны́нѣ, пока́йтесѧ, вопїю́щи ѻ҆бы́чнѡ:  є҆́йже покланѧ́ющесѧ, прⷣте́че, хрⷭ҇та̀ велегла́снѡ  вѣ́рою сла́вимъ. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
И҆́же на прⷭ҇то́лѣ херꙋві́мстѣмъ сѣдѧ́й, и҆ въ  нѣ́дрѣхъ ѻ҆́ч҃ихъ водворѧ́ѧсѧ, ꙗ҆́кѡ на престо́лѣ  ст҃ѣ́мъ сѣди́тъ свое́мъ, влⷣчце, въ нѣ́дрѣхъ  твои́хъ. Вопло́щсѧ бо бг҃ъ вои́стиннꙋ, воцр҃и́сѧ надъ  всѣ́ми ꙗ҆зы̑ки, и҆ разꙋ́мнѡ ны́нѣ пои́мъ є҆мꙋ̀:  є҆го́же оу҆молѝ спасти́сѧ рабѡ́мъ твои̑мъ. (с. 431) 
По полѷеле́и сѣда́ленъ, гла́съ д҃. Подо́бенъ:  Ꙗ҆ви́лсѧ є҆сѝ: 
И҆́рѡдъ, прⷣте́че, беззако́нновавъ, честнꙋ́ю  главꙋ̀ твою̀ мече́мъ ѿсѣчѐ бѣ́днѣ ѻ҆каѧ́нный,  ю҆́же ѿ любвѐ вѣ́рнїи цѣлꙋ́емъ. 
Сла́ва, гла́съ и҃. Подо́бенъ: Повелѣ́нное: 
Крести́телева глава̀ кры́ѧшесѧ ꙗ҆́кѡ би́серъ въ  землѝ вла́жнѣй, и҆ ꙗ҆́кѡ свѣ́щникъ бг҃освѣ́телъ  оу҆кра́шена, ѡ҆зарѧ́етъ чꙋдотворѧ́щи мі́рꙋ всемꙋ̀:  ꙗ҆́кѡ оу҆́тро возсїѧ̀ всеблаголѣ́пнѡ, сл҃нцꙋ  прⷣте́ча, и҆ невече́рнимъ свѣ́томъ возвѣща́ѧ па́ки  на́мъ, сѐ, взыва́ѧ, а҆́гнецъ бж҃їй. 
И҆ ны́нѣ, бг҃оро́диченъ: 
Ꙗ҆́же непремѣ́ннаго бг҃а поро́ждшаѧ,  премѣнѧ́емое при́снѡ се́рдце моѐ грѣхо́мъ и҆  лѣ́ностїю, прило́гми льсти́вагѡ, оу҆твердѝ, бл҃га́ѧ,  моли́твами мт҃рними твои́ми: ꙗ҆́кѡ да и҆ а҆́зъ  благода́рнѡ сла́влю тѧ̀, бг҃ороди́тельнице марі́е,  поми́лꙋй ста́до твоѐ, є҆́же стѧжа́ла є҆сѝ,  всенепоро́чнаѧ. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Та́мѡ возращꙋ̀ ро́гъ дв҃дови,  оу҆гото́вахъ свѣти́льникъ пома́занномꙋ моемꙋ̀.  Сті́хъ: Помѧнѝ, гдⷭ҇и, дв҃да и҆ всю̀ кро́тость  є҆гѡ̀. Всѧ́кое дыха́нїе: Є҆ѵⷢ҇лїе лꙋкѝ, зача́ло  л҃а. 
По н҃-мъ ѱалмѣ̀ стїхи́ра, гла́съ ѕ҃: 
Ꙗ҆́же пе́рвѣе на блю́дѣ, и҆́рѡдовꙋ беззако́ннꙋю  нечистотꙋ̀ ѡ҆бличи́вшаѧ, покаѧ́нїе же всѣ̑мъ  проповѣ́давшаѧ вѣ̑рнымъ, честна́ѧ глава̀ крести́телѧ  хрⷭ҇то́ва, ѿ сокро́вищъ земны́хъ ꙗ҆́вльшаѧсѧ,  предлежи́тъ, вѣ́рнѡ притека́ющымъ къ не́й, и҆  прикаса́ющымсѧ со стра́хомъ, и҆ покланѧ́ющымсѧ любо́вїю  дꙋше́вною, да́рꙋющаѧ разрѣше́нїе прегрѣше́нїй,  проше́нїємъ подае́тъ потрє́бнаѧ, и҆ ве́лїю ми́лость. 
А҆́ще є҆́сть н҃-ца, канѡ́нъ пра́здника со  і҆рмосо́мъ на ѕ҃: А҆́ще ли по́стъ, канѡ́нъ бцⷣы со  і҆рмосо́мъ на ѕ҃: и҆ прⷣте́чи на и҃. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ (с. 432) мѡѷсе́йскїй же́злъ, крⷭ҇тоѻбра́знѡ  порази́въ и҆ раздѣли́въ мо́ре: і҆и҃лѧ же бѣглеца̀,  пѣшехо́дца, спасѐ, пѣ́снь бг҃ови воспѣва́юща. 
Гла́съ сло́ва бы́въ, разрѣшѝ безгла́сїе моѐ,  ꙗ҆́коже ѻ҆тцꙋ̀ дре́вле, ра́достнымъ гла́сомъ  восхвали́ти тѧ̀ въ настоѧ́щее ѡ҆брѣ́тенїе главы̀ твоеѧ̀,  блаже́нне прⷣте́че, небе́сный человѣ́че. 
На главꙋ̀, рꙋ́кꙋ положи́вый, прⷣте́че, цр҃кви  бж҃їи, твою̀ честнꙋ́ю главꙋ̀, позна́вшꙋю трⷪ҇цы  ꙗ҆вле́нїе, проѧвлѧ́еши сїѐ тре́тїе, преѧ́вственнѡ  ѡ҆свѧща́ющꙋю правосла́вныхъ собра̑нїѧ. 
Не терпѧ̀ на мно́зѣ сокрыва́тисѧ, гдⷭ҇ень  предте́че, оу҆строѧ́еши па́ки ꙗ҆ви́тисѧ дне́сь, не въ  ста́мнѣ затворе́нъ, сре́бренѣ же сосꙋ́дѣ въ  свѧще́нномъ мѣ́стѣ положе́нъ, свѧщеннодѣ́йственникꙋ  и҆звѣще́нъ. 
Ца́рствꙋющїй ꙗ҆́вѣ гра́дъ ны́нѣ прїе́млетъ  свѧще́нный да́ръ, и҆́же пре́жде лише́нъ бы́въ главы̀  твоеѧ̀, предте́че: тоѧ̀ вхо́домъ красѧ́сѧ ны́нѣ  ра́дꙋетсѧ, и҆ достодо́лжнѡ оу҆блажа́етъ тѧ̀. 
Бг҃оро́диченъ: 
Ѿ чре́ва непло́дныѧ прозѧ́блъ є҆сѝ, гото́вѧ  творцꙋ̀ сло́вомъ пꙋти̑, всехва́льне, ѿ дв҃ы  возсїѧ́вшемꙋ прест҃ы́ѧ несказа́ннѡ: ю҆́же бцⷣꙋ вѣ́дꙋще,  всѝ ро́ди оу҆блажа́емъ. 
Катава́сїа пра́здника. А҆́ще ли по́стъ: Ѿве́рзꙋ  оу҆ста̀ моѧ̑: 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Блꙋ́днымъ плѧса́нїемъ, сщ҃е́ннаѧ глава̀ твоѧ̀  скве́рнѣй женѣ̀ вдана̀ бы́вши, рꙋка́ма ноша́шесѧ:  ны́нѣ же цѣломꙋ́дреннѡ сщ҃еннодѣ́йственника дла́ньми,  свѧще́ннѡ во ст҃ꙋ́ю цр҃ковь вно́ситсѧ. 
Благоче́стнѡ срѣта́етъ тѧ̀ вѣ́рныхъ  совокꙋпле́нїе, съ сщ҃еннодѣ́йственникомъ же ца́рь,  сла́вне прⷣте́че, пою́ще (с. 433) ра́достїю, и҆  предварѧ́етъ тѧ̀ любо́вїю, ѡ҆свѧща́емь прише́ствїемъ  твои́мъ. 
Ѿ незаходи́мыхъ сщ҃е́нныхъ, ꙗ҆́кѡ свѣтоза́рное  со́лнце, свѧще́ннѣйшаѧ глава̀ твоѧ̀ возсїѧ́вши, всю̀  просвѣтѝ вселе́ннꙋю, прⷪ҇ро́че хрⷭ҇то́въ и҆ предте́че  бж҃е́ственными свѣтлостьмѝ. 
Бг҃оро́диченъ: 
Ѿ непло́дныхъ чре́слъ свѣтоѧвле́нна возсїѧ́лъ  є҆сѝ ѕвѣзда̀ со́лнца сла́вы, предходѧ́й возсїѧ́вшаго  ѿ дѣви́ческа ѻ҆́блака, крести́телю, и҆ разрѣ́шшаго  но́щь многобо́жнꙋю. 
Конда́къ и҆ і҆́косъ пра́здника. 
Та́же сѣда́ленъ, гла́съ д҃. Подо́бенъ:  Вознесы́йсѧ: 
И҆зда́вшисѧ ꙗ҆́кѡ зла́то ѿ рꙋды̀, свѧще́ннаѧ  твоѧ̀ глава̀ пресла́внѡ, ѿ незаходи́мыхъ нѣ́дръ  земны́хъ, ѡ҆богатѝ, хрⷭ҇то́въ крести́телю, всѣ́хъ  притека́ющихъ, въ тоѧ̀ ѡ҆брѣ́тенїе, пѣ́сньми  велича́ющихъ сп҃са и҆ зижди́телѧ, подаю́щаго на́мъ тебє̀  ра́ди ве́лїю ми́лость. 
Два́жды. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Грѣхолюби́въ сы́й, молю́ тѧ безгрѣ́шнаго бг҃а  ро́ждшꙋю, взе́млющаго грѣхѝ мі́ра, пречⷭ҇таѧ,  многогрѣ́шнꙋю дꙋ́шꙋ мою̀ оу҆ще́дрити, и҆ грѣхѝ моѧ̑  мнѡ́гїѧ ѡ҆чи́стити: грѣ́шныхъ бо ты̀ є҆сѝ ѡ҆чище́нїе,  и҆ спасе́нїе вѣ́рныхъ, и҆ застꙋпле́нїе. 
А҆́ще ли по́стъ, сѣда́ленъ то́чїю, два́жды. 
и҆ Сла́ва, и҆ ны́нѣ, бг҃оро́диченъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Прⷪ҇ро́кѡвъ ꙗ҆́кѡ превы́шшїй, прорече́ннаго  ви́дѣти сподо́билсѧ є҆сѝ, и҆лїино́ю пред̾иды́й си́лою  предъ ни́мъ, блаже́нне прⷣте́че. (с. 434) 
Пресла́внꙋю главꙋ̀ твою̀, мѵ́ры и҆сцѣле́нїй  и҆сточа́ющꙋ, тре́тїе оу҆жѐ ꙗ҆ви́лъ є҆сѝ, смра̑дныѧ  стра̑сти ѿгонѧ́ющꙋю. 
Не въ ста́мнѣ, ꙗ҆́коже пе́рвѣе, въ сосꙋ́дѣ же  сре́бренѣ погребе́на, ꙗ҆влѧ́етсѧ глава̀ твоѧ̀ въ  свѧще́ннѣмъ мѣ́стѣ, досточꙋ́дне. 
Соше́дшесѧ почерпи́те всѝ и҆сцѣлє́нїѧ  неистощи̑маѧ, ѿ и҆сто́чника и҆здава́ема, честны́ѧ  главы̀ прⷣте́чи хрⷭ҇то́ва. 
Бг҃оро́диченъ: 
Смири́вшагосѧ спаси́ мѧ высокомꙋ́дреннѡ  пожи́вшаго, ро́ждшаѧ возне́сшаго смири́вшеесѧ  є҆стество̀, пречⷭ҇таѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ, пꙋти̑ моѧ̑ напра́ви, молю́сѧ. 
Ꙗ҆́кѡ хода́тай ве́тхагѡ и҆ но́вагѡ бы́въ  свѧще́ннѣйшїй, хода́тайствы бж҃е́ственными на́ше  ѡ҆бветша́нїе ѡ҆бновѝ, ѡ҆бновле́нїе соверша́ющихъ но́вымъ  ꙗ҆вле́нїемъ главы̀ твоеѧ̀, бл҃же́нне прⷣте́че. 
Ѿ кома́нъ прине́сшꙋ благода́ть и҆сцѣле́нїй  главꙋ̀ твою̀ къ ца́рскомꙋ гра́дꙋ, прⷣте́че, созыва́еши  гра́ды дне́сь къ тоѧ̀ прише́ствїю: собира́ютсѧ вѣ́рныхъ  мно́жєства, просвѣще́нїѧ нетлѣ́ннагѡ и҆сполнѧ́еми. 
Ца́рь вхо́дꙋ главы̀ твоеѧ̀, мно́жае не́же  багрѧни́цѣ ра́дꙋетсѧ: свѧще́нникъ же бжⷭ҇твенный  бг҃оно́сца тезоимени́тый, предте́че, дла́ньми сїю̀  ѡ҆бдержа̀ соблагословлѧ́етъ, благословѧ̀ вѣ́рныхъ  совершє́нства. 
Бг҃оро́диченъ: 
Влⷣкꙋ ро́ждши, ꙗ҆ви́ласѧ є҆сѝ превы́шшаѧ  го́рнихъ си́лъ: и҆ земны́хъ є҆стество̀ бг҃осодѣ́лала  є҆сѝ, ѻ҆трокови́це всенепоро́чнаѧ. Тѣ́мже бцⷣꙋ  всеи́стиннꙋю, дꙋше́ю и҆ ѧ҆зы́комъ вѣ́рнїи тѧ̀, дв҃о,  сла́вимъ. (с. 435) 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
И҆́стина ѿ землѝ, глава̀ возсїѧ́вшаѧ  крⷭ҇ти́телѧ твоегѡ̀, хрⷭ҇тѐ, лжꙋ̀ ѿгна̀, є҆ресе́й  разорѝ го́рькꙋю зи́мꙋ, и҆ мі́ръ просвѣти́ла є҆́сть.  почерпи́те просвѣще́нїе, и҆ благода́ть бж҃їю и҆  ми́лость: и҆ главы̑ и҆ дꙋ́шы ѡ҆свѧти́те, главѣ̀  прикоснꙋ́вшесѧ прⷣте́чи благода́ти, бжⷭ҇твенномꙋ верхꙋ̀  прикоснꙋ́вшагосѧ въ вода́хъ. 
Главы̑ врагѡ́въ подъ но́зѣ сокрꙋши́ти во́инствꙋ  на́шемꙋ моли́сѧ, прⷣте́че, любо́вїю честнꙋ́ю твою̀  главꙋ̀ чтꙋ́щемꙋ, и҆́рѡда ѡ҆бличи́вшꙋю. 
Бг҃оро́диченъ: 
Сꙋ́щымъ во а҆́дѣ свѣ́тъ проповѣ́далъ є҆сѝ  приходѧ́щагѡ ѿ крове́й дв҃и́ческихъ, пло́тїю ѡ҆бложе́на  бы́вша человѣ́ка, на благодѣѧ́нїе человѣ́кѡвъ,  блаже́нне прⷣте́че. 
Конда́къ, гла́съ ѕ҃. Подо́бенъ: Є҆́же ѡ҆ на́съ: 
Свѣтоѧвле́нный и҆ бжⷭ҇твенный въ мі́рѣ сто́лпъ,  сл҃нца свѣти́льникъ, прⷣте́ча главꙋ̀ свѣтоно́снꙋю и҆  бжⷭ҇твеннꙋю свою̀ показа́вый въ концѣ́хъ, ѡ҆свѧща́етъ  то́й вѣ́рнѡ покланѧ́ющихсѧ и҆ взыва́ющихъ: хрⷭ҇то́въ  премꙋ́дрый крⷭ҇ти́телю, спасѝ всѣ́хъ на́съ. 
І҆́косъ: 
Ѿ землѝ ꙗ҆́коже и҆сто́чникъ ра́йскїй, глава̀  бг҃олюби́ваѧ прⷣте́чева стрꙋи̑ и҆спꙋща́етъ благода́ти,  и҆ чꙋде́съ то́ки подава́етъ всѣ̑мъ тре́бꙋющымъ:  пристꙋ́пимъ оу҆̀бо всѝ, почерпе́мъ оу҆се́рднѡ  и҆сцѣле́нїй бжⷭ҇твенныѧ сеѧ̀ пото́ки: напоѧ́етъ бо дꙋ́шы  дарова̑нїи непреста́нными, и҆ потоплѧ́етъ тѣлє́сныѧ  болѣ̑зни, и҆ всѧ́къ недꙋ́гъ бл҃говре́меннѣ ѿе́млетъ.  сїю̀ оу҆̀бо воспое́мъ любо́вїю, и҆ цѣлꙋ́емъ вѣ́рою,  че́стнѡ ѡ҆блобыза́юще, и҆ пѣ́сньми ꙗ҆́кѡ вѣнцы̑ сїю̀  (с. 436) вѣ́рнїи вѣнча́емъ, пред̾ѡчи́стимъ на́шѧ  сквє́рны мы́слєнныѧ, и҆ бжⷭ҇твенными добродѣ́тельми  оу҆краси́мъ дꙋ́шы, и҆ вопїе́мъ тве́рдѡ: хрⷭ҇то́въ  премꙋ́дрый крⷭ҇ти́телю, спасѝ всѣ́хъ на́съ. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Сл҃нца сла́вы пресвѣ́тлый свѣ́щникъ бы́лъ  є҆сѝ, прⷣте́че, тмꙋ̀ ѿгонѧ́ѧ ле́сти, и҆ просвѣща́ѧ  вѣ́рою зовꙋ́щихъ: ѻ҆тє́цъ на́шихъ бж҃е, бл҃гослове́нъ  є҆сѝ. 
Пра́здникъ моле́бенъ честна́ѧ цр҃ковь се́й,  прⷣте́че, свѣ́тлѡ соверша́етъ, главꙋ̀ твою̀ чтꙋ́щи, и҆  ѻ҆бы́чнѡ зовꙋ́щи: ѻ҆тє́цъ на́шихъ бж҃е, бл҃гослове́нъ  є҆сѝ. 
Провозвѣсти́лъ є҆сѝ сло́ва стра́шное  прише́ствїе бжⷭ҇твенными и҆гра̑нїи: возвѣща́еши твоеѧ̀  главы̀ ѡ҆брѣ́тенїе, проро́че, нело́жными оу҆сты́ тѧ  жела́ющемꙋ те́плѣ свѧщеннодѣ́йственномꙋ па́стырю. 
Бг҃оро́диченъ: 
Дѣ́вство и҆ ржⷭ҇тво̀ па́че є҆стества̀ и҆ сло́ва  въ тебѣ̀ стече́сѧ, бг҃а бо воплоще́нна родила̀ є҆сѝ  несказа́ннѡ, бцⷣе, є҆мꙋ́же пое́мъ: ѻ҆тє́цъ на́шихъ  бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Крⷭ҇ти́тель и҆ прⷣте́ча, земны́й а҆́гг҃лъ,  беззако́нїѧ и҆звѣ́стный оу҆кори́зникъ, трⷪ҇цы  ꙗ҆вле́нїе пре́жде ви́дѧй, тре́тїе ꙗ҆влѧ́етъ главꙋ̀  свою̀, всѣ̑мъ любо́вїю пою́щымъ: свѧще́нницы  благослови́те, лю́дїе превозноси́те хрⷭ҇та̀ во вѣ́ки. 
Срѣта́етъ оу҆се́рднѡ тебѐ ца́рь кротча́йшїй,  вкꙋ́пѣ со хрⷭ҇толюби́выми людьмѝ, прехва́льне:  па́стырей же (с. 437) пе́рвѣйшїй, простира́етъ рꙋ́цѣ къ  тебѣ̀, и҆ своѝ прилага́ѧ пє́рси, и҆гра́етъ съ  весе́лїемъ, и҆ вопїе́тъ благода́рнѡ: лю́дїе,  превозноси́те хрⷭ҇та̀ во вѣ́ки. 
Па́че зла́та глава̀ твоѧ̀ просїѧ́вши, прⷣте́че,  сокро́виществованна въ сре́бренныхъ сосꙋ́дѣхъ, ꙗ҆́кѡ  бога́тство многоцѣ́нно, ца́рскомꙋ гра́дꙋ даде́сѧ. тоѧ̀  дарова̑нїи богатѣ́ѧ бжⷭ҇твенными, оу҆се́рднѡ пое́тъ:  свѧще́нницы, благослови́те, лю́дїе, превозноси́те хрⷭ҇та̀  во вѣ́ки. 
Бг҃оро́диченъ: 
Во чре́вѣ носи́момꙋ, всѧ́чєскаѧ носѧ́щемꙋ,  бл҃же́нне і҆ѡа́нне, поклони́лсѧ є҆сѝ ра́дꙋѧсѧ, во  чре́вѣ кры́емь непло́днѣмъ, прехва́льне. є҆го́же  ро́ждшаѧ ѿ ст҃ы́ѧ дв҃ы, а҆́гнца бж҃їѧ проповѣ́даѧ,  благоче́стнѡ возопи́лъ є҆сѝ: лю́дїе, превозноси́те во  всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти ѿ дв҃и́ческагѡ чре́ва бы́въ человѣ́къ. тѣ́мже  пречи́стꙋю бцⷣꙋ вѣ́рнїи велича́емъ. 
Непло́дныѧ преподо́бенъ пло́дъ, въ рожде́нныхъ  жена́ми превы́шшїй, цр҃ѧ̀ хрⷭ҇та̀ во́инъ, вели́кїй  прⷣте́ча, проповѣ́давый а҆́гнца, мі́ра прегрѣшє́нїѧ  взе́млющаго, да восхва́литсѧ свѧще́нными пѣ́сньми. 
Ча́шꙋ и҆спо́лнивъ бога́тнѡ, созыва́еши съ  высо́кимъ проповѣ́данїемъ цр҃ковь хрⷭ҇то́вꙋ  ѡ҆брѣ́тенїемъ главы̀, прⷣте́че: прїиди́те, насы́титесѧ  вопїѧ̀ кра́сныхъ, и҆̀хже оу҆гото́вахъ, и҆ возвели́чите  сꙋ́щаго, человѣ́кѡмъ подае́маго. 
Цр҃ь тѧ̀, а҆́гг҃ле бж҃їй, а҆гг҃лоимени́тый въ  своѐ црⷭ҇тво ра́дꙋѧсѧ прїе́млетъ, сослꙋжа́щаго съ си́мъ  добрѣ́йша пастыренача́льника благоче́стнѡ, и҆ зва́нїемъ  и҆ благода́тїю оу҆краша́ема ꙗ҆́вѣ бг҃оно́снаго  свѧще́нника, и҆ бг҃омꙋ́дреннаго. 
Ѡ҆блиста́лъ є҆сѝ бжⷭ҇твенное просвѣще́нїе,  главы̀ твоеѧ̀ вхо́домъ, сла́вне, и҆ оу҆ѧсни́лъ є҆сѝ  вѣ́рныхъ сердца̀, (с. 438) вопїю́щихъ тѝ: сл҃нца  незаходи́мый свѣти́льниче, всест҃ы́й прⷣте́че,  страсте́й мглы̀ на́съ, и҆ ве́сь гра́дъ, и҆ лю́ди  и҆зба́ви. 
Бг҃оро́диченъ: 
Пощади́ мѧ, сп҃се рожде́йсѧ, и҆ сохра́нь ро́ждшꙋю  тѧ̀ нетлѣ́ннꙋ по ржⷭ҇твѣ̀, є҆гда̀ сѧ́деши сꙋди́ти  дѣлѡ́мъ мои̑мъ, беззакѡ́нїѧ пре́зри и҆ грѣхѝ моѧ̑,  ꙗ҆́кѡ безгрѣ́шенъ, и҆ ми́лостивъ бг҃ъ и҆  чл҃вѣколю́бецъ. 
Свѣти́ленъ. Подо́бенъ: Посѣти́лъ ны̀: 
Не терпѧ́ше на мно́зѣ кры́ти землѧ̀ главꙋ̀ твою̀  ꙗ҆́коже гла́съ вопїю́щагѡ: ты̀ ѡ҆брѣ́тенїе є҆ѧ̀,  ѻ҆́бразомъ нѣ́коимъ возвѣсти́лъ є҆сѝ, прⷣте́че  і҆ѡа́нне, въ ѻ҆́ньже тѧ̀ почита́емъ. 
Сла́ва: Подо́бенъ: Со оу҆ченикѝ: 
Во ѡ҆брѣ́тенїи, прⷣте́че, честны́ѧ твоеѧ̀  главы̀, ца́рь хрⷭ҇толюби́вый мно́жае ра́довашесѧ,  ꙗ҆́коже ѡ҆ свое́й ца́рской порфѵ́рѣ. є҆гѡ́же  возме́здїѧ побѣ́дами свы́ше оу҆крѣплѧ́емь, и҆ на́съ  соблюдѝ, покры́й твои́ми моли́твами, крⷭ҇ти́телю  прехва́льне і҆ѡа́нне, свѣ́тлѡ пра́зднꙋющихъ, и҆ любо́вїю  тѧ̀ чтꙋ́щихъ. 
И҆ ны́нѣ, пра́здника, и҆лѝ бг҃оро́диченъ: 
На тѧ̀ съ бг҃омъ оу҆пова́емъ, пречⷭ҇таѧ, и҆зъ  тебє̀ проше́дшемꙋ, сраспина́емїи хрⷭ҇тꙋ̀, твои́ми къ  немꙋ̀ мольба́ми, невре́дны до конца́ ны сохранѝ. 
На хвали́техъ стїхи̑ры, на д҃. Гла́съ є҃:  Подо́бенъ: Ра́дꙋйсѧ: 
Ра́дꙋйсѧ, свѧще́ннаѧ главо̀, и҆ свѣтоно́снаѧ, и҆  а҆́гг҃лѡмъ говѣ́йнаѧ: ꙗ҆́же мече́мъ оу҆сѣ́чена  дре́вле, и҆ ѻ҆́стрыми ѡ҆бличе́ньми нечистоты̀ стꙋ́дъ  посѣ́кшаѧ: и҆сто́чникъ чꙋде́съ, вѣ̑рныѧ напаѧ́юща: и҆  ꙗ҆́же сп҃сово спаси́тельное прише́ствїе возвѣсти́вшаѧ,  и҆ наи́тїе дх҃а дре́вле оу҆ви́дѣвшаѧ, къ семꙋ̀  все́льшаѧсѧ, ве́тхой же и҆ но́вой хода́тайствовавшаѧ  бл҃года́ти: хрⷭ҇та̀ оу҆молѝ, дꙋша́мъ на́шымъ дарова́ти  ве́лїю ми́лость. 
Въ сосꙋ́дѣ скꙋде́льнѣ сокрове́ннаѧ и҆ногда̀  прⷣте́чева (с. 439) глава̀ ꙗ҆ви́сѧ, ѿ земны́хъ  нѣ́дръ и҆зда́вшаѧсѧ ꙗ҆́вственнѣ, и҆ чꙋде́съ стрꙋи̑  и҆сточа́ющаѧ. и҆́бо въ вода́хъ главꙋ̀ ѡ҆мы̀,  превы́спрєннѧѧ ны́нѣ покрыва́ющагѡ вода́ми, и҆  ѡ҆дождѧ́ющагѡ человѣ́кѡмъ бжⷭ҇твенное ѡ҆ставле́нїе. сїю̀  оу҆́бѡ оу҆блажи́мъ вои́стиннꙋ пресла́внꙋ, и҆ въ сеѧ̀  ѡ҆брѣ́тенїи ра́достнѡ пра́зднꙋемъ, хрⷭ҇та̀ молѧ́ще,  дарова́ти дꙋша́мъ на́шымъ ве́лїю ми́лость. 
Глава̀, ꙗ҆́же а҆́гнца бж҃їѧ воспроповѣ́давшаѧ  пло́тїю ꙗ҆́вльшагосѧ, и҆ всѣ̑мъ покаѧ́нїѧ  спаси́тєльныѧ пꙋтѝ бж҃е́ственными за́повѣдьми  и҆звѣсти́вшаѧ, ꙗ҆́же пре́жде и҆́рѡдово  законопрестꙋпле́нїе ѡ҆бличи́вшаѧ: и҆ сегѡ̀ ра́ди  ѿсѣ́чена ѿ тѣлесѐ, и҆ на вре́мѧ под̾е́мшаѧ  сокрове́нїе: ꙗ҆́коже свѣтоѧвле́нное на́мъ возсїѧ̀  со́лнце, пока́йтесѧ, вопїю́щаѧ, и҆ ко хрⷭ҇тꙋ̀ ны́нѣ  предложи́тесѧ во оу҆миле́нїи дꙋше́внѣмъ, подаю́щемꙋ  мі́рови ве́лїю ми́лость. 
Сла́ва, гла́съ ѕ҃: 
Всечестнꙋ́ю главꙋ̀ крⷭ҇ти́телѧ твоегѡ̀, гдⷭ҇и,  ꙗ҆́вльшꙋюсѧ дне́сь ѿ землѝ, со гла́сомъ хвале́нїѧ  прїе́мшїи вѣ́рнѡ въ мольбꙋ̀, чл҃вѣколю́бче, грѣ́шнїи  рабѝ твоѝ приводѧ́ще мо́лимсѧ, тоѧ̀ ра́ди оу҆лꙋчи́ти  въ де́нь сꙋда̀, ѿ тебє̀ ѡ҆чище́нїе, и҆ ве́лїю  ми́лость. 
И҆ ны́нѣ, пра́здника, и҆лѝ бг҃оро́диченъ: 
Славосло́вїе вели́кое. По трист҃о́мъ тропа́рь  прⷣте́чи. Сла́ва, и҆ ны́нѣ, пра́здника, и҆лѝ  бг҃оро́диченъ: Є҆́же ѿ вѣ́ка: Є҆ктєнїѝ. И҆  ѿпꙋ́стъ. 
На лїтꙋргі́и блажє́нна ѿ канѡ́на прⷣте́чи,  пѣ́снь г҃ и҆ ѕ҃-ѧ. Прокі́менъ, гла́съ з҃.  Возвесели́тсѧ пра́ведникъ ѡ҆ гдⷭ҇ѣ и҆ оу҆пова́етъ на  него̀. Сті́хъ: Оу҆слы́ши, бж҃е, гла́съ мо́й, внегда̀  моли́тимисѧ къ тебѣ̀. А҆пⷭ҇лъ къ корі́нѳѧнѡмъ, зача́ло  рѻ҃ѕ. А҆ллилꙋ́їа, гла́съ є҃: Свѣ́тъ возсїѧ̀  пра́ведникꙋ: Сті́хъ: И҆́стина ѿ землѝ возсїѧ̀, и҆  пра́вда съ нб҃сѐ прини́че. Є҆ѵⷢ҇лїе матѳе́а, зача́ло  м҃. Прича́стенъ: Въ па́мѧть вѣ́чнꙋю бꙋ́детъ првⷣникъ:  (с. 440) 
[Зрѝ] А҆́ще слꙋчи́тсѧ ѡ҆брѣ́тенїе главы̀ і҆ѡа́нна  прⷣте́чи, въ недѣ́лю з҃-ю по па́сцѣ, ст҃ы́хъ  ѻ҆тє́цъ: 
Ѡ҆ставлѧ́етсѧ слꙋ́жба пра́здника вознесе́нїѧ: и҆  пое́тсѧ слꙋ́жба воскре́сна, и҆ прⷣте́чи, и҆ ст҃ы́хъ  ѻ҆ц҃є́въ. Въ сꙋббѡ́тꙋ на ма́лѣй вече́рни пое́мъ,  ꙗ҆́коже оу҆каза́сѧ во главѣ̀ бг҃осло́ва. 
На вели́цѣй вече́рни по ѻ҆бы́чной каѳі́смѣ, на  Гдⷭ҇и, воззва́хъ, стїхи̑ры воскрⷭ҇ны г҃, и҆ прⷣте́чи  г҃: и҆ ст҃ы́хъ ѻ҆тцє́въ д҃. Сла́ва, ѻ҆тцє́въ: И҆  ны́нѣ, бг҃оро́диченъ воскрⷭ҇нъ гла́са. По вхо́дѣ  чтє́нїѧ ѻ҆тцє́въ, и҆ прⷣте́чи. На лїті́и стїхи́ра  хра́ма, и҆ прⷣте́чи хвали́тны. Сла́ва, ѻ҆тцє́въ: И҆  ны́нѣ, бг҃оро́диченъ. На стїхо́внѣ воскрⷭ҇ны.  Сла́ва, ѻ҆тцє́въ: И҆ ны́нѣ, бг҃оро́диченъ. На  бл҃гослове́нїи хлѣ́бѡвъ, тропа́рь, Бцⷣе дв҃о:  два́жды. И҆ ѻ҆тцє́въ є҆ди́ножды. И҆ чте́нїе въ  дѣѧ́нїихъ а҆пⷭ҇льскихъ. 
На оу҆́трени на Бг҃ъ гдⷭ҇ь, тропа́рь  воскрⷭ҇нъ, и҆ ѻ҆тцє́въ: Сла́ва, прⷣте́чи: И҆ ны́нѣ,  бг҃оро́диченъ. По каѳі́смахъ сѣда́льны воскрⷭ҇ны: и҆  чте́нїе во є҆ѵⷢ҇лїи. Та́же полѷеле́й, и҆ сѣда́льны  прⷣте́чи, ѻ҆́ба по є҆ди́ножды, безъ бг҃оро́дичнѡвъ.  Сла́ва, сѣда́ленъ, и҆́же по полѷеле́и: И҆ ны́нѣ,  бг҃оро́диченъ: и҆ чте́нїе прⷣте́чи. Про́чее же пое́мъ на  оу҆́трени, и҆ на часѣ́хъ, и҆ на лїтꙋргі́и, ꙗ҆́коже  оу҆каза́сѧ во главѣ̀ бг҃осло́ва. 
[Зрѝ] Подоба́етъ вѣ́дати: А҆́ще слꙋчи́тсѧ  па́мѧть ѡ҆брѣ́тенїѧ честны́ѧ главы̀ въ сꙋббѡ́тꙋ  пентїко́стнꙋю, и҆лѝ въ недѣ́лю пѧтьдесѧ́тнꙋю: пое́мъ  слꙋ́жбꙋ є҆гѡ̀ въ четверто́къ з҃-ѧ недѣ́ли. 
[Зрѝ] А҆́ще ли же слꙋчи́тсѧ ѡ҆брѣ́тенїе честны́ѧ  главы̀ і҆ѡа́нна прⷣте́чи въ понедѣ́льникъ  пѧтьдесѧ́тный: 
Пое́мъ на оу҆́трени во вто́рникъ, съ пра́здничною  слꙋ́жбою вкꙋ́пѣ. 
🕅 А҆́ще ли слꙋчи́тсѧ ѡ҆брѣ́тенїе главы̀  прⷣте́чевы въ пѧто́къ седмы́ѧ недѣ́ли по па́сцѣ, во  ѿда́нїе вознесе́нїѧ хрⷭ҇то́ва: и҆лѝ въ сꙋббѡ́тꙋ предъ  недѣ́лею всѣ́хъ ст҃ы́хъ, во ѿда́нїе пра́здника  пѧтьдесѧ́тницы: (с. 441) 
И҆ пое́мъ слꙋ́жбꙋ є҆гѡ̀ на рѧдꙋ̀ въ сꙋббѡ́тꙋ,  вкꙋ́пѣ со ѿда́нїемъ пра́здника. Въ пѧто́къ  ве́чера, пое́мъ Блаже́нъ мꙋ́жъ: а҃-ю Сла́вꙋ. На  Гдⷭ҇и, воззва́хъ, стїхи̑ры пра́здника, на ѕ҃: и҆  ст҃а́гѡ, на д҃. Сла́ва, ст҃а́гѡ: И҆ ны́нѣ, пра́здника.  Вхо́дъ, прокі́менъ днѐ: и҆ чтє́нїѧ ст҃а́гѡ г҃.  На лїті́и стїхи̑ры пра́здника, и҆ ст҃а́гѡ стїхѡ́вныѧ:  Сла́ва, ст҃а́гѡ: И҆ ны́нѣ пра́здника. а҆ стїхо́внѣ  стїхи̑ры пра́здника, съ припѣ́вы и҆́хъ. Сла́ва, ст҃а́гѡ:  И҆ ны́нѣ, пра́здника. По трист҃о́мъ тропа́рь ст҃а́гѡ:  Сла́ва, и҆ ны́нѣ, пра́здника. И҆ ѿпꙋ́стъ. 
На оу҆́трени на Бг҃ъ гдⷭ҇ь, тропа́рь  пра́здника, два́жды: Сла́ва, ст҃а́гѡ: И҆ ны́нѣ,  пра́здника. По каѳі́смахъ сѣда́льны, и҆ чте́нїе  пра́здника: полѷеле́й, и҆ сѣда́льны ст҃а́гѡ всѝ.  Сла́ва, сѣда́ленъ по полѷеле́и ст҃а́гѡ: И҆ ны́нѣ,  пра́здника: и҆ чте́нїе ст҃а́гѡ. Степє́нна. а҃-й  а҆нтїфѡ́нъ д҃-гѡ гла́са. Прокі́менъ, и҆ є҆ѵⷢ҇лїе  ст҃а́гѡ. Ѱало́мъ н҃: и҆ стїхи́ра ст҃а́гѡ. Канѡ́нъ  пра́здника со і҆рмосо́мъ на ѕ҃: и҆ ст҃а́гѡ на д҃: и҆  дрꙋгі́й пра́здника на д҃. Катава́сїа пра́здника. По  г҃-й пѣ́сни конда́къ ст҃а́гѡ, и҆ і҆́косъ, и҆ сѣда́ленъ  ст҃а́гѡ два́жды: Сла́ва, и҆ ны́нѣ, пра́здника: и҆  чте́нїе ст҃а́гѡ. По ѕ҃-й пѣ́сни конда́къ пра́здника,  и҆ і҆́косъ. На ѳ҃-й пѣ́сни Честнѣ́йшꙋю не  пое́мъ, свѣти́ленъ пра́здника. Сла́ва, ст҃а́гѡ: И҆  ны́нѣ, пра́здника. На хвали́техъ стїхи̑ры пра́здника  г҃: и҆ ст҃а́гѡ г҃. Сла́ва, ст҃а́гѡ: И҆ ны́нѣ,  пра́здника. Славосло́вїе вели́кое. По трист҃о́мъ  тропа́рь ст҃а́гѡ: Сла́ва, и҆ ны́нѣ, пра́здника.  Є҆ктєнїѝ: и҆ ѿпꙋ́стъ. И҆ ча́съ а҃-й. На часѣ́хъ  тропа́рь пра́здника: Сла́ва, ст҃а́гѡ: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, кондакѝ  премѣнѧ́емъ пра́здника и҆ ст҃а́гѡ. 
На лїтꙋргі́и блажє́нна, пра́здника пѣ́снь ѳ҃ на  д҃: и҆ ст҃а́гѡ пѣ́снь г҃-ѧ на д҃. По вхо́дѣ  тропа́рь пра́здника, и҆ ст҃а́гѡ: Сла́ва, конда́къ  ст҃а́гѡ: И҆ ны́нѣ, пра́здника. Прокі́менъ,  а҆ллилꙋ́їа, и҆ прича́стенъ пра́здника, и҆ ст҃а́гѡ.  А҆пⷭ҇лъ и҆ є҆ѵⷢ҇лїе днѐ, и҆ ст҃а́гѡ. 
🕅 Ѡ҆ то́мже пра́здницѣ подоба́етъ вѣ́дати:  а҆́ще слꙋчи́тсѧ ѡ҆брѣ́тенїе чⷭ҇тны́ѧ главы̀ прⷣте́чевы,  въ недѣ́лю всѣ́хъ (с. 442) ст҃ы́хъ, пое́мъ слꙋ́жбꙋ  є҆гѡ̀ въ пѧто́къ. А҆́ще ли ко́егѡ вели́кагѡ ст҃а́гѡ  є҆мꙋ́же во оу҆ста́вѣ оу҆ка́жетсѧ бдѣ́нїе: 
Пое́мъ слꙋ́жбꙋ вели́кагѡ ст҃а́гѡ въ настоѧ́щꙋю  сїю̀ недѣ́лю всѣ́хъ ст҃ы́хъ, ꙗ҆́коже і҆ѡа́нна  бг҃осло́ва въ з҃-ю недѣ́лю по па́сцѣ, со ст҃ы́ми  ѻ҆тцы̑ въ рѧдꙋ̀: та́кожде и҆ здѣ̀ пое́тсѧ. 


(с. 442) 
Мѣ́сѧца тогѡ́же въ к҃ѕ-й де́нь. 
Ст҃а́гѡ а҆пⷭ҇ла ка́рпа, є҆ди́нагѡ ѿ ѻ҃: 
И҆ ст҃а́гѡ великомч҃ника геѡ́ргїа но́вагѡ,  пострада́вшагѡ ѿ безбо́жнагѡ царѧ̀ сели́ма тꙋ́рскагѡ. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры а҆пⷭ҇ла, гла́съ а҃. Подо́бенъ:  Всехва́льнїи: 
Прїѧ́тными сїѧ̑нїи ꙳ оу҆́мъ бжⷭ҇твенъ творѧ̀, ꙳  просвѣти́лсѧ є҆сѝ, всебога́те, ꙳ и҆ на про́повѣдь  хрⷭ҇то́вꙋ и҆зше́лъ є҆сѝ, ꙳ и҆ лю́ди наꙋчи́лъ є҆сѝ  чти́ти є҆го̀, ꙳ ꙗ҆́кѡ чл҃вѣколю́бца. ꙳ и҆ ны́нѣ  молѝ, ꙳ дарова́ти дꙋша́мъ на́шымъ ми́ръ, ꙳ и҆ ве́лїю  ми́лость. 
Ѕвѣзда̀ пресвѣ́тла ꙗ҆́вльсѧ, ꙳ бжⷭ҇твенными  сїѧ́ньми ꙳ вселе́нныѧ концы̀ просвѣща́еши всегда̀ ꙳  оу҆чє́нїи, блаже́нне, ꙳ и҆ разгонѧ́еши благода́тїю ꙳  мра́къ недꙋ́жный комꙋ́ждо, ꙳ и҆ ны́нѣ молѝ, ꙳ дарова́ти  дꙋша́мъ на́шымъ ми́ръ, ꙳ и҆ ве́лїю ми́лость. 
Же́ртвꙋ безкро́внꙋ бг҃ꙋ ꙳ жрѧ̀ соверше́ннꙋю, ꙳ за  того̀, мꙋ́чениче, поже́рлсѧ є҆сѝ, ꙳ и҆ прине́слсѧ  є҆сѝ къ разꙋ́мнѣй трапе́зѣ, ꙳ же́ртва благово́нна, ꙳  а҆пⷭ҇ле ка́рпе всебога́те. ꙳ и҆ ны́нѣ молѝ, дарова́ти  дꙋша́мъ на́шымъ ми́ръ, ꙳ и҆ ве́лїю ми́лость. (с. 443) 
Сла́ва, и҆ ны́нѣ, пра́здника, и҆лѝ  бг҃оро́диченъ. 
Всепѣ́таѧ влⷣчце, ꙳ наде́жде вѣ́рныхъ и҆  оу҆твержде́нїе, ꙳. прибѣ́жище и҆ по́мощь, ꙳ тѧ̀  мо́лимъ: ꙳ ѿ всѧ́кїѧ бѣды̀ рабы̑ твоѧ̑ сохранѝ, ꙳  вѣ́рою покланѧ́ющыѧсѧ ржⷭ҇твꙋ̀ твоемꙋ̀ є҆го́же молѝ, ꙳  дарова́ти дꙋша́мъ на́шымъ ми́ръ, ꙳ и҆ ве́лїю ми́лость. 
Крⷭ҇тобг҃оро́диченъ: 
Своего̀ а҆́гнца ꙳ а҆́гница и҆ непоро́чнаѧ влⷣчца  ꙳ на крⷭ҇тѣ̀ ꙗ҆́кѡ ви́дѣ зра́ка не и҆мꙋ́ща нижѐ  добро́ты, ꙳ оу҆вы̀ мнѣ̀, рыда́ющи гл҃го́лаше: ꙳ гдѣ̀  добро́та твоѧ̀ за́йде, сладча́йшїй; ꙳ гдѣ̀ благолѣ́пїе;  ꙳ гдѣ̀ благода́ть блиста́ющаѧ ѻ҆́браза твоегѡ̀, ꙳ сн҃е  мо́й любе́знѣйшїй; 
Тропа́рь, гла́съ г҃: 
А҆пⷭ҇ле ст҃ы́й ка́рпе, молѝ ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Канѡ́нъ, творе́нїе і҆ѡ́сифово, є҆гѡ́же  краегране́сїе: 
Сла́внаго хвалю̀ ка́рпа бжⷭ҇твенною любо́вїю. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же  є҆сѝ колєсни́цы фараѡ́нѡвы и҆ си́лꙋ. 
Любо́вїю соверша́ющыѧ твою̀ свѣтоно́снꙋю и҆  свѧще́ннꙋю, сла́внꙋю и҆ всечестнꙋ́ю па́мѧть, свѣ́та  бжⷭ҇твеннагѡ и҆спо́лни, а҆пⷭ҇ле, моли́твами твои́ми. 
Ве́сь возложи́всѧ влⷣцѣ, сегѡ̀ зако́ны честны̑ѧ  невре́дны соблю́лъ є҆сѝ: беззакѡ́нныѧ же благозако́нїю  наꙋчи́лъ є҆сѝ, а҆пⷭ҇ле. 
Оу҆́мъ преꙋ́мный возлюби́въ въ зрѣ́нїи та́йномъ,  оу҆мо́мъ ѡ҆зари́всѧ, всебл҃же́нне свѧще́нне, свѣ́тъ  ꙗ҆ви́лсѧ є҆сѝ вторы́й. 
Бг҃оро́диченъ: 
Ро́ждши, дв҃о, несказа́ннѡ, є҆сте́ствєнныѧ  зако́ны ѡ҆бнови́ла є҆сѝ: тѣ́мже тѧ̀ блажи́мъ, марі́е  бг҃оневѣ́сто. (с. 444) 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Цѣвни́ца брѧца́ющаѧ дх҃омъ бы́лъ є҆сѝ,  всебл҃же́нне, бг҃одви́жимый ѧ҆зы́къ тво́й, вѣща́ющь  вели̑чїѧ сн҃а и҆ бг҃а на́шегѡ. 
И҆мѣ́ѧ сло́во пребезнача́льное направлѧ́ющее тѧ̀,  и҆ ꙗ҆́вѣ оу҆крѣплѧ́ющее, безбѡ́жнымъ спаси́тєльныѧ  стєзѝ, ка́рпе, показа́лъ є҆сѝ. 
Ка́рпе, спаси́тельное проповѣ́данїе тва́ри,  ꙗ҆́кѡ свѧти́тель бг҃опрїѧ́тенъ, возвѣсти́въ, мнѡ́га  под̾ѧ́лъ є҆сѝ гонє́нїѧ и҆ скѡ́рби, сла́вне. 
Бг҃оро́диченъ: 
Но́во ꙗ҆́кѡ ѻ҆троча̀ родила̀ є҆сѝ, пре́жде  вѣ̑къ и҆зъ ѻ҆ц҃а̀ возсїѧ́вшее, неизглаго́ланнѡ,  бг҃ороди́тельнице: сегѡ̀ ра́ди тѧ̀ сла́вимꙋ. 
Сѣда́ленъ гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенное сїѧ́нїе воспрїи́мъ, ка́рпе премꙋ́дре,  оу҆тѣ́шителево, ѡ҆мрачє́нныѧ невѣ́дѣнїемь  просвѣти́лъ є҆сѝ: и҆ преста́вльсѧ къ вы́шнемꙋ  ца́рствїю, цр҃ю̀ всѣ́хъ предстои́ши, молѧ̀ хрⷭ҇та̀ бг҃а  всегда̀, дарова́ти на́мъ ве́лїю ми́лость. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть  бы́въ во чре́вѣ твое́мъ: но бг҃ъ вочл҃вѣ́чсѧ и҆  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ  пре́жде ржⷭ҇тва̀ сохрани́въ всенепоро́чнꙋ, є҆ди́нъ  гдⷭ҇ь. того̀ прилѣ́жнѡ молѝ, дарова́ти на́мъ ве́лїю  ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а  мт҃и, на крⷭ҇тѣ̀ зрѧ́щи повѣ́шена, и҆зъ неѧ̀ безъ  болѣ́зни прозѧ́бшаго, мт҃рски подо́бнѡ рыда́ющи,  вопїѧ́ше: оу҆вы̀ мнѣ̀, ча́до моѐ, ка́кѡ стра́ждеши  во́лею, хотѧ̀ и҆зба́вити ѿ страсте́й безче́стїѧ  человѣ́ка; (с. 445) 
Пѣ́снь д҃. І҆рмо́съ: 
Любвѐ ра́ди, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Созда́въ ꙗ҆́кѡ ка́менїе вѣ́рныхъ мно́жество, на  благоче́стїи ка́мени хра́мы содѣ́лалъ є҆сѝ ст҃а́гѡ  дх҃а, бг҃омꙋ́дре а҆пⷭ҇ле. 
Нѡ́вы содѣ́лавъ креще́нїемъ, бг҃облаже́нне,  ѡ҆бветша́вшыѧ нра́вомъ тлѣ́ннымъ человѣ́ки спа́слъ  є҆сѝ, сла́вѧщыѧ хрⷭ҇та̀ бг҃а на́шего. 
Ꙗ҆влѧ́ѧ та́инство покры́вшагѡ добродѣ́телїю,  бг҃омꙋ́дре, небеса̀, привле́клъ є҆сѝ ꙗ҆зы́ки къ  позна́нїю, тмꙋ̀ ѿгонѧ̀. 
Съ па́ѵломъ свѣти́льникомъ вселе́нныѧ, пꙋ́ть  ше́ствꙋѧ мно́жицею, пꙋти̑ ведꙋ́щыѧ, ка́рпе, показа́лъ  є҆сѝ лю́демъ ко благоче́стїю. 
Бг҃оро́диченъ: 
Оу҆́мнѡ бг҃оно́сный, бг҃ороди́тельнице, го́рꙋ тѧ̀  ви́дѣвъ ве́лїю, и҆ присѣ́ннꙋю, ѻ҆трокови́це, ѿ  неѧ́же прїи́де пло́тїю бг҃ъ на́шъ. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Ꙗ҆́кѡ садодѣ́латель и҆зрѧ́денъ показа́лъ є҆сѝ  лю́демъ живо́тное дре́во: ѿ негѡ́же ꙗ҆ды́й жи́въ  бꙋ́детъ про́чее во вѣ́ки, хрⷭ҇топроповѣ́дниче а҆пⷭ҇ле. 
Проповѣ́дникъ ꙗ҆зы́кѡвъ а҆пⷭ҇лъ, и҆ оу҆чи́тель  че́стенъ свѧщеннотаи́нникъ, и҆ свѧщенносло́въ, ка́рпе,  бы́въ, въ весе́лїи влⷣцѣ предстои́ши. 
Ѿ восто́ка прише́лъ є҆сѝ ꙗ҆́кѡ незаходи́маѧ  ѕвѣзда̀, вселе́ннꙋю зарѧ́ми твои́хъ слове́съ, и҆  свѧще́нными просвѣща́ѧ ѻ҆́бразы, і҆ера́рше а҆пⷭ҇ле. 
Бг҃оро́диченъ: 
Скве́рнꙋ дꙋшѝ тѣлесѐ ѡ҆чи́сти мѝ ны́нѣ, (с.  446) бл҃гослове́ннаѧ, милосе́рдымъ твои́мъ воззрѣ́нїемъ:  ꙗ҆́кѡ да тѧ̀ пою̀ и҆ велича́ю по до́лгꙋ, всепѣ́таѧ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви  мѧ̀, і҆и҃се, цр҃ю̀ си́лъ. 
И҆сточа́етъ ра́ка твои́хъ моще́й тре́бꙋющымъ  и҆сцѣлє́нїѧ, ст҃и́телю, то́ки благода́тїю бжⷭ҇твенною,  и҆ ѿе́млетъ стра̑сти, и҆ потоплѧ́етъ нечи̑стыѧ дꙋ́хи. 
Сло́во твоѐ ѿ безслове́сїѧ и҆збавлѧ́ѧ  человѣ́ки, и҆ чꙋде́съ вели́кое показа́нїе, сла́вне,  заблꙋ́ждшихъ ко благоче́стїю, ка́рпе, наста́ви. 
Вжилѧ́емь си́лою бжⷭ҇твенною, ѕмі́ѧ на высотꙋ̀  хꙋлꙋ̀ глаго́лавшаго погꙋби́въ, ѿ ѻ҆́нагѡ  поглощє́нныѧ, а҆пⷭ҇ле, спа́слъ є҆сѝ. 
Бг҃оро́диченъ: 
Родила̀ є҆сѝ безъ болѣ́зни зижди́телѧ,  всенепоро́чнаѧ, болѣ̑зни и҆ трꙋды̀ на́шѧ ѿе́млющаго,  и҆ неболѣ́зненнѣй сподоблѧ́юща пи́щи человѣ́чество. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Ꙗ҆́кѡ ѕвѣздꙋ̀ пресвѣ́тлꙋю це́рковь всегда̀  стѧжа́ тѧ, а҆пⷭ҇ле ка́рпе, чꙋде́съ твои́хъ  многоподава́нїемъ просвѣща́ема, спасѝ вѣ́рою чтꙋ́щихъ  па́мѧть твою̀. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Недꙋ́ги ѿгонѧ̀ вѣща́нїемъ, и҆сцѣлѧ́ѧ стра̑сти  зна́менїемъ то́кмѡ є҆ди́нымъ, спаси́тельное возвѣсти́лъ  є҆сѝ проповѣ́данїе, свѧщеннотаи́нниче ка́рпе,  просвѣща́ѧ сꙋ́щыѧ во тмѣ̀. 
Ꙗ҆́рости кнѧзе́й, мꙋ́дре, ника́коже оу҆боѧ́всѧ,  до́блественнѣ ѿлꙋчи́лсѧ є҆сѝ къ страда́нїю  болѣ́зненныхъ трꙋдѡ́въ, взыва́ѧ: ѻ҆тє́цъ на́шихъ бж҃е,  бл҃гослове́нъ є҆сѝ. (с. 447) 
Посѣще́на тѧ̀ ѿ гдⷭ҇а, ка́рпе, ве́ррїи  бжⷭ҇твенна поста́ви посѣти́телѧ, и҆зрѧ́днѡ посѣща́юща  сего̀ посѣщє́нїи бжⷭ҇твенными. 
Бг҃оро́диченъ: 
Ꙗ҆́кѡ простра́ннѣйши сꙋ́щи небе́съ, въ ложесна̀  прїѧ́тъ сло́во невмѣсти́мое, дв҃о, и҆збавлѧ́ющаго  тѣсноты̀ всѧ́кїѧ ро́дъ человѣ́ческїй. 
Пѣ́снь и҃. І҆рмо́съ: 
На крⷭ҇тѣ̀ пло́тїю пригвожде́ннаго, и҆  показа́вшаго на́мъ ѻ҆рꙋ́жїе во спасе́нїе, ѻ҆́троцы,  превозноси́те хрⷭ҇та̀ бг҃а на́шего во вѣ́ки. 
Па́ѵлꙋ мꙋ́дромꙋ наста́вникꙋ въ посла́нїихъ слꙋжѧ̀  бж҃е́ственныхъ, ст҃и́телю, спаси́тєльнаѧ оу҆чє́нїѧ  всѣ̑мъ разда́лъ є҆сѝ спаса́ємымъ. 
Оу҆́тро свѣ́тлое, ѡ҆зарѧ́ѧй вселе́ннꙋю  свѣ́томъ, проповѣ́дникъ показа́лсѧ є҆сѝ, и҆  неразꙋ́мїѧ тмꙋ̀ глꙋбо́кꙋю ѿгна́лъ є҆сѝ, досточꙋ́дне. 
Чꙋдеса̀ соверша́ѧ призыва́нїемъ ѻ҆ц҃а̀, и҆ дх҃а,  мꙋ́дре, сло́ва воплоще́ннагѡ, оу҆вѣ́рилъ є҆сѝ  є҆́ллины мꙋ̑дрыѧ, трїѷпоста́сное сꙋщество̀ чти́ти. 
Бг҃оро́диченъ: 
Ꙗ҆ви́ласѧ є҆сѝ нб҃о, бг҃ороди́тельнице,  возсїѧ́вшее на́мъ пра́вды сл҃нце, просвѣща́ющи всѧ̑ ны̀,  въ ра́зꙋмъ бг҃оразꙋ́мїѧ. 
Пѣ́снь ѳ҃. І҆рмо́съ: 
Ржⷭ҇тво̀ твоѐ нетлѣ́ннѡ ꙗ҆ви́сѧ: бг҃ъ и҆зъ  бокꙋ̀ твоє́ю про́йде, ꙗ҆́кѡ плотоно́сецъ ꙗ҆ви́сѧ на  землѝ, и҆ съ человѣ́ки поживѐ. Тѧ̀, бцⷣе, тѣ́мъ всѝ  велича́емъ. 
Ви́дѣвъ со сла́вою бг҃а восходѧ́ща, съ пло́тїю въ  вы̑шнѧѧ, седми́десѧтимъ, ка́рпе, оу҆ч҃никѡ́мъ  соприче́лсѧ є҆сѝ, и҆зше́лъ є҆сѝ вкꙋ́пѣ съ ни́ми,  проповѣ́дникъ бжⷭ҇твенъ ꙗ҆влѧ́ѧсѧ. 
Ꙗ҆́кѡ ѻ҆вча̀ посредѝ волкѡ́въ по́сланъ бы́лъ  є҆сѝ, претворѧ́ѧ тѣ́хъ, ка́рпе, къ разꙋмѣ́нїю,  сло́вомъ и҆́стиннымъ на спасе́нїе, и҆ прилага́ѧ си́хъ  нра́въ, бг҃оглаго́ливе, ко благоче́стїю. (с. 448) 
Собесѣ́дникъ ꙗ҆ви́лсѧ є҆сѝ а҆́гг҃лѡвъ, а҆пⷭ҇ле  ка́рпе бг҃оглаго́ливе, а҆пⷭ҇лѡмъ же и҆ мꙋ́ченикѡмъ,  ди́внѡ во благоче́стїи сконча́вшымсѧ. съ ни́миже ликꙋ́ѧ  ве́селѡ, и҆ на́съ помина́й. 
Ѡ҆свѧти́лъ є҆сѝ, ка́рпе, ше́ствꙋѧ зе́млю, и҆  ст҃о́е проповѣ́далъ є҆сѝ є҆ѵⷢ҇лїе вѣ́рою, и҆ дꙋ́шы  живода́тельномꙋ сло́вꙋ приве́лъ є҆сѝ. тѣ́мже тебѣ̀  да́рꙋетъ наслѣ́дїе нбⷭ҇ное. 
Бг҃оро́диченъ: 
Гла́съ тѝ прино́симъ, дв҃о, гаврїи́ломъ,  вопїю́ще: ра́дꙋйсѧ, ле́гкїй ѻ҆́блаче, ра́дꙋйсѧ, землѐ  недѣ́ланнаѧ, кла́съ красе́нъ плодоносѧ́щи, пита́телѧ  все́й тва́ри. 
Слꙋ́жба ст҃а́гѡ великомч҃ника хрⷭ҇то́ва геѡ́ргїа,  мꙋ́чившагѡсѧ въ средцѣ̀ гра́дѣ бо́лгарскомъ, ѿ  безбо́жнагѡ царѧ̀ сели́ма тꙋ́рскагѡ. 
На Гдⷭ҇и, воззва́хъ, стїхи̑ры, гла́съ є҃.  Подо́бенъ: Ра́дꙋйсѧ: 
Ра́дꙋйсѧ, прехва́льне мч҃ниче хрⷭ҇то́въ геѡ́ргїе,  тебѐ ни свирѣ́пство мꙋчи́телѧ, ни слове́съ ласка̑нїѧ,  ни мꙋ́къ прещє́нїѧ, ни гѡ́рькаѧ бїє́нїѧ, ни темни́ца,  ѿ хрⷭ҇та̀ ѿверго́ша, сла́вне: но въ толи́ко  сꙋровство̀ нечести́вїи прїидо́ша, є҆́же свѧщє́ннымъ  твои̑мъ пло́темъ съ жезлы̑ возноси́тисѧ на воздꙋ́хъ, и҆  землѝ ѡ҆багри́тисѧ кро́вїю твое́ю. ты́ же ни гла́са  и҆спꙋсти́лъ є҆сѝ, мꙋ́чениче: но вта́йнѣ оу҆стна́ми  движѧ̀, мл҃твы возсыла́лъ є҆сѝ къ бг҃ꙋ, є҆го́же и҆зъ  младе́нства возлюби́лъ є҆сѝ: є҆мꙋ́же и҆ моли́сѧ,  дарова́ти дꙋша́мъ на́шымъ ми́ръ и҆ ве́лїю ми́лость. 
Ра́дꙋйсѧ, страстоте́рпче хрⷭ҇то́въ геѡ́ргїе  прехва́льне, ты̀ кро́вїю твое́ю честно́ю зе́млю  ѡ҆свѧти́лъ є҆сѝ, и҆ сквє́рныѧ (с. 449) крѡ́ви  приноси̑мыѧ бѣсѡ́мъ оу҆праздни́лъ є҆сѝ, и҆ вѣне́цъ  нетлѣ́нный ѿ рꙋкѝ гдⷭ҇ни на версѣ̀ твое́мъ прїѧ́лъ  є҆сѝ всече́стне, не ѿ ка́меней честны́хъ  оу҆кра́шенъ, но твое́ю кро́вїю прозѧбе́нъ. тѣ́мже  моли́сѧ хрⷭ҇тꙋ̀, дарова́ти дꙋша́мъ на́шымъ ми́ръ и҆  ве́лїю ми́лость. 
Ра́дꙋйсѧ, великомч҃ниче хрⷭ҇то́въ геѡ́ргїе  всече́стне, мы̀ ѡ҆свѧща́еми є҆смы̀, твоѧ̑ свѧще́нне,  борє́нїѧ и҆ по́двиги сла́вѧщїи, є҆́же подвиза́лсѧ  є҆сѝ по хрⷭ҇тѣ̀ бз҃ѣ въ лѣ́тѣхъ послѣ́днихъ,  проти́вꙋ неви́димагѡ врага̀ ко́знемъ, и҆ срацы́нскꙋю  вѣ́рꙋ безбо́жнꙋю попра́лъ є҆сѝ твои́мъ терпѣ́нїемъ.  тѣ́мже и҆ согражани́нъ а҆́гг҃лѡмъ бы́лъ є҆сѝ,  пресла́вне, и҆ всѣ̑мъ страстоте́рпцємъ сопресто́льникъ.  съ ни́миже моли́сѧ гдⷭ҇еви, дарова́ти дꙋша́мъ на́шымъ  ми́ръ и҆ ве́лїю ми́лость. 
Сла́ва, гла́съ ѕ҃. Самогла́сенъ: 
Прїиди́те мꙋчениколю́бцы всѝ, ли́къ соста́вимъ,  вѣнцы̀ похвала́ми плетꙋ́ще, и҆ честнꙋ́ю главꙋ̀  великомч҃ника хрⷭ҇то́ва геѡ́ргїа но́вагѡ вѣнча́юще,  напослѣ́докъ лѣ́тѡмъ въ средцѣ̀ гра́дѣ мꙋче́нїѧ  две́рь до́брѣ проше́дшагѡ: се́й бо храбо́рникъ,  хрⷭ҇то́вою воѡрꙋжи́всѧ вѣ́рою, въ по́двигъ вни́де  мꙋ́жественнѣ, и҆ хрⷭ҇та̀ и҆сповѣ́да сн҃а бж҃їѧ и҆ бг҃а,  творца̀ и҆ сꙋдїю̀ всѧ́ческихъ, предъ тмочи́сленнымъ  наро́домъ, и҆ моаме́ѳова преда̑нїѧ и҆ зако́ны, и҆  оу҆чє́нїѧ є҆гѡ̀ до конца̀ низложѝ, мꙋчи́телѧ и҆ царѧ̀  безбо́жнаго сели́ма тꙋ́рскаго попра́въ, мꙋ́ченикѡмъ  бы́сть ѻ҆́бразъ и҆ подписа́нїе. прїиди́те лю́ди  вѣ́рнїи, сего̀ подража́йте, да и҆ подѡ́бнымъ вѣнцє́мъ  приѡбщите́сѧ. бога́тїи и҆ ни́щїи, и҆ здра́вїи и҆  недꙋ́жнїи, почерпи́те ѻ҆би́льнѡ и҆сцѣлє́нїѧ, въ сла́вꙋ  хрⷭ҇тꙋ̀ бг҃ꙋ ѿ ковче́га свѧще́ннагѡ, ꙗ҆́кѡ ѿ  нетлѣ́нна и҆сто́чника. се́й оу҆́бѡ на землѝ  пострада́вый, и҆ ны́нѣ на нб҃сѣ́хъ црⷭ҇твꙋѧ, со  а҆́гг҃лы и҆ съ ли́ки мꙋ́чєникъ, (с. 450) и҆ со всѣ́ми  ст҃ы́ми мо́литсѧ сп҃сꙋ ѡ҆ на́съ, оу҆мири́ти мі́ръ, и҆  спастѝ дꙋ́шы на́шѧ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
И҆лѝ крⷭ҇тобг҃оро́диченъ: Подо́бенъ: Всѐ  ѿло́жше: 
А҆́гнца своего̀ ꙳ а҆́гница нескве́рнаѧ дре́вле ꙳  и҆ непоро́чнаѧ влⷣчца ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ:  вопїѧ́ше: ꙳ ча́до сладча́йшее, ꙳ что̀ зрѣ́нїе сїѐ  но́вое и҆ пресла́вное; ꙳ ка́кѡ со́нмъ безбл҃года́тный ꙳  сꙋди́щꙋ пїла́товꙋ предаде́ тѧ, ꙳ и҆ ѡ҆сꙋжда́етъ на  сме́рть живота̀ всѧ́ческихъ; ꙳ но воспѣва́ю твоѐ  неизрече́нное, ꙳ сло́ве, снизхожде́нїе. 
На стїхо́внѣ стїхи̑ры, ѻ҆ктѡ́иха. Та́же мꙋ́ченика  стїхи́ра, гла́съ д҃. 
Подо́бенъ: Ꙗ҆́кѡ до́блѧ: 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Страда́лецъ до́блественный, и҆ во́инъ  непобѣди́мый, ꙳ ст҃ы́мъ дх҃омъ показа́всѧ, ꙳ низложи́лъ  є҆сѝ сꙋпоста́та мꙋ́дростїю слове́съ, ꙳ и҆ дѣ́лъ  твои́хъ, сла́вне, ꙳ и҆ терпѣли́выми показа̑нїи. ꙳  тѣ́мже прїѧ́лъ є҆сѝ вѣне́цъ нетлѣ́нный ѿ рꙋкѝ  гдⷭ҇ни, ꙳ съ вы́шними ли̑ки счета́всѧ, ꙳ мꙋ́чениче  хрⷭ҇то́въ геѡ́ргїе, ꙳ молѝ спасти́сѧ дꙋша́мъ на́шымъ. 
Сла́ва, гла́съ и҃. Самогла́сенъ: 
Великомꙋ́чениче хрⷭ҇то́въ геѡ́ргїе, ты̀  ѡ҆клевета́емь ѿ нечести́выхъ, и҆ бг҃оме́рзскихъ сеи̑тъ,  предста́лъ є҆сѝ мꙋчи́телю. мꙋчи́тель же, оу҆диви́всѧ  твоемꙋ̀ во́зрастꙋ, и҆ красотѣ̀ лица̀, нача̀ ласка́нїемъ  оу҆вѣща́ти тѧ̀ ѻ҆каѧ́нный ѿ хрⷭ҇тїа́нскїѧ вѣ́ры, и҆  тафїю̀ возложѝ на честнꙋ́ю главꙋ̀ твою̀, ю҆́же ѻ҆нѝ  беззако́ннїи ноша́хꙋ: ты́ же, мꙋ́чениче, де́рзостнѡ  попра́лъ є҆сѝ нога́ми твои́ми, и҆ поплева́лъ є҆сѝ  ли́ца и҆́хъ, безбо́жны наре́къ, и҆ ꙗ҆́снѡ хрⷭ҇та̀ сн҃а  бж҃їѧ, (с. 451) со ѻ҆ц҃е́мъ и҆ ст҃ы́мъ дх҃омъ, предъ  всѣ́ми проповѣ́давъ, срацы́нскꙋю вѣ́рꙋ и҆ зако́ны  и҆́хъ до конца̀ низложи́лъ є҆сѝ бжⷭ҇твенною  оу҆тѣ́шителѧ си́лою. и҆ по мно́гихъ мꙋ́кахъ  ѕломы́сленный мꙋчи́тель ѻ҆гне́мъ и҆скꙋсѝ пло́ть твою̀:  ты́ же ꙗ҆́кѡ хлѣ́бъ сла́докъ трⷪ҇цѣ прине́слсѧ є҆сѝ,  бл҃же́нне, и҆ нбⷭ҇нымъ счисли́лсѧ є҆сѝ а҆́гг҃лѡмъ.  тѣ́мъ тѧ̀ мо́лимъ, молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ  крестобг҃оро́диченъ: 
На дре́вѣ ви́дѧщи воздви́жена сн҃а своего̀,  пречⷭ҇таѧ, оу҆тро́бою мт҃рски растерза́ющисѧ зва́ше:  оу҆вы̀ мнѣ̀, ка́кѡ за́йде, свѣ́те мо́й безлѣ́тный; 
Тропа́рь, гла́съ д҃: 
Бжⷭ҇твеннымъ жела́нїемъ ѿ ю҆́нагѡ во́зраста  ве́сь са́мъ себѐ гдⷭ҇еви возложи́въ, въ моли́твахъ и҆  постѣ́хъ ѻ҆́бразъ бы́въ добродѣ́тели, бога́тство же и҆  сла́вꙋ, и҆ доброро́дство тѣле́сное ꙗ҆́кѡ не сꙋ́щее  презрѣ́въ, и҆ хрⷭ҇та̀ є҆ди́наго ѿ дꙋшѝ возлюби́лъ  є҆сѝ, и҆ того̀ и҆́стиннаго сꙋ́ща бг҃а въ трⷪ҇цѣ  покланѧ́ема предъ нечести́выми тꙋ̑рки проповѣ́далъ  є҆сѝ: и҆ срацы́нскꙋю вѣ́рꙋ, и҆ зако́ны моаме́ѳовы подъ  нога́ми попра́въ, и҆ мꙋчи́телѧ оу҆жаси́въ, мꙋче́нїѧ  вѣнце́мъ оу҆краси́всѧ, сла́вне, къ нбⷭ҇нымъ восте́клъ  є҆сѝ ликостоѧ́нїємъ, премꙋ́дре геѡ́ргїе: молѝ хрⷭ҇та̀  бг҃а, сохрани́ти ѻ҆те́чество твоѐ, и҆ спастѝ лю́ди и҆  гра́дъ, и҆̀же твоѧ̑ по́двиги при́снѡ почита́ющыѧ. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
На оу҆́трени канѡ́нъ ѕ҃, є҆гѡ́же краегране́сїе  сицево̀: 
Но́вомꙋ мꙋ́ченикꙋ но́вꙋ плетꙋ̀ похвалꙋ̀. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. (с. 452) 
Новоѧвле́нъ мꙋ́ченикъ, бл҃же́нне геѡ́ргїе,  вселе́ннѣй напослѣ́докъ ꙗ҆ви́лсѧ є҆сѝ: тѣ́мже  пода́ждь мѝ сло́во твое́ю благода́тїю, твоѧ̑ по́двиги  воспѣва́ти по достоѧ́нїю. 
Ѻ҆чи́ма мы́сленныма предстоѧ̀ на сꙋди́щи,  мꙋ́ченикѡвъ зрѣ́лъ є҆сѝ честно́е сосло́вїе, тебѐ  призыва́ющихъ ра́достнѡ, геѡ́ргїе, и҆ подо́бными вѣнцы̑  оу҆краша́ющихъ. 
Во́инствомъ досточꙋ́днымъ твоегѡ̀ сопротивле́нїѧ  погаси́въ моаме́ѳова преда̑нїѧ и҆ зако́ны, вѣ́рꙋ и҆́хъ  срацы́нскꙋю попра́лъ є҆сѝ, досточꙋ́дне геѡ́ргїе, ѡ҆  хрⷭ҇тѣ̀ оу҆крѣплѧ́ѧсѧ, и҆ ѕлочести́ваго мꙋчи́телѧ  соверше́ннѣ посрами́лъ є҆сѝ, сла́вне. 
Ѡ҆дѣ́ѧвсѧ въ бронѧ̀ и҆сповѣ́данїѧ вѣ́ры, и҆  шле́мъ возложи́въ благода́ти, свѣтлѣ́йшїй ѧ҆зы́комъ,  геѡ́ргїе, бг҃овѣща́ннымъ и҆ честны́мъ, ꙗ҆́коже мече́мъ,  ссѣ́клъ є҆сѝ безꙋ́мнаго мꙋчи́телѧ. 
Бг҃оро́диченъ: 
Безъ сѣ́мене ѻ҆́ч҃ею во́лею ѿ бжⷭ҇твеннагѡ  дх҃а, бж҃їѧ зачала̀ є҆сѝ сн҃а, и҆ пло́тїю породила̀  є҆сѝ, и҆́же ѿ ѻ҆ц҃а̀ безъ ма́тере, и҆ на́съ ра́ди  и҆зъ тебє̀ безъ ѻ҆тца̀. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Ѻ҆полче́нїе ѕлочести́вое, ꙗ҆́кѡ воево́да си́ленъ  побѣди́лъ є҆сѝ: и҆ стропти́вагѡ ѕмі́ѧ всѧ̑ хи́трѡсти  попра́лъ є҆сѝ, мꙋ́чениче геѡ́ргїе. 
Ѡ҆ влⷣцѣ пе́рвѣе и҆ гдⷭ҇ѣ не насы́тишасѧ  і҆ꙋдє́и законопрестꙋ́пнїи, и҆ прⷪ҇рокоꙋбі́йственнїи: но  и҆ тогѡ̀ мꙋ́ченика разрѣ́заемꙋ тѣ́лꙋ, и҆ ѻ҆гне́мъ  ѡ҆палѧ́емꙋ неми́лостивнѡ, и҆ води́мꙋ по гра́дꙋ ѿ слꙋ́гъ  нече́стїѧ. 
Є҆па́рхъ сѣ̑ти простира́ше словесы̀  ласка́тельными, къ ловле́нїю страда́льца премꙋ́драгѡ, но  ѻ҆́нъ вопїѧ̀ къ немꙋ̀: (с. 453) преста́ни на мно́зѣ  блѧдосло́вїѧ, а҆́зъ бо бѣсѡ́мъ не поклоню́сѧ, ни пожрꙋ̀  па́че творца̀, на́съ созда́вшагѡ. 
Бг҃оро́диченъ: 
Ты̀ є҆ди́на сꙋ́щымъ на землѝ, па́че є҆стества̀,  бл҃ги́хъ хода́таица мт҃и бж҃їѧ ꙗ҆ви́ласѧ є҆сѝ:  тѣ́мже, ра́дꙋйсѧ, вопїе́мъ тѝ, ꙗ҆́кѡ гдⷭ҇а ро́ждшей,  спасе́нїе дꙋша́мъ на́шымъ. 
Сѣда́ленъ, гла́съ и҃. Подо́бенъ: Премꙋ́дрости: 
Во́инство сꙋ́щее на землѝ возненави́дѣвъ,  мч҃ниче, небе́сныѧ возжела́въ сла́вы, бѡлѣ́зни  претерпѣ́лъ є҆сѝ за хрⷭ҇та̀ бг҃а, и҆ ѻ҆гнепа́льнꙋю  сме́рть, ѿ безбо́жныхъ и҆ скве́рныхъ тꙋ́ркѡвъ:  беззако́ннаго же царѧ̀ сели́ма посрами́лъ є҆сѝ  хрⷭ҇то́вымъ посо́бїемъ. тѣ́мже дне́сь свѧтꙋ́ю твою̀  па́мѧть пра́зднꙋемъ, гдⷭ҇еви приносѧ́ще хвалꙋ̀,  треблаже́нне страстоте́рпче хрⷭ҇то́въ геѡ́ргїе. молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  чтꙋ́щымъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю  просвѣтѝ, молю́сѧ, и҆ ѡ҆скверне́нное мѝ се́рдце ѡ҆мы́й  потѡ́ки оу҆миле́нїѧ, покаѧ́нїѧ же слеза́ми, и҆ ѿ  тимѣ́нїѧ мѧ̀ ѡ҆чи́сти дѣ́лъ мои́хъ, да любо́вїю зовꙋ́  ти: бцⷣе приснодв҃о, молѝ хрⷭ҇та̀ бг҃а, прегрѣше́нїй  ѡ҆ставле́нїе пода́ти мѝ: тебе́ бо и҆мѣ́ю наде́ждꙋ ра́бъ  тво́й. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше, пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же (с. 454) терпи́ши за милосе́рдїе  ми́лости. долготерпѣли́ве гдⷭ҇и, ми́лости бе́здно, и҆  и҆сто́чниче неисчерпа́емый, оу҆милосе́рдисѧ и҆ да́рꙋй  согрѣше́нїй ѡ҆ставле́нїе вѣ́рою пою́щымъ бж҃е́ствєнныѧ  стра̑сти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Что́ ми мнѡ́гаѧ словеса̀, и҆ ѡ҆бѣща́ємаѧ  тлѣ́ємаѧ, ꙗ҆̀же безꙋ́мнѣ предлага́еши; геѡ́ргїе,  глаго́лалъ є҆сѝ къ мꙋчи́телю: сїѧ̑ всѧ̑ мнѣ̀ же́лчи  горча́йши, но творѝ, є҆́же хо́щеши, ѽ ѕломꙋ́дренне!  а҆́зъ бо вопїю̀: сла́ва си́лѣ твое́й, гдⷭ҇и. 
И҆знꙋрѝ пло́ть твою̀ мно́гими ра́нами  ѕломꙋ́дренный мꙋчи́тель: ты́ же, требл҃же́нне, по́мыслъ  непрекло́ненъ спа́слъ є҆сѝ, поѧ̀ оу҆се́рднѡ тѧ̀  оу҆крѣ́пльшемꙋ: сла́ва си́лѣ твое́й, гдⷭ҇и. 
Ника́коже тебѐ послꙋ́шаю къ па́гꙋбѣ  привлача́юща, є҆́же слꙋжи́ти нечи̑стымъ бѣсѡ́мъ,  ꙗ҆́коже вы̀ нечести́вїи слꙋ́жите помраче́нной пре́лести,  геѡ́ргїй къ мꙋчи́телю вѣща́ше: оу҆мрꙋ́ же па́че  оу҆се́рднѡ, за оу҆ме́ршаго менє̀ ра́ди, и҆ съ  мꙋ́чєники вопїю̀: сла́ва си́лѣ твое́й, гдⷭ҇и. 
Бг҃оро́диченъ: 
Неискꙋсобра́чнѡ родила̀ є҆сѝ, ѽ дв҃о, и҆ по  ржⷭ҇твѣ̀ ꙗ҆ви́ласѧ є҆сѝ дѣ́вствꙋющи па́ки. тѣ́мже  немо́лчными гла́сы, ра́дꙋйсѧ, влⷣчце, вѣ́рою  несꙋмнѣ́нною взыва́емъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
И҆знемого́ша бїю́щїи, страстоте́рпчестѣй пло́ти  оу҆тве́рждшисѧ, и҆ мꙋчи́тель томлє́нїѧ и҆зыскꙋ́ѧ: ты́  же до́блественнѣ терпѣ́лъ є҆сѝ, красꙋ́ѧсѧ ра́нами,  ꙗ҆̀же за любо́вь под̾ѧ́лъ є҆сѝ гдⷭ҇а твоегѡ̀. (с.  455) 
Ко́ль стра́шно же и҆ пресла́вно за хрⷭ҇та̀  сопротивле́нїе твоѐ, є҆мꙋ́же оу҆́бѡ почꙋди́шасѧ  племена̀, ѡ҆брѣ́тшаѧсѧ на по́двизѣ, и҆ похвали́ша  терпѣ̑нїѧ, тꙋ́рцы же и҆ срацы́ни стꙋдо́мъ ѡ҆блеко́шасѧ; 
Ѽ нра́ва благочести́ва! ѽ до́блественна ра́зꙋма!  ѽ вѣ́ры теплѣ́йшїѧ честна́гѡ страстоте́рпца геѡ́ргїа!  є҆ѧ́же ра́ди бг҃а полꙋчѝ. 
Бг҃оро́диченъ: 
Тѧ̀ ѻ҆рꙋ́жїе непобѣди́мо на врагѝ предлага́емъ:  тѧ̀ держа́вꙋ и҆ наде́ждꙋ на́шегѡ спасе́нїѧ,  бг҃оневѣ́стнаѧ, и҆́мамы. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ника́коже поколеба́ша столпа̀ благоче́стїѧ  свирѣ́пство повелѣва́ющагѡ безбо́жнагѡ мꙋчи́телѧ, ни  жезлы̑ бїє́нїѧ, ни го́рькаѧ темни́ца, ни ра̑ны, нижѐ  сме́рть нꙋжднѣ́йшаѧ. 
Ѻ҆́кꙋ херꙋві́мскомꙋ оу҆ма̀ твоегѡ̀ чистота̀  оу҆подо́бисѧ: до́лѣ бо мꙋ́жески терпѣ́лъ є҆сѝ  мꙋчє́нїѧ, горѣ́ же предстоѧ́лъ влⷣцѣ, посла́вшемꙋ  тебѣ̀ вѣне́цъ побѣ́дный. 
Взыгра́шасѧ свѣ́тлѡ мꙋ́ченичестїи тогда̀ ли́цы,  ви́дѣвше твоѐ дерзнове́нїе, и҆ прини́кше кꙋ́пнѡ со  а҆́гг҃лы, неви́димѡ оу҆крѣплѧ́хꙋ тѧ̀ въ по́двизѣ. 
Бг҃оро́диченъ: 
Ѽ чꙋ́до, всѣ́хъ чꙋде́съ новѣ́йшее! ꙗ҆́кѡ дв҃а  во оу҆тро́бѣ всѧ̑ содержа́щаго неискꙋсомꙋ́жнѡ прїе́мши,  нестꙋжи́ си. 
Конда́къ, гла́съ д҃: 
Ꙗ҆́кѡ ѕвѣзда̀ пресвѣ́тлаѧ ꙗ҆ви́лсѧ є҆сѝ  непреле́стнаѧ мі́рови, пра́веднагѡ сл҃нца хрⷭ҇та̀  возвѣща́ющи страда̑нїи твои́ми, страстоте́рпче, вели́кїй  мꙋ́чениче хрⷭ҇то́въ геѡ́ргїе, и҆ пре́лесть погаси́лъ  є҆сѝ срацы́нскꙋю, и҆ моаме́ѳова преда̑нїѧ и҆ зако́ны  подъ нога́ми твои́ми попра́лъ є҆сѝ: и҆ (с. 456)  беззако́ннаго царѧ̀, и҆ мꙋчи́телей оу҆жаси́лъ є҆сѝ  крѣ́пкимъ твои́мъ терпѣ́нїемъ. и҆ вѣ̑рнымъ подае́ши  свѣ́тъ, молѧ́сѧ къ бг҃ꙋ непреста́ннѡ ѡ҆ всѣ́хъ на́съ. 
І҆́косъ: 
Премꙋ́дрый зижди́тель влⷣка, и҆ гдⷭ҇и́нъ  вїногра́да мы́сленнагѡ, ꙗ҆́коже прест҃ы́ми оу҆сты̀  и҆́же ѡ҆ при́тчи вїногра́да глаго́летъ: ꙗ҆́коже во  є҆динонадесѧ́тый ча́съ дѣ́лавшымъ подо́бнꙋю да́стъ  цѣ́нꙋ, та́кожде и҆ ѿ пе́рвагѡ часа̀ дѣ́лавшымъ. и҆  ны́нѣ дѣ́лы и҆звѣстѝ въ при́тчи кры́емое, геѡ́ргїа  но́ва показа́въ свѣ́тла мꙋ́ченика и҆ храбо́рника  преизрѧ́дна, преда̑нїѧ и҆ зако́ны моаме́ѳѡвы подъ нога́ма  свои́ма попра́вшаго, и҆ беззако́ннаго царѧ̀ сели́ма, и҆  мꙋчи́тели оу҆жаси́вшаго крѣ́пкимъ терпѣ́нїемъ, на  са́мый оу҆́бѡ послѣ́докъ лѣ́тныхъ ты́сѧщъ, подо́бна  бы́вшагѡ пє́рвымъ страда́льцємъ. того̀ хрⷭ҇то́съ  просла́ви нетлѣ́нїемъ и҆сцѣле́нїѧ, и҆́же вѣ̑рнымъ  подае́тъ свѣ́тъ, молѧ́сѧ непреста́ннѡ къ бг҃ꙋ ѡ҆ всѣ́хъ  на́съ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Наноси̑маѧ тѝ страда̑нїѧ, геѡ́ргїе досточꙋ́дне,  є҆ли́кѡ пе́стрый ѻ҆́нъ, и҆ кова́рный мꙋчи́тель  наноша́ше: ты́ же, страда́льче, мꙋ́жественнѣ терпѣ́лъ  є҆сѝ, за любо́вь хрⷭ҇та̀ твоегѡ̀, ра́достнѡ поѧ̀:  препѣ́тый ѻ҆тє́цъ на́шихъ бж҃е, бл҃гослове́нъ є҆сѝ. 
И҆́стиненъ а҆́зъ мч҃никъ, и҆́стиннагѡ хрⷭ҇та̀ бг҃а  на́шегѡ страда́лецъ взыва́ше къ беззакѡ́ннымъ: бїє́нїѧ  же́злєннаѧ и҆ ѻ҆́гнь, и҆ и҆́ныѧ мꙋ̑ки гото́въ є҆́смь  сла́дцѣ под̾ѧ́ти за любо́вь хрⷭ҇та̀ моегѡ̀, ра́достнѡ  поѧ̀: препѣ́тый ѻ҆тє́цъ на́шихъ бж҃е, бл҃гослове́нъ  є҆сѝ. (с. 457) 
Зꙋбы̀ скре́гчꙋще оу҆бі́йственнѣ беззако́ннїи  тꙋ́рцы, ꙗ҆́кѡ ѕвѣ́рїе восхи́тиша бг҃оѧвле́нника и҆  ѻ҆гню̀ предава́хꙋ. мꙋ́ченикъ же ра́достнѡ поѧ́ше:  препѣ́тый ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ, тобо́ю бо даде́сѧ ра́дость, бцⷣе, вопїю́щымъ  тѝ: бл҃гослове́нна ты̀ въ жена́хъ, всенепоро́чнаѧ  влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Оу҆блажи́ша тѧ̀ лю́ди, благослови́ша ст҃и́телїе,  слы́шаще твоѐ мꙋ́жественное терпѣ́нїе, и҆ ко хрⷭ҇тꙋ̀  хода́таѧ стѧжа́вше тѧ̀. И҆ ны́нѣ приходѧ́ще, чєстны́мъ  твои̑мъ моще́мъ покланѧ́ютсѧ, взыва́юще. бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Хвалѧ́сѧ ꙗ҆́звами хрⷭ҇то́выми, къ вѣ́чнымъ  восте́клъ є҆сѝ ѻ҆би́телемъ, въ баграни́цꙋ ѡ҆дѣ́ѧнъ,  мч҃ниче геѡ́ргїе, ѿ крове́й твои́хъ ѡ҆багре́ннꙋю. и҆  свѣ́тлѡ цр҃ю̀ си́лъ предстои́ши, съ мꙋ́ченики ликꙋ́ѧ  пое́ши: благослови́те, всѧ̑ дѣла̀ гдⷭ҇нѧ, гдⷭ҇а. 
И҆гра́етъ вели́кїй гра́дъ среде́цъ, и҆ всѝ  ѻ҆кре́стнїи гра́ди, и҆ вє́си, тебѐ воспита́вшїи, и҆  красѧ́тсѧ па́мѧтїю твое́ю честно́ю, страстоте́рпче  геѡ́ргїе: мꙋче́нїе бо сконча́въ, вѣнца̀ побѣ́ды  сподо́билсѧ є҆сѝ, и҆ пое́ши: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
Ты̀ є҆ди́на во всѣ́хъ родѣ́хъ, дв҃о пречⷭ҇таѧ,  мт҃и ꙗ҆ви́ласѧ є҆сѝ бг҃а, ты̀ бж҃ествꙋ̀ была̀ є҆сѝ  пребыва́лище, всенепоро́чнаѧ, не ѡ҆па́льшисѧ ѻ҆гне́мъ  непристꙋ́пнагѡ свѣ́та. тѣ́мже вси́ тѧ бл҃гослови́мъ,  марі́е бг҃оневѣ́стнаѧ. (с. 458) 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣе, велича́емъ. 
Во́инъ и҆́стинный хрⷭ҇то́ва проповѣ́данїѧ  ꙗ҆ви́лсѧ є҆сѝ, геѡ́ргїе, и҆ безбо́жїѧ ле́сти  срацы́нскїѧ потреби́тель бы́лъ є҆сѝ. тѣ́мже ны́нѣ  моли́твами твои́ми потребѝ ва́рварское воста́нїе,  во́инствꙋ на́шемꙋ подъ но́ги си́хъ, сла́вне, низлага́ѧ. 
А҆́ще и҆ разсѣ́ѧны бы́ша свѧщє́нныѧ, мꙋ́дре,  плѡ́ти твоѧ̑, и҆ а҆́ще крѡ́ви и҆злїѧ́шасѧ, но  побѣди́тєльнаѧ ѿ тебє̀ проидо́ша. тѣ́мже на на́съ  востаю́щихъ си́лою твое́ю посрамѝ, и҆ во́инство на́ше  всерѡссі́йскаго, побѣди́телѧ ꙗ҆вѝ, любо́вїю тебѐ  сла́вѧщаго. 
Є҆ѧ́же жела́хомъ, па́мѧть свѣтоза́рнꙋю твою̀ и҆  честнꙋ́ю, прїи́мше почита́емъ. ра́дꙋющесѧ же дꙋ́хомъ и҆  и҆гра́юще, мо́лимсѧ, бл҃же́нне геѡ́ргїе: мѣ́сто сїѐ,  ст҃и́тели и҆ лю́ди, и҆дѣ́же и҆зво́ли сла́витисѧ и҆́мѧ  твоѐ, сохранѧ́й невре́днѡ, ѻ҆те́чество и҆ во́и  оу҆твердѝ. 
Бг҃оро́диченъ: 
Бл҃гослове́ннꙋю марі́ю, и҆ бж҃їю мт҃рь и҆ дв҃ꙋ,  прїиди́те всѝ, вѣ́рою и҆ любо́вїю непреста́ннѡ  восхва́лимъ: є҆ѧ́же ра́ди ѡ҆брѣ́тше вѣ́чное  ра́дованїе. 
Свѣти́ленъ. Подо́бенъ: Пло́тїю оу҆снꙋ́въ: 
Свѣ́тꙋ невече́рнемꙋ предстоѧ̀, бл҃же́нне, съ  мꙋ́ченическими ли́ки, воспѣва́ющыѧ тѧ̀ въ па́мѧти  твое́й, ѿ и҆скꙋше́нїѧ спаса́й моли́твами твои́ми. 
Два́жды. 
Бг҃оро́диченъ: 
На тѧ̀ съ бг҃омъ оу҆пова́емъ, пречⷭ҇таѧ, и҆зъ  тебє̀ проше́дшемꙋ, сраспина́ємыѧ хрⷭ҇тꙋ̀, твои́ми къ  немꙋ̀ мольба́ми невре́дны до конца̀ ны̀ сохранѝ. (с.  459) 
На хвали́техъ стїхи̑ры, на д҃, гла́съ и҃.  Самогла́сны: 
Неизрече́нныхъ пѡ́двигъ твои́хъ, мꙋ́чениче  геѡ́ргїе, ты̀ бжⷭ҇твенною распала́емь любо́вїю, терпѧ̀  же́зленное бїе́нїе, и҆ разрѣ́занїе пло́ти твоеѧ̀, и҆  свѣща́ми ѡ҆пале́нїе, ника́коже прекло́ненъ пребы́лъ  є҆сѝ, показꙋ́ѧ страда́льцємъ пє́рвымъ равно̀  сопротивле́нїе твоѐ, ѡ҆ хрⷭ҇тѣ̀ оу҆крѣплѧ́емь,  го́рдаго ѕмі́ѧ и҆ мꙋчи́телѧ посрами́лъ є҆сѝ, и҆  моаме́ѳова беззакѡ́ннаѧ преда̑нїѧ попра́лъ є҆сѝ нога́ми  твои́ми. тѣ́мже всѝ соше́дшесѧ, любо́вїю па́мѧть твою̀  почита́емъ, страстоте́рпче. 
Два́жды. 
Терпѣли́внѡ свѣща́ми ѡ҆палѧ́емь по всемꙋ̀  тѣлесѝ за влⷣкꙋ всѣ́хъ цр҃ѧ̀ хрⷭ҇та̀, и҆ ра́нами  хребе́тъ сокрꙋша́емь, и҆ ножи̑ разрѣза́емь, и҆ по гра́дꙋ  води́мь: порꙋга́шасѧ бо тебѣ̀ нечести́вїи и҆  законопрестꙋ́пнїи тꙋ́рцы, надѣ́ющесѧ оу҆лови́ти  а҆дама́нта, и҆ къ свое́й пре́лести привлещѝ: но  хрⷭ҇то́съ тѧ̀ кры́ѧше свое́ю десни́цею. ты́ же, мч҃ниче,  претерпѣ́лъ є҆сѝ, зовы́й: хрⷭ҇то́вы любвѐ ѿню́дъ  ничто́же мѧ̀ разлꙋчи́тъ ни сме́рть, ни живо́тъ, ни  всѧ́каѧ дрꙋга́ѧ мꙋ́ка. тѣ́мже тѧ̀ всѝ любо́вїю  оу҆блажа́емъ, и҆ свѣтоно́сный де́нь страда́нїѧ твоегѡ̀  почита́емъ. 
Ты̀ подо́бникъ великомꙋ́ченикꙋ пантелеи́монꙋ бы́лъ  є҆сѝ, мꙋ́чениче хрⷭ҇то́въ геѡ́ргїе: ѻ҆́нъ бо помоли́сѧ  во вре́мѧ стра́сти своеѧ̀, и҆ врѧ́щее ѻ҆́лово  оу҆стꙋдѝ. тебе́ же ѕломꙋ́дренный мꙋчи́тель по мно́гихъ  мꙋ́кахъ преда̀ ѻ҆гню̀, и҆ пє́съ мно́жество вве́рже, не  хотѧ̀ безꙋ́мный честны̑мъ твои̑мъ моще́мъ сла̑вимымъ  бы́ти ѿ хрⷭ҇тїа́нъ. бг҃ꙋ же тѧ̀ вельмѝ просла́вльшꙋ,  мꙋ́чениче, во вре́мѧ страда́нїѧ твоегѡ̀, дожде́мъ и҆  гро́момъ стра́шнымъ, и҆ свѣ́томъ вели́кимъ, показа̀  честно́е и҆ многострада́льное тѣ́ло твоѐ невреди́мо: и҆  ны́нѣ моли́сѧ гдⷭ҇еви, є҆мꙋ́же съ мꙋ́ченики  предстои́ши, ѡ҆ творѧ́щихъ па́мѧть твою̀. (с. 460) 
Сла́ва, гла́съ ѕ҃: 
Ра́дꙋйсѧ и҆ весели́сѧ, бо́лгарскїй гра́де среде́цъ  сла́вный, красꙋ́йсѧ и҆ ликꙋ́й, ꙗ҆́кѡ въ тебѣ̀ прозѧбѐ  пло́дъ сла́венъ прекра́сный, добропобѣ́дный вели́кїй  мч҃никъ хрⷭ҇то́въ геѡ́ргїй: все́ бо кова́рство мꙋчи́телѧ  врага̀ мꙋ́жески попра̀, и҆ вѣне́цъ побѣ́ды досто́йнѡ  прїѧ́лъ є҆́сть, проповѣ́да лю́демъ че́стнѣ  покланѧ́тисѧ въ трⷪ҇цѣ є҆ди́номꙋ бг҃ꙋ. тѣ́мже и҆ мы̀  со дерзнове́нїемъ вопїе́мъ: сего̀ просла́вльшемꙋ хрⷭ҇тꙋ̀  бг҃ꙋ на́шемꙋ, оу҆мири́ти мі́ръ, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ: 
Сѐ оу҆́бѡ ви́дѣхъ копїѐ пробо́дшее се́рдце  моѐ, ча́до, ꙗ҆́коже прореко́ша мѝ дре́вле, є҆гда́ тѧ  оу҆зрѣ́хъ, всѣ́хъ сынѡ́въ земны́хъ краснѣ́йша: на  крⷭ҇тѣ́ бо во́лею съ разбѡ́йники, ꙗ҆́кѡ ѕлодѣ́й,  повѣ́шенъ бы́лъ є҆сѝ, хрⷭ҇тѐ. 
На стїхо́внѣ стїхи̑ры ѻ҆ктѡ́иха. Сла́ва, гла́съ  в҃. Самогла́сенъ: 
Прїиди́те, мꙋчениколю́бцы, наслади́мсѧ мы́сленнѡ  дꙋхо́вныѧ дне́сь трапе́зы, ю҆́же на́мъ предложѝ  мꙋ́ченикъ геѡ́ргїй, є҆ѧ́же а҆́гг҃ли наслажда́ютсѧ, по  ре́кшемꙋ прⷪ҇ро́кꙋ: хлѣ́бъ ꙗ҆дѐ а҆́гг҃льскїй. съ  ни́миже и҆ дꙋ́хомъ водворѧ́етсѧ, и҆ на́мъ про́ситъ ѿ  сп҃са хрⷭ҇та̀ грѣхѡ́въ ѡ҆ставле́нїѧ, тогѡ̀ честнꙋ́ю  па́мѧть соверша́ющымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀, і҆и҃се, пригвожде́на зрѧ́щи  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ  и҆ просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю,  и҆̀же бжⷭ҇твєнныѧ стрⷭ҇ти твоѧ̑ сла́вѧщїи. 
На лїтꙋргі́и, блажє́нна ѿ канѡ́на, пѣ́снь г҃ и҆  ѕ҃-ѧ: и҆ про́чаѧ всѧ̀ слꙋ́жба мꙋ́ченическаѧ. Прича́стенъ:  Въ па́мѧть вѣ́чнꙋю бꙋ́детъ пра́ведникъ: 


(с. 461) 
Мѣ́сѧца тогѡ́же въ к҃з-й де́нь. 
Ст҃а́гѡ свѧщенномꙋ́ченика ѳерапо́нта: 
И҆ ѡ҆брѣ́тенїе моще́й прпⷣбнагѡ ѻ҆тца̀ на́шегѡ  ні́ла, и҆́же на є҆́зерѣ селиге́рѣ, на ѻ҆́стровѣ  зово́момъ столобно́е, но́вагѡ чꙋдотво́рца. 
[зрѝ] Слꙋ́жба є҆гѡ̀ напеча́тасѧ деке́мврїа въ з҃  де́нь. 
Стїхи̑ры свѧщенномꙋ́ченика ѳерапо́нта, гла́съ и҃.  Подо́бенъ: Мꙋ́ченицы твоѝ, гдⷭ҇и: 
Ѳерапо́нтъ всесла́вный, бжⷭ҇твенными дѣѧ̑нїи  просвѣ́щсѧ, серде́чными ѻ҆чесы̀ ви́дѣти добро́тꙋ  сподо́бисѧ хрⷭ҇то́вꙋ, семꙋ̀ оу҆годи́въ страда́нїемъ:  тѣ́мже цѣли́тъ стра̑сти всегда̀ дꙋ́шъ же и҆ тѣле́съ  бл҃года́тїю, вѣ́рою притека́ющихъ къ немꙋ̀. 
Ѳерапо́нтъ пребога́тый, живы́ѧ воды̀ и҆сто́чникъ  сы́й, стрꙋи̑ и҆сцѣле́нїй и҆сточа́етъ, и҆ ѿмыва́етъ до  конца̀ скве́рнꙋ недꙋ́гѡвъ тѧ́жкихъ, всѣ́хъ притека́ющихъ  съ вѣ́рою. тогѡ̀ мольба́ми, гдⷭ҇и, всѣ̑мъ пода́ждь  ве́лїю ми́лость. 
Ѳерапо́нтъ чꙋ́дный, ѡ҆багрє́нїи кро́вными  ѡ҆кропле́нъ, ѻ҆де́ждꙋ содѣ́лавъ свѣтлѣ́йшꙋ, свѧще́нїѧ  вои́стиннꙋ, въ ню́же бг҃олѣ́пнѡ ѡ҆дѣ́ѧвсѧ, внꙋ́трь  ст҃ы́хъ вни́де. тогѡ̀ моли́твами, гдⷭ҇и, всѣ̑мъ пода́ждь  ве́лїю ми́лость. 
Стїхи̑ры бцⷣы, гла́съ и҆ подо́бенъ то́йже: 
И҆схити́ мѧ, влⷣчце, и҆зъ рꙋкѝ ѕмі́ѧ  человѣкоꙋбі́йцы, борю́щагѡ мѧ̀ ле́стїю пожре́ти до  конца̀: сокрꙋшѝ чє́люсти сегѡ̀, молю́сѧ, и҆ кова̑рствїѧ  разорѝ, ꙗ҆́кѡ да и҆зба́вльсѧ сегѡ̀ ногте́й, велича́ю  си́лꙋ твою̀. (с. 462) 
А҆́зъ є҆́смь дре́во непло́дное, всенепоро́чнаѧ,  неплодѧ́щее плода̀ спасе́ннаго: тѣ́мже и҆ трепе́щꙋ  посѣче́нїѧ, да не ка́кѡ вве́рженъ бꙋ́дꙋ въ ѻ҆́гнь  негаси́мый, ѻ҆каѧ́нный. тѣ́мже тѝ припа́даю, сегѡ̀  и҆зба́ви мѧ̀, и҆ плодоно́сна покажѝ, чⷭ҇таѧ, сн҃ꙋ  твоемꙋ̀, хода́тайствомъ твои́мъ. 
Оу҆ѧзвѝ се́рдце моѐ стрѣла̀ жела́нїѧ  смертоно́снаѧ, и҆ оу҆ѧзви́хсѧ ѿ неразꙋ́мїѧ, и҆  неисцѣ́льнѡ болю̀. мт҃и бж҃їѧ, не пре́зри менє̀  ѿча́ѧннагѡ, но и҆сцѣле́нїе да́ждь мѝ, ꙗ҆́кѡ ро́ждши  гдⷭ҇а и҆ сп҃са, є҆ди́наго милосе́рда. 
Сла́ва, и҆ ны́нѣ, бг҃оро́диченъ: 
Помышлє́нїѧ нечи̑ста, и҆ оу҆сты̀ льсти̑вы,  дѣла́ же моѧ̑ всѧ̑ ѡ҆сквернє́на, и҆ что̀ сотворю̀;  ка́кѡ оу҆срѧ́щꙋ сꙋдїю̀; влⷣчце дв҃о, молѝ сн҃а твоего̀  и҆ зижди́телѧ и҆ гдⷭ҇а, ꙗ҆́кѡ да въ покаѧ́нїи прїи́метъ  дх҃ъ мо́й, ꙗ҆́кѡ є҆ди́нъ бл҃гоꙋтро́бенъ. 
Крⷭ҇тобг҃оро́диченъ: 
Не терплю̀, ча́до, ви́дѧщи тѧ̀ на дре́вѣ  оу҆снꙋ́вша, бо́дрость всѣ̑мъ подаю́щаго, ꙗ҆́кѡ да  и҆̀же дре́вле престꙋпле́нїѧ плодо́мъ, сно́мъ  поги́бельнымъ оу҆снꙋ́вшымъ, бж҃е́ственнꙋю и҆  спаси́тельнꙋю бо́дрость пода́си, дв҃а гл҃го́лаше  пла́чꙋщисѧ, ю҆́же велича́емъ. 
Канѡ́нъ, творе́нїе І҆ѡ́сифово. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Со свѧще́нными ли́ки на нб҃сѣ́хъ ликꙋ́ѧ всегда̀  чтꙋ́щыѧ на землѝ свѧтꙋ́ю па́мѧть твою̀ страсте́й и҆  бѣ́дъ лю́тыхъ, ѳерапо́нте, и҆зба́ви. 
Простира́емо въ мі́рѣ свѧще́нное и҆ честно́е  твоѐ (с. 463) страда́нїе, возставлѧ́етъ вѣ̑рныѧ въ то̀,  сла́вити тѧ̀ свѣ́тлѡ до́блествовавша, мꙋ́дре ѳерапо́нте,  благода́тїю. 
Бг҃осїѧ́ннꙋ тѧ̀ ѕвѣздꙋ̀, мы́сленное сл҃нце  показа́въ, пѡ́двигъ твои́хъ свѣ́томъ, и҆ чꙋде́съ  сїѧ́нїемъ вѣ̑рныѧ ѡ҆зарѧ́етъ, свѧще́ннѡ восхвалѧ́ющыѧ  тѧ̀. 
Бг҃оро́диченъ: 
Свѧще́нный ли́къ прⷪ҇ро́ческїй предсказа́ше  и҆здале́ча, хотѧ́щꙋ тѧ̀ бы́ти бж҃їю роди́тельницꙋ,  чⷭ҇таѧ, вы́шшꙋ херꙋві̑мъ и҆ всѧ́кїѧ тва́ри. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Оу҆го́дникъ бы́лъ є҆сѝ хрⷭ҇то́въ, и҆́стинно  носѧ̀ и҆ подо́бно, мꙋ́чениче, твоѐ зва́нїе вои́стиннꙋ,  и҆ цѣли́ши дꙋ́шъ и҆ тѣле́съ всегда̀ недꙋ́ги. 
Кро́вь съ ма́стїю смѣ́шшисѧ, твоѐ свѧще́нство  свѣтлѣ́йше твори́тъ, ст҃и́телю и҆ па́стырю, мꙋ́чениче  и҆ врачꙋ̀ болѧ́щихъ: тѣ́мже восхвалѧ́емъ тѧ̀. 
Цѣли́ши стра̑сти лю̑тыѧ вѣ́рнѡ пристꙋпа́ющихъ,  и҆ недꙋ́ги оу҆ставлѧ́еши, и҆ дꙋхѡ́въ лꙋка́выхъ  ѡ҆чища́еши вре́дъ хрⷭ҇то́вымъ призыва́нїемъ бжⷭ҇твеннымъ,  всебл҃же́нне. 
Бг҃оро́диченъ: 
Разꙋмѣ́ти ржⷭ҇тва̀ твоегѡ̀, чⷭ҇таѧ,  неизглаго́ланнꙋю глꙋбинꙋ̀ недоꙋмѣ́етъ оу҆́мъ  человѣ́чь: бг҃ъ бо и҆злїѧ́въ себѐ за милосе́рдїе, во  оу҆тро́бѣ твое́й, всего́ мѧ ѡ҆бновѝ. 
Сѣда́ленъ, гла́съ а҃. Подо́бенъ: Гро́бъ тво́й: 
Оу҆го́дниче хрⷭ҇то́въ, пострада́въ зако́ннѡ,  ꙗ҆ви́лсѧ є҆сѝ и҆́стиненъ ст҃и́тель, и҆ мꙋ́ченикъ,  тѣ́мже, мо́лимъ тѧ̀: дꙋ́шъ на́шихъ, свѧ́те, ны́нѣ  оу҆врачꙋ́й неꙋдобьисцѣ̑льныѧ стра̑сти, чл҃вѣколю́бца,  и҆ воли́телѧ ми́лости хрⷭ҇та̀ оу҆молѝ. (с. 464) 
Сла́ва, и҆ ны́нѣ, бг҃оро́диченъ: 
Наста́ви на́съ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ преблага́го  прогнѣ́вавшыѧ гдⷭ҇а, неискꙋсобра́чнаѧ бл҃гослове́ннаѧ  марі́е, прибѣ́жище ѿча́ѧнныхъ человѣ́кѡвъ, бж҃їе  жили́ще. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва  на крⷭ҇тѣ̀ просте́рта, вопїѧ́ше: сн҃е мо́й,  собезнача́льне ѻ҆ц҃ꙋ̀, и҆ дх҃ꙋ, что̀ неизрече́нное твоѐ  сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ  твои́хъ, ще́дре, созда́нїе; 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста,  ѡ҆ гдⷭ҇ѣ пра́зднꙋющи. 
Ѡ҆чи́стивъ пе́рвѣе ѿ страстны́ѧ молвы̀ дꙋ́шꙋ,  прїѧ́лъ є҆сѝ, свѧщеннодѣ́йственне, пома́занїе  бжⷭ҇твенно свѧ́то, и҆ при кончи́нѣ страда́льческимъ  оу҆краси́лсѧ є҆сѝ вѣнце́мъ. 
Зна́мєнїи всегда̀ и҆ бжⷭ҇твенными чꙋдесы̀ сїѧ́ѧ  ви́дишисѧ, и҆ ѡ҆блиста́еши всю̀ подсо́лнечнꙋю, благода́ть  ѿ бг҃а прїе́мъ, ст҃и́телю досточꙋ́дне. 
Оу҆па́слъ пе́рвѣе лю́ди благода́тїю,  безкро́вными же́ртвами, ꙗ҆́кѡ ст҃и́тель свѧще́ннѡ  ѡ҆свѧ́щь, и҆ ꙗ҆́кѡ а҆́гнецъ закла́нъ бы́въ, гдⷭ҇еви  приведе́сѧ. 
Бг҃оро́диченъ: 
Ꙗ҆́кѡ две́рь ведꙋ́щꙋю къ бжⷭ҇твенномꙋ вхо́дꙋ,  ꙗ҆́кѡ ра́й бжⷭ҇твенный, ꙗ҆́кѡ разꙋ́мно мѣ́сто  ѡ҆свѧще́нїѧ, ꙗ҆́кѡ добро́тꙋ і҆а́кѡвлю, дв҃ꙋ  оу҆блажи́мъ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Бжⷭ҇твеннымъ сїѧ́нїемъ ѡ҆зари́всѧ, ꙗ҆ви́лсѧ  є҆сѝ пресвѣ́тлаѧ ѕвѣзда̀, просвѣща́ѧ подсо́лнечнꙋю  бжⷭ҇твенными зна́мєнїи бж҃їимъ дх҃омъ, ѳерапо́нте  ст҃и́телю бг҃облаже́нне. (с. 465) 
Ꙗ҆́кѡ всесожже́нїе свѧще́нно, ꙗ҆́кѡ приноше́нїе,  ѻ҆́ч҃е, прїѧ́тно, и҆ же́ртва соверше́нна, пло́тїю  пострада́вшемꙋ сло́вꙋ прине́слсѧ є҆сѝ, ѳерапо́нте  ст҃и́телю, мꙋ́ченикъ бы́въ. 
Ча́шꙋ налїѧ́въ всекраснѡ̀ и҆сповѣ́данїѧ  вои́стиннꙋ, крѣ́пкимъ твои́мъ страда́нїемъ всѣ́хъ  напоѧ́еши, ѳерапо́нте прпⷣбне, съ высо́кимъ  проповѣ́данїемъ призыва́ѧ. 
Бг҃оро́диченъ: 
По рожде́нїи стра́шнѣмъ пребыла̀ є҆сѝ дв҃ою,  ꙗ҆́коже пре́жде: бг҃ъ бо бѣ̀ рожде́йсѧ, оу҆строѧ́ѧй  всѧ̑ во́лею, безневѣ́стнаѧ марі́е, бг҃облагода́тнаѧ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́  ти: возведѝ ѿ тлѝ живо́тъ мо́й, многоми́лостиве. 
Житїѐ твоѐ бжⷭ҇твенно, жи́знь бг҃олѣ́пна, и҆  сла́вна сме́рть, мꙋ́ченическими сїѧ́ѧ добро́тами, чꙋде́съ  свѣтлостьмѝ ѡ҆зарѧ́ѧ сердца̀ пою́щихъ тѧ̀. 
Плодови́тꙋ ло́зꙋ тѧ̀ вїногра́да и҆́стиннагѡ  разꙋ́мнагѡ позна́хомъ, и҆сповѣ́данїѧ гро́здїе и҆́стинно  приносѧ̀, и҆сточа́ющее терпѣ́нїѧ, бг҃омꙋ́дре, вїно̀  и҆зрѧ́дно. 
Хра́мъ тво́й показа́сѧ врачевство̀ свѧще́нно,  ѡ҆блегча́ѧ благода́тїю всѧ̑кїѧ болѣ̑зни немощны́хъ, и҆  рѣша̀ недꙋ́ги, ст҃и́телю бг҃омꙋ́дре досточꙋ́дне. 
Бг҃оро́диченъ: 
Сло́во во оу҆тро́бѣ твое́й ѡ҆дебелѣ̀ безъ  сѣ́мене, и҆ чл҃вѣ́къ ꙗ҆ви́сѧ соверше́нъ, ѡ҆бновлѧ́ѧ  є҆стество̀ бг҃оподо́бнѡ, ꙗ҆́коже є҆ди́нъ вѣ́сть,  бг҃овмѣсти́маѧ две́ре, всенепоро́чнаѧ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. (с. 466) 
Страсте́й треволне́нїе оу҆кроти́въ  воздержа́нїемъ, прпⷣбне, пострада́въ же, наводне́нїемъ  погаси́лъ є҆сѝ твои́хъ крове́й, пре́лести запале́нїе,  свѧщенномꙋ́чениче хрⷭ҇то́въ, ѳерапо́нте прпⷣбне. 
Соверши́лсѧ є҆сѝ мѵ́ромъ пома́занїѧ,  свѧщеннотаи́нниче прпⷣбне, и҆ соверши́въ свѧще́нники, и҆  наро́дъ, ꙗ҆́кѡ па́стырь, соверши́лъ є҆сѝ тече́нїе  до́брое, закла́нъ бы́въ за хрⷭ҇та̀, ѳерапо́нте мꙋ́чениче  мꙋ́дре. 
Тече́нїемъ крове́й твои́хъ погрꙋзи́лъ є҆сѝ  вра̑жїѧ полкѝ: чꙋде́съ же сїѧ́нїемъ мра́къ страсте́й  разорѧ́еши, ѳерапо́нте, вои́стиннꙋ чꙋдодѣ́йственникъ  ꙗ҆́вльсѧ, и҆ вра́чь немощны́хъ. 
Бг҃оро́диченъ: 
Сѣдѧ́й въ нѣ́дрѣхъ роди́телѧ неѡпи́саннѡ,  чⷭ҇таѧ, въ нѣ́дрѣхъ твои́хъ ны́нѣ сѣди́тъ ѡ҆пи́санъ,  твои́мъ ѡ҆бложе́нъ зра́комъ: за є҆́же спастѝ а҆да́ма,  но́въ а҆да́мъ бы́въ. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ  є҆сѝ, и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀  превозно́симъ во всѧ̑ вѣ́ки. 
Безкрѡ́вны жє́ртвы бг҃ꙋ прине́слъ є҆сѝ, и҆  поже́рлсѧ є҆сѝ ꙗ҆́кѡ а҆́гнецъ чи́стъ непоро́ченъ:  де́мѡнскїѧ жє́ртвы потреби́лъ є҆сѝ, красота̀  страда́льцєвъ, ѳерапо́нте ст҃и́телю. 
Раѧ̀ жи́тель бжⷭ҇твенъ бы́въ, и҆ ст҃ы́хъ  а҆́гг҃лѡвъ ꙗ҆ви́лсѧ є҆сѝ соприча́стникъ, мꙋ́ченическою  сїѧ́ѧ свѣ́тлостїю, мꙋ́чениче страстоно́сче, и҆  слꙋжи́телю сп҃совъ. 
Го́рдаго ѕмі́ѧ ты̀ смири́лъ є҆сѝ смире́нїемъ  се́рдца, сопроти́вльсѧ семꙋ̀ мꙋ́жески, и҆ мч҃ническою  кро́вїю ѡ҆багри́въ, ст҃и́телю, свѧще́ннꙋю ѻ҆де́ждꙋ  твою̀. 
Бг҃оро́диченъ: 
И҆зба́вльшесѧ пе́рвыѧ клѧ́твы ржⷭ҇тво́мъ твои́мъ,  всебл҃гослове́ннаѧ ѻ҆трокови́це бг҃ора́дованнаѧ,  гаврїи́ловъ тебѣ̀ гла́съ возсыла́емъ: ра́дꙋйсѧ, вино́вна  всѣ́хъ спасе́нїю. (с. 467) 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти. тобо́ю  бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Ви́дѣти сла́вꙋ вседержи́телѧ жела́ѧ, непра́веднꙋю  претерпѣ́лъ є҆сѝ сме́рть, и҆ твое́ю возше́лъ є҆сѝ  кро́вїю, ст҃и́телю сла́вне, ꙗ҆́коже на колесни́цѣ, и҆  къ нб҃сє́мъ восте́клъ, ра́дꙋѧсѧ почи́лъ є҆сѝ. 
Ꙗ҆́кѡ свѣ́тъ, ꙗ҆́кѡ оу҆́тро на́мъ возсїѧ́лъ  є҆сѝ, свѣ́тлыми зарѧ́ми ѡ҆зарѧ́ѧ концы̀, ст҃и́телю и҆  па́стырю бг҃одохнове́нне, и҆ страсте́й рѣши́ши  ѡ҆мраче́нїе. тѣ́мже тѧ̀ почита́емъ, и҆ благоче́стнѡ  оу҆блажа́емъ. 
Сы́й съ ли́ки, бг҃облаже́нне, патрїа́рхъ и҆  мꙋ́чєникъ, а҆пⷭ҇лъ и҆ пра́вєдникъ, и҆ прпⷣбныхъ, съ  ни́ми моли́сѧ, разрѣше́нїе согрѣше́нїй всѣ̑мъ  дарова́ти, творѧ́щымъ благоче́стнѡ бжⷭ҇твеннꙋю па́мѧть  твою̀. 
Твоегѡ̀ хра́ма, мꙋ́чениче, благолѣ́пїе блиста́нїи  чꙋде́съ всегда̀ просвѣща́емо, вѣ́рою пристꙋпа́ющымъ въ  дꙋ́сѣ, разрѣша́етъ страсте́й мра́къ, оу҆ставлѧ́етъ  недꙋ́ги, мꙋ́чениче ст҃и́телю, и҆ па́стырю досточꙋ́дне. 
Бг҃оро́диченъ: 
Свѣ́томъ твои́мъ, бг҃облагода́тнаѧ въ жена́хъ  дв҃о, просвѣти́ мѧ, молю́сѧ, и҆ ѻ҆гнѧ̀ вѣ́чнагѡ мѧ̀  и҆зба́ви: ꙗ҆́кѡ да велича́ю тѧ̀, ꙗ҆́кѡ да тѧ̀ сла́влю,  ꙗ҆́кѡ да по до́лгꙋ воспою̀ вели̑чїѧ твоѧ̑. 


(с. 468) 
Мѣ́сѧца тогѡ́же въ к҃и-й де́нь. 
Прпⷣбнагѡ ѻ҆тца̀ на́шегѡ нїки́ты, є҆пі́скопа  халкидо́нскаго: 
И҆ па́мѧть ст҃а́гѡ і҆гна́тїа є҆пі́скопа,  росто́вскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры прпⷣбнагѡ нїки́ты, гла́съ д҃. Подо́бенъ:  Ꙗ҆́кѡ до́блѧ: 
А҆враа́ма страннолю́бное, ꙳ и҆ і҆саа́ка  бг҃олю́бное, ꙳ і҆а́кѡва нехи́тростное подража́въ, ꙳  терпѣ́нїе и҆з̾ѡбрази́лъ є҆сѝ і҆́ѡва а҆ѵсїтїді́йскагѡ,  и҆ кро́тость дв҃довꙋ, ꙳ и҆ мѡѷсе́ово неѕло́бїе, ꙳  пома́занїемъ ст҃ы́мъ, ꙗ҆́коже а҆арѡ́нъ дре́вле, ꙳  пома́занъ, ст҃и́телю бг҃оно́се, ꙳ чꙋдотво́рче свѧще́нне. 
Мно́гое безѕло́бїе твоѐ ꙳ ѕло́бꙋ прогна̀  де́мѡнскꙋю, ꙳ благода́тїю бжⷭ҇твеннагѡ дх҃а, ꙳  спострада́нїемъ твои́мъ возвесели́въ бг҃а, ꙳ є҆го́же  возжела́лъ є҆сѝ, ꙳ моли́твъ, прилѣжа́нїемъ  просвѣти́сѧ дꙋ́хъ тво́й. ꙳ тѣ́мже прїѧ́лъ є҆сѝ  чꙋде́съ бл҃года́ть ꙳ цѣли́ти недꙋ́ги, нїки́то, ꙳  благоче́стнѡ притека́ющымъ къ тебѣ̀. 
Сро́дствомъ свѧза́еми, ꙳ зако́ны оу҆держа́сте ꙳  ст҃а́гѡ дх҃а, свѧще́нницы, ꙳ и҆ стопа́мъ послѣ́дꙋюще, ꙳  бы́вше па́стырѧ бг҃омꙋ́драгѡ, ꙳ ѡ҆блиста́вшагѡ лꙋчѝ  пресла́вныхъ и҆сцѣле́нїй, ꙳ оу҆краси́стесѧ подо́бными  ви́ды и҆сцѣле́нїй, пресла́вный нїки́то ꙳ со і҆гна́тїемъ  бг҃омꙋ́дрымъ. 
Стїхи̑ры бцⷣы, гла́съ и҆ подо́бенъ то́йже: 
Ѡ҆сꙋжде́нїѧ и҆зба́ви, ꙳ прест҃а́ѧ бг҃оневѣ́сто,  и҆ лю́тыхъ (с. 469) прегрѣше́нїй, ꙳ смире́ннꙋю мою̀  дꙋ́шꙋ, ꙳ и҆ сме́рти и҆змѣнѝ моли́твами твои́ми: ꙳ и҆  да́рꙋй ѡ҆правда́нїе полꙋчи́ти ꙳ въ де́нь и҆спыта́нїѧ, ꙳  є҆́же полꙋчи́ша ст҃ы́хъ собо́ри: ꙳ покаѧ́нїемъ ѡ҆чище́на  мѧ̀ пре́жде конца̀ покажѝ, ꙳ и҆ сле́зными и҆злїѧ̑нїи. 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀ неизче́тнѡ, ꙳  безмѣ̑рнаѧ беззакѡ́нїѧ человѣ́кѡвъ ꙳ щедро́тами  и҆змы́вшꙋю: ꙳ и҆зсꙋшѝ и҆сто́чникъ страсте́й мои́хъ, ꙳ и҆  пото́ка мѧ̀ сподо́би ꙳ пи́щи живы́ѧ при́снѡ ꙳ моли́твами  твои́ми. 
Покаѧ́нїѧ и҆зрѧ́дное ꙳ и҆ спаси́тельное  врачество̀, ꙳ ꙗ҆́же бг҃а ро́ждшаѧ сп҃са моего̀, ꙳ и҆  сле́зъ то́ки, ꙳ и҆ часа̀ по́мыслъ гро́знагѡ и҆  стра́шнагѡ, ꙳ и҆ сꙋда̀ неꙋмы́тнагѡ ꙳ ты́ ми да́рꙋй  и҆збѣжа́ти моли́твами твои́ми, ѽ дв҃о! ꙳ мꙋче́нїѧ  тре́петнагѡ, ꙳ и҆ бжⷭ҇твеннꙋю оу҆лꙋчи́ти бл҃года́ть. 
Сла́ва, и҆ ны́нѣ, бг҃оро́диченъ: 
Тма́ми, пречⷭ҇таѧ, ѡ҆бѣща́хсѧ ꙳ покаѧ́нїе  сотвори́ти ѡ҆ мои́хъ согрѣше́нїихъ, ꙳ но не ѡ҆ставлѧ́етъ  мѧ̀ люби́мый ѕѡ́лъ мои́хъ ѻ҆бы́чай. ꙳ сегѡ̀ ра́ди тебѣ̀  вопїю̀, ꙳ и҆ припа́даю молѧ́сѧ: ꙳ ты́ мѧ, влⷣчце, и҆змѝ  ꙳ такова́гѡ мꙋчи́тельства, ꙳ наставлѧ́ющи мѧ̀ къ  лꙋ́чшымъ, ꙳ и҆ спасе́нїѧ бли́зъ сꙋ́щымъ. 
Крⷭ҇тобг҃оро́диченъ: 
На крⷭ҇тѣ́ тѧ, ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, сн҃е возжелѣ́нне; ꙳ сїѧ̑ ти  невѣ́рный собо́ръ воздадѐ беззако́нный, ꙳ и҆́же  мно́гихъ твои́хъ чꙋде́съ наслади́выйсѧ; но сла́ва  неизглаго́ланномꙋ ꙳ соше́ствїю твоемꙋ̀, влⷣко. 
Тропа́рь, гла́съ д҃: 
Пра́вило вѣ́ры, и҆ ѻ҆́бразъ кро́тости,  воздержа́нїѧ оу҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина. сегѡ̀ (с. 470) ра́ди стѧжа́лъ є҆сѝ  смире́нїемъ высѡ́каѧ, нището́ю бога̑таѧ, ѻ҆́ч҃е нїки́то,  молѝ хрⷭ҇та̀ бг҃а спасти́сѧ дꙋша́мъ на́шымъ. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми  дре́внїй пѣшеше́ствовавъ і҆и҃ль, крⷭ҇тоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бжⷭ҇твенными свѣтоли̑тїи, прпⷣбне, ѡ҆блиста́нъ,  свѣтови́дѣнъ бы́лъ є҆сѝ: вѣ́рнѡ свѣтоно́сное твоѐ  оу҆спе́нїе творѧ́щыѧ просвѣтѝ, страсте́й мглꙋ̀  ѿе́млѧ. 
Ꙗ҆ви́лсѧ є҆сѝ свѣтови́дными дѣѧ̑нїи, свѣ́та  и҆спо́лненъ, сꙋ́щыѧ въ нощѝ лю́тыхъ просвѣща́ѧ, и҆ къ  свѣ́тꙋ нбⷭ҇номꙋ наставлѧ́ѧ дх҃омъ, ѻ҆́ч҃е нїки́то  свѧще́нне. 
Чꙋде́съ ѡ҆блиста́еши дарѡва́нїѧ пристꙋпа́ющымъ  всегда̀ свѧще́ннѣй твое́й ра́цѣ, вмѣ́стѡ трꙋдѡ́въ и҆  болѣ́зней твои́хъ, ѿ бг҃а воздаѧ́нїе сїѐ,  преблаже́нне, прїе́мъ. 
Бг҃оро́диченъ: 
Безъ сѣ́мене ѻ҆́ч҃ею во́лею ѿ бжⷭ҇твеннагѡ  дх҃а бж҃їѧ зачала̀ є҆сѝ сн҃а, и҆ пло́тїю родила̀ є҆сѝ  и҆зъ ѻ҆ц҃а̀ безъ ма́тере, на́съ же ра́ди и҆зъ тебє̀  безъ ѻ҆тца̀. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Возне́слсѧ є҆сѝ, смири́всѧ хрⷭ҇та̀ ра́ди, и҆  бро́вь, прпⷣбне, мы́сленнагѡ ѕмі́ѧ дх҃омъ въ зе́млю  смири́лъ є҆сѝ. 
Вели́кихъ ѿ бг҃а сподо́бивсѧ дарѡ́въ, вели́къ  свѧще́нникъ бы́лъ є҆сѝ, ѻ҆́ч҃е ст҃и́телю бг҃опрїѧ́тне. 
Безѕло́бїемъ твою̀ жи́знь ꙗ҆́коже младе́нецъ  соверша́ѧ, погꙋби́лъ є҆сѝ врагѡ́въ, прпⷣбне, всю̀  ѕло́бꙋ бл҃года́тїю. (с. 471) 
Бг҃оро́диченъ: 
Є҆ди́нꙋ въ жена́хъ бл҃гослове́ннꙋю бцⷣꙋ, ꙗ҆́кѡ  бж҃їе селе́нїе преблаголѣ́пно, всѝ ра́достїю  просла́вимъ. 
Сѣда́ленъ, гла́съ д҃. Подо́бенъ: Ско́рѡ  предварѝ: 
Ѿ младе́нства взе́мъ тво́й кре́стъ, благоче́стнѡ  хрⷭ҇тꙋ̀ послѣ́довалъ є҆сѝ, оу҆вѧди́въ плотско́е  воздержа́нїемъ мꙋдрова́нїе: тѣ́мже на ст҃и́тельстѣ  сѣда́лищи, нїки́то, возне́слъ є҆сѝ влⷣкꙋ, зна́меньми  разли́чными твою̀ оу҆краси́вша ра́кꙋ, бг҃облаже́нне. 
Сла́ва, и҆ ны́нѣ, пра́здника, и҆лѝ  бг҃оро́диченъ: 
Чтⷭ҇аѧ всенепоро́чнаѧ и҆ неискꙋсомꙋ́жаѧ, ꙗ҆́же  є҆ди́на безлѣ́тнаго сн҃а и҆ сло́ва бж҃їѧ въ лѣ́то  ро́ждши, сего̀ со ст҃ы́ми и҆ честны́ми патрїа̑рхи, и҆  мч҃ники, и҆ прⷪ҇рѡ́ки, и҆ прпⷣбными молѝ, дарова́ти  на́мъ ѡ҆чище́нїе и҆ ве́лїю ми́лость. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀  пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи  вѣща́ше: что̀ но́вое и҆ стра́нное сїѐ чꙋ́до, сн҃е мо́й;  ка́кѡ жи́знь всѣ́хъ вкꙋша́еши сме́рти, ѡ҆живи́ти  мє́ртвыѧ хотѧ̀ ꙗ҆́кѡ милосе́рдъ; 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Всено́щными бдѣ̑нїи, и҆ вседне́вными, ѻ҆́ч҃е  бг҃омꙋ́дре стоѧ̑нїи, пло́ти движє́нїѧ всѧ̑ оу҆вѧди́лъ  є҆сѝ, и҆ ра́дꙋѧсѧ взыва́лъ є҆сѝ: сла́ва си́лѣ  твое́й, гдⷭ҇и. 
Повинꙋ́лъ є҆сѝ непоко́рное пло́ти твоеѧ̀  дꙋше́вными си́лами, бг҃омꙋ́дре: прїѧ́лъ є҆сѝ  бл҃года́ть, всебл҃же́нне, ѿгонѧ́ти дꙋ́хи, и҆ ѡ҆чища́ти  недꙋ́ги. 
Си́лою бжⷭ҇твенною оу҆крѣплѧ́емь, ст҃и́телю,  де́мѡнскїѧ полкѝ побѣди́лъ є҆сѝ всѧ̑, побѣ́ды ꙗ҆́кѡ  тезоимени́тъ, вѣне́цъ чꙋде́съ ѿ вѣнцеда́вца  наслѣ́дилъ є҆сѝ. (с. 472) 
Бг҃оро́диченъ: 
Оу҆краси́ласѧ є҆сѝ дꙋхо́вными красота́ми,  ѻ҆ц҃ꙋ̀ собезнача́льнаго сло́ва заче́нши, и҆ пло́тїю  ро́ждши, дв҃о всенепоро́чнаѧ, є҆го́же ѡ҆ мі́рѣ молѝ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Кро́тостїю ꙗ҆́вѣ дꙋшѝ оу҆краша́емь, всели́лсѧ  є҆сѝ, ст҃и́телю, въ зе́млю кро́ткихъ, блаже́нъ бы́въ. 
Стрꙋѧ́ми, ѻ҆́ч҃е, напои́всѧ дарова́нїй дх҃а,  цѣлє́нїѧ жела́ющымъ и҆сточа́еши, нїки́то бг҃омꙋ́дре  свѧще́нне. 
Житїѐ твоѐ свѣ́томъ добродѣ́телей сїѧ́ѧ,  ꙗ҆́коже многоцѣ́нною оу҆́тварїю, чꙋде́съ бл҃года́тїю,  всебл҃же́нне, оу҆краси́сѧ. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ  предлага́емъ, тѧ̀ оу҆твержде́нїе, и҆ наде́ждꙋ на́шегѡ  спасе́нїѧ, бг҃оневѣ́сто, стѧжа́хомъ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Свѣща̀ свѣтоза́рнаѧ тро́ичнаѧ возсїѧ́ла є҆́сть,  со і҆гна́тїемъ нїки́та, свѧще́нное самобра́тство, и҆  подаю́тъ и҆сцѣлє́нїѧ вѣ̑рнымъ свѣ́тлѡ блиста́ющи. 
Дрꙋ́гъ дрꙋ́гꙋ по пло́ти мꙋ́дрїи сро́дствꙋюще,  и҆́стиннагѡ по дꙋ́хꙋ сро́дства ны́нѣ сподо́бистасѧ,  є҆динонра́внѡ, и҆ бг҃ꙋ бл҃гоꙋго́днѡ пожи́вшѧ. 
Гꙋби́тельныѧ ѿбѣ́гъ є҆ресе́й ти́ны, честны́мъ  поклоне́нїемъ хрⷭ҇то́вы і҆кѡ́ны, є҆́же по ѻ҆́бразꙋ  спа́слъ є҆сѝ, ст҃и́телю нїки́то бг҃опрїѧ́тне. 
Бг҃оро́диченъ: 
Две́рь, є҆́юже про́йде є҆ди́нъ вы́шнїй,  покаѧ́нїѧ мѝ двє́ри и҆ вхо́ды ѿве́рзи спасе́нїѧ, ѿ  всѧ́кагѡ мѧ̀ соблюда́ющи вре́да, всенепоро́чнаѧ. (с. 473) 
Конда́къ, гла́съ и҃. Подо́бенъ: Взбра́нной: 
Свѣ́тлостїю дѣ́лъ твои́хъ просїѧ́лъ є҆сѝ,  прпⷣбне, а҆пⷭ҇льскагѡ престо́ла наслѣ́дникъ бы́лъ  є҆сѝ, нїки́то: и҆ ꙗ҆́кѡ со́лнце ѡ҆блиста́лъ є҆сѝ  твое́й па́ствѣ, ѻ҆́ч҃е, всѧ̑ бжⷭ҇твенныхъ оу҆че́нїй  и҆спо́лнь. тѣ́мже зове́мъ тѝ: ра́дꙋйсѧ, халкидо́нꙋ  оу҆добре́нїе. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Со ст҃и́тели водворѧ́ешисѧ вои́стиннꙋ, ѻ҆́ч҃е  мꙋ́дре, сїѧ́нїѧ мы́сленнагѡ и҆сполнѧ́емь, и҆ на́съ  ѡ҆зарѝ, взыва́ющыѧ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Ꙗ҆́кѡ пастыренача́льникъ, ꙗ҆́кѡ бж҃їй  предста́тель непоро́ченъ, семꙋ̀ чи̑сты жє́ртвы, свѣ́тлѡ  воспѣва́ѧ, прине́слъ є҆сѝ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Па́стырь показа́лсѧ є҆сѝ, слове́сною, нїки́то,  цѣвни́цею ста́до слове́сное къ па́жити и҆́стинныхъ  оу҆че́нїй призыва́ѧ: бл҃гослове́нъ є҆сѝ, вопїѧ̀, въ  хра́мѣ сла́вы твоеѧ̀, гдⷭ҇и. 
И҆сповѣ́данїемъ житїѐ оу҆краси́въ, ѻ҆́ч҃е,  цѣле́нїй бл҃года́ть и҆́стиннꙋю ѿ дх҃а прїѧ́лъ є҆сѝ:  бл҃гослове́нъ є҆сѝ, бж҃е мо́й, вопїѧ̀, въ хра́мѣ  сла́вы твоеѧ̀, гдⷭ҇и. 
Бг҃оро́диченъ: 
Да ѡ҆божи́тъ человѣ́чество, ꙗ҆ви́сѧ чл҃вѣ́къ,  ѻ҆трокови́це, и҆зъ чре́ва твоегѡ̀ пло́ть и҆зба́витель  заимова́въ хотѣ́нїемъ, бл҃гослове́на ты̀ въ жена́хъ,  пренепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Вели́кихъ трꙋдѡ́въ воздаѧ̑нїѧ ꙗ҆́вѣ прїи́мъ,  свѣ́тъ (с. 474) неизглаго́ланный, жи́знь безсме́ртнꙋю,  прпⷣбне, и҆ черто́гъ неразори́мый, вѣнцеда́вцꙋ твоемꙋ̀  хрⷭ҇тꙋ̀ вопїе́ши ра́дꙋѧсѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Ми́лостїю ми́лости и҆щѧ̀, ни́щыѧ оу҆дово́лилъ  є҆сѝ, оу҆бѡ́гїѧ напита́лъ є҆сѝ, нагі̑ѧ ѡ҆дѣ́ѧлъ  є҆сѝ, сла́вы себѣ̀ ѻ҆де́ждꙋ притворѧ́ѧ,  мона́шествꙋющихъ ѻ҆́бразъ, нїки́то, бы́лъ є҆сѝ,  вопїю́щихъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Це́рковь бы́въ прекра́сна бжⷭ҇твеннагѡ дх҃а,  оу҆ма̀ чистото́ю, ѿгонѧ́еши дꙋ́хи лꙋка́вствїѧ, и҆  недꙋ́ги ѡ҆чища́еши, приходѧ́щымъ къ тебѣ̀, и҆  вопїю́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Могі́й всѧ̑ ѡ҆ хрⷭ҇тѣ̀, и҆ ны́нѣ ꙗ҆снѣ́йши и҆  чистѣ́йши бг҃ꙋ соединѧ́ѧсѧ, предста́ни, є҆го́же  стѧжа́лъ є҆сѝ, ста́дꙋ, прпⷣбне, творѧ́щемꙋ твоѐ  вѣ́рнѡ бжⷭ҇твенное оу҆спе́нїе, и҆ вопїю́щꙋ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Все́льсѧ во твоѐ чре́во хрⷭ҇то́съ, всѧ́ческихъ  гдⷭ҇ь, ꙗ҆́коже и҆зво́ли, ст҃ѣ́йшꙋ тѧ̀ показа̀ а҆́гг҃лъ,  мт҃и дв҃о, ѡ҆сщ҃е́нїе и҆ просвѣще́нїе на́мъ дарова̀  вопїю́щымъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀, тѣ́мъ  веселѧ́щесѧ, тѧ̀, бцⷣе, велича́емъ. 
Свѧщеннолѣ́пнѡ послѣ́дꙋѧ твоемꙋ̀ тезоимени́томꙋ  и҆ бжⷭ҇твенномꙋ, сегѡ̀ сподо́билсѧ є҆сѝ ѻ҆́бразомъ,  нїки́то ѻ҆́ч҃е бг҃облаже́нне: и҆ заре́ю дх҃а  бл҃года́тною ѡ҆богати́лсѧ є҆сѝ, бг҃одохнове́нне. 
Ꙗ҆ви́стесѧ трⷪ҇ческою благода́тїю ѡ҆бога́щшесѧ,  бг҃оно́сцы, ра́внѡ ѿ неѧ̀ прїе́мше и҆сцѣле́нїй  бжⷭ҇твенное дѣ́йство, и҆ чи́стѡ пожи́вше, и҆  бг҃оꙋго́днѡ, досточꙋ́днїи. 
Дне́сь па́мѧть твоѧ̀, ѻ҆́ч҃е, па́че со́лнца  блиста́етъ (с. 475) сїѧ́нїемъ добродѣ́телей, чꙋдесы̀  вселе́ннꙋю ѡ҆зарѧ́ющи, и҆ вѣ̑рныѧ оу҆ѧснѧ́ющи,  свѧщеннотаи́нниче всече́стне. 
Ꙗ҆́коже денносвѣ́тлыѧ ѕвѣ́зды, ѻ҆́ч҃е нїки́то,  со свѧщеннодѣ́йственнымъ і҆гна́тїемъ ꙗ҆́вльшесѧ, всѧ̑  оу҆́бѡ просвѣти́те, благочести́вїи и҆ бл҃же́ннїи,  восхвалѧ́ющыѧ ва́съ всегда̀. 
Бг҃оро́диченъ: 
Свѣ́та жили́ще ꙗ҆ви́ласѧ є҆сѝ, ѿ ѻ҆ц҃а̀  пре́жде денни́цы сло́вꙋ возсїѧ́вшагѡ, ѻ҆трокови́це дв҃о,  є҆ди́на бг҃ора́дованнаѧ, и҆ вѣ̑рныѧ просвѣ́щшагѡ, и҆  прпⷣбныѧ вѣнча́вшагѡ. 
Слꙋ́жба и҆́же во ст҃ы́хъ ѻ҆тца̀ на́шегѡ і҆гна́тїа  є҆пі́скопа, росто́вскагѡ чꙋдотво́рца. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Прпⷣбне ѻ҆́ч҃е і҆гна́тїе, ꙳ ты̀ є҆щѐ во  оу҆тро́бѣ ма́терни, ꙳ ст҃и́тельства прозва́нїе, ꙳ и҆́мѧ  прїе́мъ въ нарече́нїи. ꙳ ты̀ и҆зъ мла́да хрⷭ҇та̀  возлюби́лъ є҆сѝ, ꙳ прїе́мъ па́ствꙋ слове́сныхъ  ѻ҆ве́цъ, ꙳ до́брѣ па́слъ є҆сѝ цр҃ковь хрⷭ҇то́вꙋ: ꙳  тѣ́мъ твоѐ пра́зднꙋемъ оу҆спе́нїе, ꙳ ра́достїю хрⷭ҇та̀  велича́юще, ꙳ возвели́чившаго тебѐ своего̀ оу҆го́дника. 
Прпⷣбне ѻ҆́ч҃е і҆гна́тїе, ꙳ и҆спросѝ къ бг҃ꙋ  моли́твами твои́ми, цр҃кве оу҆твержде́нїе: ꙳ ст҃и́телѧ  покры́й ми́лостїю твое́ю, ꙳ хрⷭ҇толюби́вомꙋ во́инствꙋ  побѣ̑ды да́рꙋй на врагѝ и҆ ѡ҆долѣ́нїе, ꙳ и҆ недви́жимꙋ  и҆ неѡбори́мꙋ сохрани́тисѧ гра́дꙋ на́шемꙋ, ꙳ и҆ вѣ̑рнымъ  лю́демъ грѣхѡ́въ ѡ҆ставле́нїе, ꙳ всѣ̑мъ притека́ющымъ  къ ра́цѣ моще́й твои́хъ, ꙳ свѣ́тлѡ творѧ́щихъ  празднество̀ оу҆спе́нїѧ твоегѡ̀: ꙳ за ны̀, свѧ́те,  помоли́сѧ. (с. 476) 
Прпⷣбне ѻ҆́ч҃е, бг҃омꙋ́дре ст҃и́телю і҆гна́тїе,  ꙳ ты́ бо вои́стиннꙋ ꙗ҆ви́лсѧ є҆сѝ, ꙳ просвѣща́ѧ  всѣ́хъ ѡ҆мрачє́ннаѧ сердца̀, ꙳ наставлѧ́ѧ на пꙋ́ть  и҆́стинный. ꙳ Ты̀ бы́лъ є҆сѝ оу҆бо́гихъ, и҆ си́рыхъ и҆  вдови́цъ застꙋ́пникъ, ꙳ вельмѡ́жъ тве́рдое наказа́нїе, и҆  оу҆твержде́нїе, ꙳ и҆ всѣ̑мъ вѣ́рою притека́ющымъ ꙳  подъ кро́въ пречⷭ҇тыѧ бж҃їѧ мт҃ре, ꙳ и҆спросѝ, свѧ́те,  грѣхѡ́въ ѡ҆ставле́нїе, ꙳ молѧ́сѧ за ны̀ ко влⷣцѣ. 
Сла́ва, гла́съ и҃: 
А҆пⷭ҇лѡмъ ревни́телѧ, і҆гна́тїа преблаже́ннаго  ѻ҆тца̀ и҆ оу҆чи́телѧ, соше́дшесѧ восхва́лимъ, и҆́мже  хрⷭ҇та̀ бг҃а позна́хомъ, и҆ ѿ тмы̀ къ свѣ́тꙋ  приближа́ющесѧ, ѻ҆́чи и҆ сердца̀ просвѣща́емъ, въ  па́мѧть є҆гѡ̀ ликовствꙋ́юще, кꙋ́пнѡ весели́мсѧ,  ѡ҆брѣ́тше вожда̀ правовѣ́рна во црⷭ҇твїе хрⷭ҇то́во. 
И҆ ны́нѣ, бг҃оро́диченъ: 
Вхо́дъ. Прокі́менъ днѐ. Чтє́нїѧ г҃,  ст҃и́тєльскїѧ, пи́саны сегѡ̀ мѣ́сѧца въ к҃ де́нь. 
На стїхо́внѣ стїхи̑ры, гла́съ а҃. Подо́бенъ:  Всехва́льнїи: 
Бг҃омꙋ́дре і҆гна́тїе, ꙳ твоѧ̀ мо́щи ра́дꙋющесѧ  пресвѣ́тлѡ цѣлꙋ́емъ, ꙳ и҆ почерпа́емъ благода́ть  цѣльба́мъ, ꙳ любе́знѡ тѧ̀ хва́лѧще, ꙳ и҆ вѣ́рою  непреста́ннѡ молѧ́щесѧ: ꙳ хрⷭ҇тꙋ̀ моли́сѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ  и҆ прпⷣбнїи твоѝ возра́дꙋютсѧ. 
И҆сцѣле́нїй во́ды ꙳ твоѧ̀ ра́ка притека́ющымъ  и҆сточа́етъ всегда̀, ꙳ ст҃и́телю досточꙋ́дне, ꙳ и҆  ѡ҆мыва́етъ стра̑сти, ꙳ и҆ потоплѧ́етъ полкѝ бѣсѡ́вскїѧ,  ꙳ дѣ́йствомъ ст҃а́гѡ дх҃а. ꙳ Тѣ́мже моли́сѧ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
А҆пⷭ҇лѡмъ сопресто́льна, ꙳ і҆ера́рхѡмъ  є҆диномꙋ́дренна, ꙳ (с. 477) по́стникѡмъ  є҆диноревни́телѧ восхва́лимъ: ꙳ оу҆чи́телей печа́ть, ꙳  и҆ бжⷭ҇твенное и҆з̾ѡбраже́нїе хрⷭ҇то́выхъ та̑инъ, ꙳  ст҃и́телю блаже́нне. ꙳ Є҆мꙋ́же моли́сѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Сла́ва, гла́съ ѕ҃. 
Правосла́вныѧ вѣ́ры, дꙋхо́вныѧ ра́ди мꙋ́дрости  оу҆чи́тель ꙗ҆ви́лсѧ є҆сѝ, і҆гна́тїе блаже́нне,  хрⷭ҇та̀ ѡ҆брѣ́тъ наста́вника, совѣ́ты ѕлосла̑вныѧ  є҆реті́чества разсы́палъ є҆сѝ. тѣ́мъ мо́лимъ тѧ̀,  свѧ́те: моли́сѧ хрⷭ҇тꙋ̀ бг҃ꙋ ѡ҆ на́съ, до конца̀ є҆́же  ѿ тебє̀ и҆звѣ́ствованнꙋю пра́вꙋю вѣ́рꙋ, недви́жимꙋ  сохрани́ти на́мъ, и҆ полꙋчи́ти ве́лїю ми́лость. 
И҆ ны́нѣ, бг҃оро́диченъ: Тропа́рь, гла́съ д҃: 
Благовѣ́рїѧ просвѣ́щсѧ оу҆че́нїи, ст҃и́тельства  прїе́мъ па́ствꙋ, и҆ а҆пⷭ҇лѡвъ наслѣ́дникъ бы́въ: тѣ́мъ  прїѧ́лъ є҆сѝ ѿ бг҃а да́ръ чꙋде́съ, ст҃и́телю ѻ҆́ч҃е  і҆гна́тїе, молѝ хрⷭ҇та̀ бг҃а, да спасе́тъ дꙋ́шы на́шѧ. 
Канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Ѻ҆́ч҃е бг҃омꙋ́дре ст҃и́телю і҆гна́тїе, ѿве́рзи  мѝ недосто́йномꙋ оу҆стнѣ̀ воспѣ́ти тѧ̀, и҆ прїимѝ,  ꙗ҆́кѡ кади́ло ѿ оу҆бо́жества моегѡ̀, є҆́же тѝ  принесо́хъ недосто́йный. 
Воспое́мъ всѝ свѧще́ннаго ст҃и́телѧ і҆гна́тїа,  почти́мъ застꙋ́пника, и҆ оу҆твержде́нїе гра́дꙋ на́шемꙋ  росто́вꙋ, и҆ храни́телѧ неꙋсы́пна. 
Спаси́тєльнымъ хрⷭ҇тѡ́вымъ за́повѣдемъ  послѣ́довалъ є҆сѝ, премꙋ́дре ст҃и́телю і҆гна́тїе:  вдови́цамъ и҆ си̑рымъ бы́лъ є҆сѝ застꙋ́пникъ, и҆ гра́дꙋ  на́шемꙋ вели́кое защище́нїе. 
Бг҃оро́диченъ: 
Пречⷭ҇таѧ бцⷣе, содѣ́телѧ и҆ сп҃са поро́ждши  всѣ̑мъ (с. 478) пою́щымъ тѧ̀, спасѝ ѿ бѣ́дъ гра́дъ  тво́й росто́въ, непреста́ннѡ молѧ́щи сн҃а твоего̀ за ны̀,  и҆ бг҃а на́шего. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Сокрꙋшѝ сꙋпоста́ты безбѡ́жныѧ, прпⷣбне,  моле́нїемъ твои́мъ къ творцꙋ̀ и҆ бг҃ꙋ, и҆ си́лꙋ и҆́хъ,  воѡрꙋже́ннꙋю на ны̀, пога̑нскаѧ нашє́ствїѧ покорѝ подъ  но́ги вѣ́рномꙋ во́инствꙋ на́шемꙋ. 
Ты̀ проѧви́лъ є҆сѝ, влⷣко, послѣ́днемꙋ ро́дꙋ  на́шемꙋ чꙋдотво́рца ст҃и́телѧ і҆гна́тїа, гра́дꙋ росто́вꙋ  оу҆твержде́нїе цр҃кви твое́й и҆́стовое пра́вило,  і҆ере́йскомꙋ же чи́нꙋ наста́вника. 
Прикоснꙋ́вшꙋсѧ, свѧ́те, пречестна́гѡ тѣ́ла  твоегѡ̀ стефа́нꙋ а҆рхїмандрі́тꙋ, пе́рстꙋ рꙋчно́мꙋ къ  дла́ни прико́рчившꙋсѧ ѿ рожде́нїѧ, бж҃їею благода́тїю  да́лъ є҆сѝ простира́тисѧ. 
Бг҃оро́диченъ: 
Бꙋ́ди мѝ, дв҃о, прибѣ́жище, и҆ приста́нище и҆  стѣна̀ неѡбори́ма, и҆ застꙋ́пница, ꙗ҆́же бг҃а поро́ждши  пло́тїю, пречⷭ҇таѧ, и҆зба́вителѧ всеще́драго, и҆ сп҃са  пою́щымъ тѧ̀, бг҃оневѣ́стнаѧ. 
Сѣда́ленъ, гла́съ и҃. Подо́бенъ: Премꙋ́дрости: 
Оу҆краша́ѧсѧ премꙋ́дростїю ра́зꙋма, горды́ню  низложи́лъ є҆сѝ плотскі́ѧ тѧготы̀, и҆ бы́лъ є҆сѝ  ѻ҆би́телище дх҃а прест҃а́гѡ, непремѣ́ннымъ простира́ѧсѧ  ра́зꙋмомъ къ лю́бѧщемꙋ тѧ̀. тѣ́мъ ре́вностїю бжⷭ҇твенною  разгара́ѧсѧ, сла́вне, си́рыхъ и҆ оу҆бо́гихъ, и҆ вдови́цъ  бы́лъ є҆сѝ застꙋ́пникъ, гра́да же росто́ва  оу҆твержде́нїе, ꙗ҆ви́всѧ а҆́гг҃лѡмъ собесѣ́дникъ,  ст҃и́телю і҆гна́тїе, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. (с. 479) 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рови, и҆ ѡ҆ставле́нїе дре́внихъ согрѣше́нїй. сегѡ̀  ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Благода́тїю бг҃оно́сецъ нарица́емь вои́стиннꙋ,  і҆гна́тїе, во хрⷭ҇та̀ ѡ҆бле́клсѧ є҆сѝ житїѧ̀ ра́ди  чистоты̀, и҆ наꙋчи́лъ є҆сѝ сла́вити въ трⷪ҇цѣ  є҆ди́наго бг҃а. 
И҆зба́ви ста́до твоѐ ѿ грѣхо́вныѧ бꙋ́ри,  і҆гна́тїе ст҃и́телю, бѣ́дъ же и҆ скорбе́й, приводѧ̀ въ  приста́нище бж҃е́ственныѧ во́ли є҆гѡ̀. 
Ꙗ҆ви́лсѧ є҆сѝ вои́стиннꙋ хрⷭ҇то́въ  оу҆го́дникъ, ѻ҆́ч҃е і҆гна́тїе, молѧ́сѧ не преста́й, ѿ  напа́стей и҆ бѣ́дъ и҆ скорбе́й и҆зба́вити ста́до твоѐ  ѿ нꙋ́жды и҆ печа́ли. 
Бг҃оро́диченъ: 
Свѧще́ннѡ сла́вѧтъ тѧ̀ ст҃и́тельстїи собо́ри, и҆  всѣ́хъ преподо́бныхъ ли́цы: зижди́телѧ бо и҆́хъ, ꙗ҆́кѡ  млⷣнца на рꙋкꙋ̀ твоє́ю понесла̀ є҆сѝ, бцⷣе. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ѻ҆́крестъ стоѧ́ще ра́ки твоеѧ̀, ст҃и́телю  і҆гна́тїе, тѧ̀ и҆мѣ́емъ къ бг҃ꙋ хода́таѧ, и҆  застꙋпле́нїе гра́да твоегѡ̀ росто́ва, и҆ оу҆твержде́нїе  неѡбори́мо. (с. 480) 
Ми́лостивъ бы́въ оу҆бѡ́гимъ, ми́лость дꙋше́внꙋю  и҆спросѝ, прехва́льне, ми́лостыню стѧжа́въ, ѻ҆́ч҃е  і҆гна́тїе, свѣщꙋ̀ свѣ́тлꙋ оу҆стро́илъ є҆сѝ. 
Жили́ще бы́въ прест҃а́гѡ дх҃а, вои́стиннꙋ,  бл҃же́нне і҆гна́тїе, тогѡ̀ ꙗ҆вле́нными бжⷭ҇твенными  дармѝ до́брѣ ѡ҆богати́лсѧ є҆сѝ. 
Бг҃оро́диченъ: 
Мѵ́ро та́йное тѧ̀ и҆менꙋ́емъ, пречⷭ҇таѧ, ꙗ҆́кѡ  ро́ждши бг҃а пло́тїю, и҆сточа́ющаго бжⷭ҇твенное мѵ́ро,  всѣ̑мъ притека́ющымъ подъ кро́въ тво́й. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Житїѐ твоѐ цѣломꙋ́дренно, свѧщенноѧвле́нне,  соверши́въ, пра́вдою оу҆краси́лсѧ є҆сѝ, и҆ мꙋ́жествомъ  смы́сла, добродѣ́тєли сочта́въ себѣ̀, преблаже́нне  ст҃и́телю і҆гна́тїе. 
Сохранѝ гра́дъ тво́й росто́въ, пребл҃же́нне  ст҃и́телю і҆гна́тїе, ѿ безбо́жныхъ, и҆ чꙋжевѣ́рныхъ  нахожде́нїй, и҆ оу҆со́бныѧ ра́ти, молѧ́сѧ не преста́й  влⷣцѣ хрⷭ҇тꙋ̀ ѡ҆ ста́дѣ твое́мъ. 
Ты̀ оу҆́бѡ по сме́рти ꙗ҆́кѡ жи́въ, на  погребе́нїи твое́мъ прїе́мь сви́тки твои́ма рꙋка́ма,  и҆̀хже свѧще́нники въ животѣ̀ твое́мъ ѡ҆свѧти́лъ є҆сѝ  бг҃ꙋ, рече́ бо гдⷭ҇ь: прославлѧ́ющаго мѧ̀ просла́влю. 
Бг҃оро́диченъ: 
Превы́шши бы́сть вы́шнихъ си́лъ, бг҃облагода́тнаѧ,  заче́ншаѧ сло́во бж҃їе неизрече́ннѡ, всѧ́чєскаѧ сло́вомъ  сотво́ршее, ѿ ѻ҆ц҃а̀ пре́жде вѣ̑къ ро́ждшеесѧ, того̀  чⷭ҇таѧ ро́ждшаѧ неизрече́ннѡ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆ви́сѧ дне́сь пресвѣ́тлаѧ па́мѧть твоѧ̀,  ст҃и́телю пребл҃же́нне і҆гна́тїе, въ мі́рѣ свѣ́тлѡ  сїѧ́ющи, и҆ ꙗ҆влѧ́ющи всѣ̑мъ бжⷭ҇твенное сїѧ́нїе. (с.  481) 
І҆́косъ: 
И҆зъ чре́ва ма́тернѧ ѡ҆свѧще́ннаго ст҃и́телѧ  гдⷭ҇нѧ похва́лимъ ны́нѣ всѝ, прпⷣбнаго і҆гна́тїа,  гра́да росто́ва оу҆твержде́нїе, благода́тнаѧ да́ры  прїи́мша бжⷭ҇твенныѧ сла́вы, и҆ въ чꙋдесѣ́хъ сла́внаго,  всѝ вѣ́рою те́плою притека́юще къ ра́цѣ моще́й є҆гѡ̀.  тѣ́мъ и҆ а҆́зъ недосто́йный и҆ грѣ́шный надѣ́юсѧ,  моли́твами є҆гѡ̀ ко влⷣцѣ и҆ пречⷭ҇тѣй є҆гѡ̀ мт҃ри,  ми́лость прїѧ́ти въ де́нь сꙋ́дный, содѣ́ѧнныхъ мно́ю  ѕѡ́лъ, и҆ проще́нїе полꙋчи́ти, ꙗ҆влѧ́ющи всѣ̑мъ  бж҃е́ственное сїѧ́нїе. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Ѿве́рзи мѝ две́рь покаѧ́нїѧ, ст҃и́телю  і҆гна́тїе, да ѡ҆мы́ю скве́рнꙋ ѻ҆каѧ́нныѧ моеѧ̀ дꙋшѝ, и҆  тѣ́ла моегѡ̀ всѧ̑ чꙋ̑вства, да приношꙋ̀ пѣ́снь гдⷭ҇еви  свѣ́тлѡ, зовѧ̀, ѻ҆те́цъ на́шихъ бж҃е, бл҃гослове́нъ  є҆сѝ. 
И҆мꙋ́ще тѧ̀ твоѝ рабѝ застꙋ́пника те́пла, и҆  стѣ́нꙋ неѡбори́мꙋ, гра́да росто́ва оу҆твержде́нїе, не  оу҆бои́мсѧ сꙋпоста́тныхъ врагѡ́въ, но побѣжда́емъ  си́лою хрⷭ҇то́вою, взыва́юще: ѻ҆те́цъ на́шихъ бж҃е,  бл҃гослове́нъ є҆сѝ. 
Оу҆ста́вы ѻ҆те́ческими оу҆тверди́лъ є҆сѝ,  мꙋ́дре, цр҃ковь пречⷭ҇тыѧ мт҃ре бж҃їѧ, и҆ свѧще́нства  лѣ́потою преꙋкра́шеннѡ сохрани́лъ є҆сѝ, и҆ оу҆че́ньми  твои́ми наказа́лъ є҆сѝ взыва́ти: ѻ҆тє́цъ на́шихъ  бж҃е, бл҃гослове́нъ є҆сѝ. 
Бг҃оро́диченъ: 
Спаси́тельное приста́нище, бцⷣе дв҃о, тѧ̀ и҆мꙋ́ще  ны́нѣ, жите́йскихъ бѣ́дъ и҆ бꙋ́ри и҆збѣга́емъ, къ  приста́нищꙋ тишины̀ твоеѧ̀ приходѧ́ще, и҆ сн҃ꙋ твоемꙋ̀  вопїю́ще: ѻ҆тє́цъ на́шихъ бж҃е, бл҃гослове́нъ є҆сѝ.  (с. 482) 
Пѣ́снь и҃. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте и҆ превозноси́те во всѧ̑ вѣ́ки. 
Побѣжде́нъ бы́въ врагѡ́мъ прегрѣше́ньми  мно́гими, мо́лвъ жите́йскихъ, вѣ́рою прихождꙋ̀, и҆  ꙗ҆́кѡ манассі́а вопїю́ ти, хрⷭ҇тѐ, ст҃и́телѧ моле́нїемъ  спаса́емь зовꙋ̀: гдⷭ҇а по́йте, и҆ превозноси́те є҆го̀ во  вѣ́ки. 
Воѡрꙋжа́ютсѧ на ны̀ смирє́нныѧ лю́ди твоѧ̑,  ст҃и́телю пречестны́й і҆гна́тїе, сы́нове а҆га́рины: но  сокрꙋшѝ и҆́хъ неви́димою си́лою, моле́нїемъ твои́мъ ко  влⷣцѣ за при̑сныѧ рабы̑, пою́щыѧ: гдⷭ҇а по́йте, и҆  превозноси́те є҆го̀ во вѣ́ки. 
Мѡли́твы, пребл҃же́нне, и҆ молє́нїѧ творѧ́ща,  тебѐ прилѣ́жнѡ къ бг҃ꙋ при́снѡ за рабы̑ твоѧ̑, въ  печа́лехъ застꙋ́пника и҆ побо́рника и҆мꙋ́ще тѧ̀ къ бг҃ꙋ,  ѿ всѣ́хъ бѣ́дъ спаса́емсѧ, гдⷭ҇а пою́ще, и҆  превозносѧ́ще є҆го̀ во вѣ́ки. 
Бг҃оро́диченъ: 
Влⷣчце дв҃о чⷭ҇таѧ препросла́вленнаѧ, со  ст҃и́телемъ къ сн҃ꙋ твоемꙋ̀ цр҃ю̀ моли́сѧ прилѣ́жнѡ, ѿ  всѧ́кїѧ нꙋ́жды и҆ бѣды̀ и҆зба́витисѧ гра́дꙋ твоемꙋ̀  росто́вꙋ, тебѐ, гпⷭ҇жѐ, вѣ́рою блажа́щꙋ, и҆ пою́щꙋ и҆  превозносѧ́щꙋ во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Вельмѝ ра́дꙋетсѧ ѡ҆ тебѣ̀, честны́й ѻ҆́ч҃е,  ст҃и́телю і҆гна́тїе, при́сный тво́й гра́дъ росто́въ,  и҆мѣ́ѧ тѧ̀ на всѧ́ко вре́мѧ помо́щника и҆ застꙋ́пника,  и҆ ны́нѣ не ѿходѝ ѡ҆ на́съ, моли́твы творѧ̀ за ны̀ къ  бг҃ꙋ, ꙗ҆́кѡ да ѿ безбо́жныхъ ва̑рваръ на́съ  и҆зба́виши, тѧ̀ велича́ющихъ. 
Ꙗ҆́кѡ блꙋдни́ца и҆ мыта́рь и҆ разбо́йникъ вопїю̀  тѝ ѿ (с. 483) се́рдца: согрѣши́хъ, прости́ мѧ,  влⷣко, мно́гихъ мои́хъ ѕлы́хъ прегрѣше́нїй, и҆ и҆зба́ви  ѿ всѧ́кагѡ ѕла̀, ст҃и́телѧ моле́нїемъ і҆гна́тїа, ꙗ҆́кѡ  да твою̀ ми́лость непреста́ннѡ велича́емъ. 
Прїиди́те, собере́мсѧ всѝ росто́встїи наро́ди, къ  блаже́ннѣй ра́цѣ прпⷣбнагѡ і҆гна́тїа, и҆ со слеза́ми  возопїе́мъ къ бг҃ꙋ молѧ́щесѧ: и҆зба́ви, гдⷭ҇и, лю́ди  твоѧ̑, и҆ не да́ждь достоѧ́нїѧ твоегѡ̀ ро́дꙋ  і҆сма́ильтескомꙋ, ꙗ҆́кѡ да возвели́чимъ ми́лость твою̀  во вѣ́ки. 
Бг҃оро́диченъ: 
Марі́е бг҃оневѣ́сто влⷣчце, ѡ҆мраче́нное моѐ  се́рдце съ дꙋше́ю мольба́ми твои́ми просвѣтѝ, и҆ жи́зни  вѣ́чныѧ сподо́би мѧ̀, гпⷭ҇жѐ, не помина́ющи мои́хъ  безчи́сленныхъ ѕѡ́лъ, сн҃а и҆ бг҃а твоего̀ молѝ за мѧ̀  ѻ҆каѧ́ннаго, и҆ пѣвцы̀ твоѧ̀ сохранѝ, пречⷭ҇таѧ. 
Свѣти́ленъ. Подо́бенъ: Оу҆ченикѡ́мъ: 
Чꙋ́днаго и҆ сла́внаго ст҃и́телѧ і҆гна́тїа  вели́каго, прїиди́те, пѣ́сньми свѧще́нными да  похва́лимъ, ꙗ҆́кѡ росто́вцємъ па́стырѧ, и҆  а҆́гг҃льскимъ чинѡ́мъ сослꙋже́бника бы́вша. 
На хвали́техъ стїхи̑ры на д҃, гла́съ а҃. Подо́бенъ:  Нбⷭ҇ныхъ чинѡ́въ. 
На нб҃сѝ препочи́лъ є҆сѝ веселѧ́сѧ, ꙳ молѧ̀ за  ны̀ прест҃ꙋ́ю трⷪ҇цꙋ, ꙳ ми́лость пода́ти на́мъ, ꙳ и҆  ми́рно житїѐ и҆ безгрѣ́шно, ꙳ ꙗ҆́кѡ въ тꙋ̀ вѣ́рꙋющымъ  при́снѡ, ско́рби гонза́ти, ꙳ и҆ ра́дованїе оу҆лꙋчи́ти. 
Два́жды. 
Милосе́рдїѧ ра́ди твоегѡ̀ ꙳ и҆сто́чникъ на́мъ  да́рꙋй благода́ти, ꙳ вско́рѣ ра́дости и҆спо́лнь, ꙳  пода́ждь на́мъ оу҆тѣше́нїе, сꙋ́щымъ въ печа́лехъ, ꙳  молѧ̀ хрⷭ҇та̀, всесла́вне, ꙳ спасти́сѧ дꙋша́мъ на́шымъ. 
Да въ весе́лїе вше́дъ нетлѣ́емо, ꙳ весе́лїѧ да́ти  молѝ, ꙳ и҆ спастѝ рабы̑ твоѧ̑: ꙳ мо́жеши бо, і҆гна́тїе,  ꙳ призыва́ющихъ тѧ̀ бѣды̑ всѧ̑ разгна́ти, ꙳ молѧ̀  хрⷭ҇та̀, и҆сцѣли́ти болѧ́щыѧ. (с. 484) 
Сла́ва, гла́съ а҃: 
Ѿ зако́ннагѡ ко́рене прозѧ́бшь возра́слъ є҆сѝ,  оу҆сыне́нїѧ вода́ми напое́нъ ꙗ҆́снѡ, і҆гна́тїе: и҆́бо  хрⷭ҇то́вы цр҃кве, ꙗ҆́кѡ фі́нїѯъ высокове́рхїй  процвѣ́лъ є҆сѝ на́мъ, преꙋцвѣ́товаѧ вѣ̑рныѧ. тѣ́мъ  ны́нѣ со ст҃и́тели предстоѧ̀, хрⷭ҇тꙋ̀ моли́сѧ ѡ҆ дꙋша́хъ  на́шихъ. 
И҆ ны́нѣ, бг҃оро́диченъ. 
На лїтꙋргі́и слꙋ́жба, сегѡ̀ мѣ́сѧца въ к҃г де́нь,  ст҃и́телю лео́нтїю росто́вскомꙋ. 


(с. 484) 
Мѣ́сѧца тогѡ́же въ к҃ѳ-й де́нь. 
Ст҃ы́ѧ прпⷣбномꙋ́ченицы ѳеодо́сїи дѣ́вы: 
И҆ преставле́нїе ст҃а́гѡ и҆ бл҃же́ннагѡ і҆ѡа́нна,  хрⷭ҇та̀ ра́ди ю҆ро́дивагѡ, оу҆́стюжскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
И҆ пра́зднованїе прест҃ѣ́й бцⷣѣ въ че́сть і҆кѡ́ны  є҆ѧ̀ спорꙋ́чница грѣ́шныхъ. 
Слꙋ́жба сїѧ̀ пи́сана мѣ́сѧца ма́рта въ  приложе́нїи. 
Стїхи̑ры ст҃ы́ѧ, гла́съ и҃. Подо́бенъ: Ѽ  пресла́внагѡ чꙋдесѐ! 
Царе́ю дѣ́вства сїѧ́ющи, ꙳ ѳеодо́сїе честна́ѧ, ꙳  и҆ порфѵ́рою, кро́ве ꙳ мꙋче́нїѧ, всемꙋ́драѧ,  ѡ҆багре́нною, ꙳ свѣ́тлѡ ѡ҆дѣ́ѧна, ꙳ и҆ въ премі́рный  хрⷭ҇то́въ черто́гъ все́льшисѧ, ꙳ ѻ҆трокови́це  всенепоро́чнаѧ, ꙳ ликꙋ́еши съ чи́нми а҆́гг҃льскими, ꙳  вои́стиннꙋ неразори́мое ликова́нїе, сла́внаѧ. 
Мч҃ниче дѣ́во ꙳ всехва́льнаѧ ѳеодо́сїе, ꙳ хрⷭ҇та̀  вседꙋ́шнѡ возжела́вши, ꙳ мꙋче́нїѧ претерпѣ́ла є҆сѝ  ра̑ны, ꙳ до́блественнѣ оу҆ранѧ́ема за твоего̀  рачи́телѧ, ꙳ и҆ стрꙋ́жема ногты̀ по ре́брѡмъ. ꙳ ѽ  по́двигѡвъ твои́хъ тве́рдагѡ противле́нїѧ, и҆́миже на  зе́млю вои́стиннꙋ ꙳ низве́ргла є҆сѝ го́рдаго. (с. 485) 
Добро́тою дꙋши́ же и҆ тѣлесѐ, ꙳ оу҆кра́шена  свѣ́тлѡ, ꙳ хрⷭ҇тꙋ̀ принесла́сѧ є҆сѝ, ꙳ сла́вы  вѣнце́мъ жела́ющи ѿ негѡ̀ оу҆вѧзти́сѧ, ꙳ ѳеодо́сїе  мч҃нице всесла́внаѧ, ꙳ и҆ црⷭ҇твїѧ ꙗ҆́вѣ дїади́мꙋ, ꙳  вои́стиннꙋ многоцѣ́ннꙋ, ꙳ досто́йнѡ прїѧ́ти твоемꙋ̀  верхꙋ̀, ꙳ невѣ́ста нетлѣ́ннаѧ ꙗ҆́вльшисѧ, всемꙋ́драѧ. 
Стїхи̑ры бцⷣы, гла́съ и҆ подо́бенъ то́йже: 
Ра́дꙋйсѧ, дꙋ́шъ просвѣще́нїе, ꙳ согрѣша́ющихъ  проще́нїе, ꙳ неради́выхъ и҆справле́нїе: ꙳ ра́дꙋйсѧ,  оу҆тѣше́нїе и҆ ра́дость, ꙳ скорбѧ́щихъ помо́щнице: ꙳  ра́дꙋйсѧ, бл҃га́ѧ, ꙳ немощны́хъ дꙋ́шъ и҆сцѣле́нїе: ꙳  ра́дꙋйсѧ, примире́нїе къ бг҃ꙋ и҆ хода́таице, ꙳ серафі̑мъ  всѣ́хъ ꙗ҆́кѡ сꙋ́щи ст҃ѣ́йши, чⷭ҇таѧ. 
Пло́ть ѿ крове́й твои́хъ прїе́мъ, ꙳ превѣ́чный  бг҃ъ, тѧ̀ предста́тельницꙋ показа̀ ꙳ человѣ́кѡмъ,  чⷭ҇таѧ. ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ  бѣды̀ и҆ ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀, ꙳  и҆ сїѧ́нїѧ причасти́тисѧ сподо́би и҆збра́нныхъ, ꙳ всѧ̑  сла́вѧщыѧ и҆ покланѧ́ющыѧсѧ тебѣ̀. 
Спаси́ мѧ, влⷣчце пречⷭ҇таѧ, ꙳ ꙗ҆́же сп҃са  хрⷭ҇та̀ неизрече́ннѡ ро́ждшаѧ: ꙳ тѧ́ бо є҆ди́нꙋ стѧжа́хъ  предста́тельницꙋ, ꙳ и҆ неѡбори́мꙋю стѣ́нꙋ, ꙳ и҆ покро́въ  и҆ ра́дованїе, ꙳ и҆ дꙋшѝ моеѧ̀ бжⷭ҇твенное  оу҆тѣше́нїе. ꙳ ты̀ оу҆̀бо мѧ̀ и҆зба́ви неꙋсыпа́ющагѡ  че́рвїѧ, ꙳ и҆ ѻ҆гнѧ̀ вѣ́чнꙋющагѡ, ꙳ мт҃и хрⷭ҇та̀ бг҃а. 
Сла́ва, и҆ ны́нѣ: 
Да гла́сы велича́ю тѧ̀ ꙳ ра́достными, чⷭ҇таѧ, ꙳ и҆  сла́влю пꙋчи́нꙋ чл҃вѣколю́бїѧ твоегѡ̀, ꙳ ѿ бѣ́дъ  спасѝ, ꙳ и҆ и҆зми́ мѧ дꙋшетлѣ́нныхъ стрѣ́лъ ꙳  неви́димагѡ и҆ вселꙋка́вагѡ врага̀: ꙳ тѧ́ бо предлага́ю  на него̀, бг҃оневѣ́сто, ꙳ ѻ҆рꙋ́жїе тве́рдо и҆  непобѣди́мо, ꙳ мт҃и, хрⷭ҇та̀ бг҃а. 
Крⷭ҇тобогоро́диченъ: 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й  жи́знь, ꙳ бцⷣа (с. 486) пла́чꙋщисѧ гл҃го́лаше, ꙳ є҆гда̀  оу҆зрѣ̀ на крⷭ҇тѣ̀ возноси́ма, ꙳ и҆зъ неѧ̀  неизрече́ннѡ возсїѧ́вшаго ꙳ бг҃а и҆ чл҃вѣ́ка. 
Тропа́рь, гла́съ д҃: 
Добродѣ́тель бл҃гопрїѧ́тнѡ, мч҃нице, пости́гла  є҆сѝ, хрⷭ҇то́во прїѧ́телище бы́сть чи́стое, и҆ ст҃а́гѡ  дх҃а до́мъ возлю́бленъ: ѿню́дꙋже посрами́ла є҆сѝ  врага̀ борю́щаго ро́дъ человѣ́ческїй, до́брѣ  страда́вшаѧ, и҆ посѣ́кла є҆сѝ копрѡнѵ́ма, ѳеодо́сїе,  мече́мъ вѣ́ры: и҆ къ черто́гꙋ небе́сномꙋ преста́виласѧ  є҆сѝ ра́дꙋющисѧ. тебѐ вѣ́рою чтꙋ́щымъ при́снѡ просѝ  ве́лїѧ ми́лости. 
Канѡ́нъ, є҆гѡ́же краегране́сїе: 
Ѳеодо́сїи мꙋ́ченицы пою̀ сла́вꙋ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бг҃ъ тебѣ̀, ѳеодо́сїе, бы́сть пꙋ́ть страда́нїѧ,  на крⷭ҇тъ во́лею возше́дый, низложи́въ мꙋчи́телѧ,  ꙗ҆́коже пти́цѣ нарꙋга́тисѧ, ѿ мꙋ́чєникъ содѣ́ла. 
Благомо́щнѡ, ѳеодо́сїе всечестна́ѧ, на землѝ  разрази́ла є҆сѝ нача́льника пре́лести, крѣ́пкѡ  пострада́вши, прехва́льнаѧ, и҆ сла́вы вѣне́цъ, ꙗ҆́кѡ  побѣдоно́сица, мч҃нице, прїѧ́ла є҆сѝ. 
Дре́вле велехва́льство и҆мѣ́вый, ны́нѣ  низложи́сѧ, твоемꙋ̀ терпѣ́нїю, мч҃нице, прирази́всѧ,  крⷭ҇та́ бо си́лъ воспрїе́мши, посрами́ла є҆сѝ  безмѣ́рнѡ того̀ шата́ющасѧ. 
Бг҃оро́диченъ: 
Лꙋка́внѡ прельсти́ мѧ ѕмі́й, взѧ́тъ плѣне́на,  ѡ҆божи́тисѧ жела́нїе мѝ вло́жь: тобо́ю же, пречⷭ҇таѧ,  призва́нъ бы́въ, ѡ҆божи́хсѧ непремѣ́ннѡ вои́стиннꙋ. (с.  487) 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Жела́нїе бжⷭ҇твенное, ѳеодо́сїе, тѧ̀ че́стнꙋ  показа̀ невѣ́стꙋ, хрⷭ҇то́вꙋ мч҃ницꙋ, тогѡ̀ крⷭ҇тъ  возлюби́вшꙋю. 
Пло́ти тлетво́рное ѡ҆ста́вльши, ѽ чⷭ҇тна́ѧ.  промышле́нїе, животворѧ́щимъ дх҃омъ живе́ши, ѳеодо́сїе  пресла́внаѧ. 
Оу҆врачꙋ́й мо́й оу҆́мъ бг҃одарова́нною твое́ю,  честна́ѧ, благода́тїю, и҆ дꙋ́шꙋ страстьмѝ разсла́бленнꙋю  и҆сцѣлѝ. 
Бг҃оро́диченъ: 
Возста́вила є҆сѝ, ѽ чⷭ҇таѧ! па́дшїй мо́й  зра́къ, ро́ждши нача́льника, влⷣчце, всѣ́хъ на́съ  воскресе́нїѧ. 
Сѣда́ленъ, гла́съ и҃. Подо́бенъ: Премꙋ́дрости: 
Крове́й твои́хъ стрꙋѧ́ми, всю̀ крѣ́пость  лꙋка́вагѡ дїа́вола, ꙗ҆́кѡ вои́стиннꙋ погрꙋзи́вши,  сла́внаѧ, прешла̀ є҆сѝ невре́днѡ мꙋ́къ всевели́кꙋю  пꙋчи́нꙋ: и҆ въ землѝ свѧтѣ́й ꙗ҆́вѣ всели́ласѧ є҆сѝ,  по́честь трꙋдѡ́въ досто́йнѡ прїе́мши, черто́га вхо́да  нбⷭ҇нагѡ сподо́биласѧ є҆сѝ, ѳеодо́сїе прехва́льнаѧ.  молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти,  чтꙋ́щымъ любо́вїю свѧтꙋ́ю па́мѧть твою̀. 
Бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рови, и҆ ѡ҆ставле́нїе дре́внихъ согрѣше́нїй. сегѡ̀  ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти, благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: (с. 488) мі́ръ оу҆́бѡ ра́дꙋетсѧ,  прїе́млѧ тобо́ю и҆збавле́нїе, оу҆тро́ба же моѧ̀ гори́тъ,  зрѧ́щи твоѐ распѧ́тїе, є҆́же терпи́ши за милосе́рдїе  ми́лости. Долготерпѣли́ве гдⷭ҇и, ми́лости бе́здно, и҆  и҆сто́чниче неисчерпа́емый, оу҆милосе́рдисѧ, и҆ да́рꙋй  согрѣше́нїй ѡ҆ставле́нїе вѣ́рою пою́щымъ бжⷭ҇твєнныѧ  стрⷭ҇ти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Шата́ѧсѧ мꙋчи́тель, ра́нами оу҆страши́ти  крѣ́пость твоегѡ̀ терпѣ́нїѧ хотѧ́ше ѻ҆каѧ́нный: ты́  же, прехва́льнаѧ, сла́ва бг҃ꙋ моемꙋ̀, взыва́ла є҆сѝ. 
Бг҃ода́ннымъ и҆ бжⷭ҇твеннымъ и҆менова́нїемъ  проꙋвѣ́дѣннѡ ѡ҆богати́ласѧ є҆сѝ, мч҃нице  страстоно́сице: да́нїе бо была̀ є҆сѝ бж҃їе на́съ  веселѧ́щее, вѣ́рою тѧ̀ и҆ любо́вїю почита́ющыѧ. 
Оу҆кра́шенною, бг҃омꙋ́драѧ ѳеодо́сїе,  мꙋ́ченическою кро́вїю твое́ю ѡ҆моче́ною, ѡ҆дѣ́ѧна  ѻ҆де́ждею, текꙋ̀ во слѣ́дъ тебѐ, любо́вїю женихꙋ̀  твоемꙋ̀ взыва́ла є҆сѝ. 
Бг҃оро́диченъ: 
Воплоще́нно сло́во, чⷭ҇таѧ дв҃о, бг҃олѣ́пнѡ  родила̀ є҆сѝ, и҆ пребыва́еши дв҃а. тѣ́мже немо́лчными  гла́сы, ра́дꙋйсѧ, тебѣ̀, влⷣчце, вѣ́рою несꙋмнѣ́нною  взыва́емъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Мѵ́ро и҆злїѧ́вшеесѧ хрⷭ҇та̀ возлю́бльши,  ѻ҆трокови́це, бг҃омꙋ́дреннѡ послѣ́довала є҆сѝ семꙋ̀,  пѣ́сньми сла́вѧщи. 
Вѣ́чнꙋю жи́знь вре́менною и҆змѣни́ла є҆́сть,  кро́вїю ма́лою нбⷭ҇ное црⷭ҇тво мч҃ница наслѣ́дова. 
И҆сточа́ютъ, ꙗ҆́кѡ и҆сто́чницы, мꙋ́ченичєскїѧ  мѡ́щи цѣльбы̑ недꙋ́гꙋющымъ, и҆ дꙋшє́вныѧ недꙋ́ги  вѣ́рою и҆сцѣлѧ́ютъ. (с. 489) 
Бг҃оро́диченъ: 
Кто̀ мо́жетъ твоѐ сказа́ти та́инство,  всенепоро́чнаѧ; зижди́телѧ бо невмѣсти́маго всѣ́ми во  чре́вѣ твое́мъ вмѣсти́ла є҆сѝ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
По тебѣ̀ со тща́нїемъ сме́рть прїима́ше ѳеодо́сїа  мч҃ница, преще́нїѧ мꙋчи́телей не оу҆боѧ́вшисѧ, твое́й  стрⷭ҇ти оу҆подо́бисѧ, хрⷭ҇тѐ, во́льнѣй. 
Оу҆до́бнѡ крⷭ҇то́мъ твои́мъ жєны̀  оу҆крѣпи́вшесѧ, главы̑ ѕмїє́въ, ꙗ҆́коже предре́клъ  є҆сѝ, сп҃се, попира́ютъ, твое́ю любо́вїю оу҆ѧзвлѧ́емы,  и҆ бжⷭ҇твеннымъ твои́мъ жела́нїемъ. 
Бг҃оро́диченъ: 
Всю̀ тѧ̀ голꙋби́цꙋ соверше́нꙋ и҆ предобрꙋ̀  и҆здале́ча ѡ҆брѣ́тъ, крі́нъ и҆ оу҆до́льный цвѣ́тъ, ѽ  бг҃ома́ти! жени́хъ мы́сленный въ тѧ̀ всели́сѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Трꙋда́ми живо́тъ нетрꙋ́дный дости́гла є҆сѝ,  кро́вїю же копрѡнѵ́ма оу҆дави́ла є҆сѝ, мч҃нице,  скве́рнаго врага̀ хрⷭ҇то́вы це́ркве, всеблаже́ннаѧ  ѳеодо́сїе: и҆ съ вы́шними ра́дꙋешисѧ вѡ́инствы, чтꙋ́щыѧ  па́мѧть твою̀ покрыва́ющи. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Тѧ̀ бг҃ода́нными оу҆кра́шеннꙋ, мч҃нице,  добро́тами, вѣ́рою зрѧ́ще, пѣ́сньми свѣ́тлѡ женихꙋ̀  твоемꙋ̀ взыва́емъ: благослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Съ дѣ́вами свѣщено́сицами въ небе́сный, мч҃нице,  (с. 490) ны́нѣ черто́гъ ра́дꙋющисѧ со хрⷭ҇то́мъ возшла̀  є҆сѝ, взыва́ющи: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Бг҃оро́диченъ: 
На престо́лѣ превознесе́ннѣ сѣдѧ́й, престо́лъ  тѧ̀ на землѝ, дв҃о, бг҃оподо́бенъ ѡ҆брѣ́тъ, почи́лъ  є҆́сть. бл҃гослове́на ты̀ въ жена́хъ є҆сѝ,  пренепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшссѧ, благоче́стїѧ рачи́тели  ѻ҆́троцы, взыва́юще: благослови́те всѧ̑ дѣла̀ гдⷭ҇нѧ  гдⷭ҇а. 
Разрѣши́вшисѧ соꙋ̑зъ плотски́хъ, ѳеодо́сїе  чⷭ҇тна́ѧ, возлетѣ́ла є҆сѝ ра́дꙋющисѧ къ  свѣтоѻбра́зномꙋ черто́гꙋ, невѣ́стнически ликꙋ́ющи, и҆  мꙋче́нїѧ червле́нною кро́вїю блеща́щисѧ, и҆ вопїю́щи:  благослови́те, всѧ̑ дѣла̀ гдⷭ҇нѧ, гдⷭ҇а. 
Въ черто́зѣ нбⷭ҇нѣмъ жи́ти сподо́биласѧ є҆сѝ  свѣ́тлѡ, ѳеодо́сїе честна́ѧ, вѣ́чнꙋющее благосла́вїе  ѡ҆брѣ́тши, всеприснопа́мѧтнаѧ, и҆ мꙋ́жества твоегѡ̀  плодо́мъ вои́стиннꙋ ѡ҆богати́вшисѧ, вопїю́щи:  благослови́те, всѧ̑ дѣла̀ гдⷭ҇нѧ, гдⷭ҇а. 
Оу҆краси́ласѧ є҆сѝ тезоимени́тствомъ ꙗ҆́вѣ,  ѳеодо́сїе честна́ѧ: бж҃їе бо да́нїе на́мъ и҆зрѧ́дно  даде́сѧ, всемꙋ́драѧ, дарѡ́въ па́че оу҆ма̀ воздаю́щи  рѣ́ки, вѣ́рою пою́щымъ: благослови́те, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
Вои́стиннꙋ ро́ждши бг҃а, вои́стиннꙋ пречⷭ҇таѧ мт҃и  нарекла́сѧ є҆сѝ бг҃ꙋ, и҆́стиннѡ носѧ́щи, но ко́емждо  рожде́нїи, бг҃оиме́нство. тѣ́мже тѧ̀ вѣ́рнїи сла́вимъ  бцⷣꙋ бг҃омꙋ́дреннѡ, всенепоро́чнаѧ влⷣчце. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣе, велича́емъ. (с. 491) 
Разрѣшѝ плєни́цы согрѣше́нїй благоче́стнѡ тѧ̀  воспѣва́ющихъ, твои́ми мольба́ми, бг҃омꙋ́драѧ ѳеодо́сїе,  мч҃нице прехва́льнаѧ, бг҃ꙋ вседержи́телю предстоѧ́щи,  всечестна́ѧ. 
Є҆́ѵы прама́тере жела́нїе хꙋдо́жно прїѧ́тъ,  воззрѣ́нїемъ къ бг҃ꙋ ѡ҆боже́на, и҆ бы́вши бжⷭ҇твеннымъ  прича́стїемъ бо́гъ. тѣ́мже тѧ̀, всеблаже́ннаѧ ѳеодо́сїе,  велича́емъ. 
Ве́сь сла́дость є҆́сть тво́й жени́хъ,  страстоте́рпице, ве́сь дꙋше́вное оу҆тѣше́нїе, ѳеодо́сїе  мч҃нице, хрⷭ҇то́съ, є҆го́же ны́нѣ наслажда́ющисѧ,  твои́ми моли́твами на́съ помина́й. 
Бг҃оро́диченъ: 
Пло́тїю прїитѝ восхотѣ́въ оу҆краси́вый всѧ̑  сло́вомъ, въ тѧ̀ всели́сѧ є҆ди́нꙋ, ст҃ѣ́йшꙋ всѣ́хъ  ѡ҆брѣ́тъ, и҆ бцⷣꙋ показа̀ и҆́стиннꙋю, мт҃и дв҃о. 
Слꙋ́жба ст҃а́гѡ и҆ бл҃же́ннагѡ і҆ѡа́нна, хрⷭ҇та̀  ра́ди ю҆ро́дивагѡ, оу҆́стюжскагѡ чꙋдотво́рца. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Зва́нный свы́ше: 
Є҆гда̀ бжⷭ҇твеннаѧ бл҃года́ть возсїѧ̀ въ се́рдцы  твое́мъ, премꙋ́дре і҆ѡа́нне, тогда̀ всѧ̑ ꙗ҆̀же въ пло́ти  мꙋдрѡва́нїѧ ѡ҆ста́вилъ є҆сѝ: и҆ къ свѣ́тꙋ бг҃оразꙋ́мїѧ  прите́клъ є҆сѝ, невозвра́тнѡ хрⷭ҇тꙋ̀ послѣ́дꙋѧ, ѿ  твоегѡ̀ ѻ҆те́чества ко гра́дꙋ оу҆́стюгꙋ ше́ствїе  сотвори́въ, и҆ є҆́же по хрⷭ҇тѣ̀ жи́тельство въ не́мъ  и҆зво́лилъ є҆сѝ, и҆ мнѡ́гимъ ѻ҆́бразъ къ добродѣ́тели  и҆справле́нїемъ твоегѡ̀ житїѧ̀ положи́въ, бг҃облаже́нне.  тѣ́мже и҆ вѣнце́мъ нетлѣ́нїѧ хрⷭ҇то́съ бг҃ъ, є҆мꙋ́же  порабо́талъ є҆сѝ, вѣнча́ тѧ. є҆го́же молѝ, спастѝ  и҆ просвѣти́ти дꙋ́шы на́шѧ. (с. 492) 
Є҆гда̀ раче́нїе и҆ бжⷭ҇твенное жела́нїе возсїѧ̀  въ дꙋшѝ твое́й, свѧ́те, тогда̀ прелє́стнаѧ всѧ̑ ꙗ҆̀же  въ мі́рѣ мꙋдрѡва́нїѧ ѡ҆ста́вль, и҆ къ вы̑шнимъ жела́ѧ,  вы̑шнѧѧ взыска́лъ є҆сѝ. ѿѻнꙋ́дꙋже и҆ да́ръ  прозрѣ́нїѧ, не ѿ человѣ̑къ, ни человѣ́комъ, но ѿ  вы́шнѧгѡ про́мысла прїи́мъ, мнѡ́гимъ ра́ди  добродѣ́тельнагѡ житїѧ̀ позна́нъ бы́лъ є҆сѝ, є҆щѐ  жи́въ сы́й, и҆ по преставле́нїи чꙋдеса̀ творѧ̀  пресла̑внаѧ, си́лою хрⷭ҇та̀ бг҃а на́шегѡ. є҆го́же молѝ,  спастѝ и҆ просвѣти́ти дꙋ́шы на́шѧ. 
Є҆гда̀ бжⷭ҇твенное зва́нїе прїи́де на тѧ̀,  бг҃омꙋ́дре, тогда̀ ст҃ы́мъ дх҃омъ подвиза́емь, возни́клъ  є҆сѝ ѿ мїрска́гѡ сладостра́стїѧ къ свѣ́тꙋ  бг҃оразꙋ́мїѧ, и҆ ѻ҆те́ческїѧ сла́вы и҆ любвѐ  и҆збѣжа́ти потща́лсѧ є҆сѝ, бога́тство оу҆́бѡ и҆  сла́вꙋ ꙗ҆́кѡ не сꙋ̑щаѧ презрѣ́лъ є҆сѝ, и҆ є҆ди́наго  возлюби́въ и҆́стиннаго живота̀ хрⷭ҇та̀ бг҃а на́шего,  крⷭ҇тъ тво́й взе́мъ, тогѡ̀ живонѡ́снымъ стопа́мъ  послѣ́довалъ є҆сѝ. є҆го́же молѝ, і҆ѡа́нне  досточꙋ́дне, спастѝ и҆ просвѣти́ти дꙋ́шы на́шѧ. 
И҆́ны стїхи̑ры, гла́съ в҃. Подо́бенъ: Кі́ими: 
Кі́ими похва́льными вѣнцы̑ оу҆вѧзе́мъ  прпⷣбнаго; блаже́нствꙋ вѣнца̀, благоче́стїѧ  и҆справле́нїе, цр҃кве свѣ́тлое оу҆краше́нїе,  и҆сто́чника бжⷭ҇твенныхъ и҆сцѣле́нїй неизчерпа́емаго,  и҆злива́нїй дꙋхо́вныхъ рѣкꙋ̀, зе́млю оу҆́стюжскꙋю  мно́гихъ чꙋде́съ веселѧ́щꙋю тече́нїемъ, і҆ѡа́нна  до́блѧго, предста́телѧ на́шего и҆ храни́телѧ, молѧ́щасѧ  хрⷭ҇тꙋ̀ бг҃ꙋ, дарова́ти дꙋша́мъ на́шымъ ми́ръ и҆ ве́лїю  ми́лость. 
Кі́ими смире́нными оу҆стна́ми воспое́мъ  блаже́ннаго, ди́внаго въ житїѝ, безплѡ́тнымъ сожи́телѧ,  просла́вленнаго въ чꙋдесѣ́хъ бг҃омъ, столпа̀ цр҃кве  недви́жимаго, предста́телѧ сꙋ́щихъ въ бѣда́хъ и҆  ско́рбехъ, въ пꙋ́ть ше́ствꙋющихъ прави́телѧ, си́рыхъ и҆  ѡ҆би́димыхъ застꙋ́пника, (с. 493) больны́хъ врача̀  безме́здна, молѧ́щасѧ гдⷭ҇еви, дарова́ти на́мъ ве́лїю  ми́лость; 
Прїиди́те, вѣ́рныхъ собо́ри, ѱало́мски  восплещи́те рꙋка́ми, печа́льныхъ оу҆тѣше́нїе,  недꙋ́жныхъ и҆сцѣле́нїе, блаже́ннаго і҆ѡа́нна  воспѣва́юще, похвалꙋ̀ землѝ оу҆́стюжскїѧ, цр҃ко́вное  оу҆краше́нїе, рѣкꙋ̀ ми́лости вои́стиннꙋ, бжⷭ҇твеннагѡ  хрⷭ҇то́ва смире́нїѧ ревни́телѧ, подаю́щаго мі́рови ве́лїю  ми́лость. 
Сла́ва, гла́съ и҃: 
Ꙗ҆́кѡ тече́нїе до́брѣ сконча́вшемꙋ, и҆ вѣ́рꙋ  соблю́дшемꙋ непоро́чнꙋю, и҆ врагѝ безплѡ́тныѧ  терпѣ́нїемъ твои́мъ попра́вшемꙋ, возложи́сѧ на честны́й  тво́й ве́рхъ побѣ́ды вѣне́цъ пресвѣ́телъ, ѿ рꙋкѝ  вседержи́телѧ бг҃а, є҆гѡ́же ра́ди мі́ръ и҆ сꙋ̑щаѧ въ  не́мъ сꙋ́єтства преѡби́дѣлъ є҆сѝ. тѣ́мъ и҆ свѧта́ѧ  твоѧ̀ чи́стаѧ дꙋша̀ на нб҃са̀ востечѐ ра́дꙋющисѧ:  пра́ведныхъ же ли́цы срѣто́ша тѧ̀ веселѧ́щесѧ, и҆  нбⷭ҇наѧ селє́нїѧ свѣ́тлѡ воспрїѧ́ша. блаже́нное же и҆  честно́е тѣ́ло твоѐ на землѝ пребыва́етъ нетлѣ́нно,  вѣ̑рнымъ подава́ѧ и҆сцѣле́нїе. тѣ́мже вѣ́рою пра́вою,  и҆ те́плымъ жела́нїемъ, свѧто́мꙋ твоемꙋ̀ гро́бꙋ  припа́дающе, бг҃омꙋ́дре і҆ѡа́нне, про́симъ и҆спроси́ти  оу҆̀ хрⷭ҇та̀ бг҃а на́шегѡ, гра́дꙋ твоемꙋ̀ непоколеби́мꙋ  и҆ безмѧте́жнꙋ пребы́ти ѿ навѣ̑тъ вра́жїихъ, и҆  пога́нскагѡ наше́ствїѧ, во́инствꙋ побѣ̑ды на врагѝ,  оу҆мире́нїѧ же мі́рꙋ, и҆ спасе́нїѧ дꙋша́мъ на́шымъ. 
И҆ ны́нѣ, бг҃оро́диченъ: Цр҃ь нбⷭ҇ный: и҆лѝ  пра́здника. 
Вхо́дъ. Прокі́менъ днѐ, и҆ чтє́нїѧ г҃, пи́саны  сегѡ̀ мцⷭ҇а въ г҃ де́нь. 
На стїхо́внѣ стїхи̑ры, гла́съ д҃. Подо́бенъ:  Ꙗ҆́кѡ до́блѧ: 
Те́плѡ возсїѧ́ла є҆́сть ꙗ҆́кѡ со́лнце  свѣтоза́рнаѧ па́мѧть твоѧ̀, лꙋча́ми мно́гѡ ѡ҆блиста́ющи,  твои́хъ добродѣ́тельныхъ дѣѧ́нїй, всебл҃же́нне  і҆ѡа́нне, и҆ ѡ҆зарѧ́ющи (с. 494) вѣ́рныхъ ра́зꙋмы  свѣ́томъ чꙋде́съ твои́хъ. Сїю̀ оу҆́бѡ пра́зднꙋюще,  ра́достнѡ тѧ̀ сла́вимъ, и҆ вѣ́рою оу҆блажа́емъ,  оу҆го́дниче хрⷭ҇та̀ бг҃а на́шегѡ: є҆го́же молѝ, ѿ  тлѝ и҆ бѣ́дъ и҆зба́вити вѣ́рою пра́зднꙋющыѧ  всечестно́е твоѐ оу҆спе́нїе. 
Сті́хъ: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. 
Земны́й а҆́гг҃лъ, и҆ нбⷭ҇ный человѣ́къ ꙗ҆ви́лсѧ  є҆сѝ, блаже́нне, и҆сто́чникъ оу҆миле́нїѧ, ми́лости  тече́нїе, стрꙋѧ̀ и҆сцѣле́нїй, і҆ѡа́нне досточꙋ́дне:  ма́слина бж҃їѧ вои́стиннꙋ плодови́та, є҆ле́емъ трꙋдѡ́въ  твои́хъ просвѣща́ѧ вѣ́рнѡ хва́лѧщыѧ тѧ̀, молѝ  чл҃вѣколю́бца, ѿ бѣ́дъ и҆зба́вити любо́вїю чтꙋ́щыѧ  па́мѧть твою̀. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ: 
Ра́зꙋмъ тво́й, пребл҃же́нне, бжⷭ҇твеннымъ  свѣ́томъ сїѧ́ѧ, тѣле́сныхъ страсте́й превзы́де,  непримѣ́сенъ дѡ́льнимъ носѧ̀ ѻ҆́бразъ, и҆ воѡбража́ѧ  себѐ добродѣ́тельми бжⷭ҇твенными, показа́сѧ ве́сь  свѣтоѻбра́зенъ, споспѣше́нїемъ дх҃а прест҃а́гѡ,  і҆ѡа́нне премꙋ́дре, пра́ведныхъ похвало̀. съ ни́миже  молѝ хрⷭ҇та̀ бг҃а на́шего, ѿ бѣ́дъ и҆зба́вити пою́щыѧ  тѧ̀. 
Сла́ва, гла́съ в҃: 
Ѿ нече́стїѧ во благоче́стїе прише́дый, свѣ́томъ  разꙋ́мнымъ ѿ бг҃а просвѣще́нъ бы́въ, возненави́дѣлъ  є҆сѝ ѻ҆те́ческꙋю любо́вь, и҆ возлюби́лъ є҆сѝ  и҆́стиннꙋю вѣ́рꙋ хрⷭ҇то́вꙋ, гра́да на́шегѡ ꙗ҆́кѡ  дости́гнꙋвъ, въ не́мъ чи́стымъ и҆ непоро́чнымъ житїе́мъ  гдⷭ҇еви оу҆годи́лъ є҆сѝ, и҆ мнѡ́гїѧ лю́ди оу҆диви́лъ  є҆сѝ чꙋдесы̀, бг҃облаже́нне і҆ѡа́нне. но ны́нѣ и҆мѣ́ѧ  дерзнове́нїе ко влⷣцѣ всѣ́хъ бг҃ꙋ, молѝ ѡ҆ и҆̀же  вѣ́рою творѧ́щихъ всечестнꙋ́ю твою̀ па́мѧть, и҆  притека́ющихъ со оу҆се́рдїемъ къ чꙋде́сномꙋ гро́бꙋ  твоемꙋ̀, и҆зба́витисѧ страсте́й, дꙋше́вныхъ же вкꙋ́пѣ и҆  тѣле́сныхъ, и҆ всѧ́ческихъ бѣ́дъ и҆ и҆скꙋше́нїй, и҆  спасти́сѧ дꙋша́мъ на́шымъ. (с. 495) 
И҆ ны́нѣ, бг҃оро́диченъ, и҆лѝ пра́здника.  Тропа́рь, гла́съ є҃: 
Нагото́ю тѣле́сною и҆ терпѣ́нїемъ ѡ҆бнажи́лъ  є҆сѝ вра̑жїѧ кова̑рствїѧ, ѡ҆блича́ѧ неподо́бное є҆гѡ̀  дѣѧ́нїе, ѕѣ́льнѣ стражда̀ со́лнечный ва́ръ, и҆  нꙋ́ждныѧ вели̑кїѧ стꙋ́дєни мра́за, и҆ ѻ҆гнѧ̀ не чꙋ́лъ  є҆сѝ, бж҃їею по́мощїю покрыва́емь, і҆ѡа́нне премꙋ́дре:  молѝ ѡ҆ вѣ́рою творѧ́щихъ па́мѧть твою̀, че́стнѡ и҆  оу҆се́рднѡ притека́ющихъ къ ра́цѣ моще́й твои́хъ,  и҆зба́витисѧ ѿ бѣ́дъ, и҆ паде́нїѧ и҆збѣжа́ти. 
Сла́ва, и҆ ны́нѣ, бг҃оро́диченъ, и҆лѝ  пра́здника. 
На оу҆́трени тропа́рь пра́здника, два́жды. Сла́ва,  ст҃а́гѡ: И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ и҃.  Подо́бенъ: Премꙋ́дрости: 
Ѿ ю҆́ности ꙗ҆́кѡ свѣти́льникъ возсїѧ́лъ  є҆сѝ, бл҃же́нне, ѕѣ́льнымъ воздержа́нїемъ  оу҆мертви́въ плотска̑ѧ взыгра̑нїѧ. тѣ́мъ и҆ на высотꙋ̀  восте́клъ є҆сѝ бг҃оразꙋ́мїѧ, пресла́вне, пожи́въ въ  мі́рѣ бг҃оꙋго́днѡ, посрами́лъ є҆сѝ бѣсѡ́вскаѧ  ѡ҆полчє́нїѧ, і҆ѡа́нне всеблаже́нне. сегѡ̀ ра́ди вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Въ ти́нꙋ впа́дъ грѣхѡ́въ, и҆ нѣ́сть мнѣ̀  постоѧ́нїѧ, лю́тѣ потопи́ мѧ бꙋ́рѧ прегрѣше́нїй: по  ꙗ҆́кѡ ро́ждши сло́ва, є҆ди́нагѡ чл҃вѣколю́бца, на мѧ̀  раба̀ твоего̀ при́зри, и҆ и҆зба́ви мѧ̀ всѧ́кагѡ грѣха̀,  и҆ страсте́й дꙋшетлѣ́нныхъ, и҆ всѧ́кагѡ ѡ҆ѕлобле́нїѧ  лꙋка́вагѡ оу҆бі́йцы: бцⷣе неискꙋсомꙋ́жнаѧ, молѝ  хрⷭ҇та̀ бг҃а, грѣхѡ́въ ѡ҆ставле́нїе да́ти мѝ, тебе́ бо  наде́ждꙋ и҆́мамъ ра́бъ тво́й. 
По в҃-й стїхоло́гїи сѣда́ленъ, гла́съ д҃: 
Ꙗ҆́кѡ въ домꙋ̀ вои́стиннꙋ, на мѣ́стѣ пꙋ́стѣ,  посредѣ̀ безꙋ́мныхъ человѣ̑къ всели́всѧ, бг҃омꙋ́дре  і҆ѡа́нне, всѧ́ко (с. 496) ѡ҆ѕлобле́нїе претерпѣва́ѧ,  дѡ́брыѧ дѣ́тєли ꙗ҆́коже ѳѷмїа́мъ благово́ненъ, и҆  же́ртвꙋ благопрїѧ́тнꙋ бг҃ꙋ прине́слъ є҆сѝ. тѣ́мже  дерзнове́нїе стѧжа́въ къ немꙋ̀, молѝ дарова́ти  ѡ҆чище́нїе согрѣше́нїй, вѣ́рою хва́лѧщымъ свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Неискꙋсобра́чнаѧ невѣ́сто приснодв҃о, съ  пра́ведными восхвалѧ́емъ тѧ̀, ꙗ҆́кѡ тобо́ю вели́чїе  сотворѝ на́мъ дне́сь, сн҃ъ тво́й и҆ бг҃ъ превѣ́чный ѿ  ѻ҆ц҃а̀, и҆́же въ ложесна́хъ твои́хъ вмѣсти́тисѧ  и҆зво́ли, да ѿ ле́сти свободи́тъ ро́дъ на́шъ. 
По полѷеле́и сѣда́ленъ, гла́съ и҃ Подо́бенъ:  Премꙋ́дрости: 
Ꙗ҆́кѡ врача̀ премꙋ́дра, и҆ оу҆го́дника гдⷭ҇нѧ  бг҃опрїѧ́тна восхва́лимъ, чꙋде́сномꙋ твоемꙋ̀ гро́бꙋ  прикаса́ющесѧ, бг҃омꙋ́дре: соше́дшесѧ же любо́вїю и҆  вѣ́рою, во ѱалмѣ́хъ и҆ пѣ́нїихъ возра́дꙋемсѧ  сла́вѧще хрⷭ҇та̀, таковꙋ́ю благода́ть тебѣ̀ дарова́вшаго  и҆сцѣле́нїй, і҆ѡа́нне всеблаже́нне. є҆го́же молѝ,  согрѣше́нїй ѡ҆ставле́нїе дарова́ти, вѣ́рою и҆ любо́вїю  пра́зднꙋющымъ всечестнꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ, досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти, покланѧ́ющымсѧ вѣ́рою прест҃о́мꙋ ржⷭ҇твꙋ̀  твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са:  Прокі́менъ: Возвесели́тсѧ пра́ведникъ ѡ҆ гдⷭ҇ѣ:  Сті́хъ: Оу҆слы́ши, бж҃е, гла́съ мо́й: Є҆ѵⷢ҇лїе  матѳе́а, зача́ло м҃г. По н҃-мъ ѱалмѣ̀ стїхи́ра, гла́съ  д҃: 
Человѣ́че бж҃їй, и҆ вѣ́рный ра́бе, оу҆го́дниче  хрⷭ҇то́въ, (с. 497) соверши́телю тогѡ̀ бжⷭ҇твенныхъ  повелѣ́нїй, мꙋ́же ди́вный въ чꙋдесѣ́хъ, сто́лпе и҆  оу҆твержде́нїе гра́да на́шегѡ оу҆́стюга, црⷭ҇твїѧ  наслѣ́дниче, бг҃облаже́нне і҆ѡа́нне, дерзнове́нїе  и҆мѣ́ѧ ко хрⷭ҇тꙋ̀ бг҃ꙋ, непреста́ннѡ молѝ ѡ҆ дꙋша́хъ  на́шихъ. 
Канѡ́нъ бцⷣы, и҆лѝ пра́здника, со і҆рмосо́мъ на  ѕ҃: и҆ ст҃а́гѡ на и҃: 
Творе́нїе ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Прича́стїемъ є҆́же къ бг҃ꙋ, прпⷣбне, бы́лъ  є҆сѝ свѣ́тъ, и҆ къ немꙋ̀ ѿлꙋчи́лсѧ є҆сѝ, і҆ѡа́нне  бл҃же́нне, жела́нїй кра́йнихъ, благи́хъ наде́ждъ твои́хъ,  ѻ҆́ч҃е, и҆сполне́нїе прїѧ́лъ є҆сѝ. 
Жела́нїемъ сꙋ́щимъ къ бг҃ꙋ распала́емь, мі́ръ  ѡ҆ста́вилъ є҆сѝ, и҆ спꙋ́тника ѡ҆брѣ́лъ є҆сѝ хрⷭ҇та̀,  ѻ҆́ч҃е і҆ѡа́нне сла́вне: съ ни́мже стезю̀ проше́лъ  є҆сѝ спаси́тельнꙋю ра́дꙋѧсѧ. 
Ѡ҆богати́тисѧ и҆́миже ника́коже и҆скꙋша́емыми  возжела́въ, бога́тство и҆ сла́вꙋ вре́меннꙋю, мꙋ́дре, и҆  пи́щꙋ мимотекꙋ́щꙋю, мїрско́е достоѧ́нїе доблемꙋ́дреннѣ  ѿри́нꙋлъ є҆сѝ. 
Бг҃оро́диченъ: 
Кра́снꙋю, и҆збра́ннꙋю, всечестнꙋ́ю и҆ непоро́чнꙋю  разꙋмѣ́въ тѧ̀, бж҃їе сло́во всели́сѧ въ тѧ̀, и҆ ро́ждсѧ  и҆зъ тебє̀, сы́ны сотворѝ благода́тїю бцⷣꙋ чтꙋ́щыѧ  тѧ̀. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ це́рковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Оу҆се́рднѡ мы́слей совлече́сѧ дѣѧ́нїемъ,  побѣжда́ѧ вра̑жїѧ полкѝ бжⷭ҇твеннымъ посо́бїемъ дх҃а. 
Ра́нами бжⷭ҇твенными и҆ воздержа́нїемъ, и҆  бїе́нїемъ, страсте́й мїрски́хъ, ѻ҆́ч҃е і҆ѡа́нне,  и҆збѣ́глъ є҆сѝ. (с. 498) 
Оу҆мори́ша врага̀ по́стницы твоѝ, і҆и҃се,  оу҆мерщвле́нїѧ ра́достнѡ, влⷣко, твоегѡ̀ живоно́снагѡ  возжелѣ́вше. 
Бг҃оро́диченъ: 
И҆збавлѧ́ющи человѣ́ки преслꙋша́нїѧ, и҆ лю́тагѡ  паде́нїѧ, всемꙋ̀ вино́внаго, чⷭ҇таѧ и҆ всенепоро́чнаѧ,  родила̀ є҆сѝ. 
Сѣда́ленъ, гла́съ є҃: 
Согла́сїемъ бжⷭ҇твеннымъ ѡ҆зарѧ́емь, въ пꙋти̑  ведꙋ́щыѧ бжⷭ҇твеннымъ сїѧ́нїемъ ходи́въ вѣ́рнѡ, ѻ҆́ч҃е  пра́ведне і҆ѡа́нне, врагѡ́въ ѿбѣ́гъ прило́гѡвъ, сн҃ъ  же свѣ́та и҆ днѐ ꙗ҆ви́лсѧ є҆сѝ, і҆ѡа́нне  бг҃облаже́нне. 
Два́жды. 
Сла́ва, и҆ ны́нѣ, бг҃оро́диченъ: 
Мт҃и бж҃їѧ пречⷭ҇таѧ, гра́дъ хрⷭ҇тїа́нскїй  и҆зба́ви, и҆ лю́ди твоѧ̀ ѻ҆бы́чнѡ зовꙋ́щыѧ, проти́витисѧ  врагѡ́мъ, и҆ гѡ́рдымъ мы́слемъ посо́бствꙋй, да вопїе́мъ  тѝ: ра́дꙋйсѧ, бл҃гослове́ннаѧ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крестѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Соедини́всѧ къ стезѝ, пра́ведне и҆ бг҃оно́сне, въ  бжⷭ҇твенный гра́дъ вше́лъ є҆сѝ, прпⷣбне і҆ѡа́нне,  спаси́тельнымъ сїѧ́нїемъ ѡ҆богати́всѧ. 
Є҆диноѻбра́зенъ, прпⷣбне і҆ѡа́нне, смы́сломъ  бг҃оно́снымъ, бл҃же́нне, бы́въ, бжⷭ҇твенными повѣстьмѝ,  и҆ бжⷭ҇твенною ѻ҆де́ждою ѡ҆дѣ́ѧлсѧ є҆сѝ. 
Се́рдце твоѐ скрижа́ль ѡ҆чище́нꙋ, ст҃а́гѡ дх҃а  бл҃года́ть ѡ҆брѣ́тши, ѻ҆́ч҃е, написа̀ соверше́ннѡ  безстра́стїе, вѣ́рꙋ и҆ любо́вь нелицемѣ́рнꙋ. 
Бг҃оро́диченъ: 
Сѣдѧ́й на престо́лѣ превознесе́ннѣ  херꙋві́мстѣмъ, ꙗ҆́кѡ престо́лъ тѧ̀ и҆мѣ́ѧ, на рꙋкꙋ̀  твоє́ю почѝ, марі́е бг҃оневѣ́сто, пресла́вный бг҃ъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. (с. 499) 
Пресвѣ́тлꙋю зарю̀ прїи́мъ, і҆ѡа́нне, ꙗ҆́кѡ  со́лнце ꙗ҆ви́лсѧ є҆сѝ, бѣсо́вскꙋю тмꙋ̀ ѿгонѧ́ѧ,  достоблаже́нне. 
Твои́мъ жела́нїемъ, хрⷭ҇тѐ, ѡ҆крили́всѧ  бл҃же́нный і҆ѡа́ннъ, жела́нїе тѣле́сное, ꙗ҆́коже  и҆згре́бїе мїрско́е мꙋ́дрѣ ѿтрѧсѐ. 
Си́лою бжⷭ҇твенною дꙋ́шꙋ оу҆крѣпи́въ, въ мі́ръ  го́рнїй всели́лсѧ є҆сѝ, свободи́всѧ страсте́й, ѻ҆́ч҃е  бг҃омꙋ́дре і҆ѡа́нне. 
Бг҃оро́диченъ: 
Речє́нїѧ прⷪ҇рѡ́къ соверши́шасѧ, дв҃а родѝ бг҃а  сло́ва, вы́ше є҆стества̀ и҆ сло́ва пребы́вши дв҃ою. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Оу҆́мъ тво́й ве́сь къ бг҃ꙋ простира́ѧ,  непреста́нными поꙋчє́нїи, плотскі́ѧ любвѐ не пощадѣ́лъ  є҆сѝ, благи́мъ хода́тайствомъ, і҆ѡа́нне, присвое́нїѧ. 
Ни скве́рныѧ вражды̀ прїѧ́тъ, блаже́нне, посредѝ  тебѣ̀ мі́ра живꙋ́щꙋ, чи́стыми же па́че мольба́ми  ѡ҆чища́еши сквє́рны дꙋшє́вныѧ притека́ющихъ къ ра́цѣ  моще́й твои́хъ. 
Ты̀ плотски́хъ мꙋдрова́нїй вы́шши по́мыслъ  и҆мѣ́ѧ, не оу҆ѧзви́лсѧ є҆сѝ посредѝ же́нъ  ѡ҆бнажа́емь: безстра́стїѧ бо ѻ҆де́ждею, і҆ѡа́нне,  ѡ҆бле́клсѧ є҆сѝ. 
Бг҃оро́диченъ: 
Оу҆сты̀ и҆ по́мысломъ и҆ се́рдцемъ, пречⷭ҇таѧ,  тѧ̀ бцⷣꙋ проповѣ́даю: тобо́ю бо бг҃ꙋ примири́хомсѧ,  ѿринове́ннїи престꙋпле́нїемъ пе́рвѣе пра́ѻц҃а. 
Конда́къ, гла́съ и҃: 
Вы́шнїѧ красоты̀ жела́ѧ, ни́жнїѧ сла́дости  тѣле́сное ꙗ҆де́нїе тща́тельнѡ ѡ҆ста́вилъ є҆сѝ,  нестѧжа́нїемъ сꙋ́етнагѡ мі́ра возлюби́лъ є҆сѝ  а҆́гг҃льское житїѐ, преходѧ̀ сконча́всѧ, і҆ѡа́нне  бл҃же́нне: съ ни́миже молѝ хрⷭ҇та̀ бг҃а непреста́ннѡ ѡ҆  всѣ́хъ на́съ. (с. 500) 
І҆́косъ: 
Ка́кѡ возмогꙋ̀ грѣ́шный и҆ скве́рный а҆́зъ,  вкꙋ́пѣ дꙋше́ю и҆ тѣ́ломъ, и҆списа́ти сꙋ́щее во пло́ти  равноа́гг҃льное житїѐ твоѐ, и҆ пресла̑внаѧ чꙋдеса̀;  а҆́ще оу҆́бѡ мно́зи премꙋ́дрїи не дости́гнꙋтъ  и҆сповѣ́дати мно́гагѡ твоегѡ̀ терпѣ́нїѧ и҆ смире́нїѧ,  и҆ те́плыѧ ко хрⷭ҇тꙋ̀ любвѐ. но ѻ҆ба́че надѣ́ѧсѧ на  твоѐ безѕло́бїе, ѽ бл҃же́нне, си́це вопїю́ ти:  ра́дꙋйсѧ, пресвѣ́тлаѧ ѕвѣздо̀ ѿ ю҆́га возсїѧ́вшаѧ, и҆  къ восто́кꙋ прише́дшаѧ: ра́дꙋйсѧ, возненави́дѣвый  ѻ҆те́ческꙋю любо́вь, хрⷭ҇та́ же є҆ди́наго надъ всѣ́ми  сꙋ́щаго бг҃а всѣ́мъ се́рдцемъ возлюби́вый, и҆ томꙋ̀  невозвра́тнымъ жела́нїемъ послѣ́довавый: ра́дꙋйсѧ,  бꙋ́йственное и҆ ю҆ро́дственное є҆́же по а҆пⷭ҇лꙋ  жи́тельство и҆збра́вый: ра́дꙋйсѧ, премѣни́вый тлѣ̑ннаѧ  и҆ настоѧ̑щаѧ наде́ждею бꙋ́дꙋщихъ бла̑гъ: ра́дꙋйсѧ,  дре́внемꙋ і҆́ѡвꙋ оу҆подо́бивыйсѧ терпѣ́нїемъ: ра́дꙋйсѧ,  страстоте́рпче хрⷭ҇то́въ непобѣди́мый, при́снѡ  побѣди́вый дїа́вола твои́мъ смире́нїемъ: ра́дꙋйсѧ,  ꙗ҆́кѡ дре́внїй ѻ҆́нъ ла́зарь ни́щїй, почива́ѧ ны́нѣ въ  ло́нѣхъ а҆враа́млихъ: ра́дꙋйсѧ, и҆́же по ѿше́ствїи  мі́ра сегѡ̀, сꙋ́щымъ въ бѣда́хъ и҆ и҆скꙋше́нїихъ гото́въ  ѡ҆брѣта́ѧйсѧ предста́тель, и҆ застꙋ́пникъ гра́дꙋ на́шемꙋ  оу҆́стюгꙋ: ра́дꙋйсѧ, вездѣ̀ призыва́ющыѧ тѧ̀ бы́стрѡ  предварѧ́ѧй: ра́дꙋйсѧ, бг҃омꙋ́дре і҆ѡа́нне. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Содержи́мь сы́й ко хрⷭ҇тꙋ̀, прпⷣбне ѻ҆́ч҃е  і҆ѡа́нне, бжⷭ҇твенною любо́вїю дрꙋги́хъ спастѝ, и҆̀хже  ра́достнѡ спа́слъ и҆ и҆зба́вилъ є҆сѝ, вопїѧ̀:  бл҃гослове́нъ бг҃ъ ѻ҆тє́цъ на́шихъ. 
Съ нб҃сѐ тебѣ̀ пода́ннꙋю, ѻ҆́ч҃е і҆ѡа́нне,  прїи́мъ пи́щꙋ, се́ю препита́въ всѣ́хъ благопоко́рнѡ  прїе́млющихъ твоѧ̑ (с. 501) повелѣ̑нїѧ, и҆́миже до́лꙋ  влекꙋ́щїй грѣ́хъ ѡ҆ставлѧ́хꙋ, бл҃же́нне. 
Послѣ́довавъ ѻ҆тч҃скимъ преда́нїємъ, ѻ҆́ч҃е  і҆ѡа́нне мꙋ́дре, па́гꙋбꙋ ѿри́нꙋти заповѣ́далъ є҆сѝ,  зовы́й бг҃ꙋ: благослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ: тобо́ю бо даде́сѧ ра́дость, бцⷣе, зовꙋ́щымъ:  бл҃гослове́нна ты̀ въ жена́хъ є҆сѝ, всенепоро́чнаѧ  влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Всесвѣ́тлаѧ ѕвѣзда̀, сꙋ́щихъ въ тимѣ́нїи  страсте́й приводѧ̀ къ животꙋ̀, твори́ти бжⷭ҇твєнныѧ  за́пѡвѣди, и҆ нечи̑стыѧ цѣломꙋ́дреннѡ жи́ти, ѿго́ниши  лю̑тыѧ недꙋ́ги, вопїѧ̀: благослови́те, по́йте и҆  превозноси́те є҆го̀ во вѣ́ки. 
Ты̀ цѣ́лъ оу҆мо́мъ въ кро́вѣ чꙋ́дныхъ, мꙋ́дре,  мно́гихъ оу҆лови́лъ є҆сѝ ю҆ро́дствовати гдⷭ҇а ра́ди,  вѣ́дый нарꙋга́емь бы́ти, вопїѧ̀, честнѣ́йшїй і҆ѡа́нне  блаже́нне: благослови́те, по́йте и҆ превозноси́те є҆го̀  во вѣ́ки. 
Соверше́нъ є҆ди́нъ свои́хъ сꙋ́щихъ сла́вѧй гдⷭ҇ь  прославлѧ́ѧ тѧ̀, прпⷣбне, ко гро́бꙋ твоемꙋ̀ притека́ющыѧ  и҆сцѣлѧ́етъ свѣтлослове́ньми зовꙋ́щыѧ: благослови́те,  по́йте и҆ превозноси́те є҆го̀ во вѣ́ки. 
Бг҃оро́диченъ: 
И҆збавлѧ́ѧй на́съ возсїѧ̀ и҆зъ тебє̀ гдⷭ҇ь, дв҃о  чⷭ҇таѧ, є҆го́же молѝ, влⷣчце, просвѣти́ти пою́щыѧ  тѧ̀, и҆ ѡ҆бстоѧ́нїѧ на́съ и҆зба́вити пою́щихъ:  благослови́те, по́йте и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, (с. 502) краеꙋго́льный ѿсѣче́сѧ,  хрⷭ҇то́съ, совокꙋпи́вый разстоѧ̑щаѧсѧ є҆стєства̀.  тѣ́мъ веселѧ́щесѧ, тѧ̀, бцⷣе, велича́емъ. 
Всѣ́мъ се́рдцемъ трⷪ҇цѣ оу҆се́рднѡ  предложи́всѧ, и҆́же ѿ неѧ̀ лꙋчꙋ̀ бг҃одѣ́льнѡ прїи́мъ,  свѣтови́дѣнъ бы́въ со а҆́гг҃лы ликꙋ́еши. 
Жела́нїемъ бжⷭ҇твеннымъ прїедини́всѧ, и҆  воздержа́нїемъ просвѣ́щсѧ, ча́емыхъ вѣ́чныхъ бла̑гъ во  прича́стїи бы́въ, бг҃облаже́нне і҆ѡа́нне, и҆  наслажде́нїи. 
Твоѧ̀ болѣ̑зни и҆ по́ты во вселе́ннѣй сла́вѧтсѧ,  ты́ же нбⷭ҇ною сла́вою пита́ѧсѧ, і҆ѡа́нне, на́съ  непреста́ннѡ помина́й. 
Бг҃оро́диченъ: 
Спаси́ мѧ, всѣ́хъ ро́ждши и҆зба́вителѧ и҆  бл҃годѣ́телѧ, разори́вши дꙋшѝ моеѧ̀ ѻ҆́блакъ, свѣ́та  ѻ҆́блаче, ст҃а́ѧ влⷣчце, си́льна содѣ́лай на стра̑сти  борю́щыѧ мѧ̀. 
Свѣти́ленъ: 
Совѣ́та оу҆дали́лсѧ є҆сѝ, бѣ́гаѧ нечести́выхъ  сожи́тельства: хрⷭ҇тꙋ́ же надъ всѣ́ми бг҃ꙋ на́шемꙋ  непоро́чнымъ житїе́мъ оу҆годи́лъ є҆сѝ, і҆ѡа́нне.  є҆го́же ны́нѣ молѝ ѡ҆ на́съ рабѣ́хъ твои́хъ, вѣ́рою  пра́зднꙋющихъ всечестнꙋ́ю па́мѧть твою̀, бг҃омꙋ́дре  і҆ѡа́нне. 
Бг҃оро́диченъ: 
Мꙋ́дрость ѵ҆поста́снꙋю, и҆ сло́во пресꙋ́щное, и҆  врача̀ всѣ́хъ поро́ждши, дв҃о, стрꙋ́пы и҆ ꙗ҆́звы дꙋшѝ  моеѧ̀ и҆сцѣлѝ лю̑тыѧ и҆ многоврє́менныѧ, и҆ оу҆ста́ви  се́рдца моегѡ̀ страстна̑ѧ помышлє́нїѧ. 
На хвали́техъ стїхи̑ры, на д҃, гла́съ д҃. Поⷣ:  Да́лъ є҆сѝ зна́менїе: 
Да́лъ є҆сѝ при́тчꙋ терпѣ́нїѧ и҆ мꙋ́жества, ꙳  пребл҃гі́й гдⷭ҇и, ꙳ пра́веднаго і҆ѡа́нна и҆  многочꙋде́снаго, ꙳ добродѣ́тельми и҆ словесы̀, ꙳ и҆  дѣ́лы сїѧ́юща, ꙳ цѣломꙋ́дрїемъ оу҆краша́ема и҆  кро́тостїю. ꙳ тѣ́мъ твоѐ неизрече́нное смотре́нїе  сла́вимъ, ꙳ і҆и҃се всеси́льне, и҆ сп҃се дꙋ́шъ на́шихъ.  (с. 503) 
Пра́веденъ и҆ неѕло́бивъ, ꙳ и҆́стиненъ же и҆  непоро́ченъ и҆ вѣ́ренъ, ꙳ оу҆клонѧ́ѧсѧ ѿ всѧ́кїѧ  ѕло́бныѧ ве́щи, ꙳ показа́лсѧ є҆сѝ, і҆ѡа́нне бл҃же́нне,  ꙳ просвѣще́нъ добродѣ́тельми, ꙳ и҆ благоче́стїемъ  сїѧ́ѧ: ꙳ тѣ́мъ тѧ̀ оу҆блажа́емъ, ꙳ и҆ ст҃о́е твоѐ и҆  честно́е дне́сь пра́зднꙋемъ оу҆спе́нїе, ꙳ ра́дꙋющесѧ,  бг҃омꙋ́дре. 
Цѣломꙋ́дрїемъ и҆ благовѣ́рїемъ, ꙳ ꙗ҆́кѡ  баграни́цею многоцѣ́нною ѡ҆дѣ́ѧвсѧ, і҆ѡа́нне, ꙳  пра́вдою же и҆ кро́тостїю, ꙳ ꙗ҆́кѡ бжⷭ҇твеннымъ  вѣнце́мъ оу҆вѧ́злсѧ є҆сѝ, ꙳ со стра́ждꙋщими хрⷭ҇та̀  ра́ди, ꙳ ца́рствовати возжелѣ́лъ є҆сѝ. и҆ ны́нѣ цр҃ю̀  си́лъ предстои́ши, ꙳ і҆и҃сꙋ всеми́лостивомꙋ, ꙳ и҆ сп҃сꙋ  дꙋ́шъ на́шихъ. 
Сла́ва, гла́съ и҃: 
Добродѣ́телей твои́хъ, бг҃омꙋ́дре і҆ѡа́нне,  и҆справлє́нїѧ оу҆ѧсни́ша вѣ́рныхъ сердца̀: кто́ бо  слы́ша безмѣ́рное твоѐ смире́нїе и҆ терпѣ́нїе, не  оу҆диви́тсѧ ко всѣ̑мъ кро́тости и҆ безѕло́бїю, къ  скорбѧ́щымъ ми́лованїю, и҆ къ сꙋ́щымъ въ бѣда́хъ  ско́ромꙋ поможе́нїю, къ пла́вающымъ немѧте́жномꙋ  приста́нищꙋ, и҆ въ пꙋ́ть ше́ствꙋющымъ благо́мꙋ  поспѣше́нїю; всѧ̑ бг҃олѣ́пнѡ предвари́лъ є҆сѝ  досточꙋ́дне. и҆ ны́нѣ неꙋвѧда́емымъ вѣнце́мъ вѣнча́лсѧ  є҆сѝ, ѿ рꙋкѝ вседержи́телѧ бг҃а: є҆го́же молѝ  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ пра́здника.  Славосло́вїе вели́кое, и҆ ѿпꙋ́стъ. 
На лїтꙋргі́и слꙋ́жба прпⷣбническаѧ. 


(с. 504) 
Мѣ́сѧца тогѡ́же въ л҃-й де́нь. 
Прпⷣбнагѡ ѻ҆тца̀ на́шегѡ і҆саа́кїа, ѻ҆би́тели  далма́тскїѧ. 
Стїхи̑ры, гла́съ а҃. Подо́бенъ: Нбⷭ҇ныхъ чинѡ́въ: 
Ра̑йскїѧ добрѡ́ты зрѧ̀, ꙳ и҆ бога́тнѡ насла́ждсѧ  нетлѣ́нныхъ цвѣтє́цъ ꙳ прозѧ́блъ є҆сѝ мі́рови  ра́зꙋмъ бж҃їй, ꙳ є҆мꙋ́же прича́щшесѧ, прпⷣбне, ꙳  дꙋхо́вною любо́вїю, ꙳ дꙋ́шы возрасти́мъ, і҆саа́кїе. 
Воздержа́нїемъ тѣ́ло ѡ҆гра́ждь, страстна̑ѧ  движє́нїѧ ꙳ оу҆мертви́лъ є҆сѝ, ѻ҆́ч҃е, ꙳ моли́твами  и҆ бдѣ̑нїи. ꙳ тѣ́мже ꙗ҆́же въ тебѣ дꙋхо́внаѧ си́ла  ѡ҆сѣни́вши, ꙳ показа́ тѧ мы́сленна свѣти́льника и҆  всемі́рна. 
Мона́шеское житїѐ ты̀ оу҆ѧсни́лъ є҆сѝ, ꙳ ѿ  пꙋсты́ни, ѻ҆́ч҃е, возсїѧ́въ гра́дꙋ, ꙳ ꙗ҆́коже со́лнца.  ꙳ тѣ́мже вѣ̑рныѧ оу҆чє́нїи твои́ми просвѣти́лъ  є҆сѝ, ꙳ благослови́ти ѻ҆ц҃а̀, и҆ сн҃а, ꙳ и҆ дх҃а  є҆диносꙋ́щнаго. 
Стїхи̑ры бцⷣы, гла́съ и҆ подо́бенъ то́йже: 
Ѡ҆держи́ми падє́нїи ненаде́жными, ꙳ чⷭ҇таѧ, ꙳ тѧ̀  предста́тельницꙋ є҆ди́нꙋ и҆мꙋ́ще, дв҃а, ꙳ вопїе́мъ  благода́рственнѡ: ꙳ ѡ҆чи́сти ны̀, прест҃а́ѧ  бг҃оневѣ́сто.꙳ ты́ бо є҆сѝ мі́рꙋ прибѣ́жище, ꙳ и҆  застꙋпле́нїе ро́дꙋ на́шемꙋ. 
Жезло́мъ твоегѡ̀ предста́тельства, ꙳  бг҃ороди́тельнице чⷭ҇таѧ, ꙳ ѕвѣри̑ныѧ стра̑сти ꙳  ѻ҆каѧ́нныѧ дꙋшѝ моеѧ̀ ѿженѝ вско́рѣ, ꙳ ми́рнѡ  живо́тъ мо́й оу҆правлѧ́ющи, ꙳ и҆ ст҃о́мꙋ мѧ̀ ста́дꙋ  и҆збра́нныхъ твои́хъ ѻ҆ве́цъ причтѝ. 
Согрѣше́нїй пꙋчи́ною потоплѧ́емь, ꙳ къ ти́хомꙋ  приста́нищꙋ ꙳ пречⷭ҇тыѧ твоеѧ̀ моли́твы,  бг҃ороди́тельница, (с. 505) прибѣ́гъ, ꙳ взыва́ю тѝ:  спаси́ мѧ, ꙳ держа́внꙋю твою̀ пода́вши десни́цꙋ рабꙋ̀  твоемꙋ̀, пренепоро́чнаѧ. 
Сла́ва, и҆ ны́нѣ: 
Нра́вомъ гнилы́мъ попо́лзсѧ, ни́цъ лежꙋ̀, ꙳ и҆ къ  твое́й, дв҃о, притека́ю тишинѣ̀, ꙳ ѿ бꙋ́ри  сопроти́вныѧ, ꙳ и҆ и҆скꙋше́нїй многоѻбра́зныхъ мѧ̀  и҆зба́ви: ꙳ да пою̀ твою̀ благода́ть непреста́ннѡ, ꙳  бцⷣе мт҃и приснодв҃о. 
Крⷭ҇тобг҃оро́диченъ: 
Оу҆ крⷭ҇та̀ предстоѧ́щи сн҃а твоегѡ̀ и҆ бг҃а, ꙳  и҆ долготерпѣ́нїе є҆гѡ̀ смотрѧ́ющи, ꙳ глаго́лаше  пла́чꙋщи мт҃и чⷭ҇таѧ: ꙳ оу҆вы̀ мнѣ̀, ча́до сладча́йшее,  ꙳ что̀ сїѧ̑ стра́ждеши непра́веднѡ, сло́ве бж҃їй, ꙳ да  спасе́ши человѣ́чество; 
Канѡ́нъ. 
Гла́съ и҃. Пѣ́снь а҃. І҆рмо́съ: 
І҆и҃лѧ ѿ рабо́ты и҆зба́вилъ є҆сѝ, гдⷭ҇и,  десни́цею твое́ю держа́вною: ꙗ҆́кѡ ѻ҆́наго спа́слъ  є҆сѝ, ны́нѣ на́съ спасѝ. 
Ѿ пꙋсты́нныхъ предѣ̑лъ прини́кнꙋвъ, прпⷣбне,  собра́нїе є҆́реси расплѣни́въ, свѧ́те, оу҆тверди́лъ  є҆сѝ вѣ́рꙋ хрⷭ҇то́вꙋ. 
Дв҃дски предъ царѝ, сла́вне, глаго́лѧ, никогда́же  постыдѣ́лсѧ є҆сѝ, хрⷭ҇то́вꙋ хотѧ̀ цр҃ковь  оу҆тверди́ти. 
Въ ти́нѣ пре́лести, приве́ргсѧ, прехва́льне,  ꙗ҆́кѡ би́серъ просїѧ́лъ є҆сѝ, заре́ю дх҃а  оу҆ѧснѧ́емь, сла́вне. 
Бг҃оро́диченъ: 
Во оу҆тро́бѣ заче́нши безлѣ́тнаго, пречⷭ҇таѧ,  ѿ ѻ҆ц҃а̀ рожде́нна сн҃а, млⷣнца сего̀, непоро́чнаѧ  дв҃о, породила̀ є҆сѝ. 
Оу҆твердѝ на́шъ оу҆́мъ и҆ се́рдца, нб҃са̀  сло́вомъ оу҆твержде́й, во є҆́же пѣ́ти и҆ сла́вити тѧ̀,  во спасе́нїе дꙋ́шъ на́шихъ. 
Трꙋба̀ слове́сна дх҃а ꙗ҆ви́лсѧ є҆сѝ, ѻ҆́ч҃е,  всѧ̑ созыва́ющи, ꙗ҆́коже на бра́нь, вра̑жїимъ  ѡ҆полче́нїємъ проти́вꙋ ста́ти по́мощїю сп҃са хрⷭ҇та̀.  (с. 506) 
Лѣ́ствица мы́сленнаѧ показа́лсѧ є҆сѝ,  бг҃оно́се, къ ца́рствꙋ ведꙋ́щи вы́шнемꙋ восходѧ́щыѧ  вѣ́рою, оу҆чє́нїи твои́ми оу҆твержда́еми въ дꙋ́сѣ. 
Гора̀ и҆́стиннѡ ꙗ҆́вствовалсѧ є҆сѝ оу҆че́нїѧ,  бг҃оно́се, любо́вїю влⷣки, ко хрⷭ҇то́вѣ цр҃кви всѧ̑  собира́ѧ, сопрѧжє́нныѧ добродѣ́тельми къ немꙋ̀. 
Бг҃оро́диченъ: 
Мт҃и и҆́стиннѡ показа́ласѧ є҆сѝ, ѽ дв҃о!  є҆мманꙋ́ила ро́ждши бг҃а сло́ва: є҆го́же молѧ́щи не  преста́й, безмꙋ́жнаѧ невѣ́сто, бл҃гослове́ннаѧ бцⷣе  чⷭ҇таѧ. 
Сѣда́ленъ, гла́съ и҃. Подо́бенъ: Премꙋ́дрости: 
Тꙋчено́сный ѻ҆́блакъ дꙋхо́вный ꙗ҆ви́лсѧ є҆сѝ,  преблаже́нне, сꙋ́щымъ на землѝ, напаѧ́ѧ ꙗ҆́кѡ браздꙋ̀  вѣ́рныхъ сердца̀, ѡ҆бте́къ концы̀ бж҃е́ственными  словесы̀ твои́ми, до́ждь оу҆че́нїй и҆сточи́лъ є҆сѝ,  премꙋ́дре: тѣ́мже ꙗ҆́кѡ пото́ки, всѣ́хъ сердца̀  благово́нїе дх҃а, бг҃омꙋ́дреннѡ и҆зрасти́лъ є҆сѝ,  бг҃оно́се і҆саа́кїе. молѝ хрⷭ҇та̀ бг҃а, грѣхѡ́въ  ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть  твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ  сꙋ́щи оу҆тѣ́шителѧ, препѣ́таѧ, беззако́нїю мѧ̀ сꙋ́ща  скве́рное ѻ҆би́телище, и҆ бѣсѡ́мъ и҆гра́лище въ  ра́зꙋмѣ бы́вша, потщи́сѧ ѿ тѣ́хъ ѕлодѣ́йства мѧ̀  и҆зба́вити и҆ свѣ́тлое жили́ще добродѣ́телей совершѝ,  свѣтоно́снаѧ нетлѣ́ннаѧ: ѿженѝ ѻ҆́блакъ страсте́й,  и҆ вы́шнѧгѡ прича́стїѧ сподо́би, и҆ свѣ́та невече́рнѧгѡ,  моли́твами твои́ми. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше, пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же (с. 507) терпи́ши за милосе́рдїе  ми́лости. долготерпѣли́ве гдⷭ҇и, ми́лости бе́здно, и҆  и҆сто́чниче неисчерпа́емый, оу҆милосе́рдисѧ и҆ да́рꙋй  согрѣше́нїй ѡ҆ставле́нїе вѣ́рою пою́щымъ бж҃е́ствєнныѧ  стра̑сти твоѧ̑. 
Пѣ́снь д҃. І҆рмо́съ: 
Оу҆слы́шахъ слꙋ́хъ си́лы твоеѧ̀, и҆ возвесели́сѧ  се́рдце моѐ ѡ҆ гдⷭ҇ѣ. 
А҆гг҃лоподо́бно на землѝ показа́лъ є҆сѝ житїѐ,  ликꙋ́еши съ нбⷭ҇ными си́лами. 
Пе́рвѣе ты̀ мона́хѡвъ настоѧ́тель бы́въ, и҆зъ  пꙋсты́ни, бг҃омꙋ́дре, сꙋ́щымъ во гра́дѣ ѻ҆́бразъ  показа́лсѧ є҆сѝ сла́вне. 
Па́мѧть твоѧ̀ вои́стиннꙋ ны́нѣ, і҆саа́кїе  ѻ҆́ч҃е, весели́тъ сердца̀ пою́щихъ тѧ̀. 
Бг҃оро́диченъ: 
Бцⷣе, и҆ ны́нѣ ꙗ҆́кѡ при́снѡ, ѿ вра̑гъ  беззако́нныхъ, моли́твами твои́ми свободѝ рабы̑ твоѧ̑. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Ѿ пꙋсты́ни вои́стиннꙋ, ꙗ҆́коже ѕвѣзда̀  свѣтла̀ возсїѧ́лъ є҆сѝ, и҆ є҆реті́ческꙋю но́щь  оу҆чє́нїи твои́ми ѿгна́лъ є҆сѝ. 
Бразды̑ оу҆держа́въ конѧ̀ оу҆а́лентова,  прехва́льне, ско́тскїй ра́зꙋмъ ѡ҆бличи́лъ є҆сѝ, ꙗ҆́вѣ  посрами́въ є҆го̀. 
Главꙋ̀ твою̀, ѻ҆́ч҃е, же́злїемъ положи́лъ є҆сѝ  оу҆ранѧ́тисѧ, мы́сленнѡ вѣ́ры твоеѧ̀ главꙋ̀ держѧ̀  хрⷭ҇та̀ бг҃а. 
Бг҃оро́диченъ: 
Херꙋві̑мъ ꙗ҆́вльшасѧ честнѣ́йши, дв҃о  всепѣ́таѧ, молѝ сн҃а твоего̀ спастѝ дꙋ́шы пою́щихъ  тѧ̀. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ, ꙗ҆́кѡ ри́зою, многомлⷭ҇тиве хрⷭ҇тѐ, бж҃е  на́шъ. 
Проре́клъ є҆сѝ оу҆а́лентꙋ, мꙋ́дре, ме́рзскꙋю  сме́рть, проразꙋмѣ́нїемъ дꙋ́ха, и҆ ꙗ҆ви́лсѧ є҆сѝ  вои́стиннꙋ прⷪ҇ро́къ сла́венъ. (с. 508) 
Лопа́тою вѣ́ры вѣ́рныхъ ꙗ҆́кѡ пшени́цꙋ собра́лъ  є҆сѝ, оу҆а́лента ꙗ҆́кѡ пле́вы въ пле́вницѣ запали́лъ  є҆сѝ, моли́твами твои́ми, мꙋ́дре. 
Оу҆гла́дилъ є҆сѝ скрижа̑ли сердє́чныѧ вѣ́рою  послꙋ́шающихъ тебє̀, бг҃омꙋ́дре і҆саа́кїе, начерта́въ на  ни́хъ правосла́вїѧ ѻ҆́бразъ. 
Бг҃оро́диченъ: 
Ꙗ҆́же є҆ди́на сло́вомъ, пло́тїю сло́во ро́ждши,  и҆зба́ви, мо́лимсѧ, сѣте́й вра́жїихъ дꙋ́шы на́шѧ. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ꙗ҆́кѡ оу҆го́дникъ бж҃їй вѣ́рный, по хрⷭ҇то́вѣ  цр҃кви ре́вностїю разже́гсѧ, бразды̑ оу҆а́лентовы  оу҆держа́въ, проро́чески томꙋ̀ ѡ҆ затворе́нїи цр҃кве,  па́гꙋбнꙋю сме́рть предре́клъ є҆сѝ, прпⷣбне. тѣ́мже  при́снѡ молѝ ѡ҆ на́съ чтꙋ́щихъ тѧ̀, і҆саа́кїе прпⷣбне. 
Пѣ́снь з҃. І҆рмо́съ: 
Въ нача́лѣ зе́млю ѡ҆снова́вый, и҆ нб҃са̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и  бж҃е ѻ҆тє́цъ на́шихъ. 
Пода́вый прпⷣбномꙋ твоемꙋ̀ сло́во ѡ҆бличи́тельно  къ мꙋчи́телевѣ ѕло́бѣ, благослове́нъ є҆сѝ во вѣ́ки,  гдⷭ҇и бж҃е ѻ҆тє́цъ на́шихъ. 
Во свѣ́тлѣй првⷣныхъ сла́внѡ ѻ҆би́тели  водворѧ́ѧсѧ, ѻ҆́ч҃е, вопїе́ши зижди́телю: бл҃гослове́нъ  є҆сѝ во вѣ́ки, гдⷭ҇и бж҃е ѻ҆тє́цъ на́шихъ. 
Ѻ҆́ч҃е честны́й, сп҃сꙋ моли́сѧ ѡ҆ на́съ немо́лчнѡ  не престаѧ̀, и҆зба́витисѧ всѧ́кїѧ бѣды̀, и҆  неѿе́млемыѧ жи́зни оу҆лꙋчи́ти ста́дꙋ твоемꙋ̀. 
Бг҃оро́диченъ: 
И҆́же во оу҆тро́бꙋ дв҃ы всели́выйсѧ, и҆ въ не́й  а҆да́ма назда́вый, бл҃гослове́нъ є҆сѝ во вѣ́ки, гдⷭ҇и  бж҃е ѻ҆тє́цъ на́шихъ. (с. 509) 
Пѣ́снь и҃. І҆рмо́съ: 
Безнача́льнаго цр҃ѧ̀ сла́вы, є҆гѡ́же трепе́щꙋтъ  нбⷭ҇ныѧ си̑лы, по́йте свѧще́нницы, лю́дїе превозноси́те  во всѧ̑ вѣ́ки. 
Показа́вшаго правосла́вныѧ вѣ́ры побо́рника  і҆саа́кїа всѝ по́йте свѧще́ннїи, лю́дїе превозноси́те во  всѧ̑ вѣ́ки. 
Ꙗ҆́кѡ ѻ҆вча̀ слове́сное ѿ пꙋсты́ни прише́лъ  є҆сѝ, ѿгонѧ̀ ѕвѣ́ри ѿ ста́да хрⷭ҇то́ва,  водворѧ́тисѧ въ мѣ́стѣхъ пꙋсты́хъ прогонѧ̀. 
Не оу҆боѧ́лсѧ є҆сѝ оу҆а́лентовы, ѻ҆́ч҃е,  лю́тыѧ и҆ ѕлы́ѧ ꙗ҆́рости, кро́тостїю дꙋшѝ:  дѣ́йствоваше бо въ тебѣ̀ дх҃ъ и҆́стины. 
Бг҃оро́диченъ: 
Жи́зни и҆зъ тебє̀ ѿсѣче́сѧ ка́мень, ꙗ҆́коже  пи́шетъ, безъ рꙋкѝ человѣ́чи, прест҃а́ѧ чⷭ҇таѧ, бг҃ъ  благоволи́вый въ тѧ̀ всели́тисѧ. 
Пѣ́снь ѳ҃. І҆рмо́съ: 
Тѧ̀ бцⷣꙋ, мт҃рь свѣ́та, въ пѣ́снехъ велича́емъ. 
Сокрꙋши́лъ є҆сѝ си̑лы безбо́жныхъ держа́внѡ,  крѣ́постїю бжⷭ҇твеннагѡ дх҃а. 
Разрꙋши́лъ є҆сѝ сою́зы, вѣ́ры сою́зомъ,  є҆ресе́й полкѝ. 
І҆саа́кїе бг҃омꙋ́дре, помина́ѧ къ бг҃ꙋ не  преста́й, є҆́же спастѝ на́съ. 
Бг҃оро́диченъ: 
Ржⷭ҇тво̀ твоѐ, дв҃о, є҆́же въ печа́лехъ  рожде́нїе є҆́ѵы претворѝ. 


(с. 509) 
Мѣ́сѧца тогѡ́же въ л҃а-й де́нь. 
Ст҃а́гѡ а҆пⷭ҇ла є҆рмі́а: И҆ ст҃а́гѡ мꙋ́ченика  є҆рме́а. 
Стїхи̑ры, гла́съ а҃. Подо́бенъ: Нбⷭ҇ныхъ чинѡ́въ. 
Кро́вными ка́плѧми ꙳ безбо́жїѧ ѻ҆́гнь,  великомꙋ́чениче, погаси́въ, ꙳ хрⷭ҇то́вꙋ цр҃ковь напои́лъ  є҆сѝ бога́тнѡ, ꙳ и҆ (с. 510) вѣ́рныхъ сердца̀  оу҆ѧсни́лъ є҆сѝ, ꙳ благоче́стнѡ почита́ющихъ ꙳ твою̀  свѧще́ннꙋю и҆ честнꙋ́ю па́мѧть. 
Ꙗ҆́кѡ неѡбори́мь сто́лпъ, ꙳ прилѡ́ги вра̑гъ не  поколеба́лсѧ є҆сѝ ѿню́дъ, ꙳ тѣ́хже сердца̀ сте́рлъ  є҆сѝ, є҆рме́е, ꙳ и҆ болѣ́знїю до́блихъ пѡ́двигъ  твои́хъ, ꙳ ꙗ҆́кѡ преклоне́нꙋ стѣ́нꙋ, ꙳ всѧ̑ и҆́хъ  шата̑нїѧ низло́жь. 
Во глꙋбинꙋ̀ невѣ́рїѧ попо́лзшыѧсѧ ꙳ возводѧ̀,  є҆рме́е, бж҃їимъ сло́вомъ, ꙳ мꙋ́къ треволнє́нїѧ  под̾ѧ́лъ є҆сѝ мнѡ́га, ꙳ страстоте́рпче прехва́льне, ꙳  до́ндеже вше́лъ є҆сѝ съ ни́ми ра́достнѡ ꙳ въ  приста́нище нбⷭ҇ное. 
Стїхи̑ры бцⷣы, гла́съ и҆ подо́бенъ то́йже: 
Ѡ҆держи́ми падє́нїи ненаде́жными, чⷭ҇таѧ, ꙳ тѧ̀  предста́тельницꙋ є҆ди́нꙋ и҆мꙋ́ще, дв҃о, ꙳ вопїе́мъ  благода́рственнѡ: ꙳ ѡ҆чи́сти ны̀, прест҃а́ѧ  бг҃оневѣ́сто, ꙳ ты́ бо є҆сѝ мі́рꙋ прибѣ́жище ꙳ и҆  застꙋпле́нїе ро́да на́шегѡ. 
Жезло́мъ твоегѡ̀ предста́тельства, ꙳  бг҃ороди́тельнице чⷭ҇таѧ, ꙳ ѕвѣри̑ныѧ стра̑сти ꙳  ѻ҆каѧ́нныѧ дꙋшѝ моеѧ̀ ѿженѝ вско́рѣ, ꙳ ми́рнѡ  живо́тъ мо́й оу҆правлѧ́ющи, ꙳ и҆ ст҃о́мꙋ мѧ̀ ста́дꙋ  и҆збра́нныхъ твои́хъ ѻ҆ве́цъ причтѝ. 
Согрѣше́нїй пꙋчи́ною потоплѧ́еми, ꙳ къ ти́хомꙋ  приста́нищꙋ ꙳ пречⷭ҇тыѧ твоеѧ̀ моли́твы,  бг҃ороди́тельнице, прибѣ́гъ, ꙳ взыва́ю тѝ: спаси́ мѧ, ꙳  держа́внꙋю твою̀ пода́вши десни́цꙋ, ꙳ рабꙋ̀ твоемꙋ̀,  пренепоро́чнаѧ. 
Сла́ва, и҆ ны́нѣ: 
Нра́вомъ гнилы́мъ попо́лзсѧ, ни́цъ лежꙋ̀, ꙳ и҆ къ  твое́й, дв҃о, притека́ю тишинѣ̀, ꙳ ѿ бꙋ́ри  сопроти́вныѧ, ꙳ и҆ и҆скꙋше́нїй многоѻбра́зныхъ мѧ̀  и҆зба́ви: ꙳ да пою̀ твою̀ бл҃года́ть непреста́ннѡ, ꙳  бцⷣе мт҃и приснодв҃о. 
Крⷭ҇тобг҃оро́диченъ: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца ꙳  непоро́чнаѧ дв҃а, пла́чꙋщи вопїѧ́ше: ꙳ сла́дкое моѐ  ча́до, ꙳ что̀ но́вое (с. 511) и҆ пресла́вное видѣ́нїе; ꙳  ка́кѡ содержа́й всѧ́чєскаѧ го́рстїю, ꙳ на дре́вѣ  пригвожда́ешисѧ пло́тїю; 
Тропа́рь, гла́съ д҃: 
Мч҃никъ тво́й, гдⷭ҇и, є҆рме́й, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей  низложѝ, сокрꙋшѝ и҆ де́мѡнѡвъ немощны̑ѧ де́рзѡсти,  тогѡ̀ моли́твами спасѝ дꙋ́шы на́шѧ. 
Канѡ́нъ, творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Ѕвѣзда̀ сїѧ́ющаѧ бжⷭ҇твеннымъ свѣ́томъ, мꙋче́нїѧ  сїѧ́нїемъ позна́нъ бы́лъ є҆сѝ, свѣ́тлѡ всѧ̑ ѡ҆зарѧ́ѧ,  вѣ́рою чи́стою тѧ̀, є҆рме́е, чтꙋ́щыѧ. 
Вы́нꙋ воззрѣ́нїемъ є҆́же къ бг҃ꙋ, всѧ̑  презрѣ́въ ꙗ҆̀же въ житїѝ, мч҃ниче мꙋ́дре, въ  мꙋ́ченичєскїѧ вше́лъ є҆сѝ по́двиги, и҆ врага̀  держа́внѡ побѣди́лъ є҆сѝ. 
Красе́нъ видѣ́нїемъ и҆ дꙋше́ю сы́й, є҆рме́е,  вво́инилсѧ є҆сѝ цр҃ю̀ нбⷭ҇номꙋ, и҆ сегѡ̀, мꙋ́чениче, до  конца̀ врагѝ смири́лъ є҆сѝ. 
Не поже́ръ і҆́дѡлѡмъ, бл҃же́нне, твоѧ̀ и҆сторго́ша  зꙋ́бы, чє́люсти мы́сленныхъ сокрꙋши́лъ є҆сѝ львѡ́въ,  и҆ побѣ́ды ѡ҆дѣ́ѧсѧ вѣнце́мъ неꙋвѧда́ющимъ. 
Бг҃оро́диченъ: 
Ст҃а́ѧ дв҃о мт҃и хрⷭ҇то́ва мч҃никѡвъ сла́ва, и҆  а҆́гг҃лѡвъ ра́досте, съ ни́ми молѝ сн҃а твоего̀  оу҆ще́дрити и҆ спастѝ рабы̑ твоѧ̑. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Оу҆краше́нїе бы́лъ є҆сѝ страда́льцєвъ, мꙋ́дре,  благода́тїю (с. 512) бг҃осїѧ́нною. тѣ́мже и҆̀же въ  мі́рѣ, благоче́стнѡ тѧ̀ почита́емъ. 
Хвалꙋ̀ бг҃ꙋ на́шемꙋ, че́люстемъ твои̑мъ  сокрꙋша́ємымъ, мꙋ́чениче мꙋ́дре, въ тѧ̀ оу҆крѣ́пльшемꙋ  благода́рнѡ воспѣва́лъ є҆сѝ. 
Си́лою бжⷭ҇твеннагѡ дх҃а ты̀ оу҆крѣплѧ́емь,  премꙋ́дре, си́льнаго ра́дꙋѧсѧ въ ѕло́бѣ смири́лъ є҆сѝ  ѕмі́ѧ. 
Бг҃оро́диченъ: 
Оу҆сты̀ и҆ ѧ҆зы́комъ и҆сповѣ́даю тѧ̀ бг҃а  прест҃ы́й хра́мъ, пречи́стаѧ: сегѡ̀ ра́ди всѧ́кагѡ  и҆зба́ви мѧ̀ ѡ҆ѕлобле́нїѧ. 
Сѣда́ленъ, гла́съ д҃. Подо́бенъ: Вознесы́йсѧ: 
Низло́жь врагѡ́въ возношє́нїѧ, ꙗ҆́кѡ во́инъ  си́ленъ влⷣчень, побѣ́дный вѣне́цъ прїѧ́лъ є҆сѝ.  тѣ́мже восхвалѧ́емъ тѧ̀ ꙗ҆́кѡ до́блѧ страда́льца,  вѣ́рою творѧ́ще твою̀ всепра́зднственнꙋю па́мѧть, въ  не́йже молѝ, спасти́сѧ на́мъ всѧ́кїѧ нꙋ́жды, є҆рме́е  многострада́льне. 
Сла́ва, и҆ ны́нѣ, бг҃оро́диченъ: 
По бз҃ѣ во тво́й, бцⷣе, прибѣга́ю смире́нный,  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ, моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
Крⷭ҇тобг҃оро́диченъ: 
Ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀  распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.  (с. 513) 
То́ки крове́й твои́хъ многобо́жїѧ ѻ҆́гнь  погаси́ша: вѣ̑рнымъ же роса̀ ꙗ҆ви́шасѧ, страстоте́рпче  мч҃ниче досточꙋ́дне. 
Тро́ическꙋю бл҃года́тїю, мч҃ниче, ѡ҆роша́емь,  пребыва́еши неѡпали́мь, посредѝ пла́мене стоѧ̀ трѝ  днѝ, всесла́вне. 
Ли́къ нбⷭ҇ныхъ си́лъ свы́ше смотрѧ́ше до́блесть,  и҆ пѡ́двигъ твои́хъ крѣ́пости, страда́льче є҆рме́е,  дивѧ́сѧ. 
Бг҃оро́диченъ: 
Препѣ́таѧ влⷣчце, во ст҃ы́хъ почива́ющаго, па́че  сло́ва родила̀ є҆сѝ: сегѡ̀ ра́ди тѧ̀ пѣ́сньми  почита́емъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ  за́повѣдей твои́хъ, пꙋти̑ моѧ̑ напра́ви, молю́сѧ. 
Сокрꙋша́емь тѣ́ломъ, мч҃ниче пресла́вне, мно́гими  мꙋ́ками сокрꙋше́нїе содѣ́лалъ є҆сѝ въ поги́бель  и҆стꙋка̑ннымъ, благода́тїю. сегѡ̀ ра́ди всѣ́хъ  благочести́выхъ, бл҃года́тїю бжⷭ҇твенною, и҆сцѣлѧ́еши  дꙋшє́внаѧ сокрꙋшє́нїѧ. 
Го́рькими ѡ҆тра́вы, мꙋ́чениче, напое́нъ,  пребыва́еши невреди́мь, во и҆звѣ́стнꙋ вѣ́рꙋ призыва́ѧ  си́хъ пода́телѧ, претворѧ́ема твои́мъ свѣ́тлымъ  чꙋдодѣ́йствомъ къ мꙋче́нїѧ красотѣ̀ пресвѣ́тлѡ. 
Ника́коже оу҆клони́лсѧ є҆сѝ стоѧ́нїѧ лꙋ́чшагѡ,  бл҃же́нне, оу҆крѣплѧ́ющагѡ тѧ̀ и҆ оу҆твержда́юща, и҆  и҆справлѧ́юща по́двиги всѧ̑, є҆́же къ немꙋ̀ бы́вшее,  прозрѧ̀ нра́ва простото́ю. 
Бг҃оро́диченъ: 
Мы́сленный тѧ̀ свѣ́щникъ, дре́вле прⷪ҇ро́къ  ви́дѣ дꙋ́хомъ, и҆мꙋ́щь, ѻ҆трокови́це, свѣщꙋ̀ хрⷭ҇та̀  гдⷭ҇а, свѣ́томъ неизрече́ннымъ всѧ̑ ны̀ просвѣща́юща,  вѣ́рнѡ тѧ̀ чтꙋ́щыѧ, пренепоро́чнаѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ (с. 514) глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е спасе́нїѧ  моегѡ̀. 
Всецѣ́ло къ бг҃ꙋ, всебл҃же́нне, и҆мѣ́ѧ жела́нїе,  болѣ̑зни и҆ терза̑нїѧ, бжⷭ҇твеннагѡ твоегѡ̀ тѣлесѐ,  ꙗ҆́коже и҆но́мꙋ стра́ждꙋщꙋ, терпѣ́лъ є҆сѝ ра́дꙋѧсѧ,  вѣнца̀ прозира́ѧ. 
Претерпѣ́лъ є҆сѝ крѣ́пкѡ жи̑лъ твои́хъ  ѿѧ́тїе, є҆рме́е мꙋ́чениче хрⷭ҇то́въ, врага̀  многоко́зненнагѡ жи̑лы и҆стерза́ѧ благода́тїю, и҆  мꙋ́жествꙋ всѧ́комꙋ ѻ҆́бразъ ꙗ҆влѧ́ѧсѧ. 
И҆з̾ѡщре́нъ ѻ҆гне́мъ хрⷭ҇то́вы любвѐ, ꙗ҆́кѡ  ѻ҆бою́дꙋ ѻ҆́стръ вои́стиннꙋ бы́лъ є҆сѝ ме́чь,  вѡ́инства безбѡ́жнаѧ, ꙗ҆́кѡ тве́рдъ ѻ҆рꙋ́жникъ,  посѣка́ѧ ꙗ҆вле́ннѡ. 
Бг҃оро́диченъ: 
Пита́еши бг҃олѣ́пнѡ ма́нїемъ всѧ̑ пита́ющаго,  рꙋка́ми держи́ши, всенепоро́чнаѧ влⷣчце, всѧ̑  содержа́щаго: сегѡ̀ ра́ди тѧ̀ вѣ́рнїи по до́лгꙋ  сла́вимъ. 
Конда́къ, гла́съ ѕ҃. Подо́бенъ: Є҆́же ѡ҆ на́съ: 
И҆́же по хрⷭ҇тѣ̀ оу҆се́рднѡ подвиза́всѧ, въ  сѣди́нахъ до́блихъ мꙋ́жество стѧжа̀, мꙋ́чениче є҆рме́е:  беззако́нныхъ ѕлоꙋмышлє́нїѧ попра́въ хрⷭ҇то́вою си́лою,  ѿ чаро́вныхъ напое́нїй невреди́мь пребы́сть, зовы́й:  бг҃ъ є҆́сть со мно́ю, и҆ никто́же на мѧ̀. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Къ бг҃ꙋ зрѧ̀ могꙋ́щемꙋ спастѝ, оу҆ма̀  пра́востїю, претерпѣ́лъ є҆сѝ бѡлѣ́зни, є҆рме́е,  до́блѧгѡ твоегѡ̀ тѣ́ла, воспѣва́ѧ: ѻ҆тє́цъ на́шихъ  бж҃е, бл҃гослове́нъ є҆сѝ. 
Кропле́нїемъ твои́хъ крове́й ѻ҆́гнь оу҆гаси́лъ  є҆сѝ безбо́жїѧ, въ пла́мень же вше́дъ, не ѡ҆пали́лсѧ  є҆сѝ ѿню́дъ, воспѣва́ѧ, пребога́те: ѻ҆тє́цъ  на́шихъ бж҃е, бл҃гослове́нъ є҆сѝ. (с. 515) 
Блажи́тъ тѧ̀ всѧ́ка цр҃ковь, зрѧ́щи до́блєсти  твоѧ̑, благода́ть же чꙋде́съ, и҆ побѣ̑дныѧ по́чєсти,  ꙗ҆̀же подадѐ тебѣ̀ гдⷭ҇ь, мꙋ́чениче є҆рме́е мꙋ́дре,  свѣ́тлѡ подвиза́вшꙋсѧ. 
Бг҃оро́диченъ: 
Оу҆краси́ласѧ є҆сѝ, дв҃о, добро́тою, кра́снаго  хрⷭ҇та̀ ро́ждши, на́мъ оу҆подо́бльшасѧ, и҆ всѧ̑  сокрꙋшє́нныѧ къ жи́зни возве́дша. тѣ́мже вѣ́рнѡ тѧ̀  всегда̀ сла́вимъ въ пѣ́снехъ. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те всѧ̑ дѣла̀ гдⷭ҇нѧ  гдⷭ҇а. 
Беззако́нныхъ велѣ́нїе, зако́номъ оу҆крѣплѧ́емь  и҆́стиннымъ, страда́льче є҆рме́е, ра́дꙋѧсѧ преѡби́дѣлъ  є҆сѝ: и҆ по́двиги вели́кими, блаже́нне, терпѧ̀ прїѧ́лъ  є҆сѝ, ꙗ҆̀же въ вы́шнихъ жили̑ща во вѣ́ки. 
Не оу҆жаса́юсѧ всѧ́кагѡ болѣ́зней велѣ́нїѧ  пребыва́ема, ни принесꙋ̀ че́сти не сꙋ́щымъ богѡ́мъ,  взыва́лъ є҆сѝ, всеблаже́нне: є҆ди́наго то́кмѡ чтꙋ̀  і҆и҃са гдⷭ҇а, при понті́йстѣмъ пїла́тѣ распе́ншагосѧ. 
Пожре́тисѧ ше́лъ є҆сѝ ꙗ҆́кѡ ѻ҆вча̀ неѕло́биво,  мч҃ниче є҆рме́е, за поже́ршагосѧ на́съ ра́ди ꙗ҆́кѡ  ѻ҆вча́те, и҆ жє́ртвы мє́рзскїѧ всѧ̑ ѿ землѝ  ѿе́мшаго: тѣ́мже во хвале́нїи досто́йнѡ тѧ̀ пое́мъ. 
Бг҃оро́диченъ: 
Ꙗ҆ви́ласѧ є҆сѝ ши́рши нб҃съ, вмѣсти́вшаѧ бг҃а  во оу҆тро́бѣ: є҆го́же при́снѡ молѝ, оу҆тѣснѧ́ющагѡ  мѧ̀ ны́нѣ грѣха̀ и҆зба́вити, дв҃о, ꙗ҆́кѡ да просте́рсѧ  дѣ́лы благоче́стїѧ, вѣ́рнѡ тѧ̀ оу҆блажа́ю. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ.  (с. 516) 
Ви́дѣти сподо́билсѧ є҆сѝ, разрѣши́всѧ ѿ  пло́ти, страстоте́рпче прехва́льне, бл҃га̑ѧ, ꙗ҆̀же  тебѣ̀ оу҆гото́ва бг҃ъ, и҆ съ тобо́ю пострада́вшымъ, и҆  низло́жшымъ лꙋка́ваго. съ ни́миже на́мъ спасти́сѧ гдⷭ҇а  молѝ, мч҃ниче є҆рме́е достохва́льне. 
Красе́нъ тво́й ви́дъ и҆ пре́жде твоегѡ̀  страда́нїѧ, краснѣ́йши ꙗ҆ви́сѧ, мꙋ́дре, по по́двизѣхъ  чꙋ́дныхъ, а҆́гг҃льскою свѣ́тлостїю оу҆кра́шенъ,  сла́вне. тѣ́мже и҆ къ кра̑снымъ восте́клъ є҆сѝ  черто́гѡмъ, побѣ́дными вѣнцы̑ оу҆добре́нъ. 
Во́инство преѡби́дѣлъ є҆сѝ земно́е, цр҃ю̀  нбⷭ҇номꙋ во́инствꙋеши, мч҃ниче мꙋ́дре. є҆гѡ́же си́лою  крѣ́пкою де́мѡнскїѧ полкѝ всѧ̑ потреби́лъ є҆сѝ  держа́внѡ, и҆ побѣ́дными вѣнцы̑ зако́ннѡ оу҆вѧ́злсѧ  є҆сѝ, ѡ҆ на́съ молѝ всегда̀. 
Па́мѧть твоѧ̀ наста̀ свѣтоза́рнаѧ, на́шѧ мы̑сли  просвѣща́ющи лꙋча́ми пѡ́двигъ твои́хъ тве́рдыхъ. въ  не́йже мо́лимъ тѧ̀: и҆мѣ́ѧй дерзнове́нїе ко хрⷭ҇тꙋ̀,  молѝ непреста́ннѡ, оу҆лꙋчи́ти на́мъ ми́лость въ де́нь  сꙋ́дный. 
Бг҃оро́диченъ: 
Ѡ҆бо́лксѧ въ мѧ̀ про́йде и҆зъ тебє̀ бг҃ъ,  нетлѣ́нїѧ ѡ҆блече́ мѧ ѻ҆де́ждою, ѕлы́мъ нра́вомъ  ѡ҆бна́жшасѧ бж҃е́ственныѧ ѻ҆де́жды, бг҃ороди́тельнице  влⷣчце, всѣ́хъ человѣ́кѡвъ прибѣ́жище, мꙋ́ченикѡвъ  вѣнцено́сныхъ оу҆твержде́нїе и҆ стѣна̀, и҆ а҆́гг҃лѡвъ  ра́дованїе. 


(с. 519) 
ПРИЛОЖЕ́НІЕ 
Мѣ́сѧца тогѡ́же во в҃-й де́нь. 
Пренесе́нїе моще́й ст҃ы́хъ мч҃никѡвъ бори́са и҆  глѣ́ба, нарече́нныхъ во ст҃о́мъ креще́нїи рѡма́на и҆  даві́да. 
Ве́черъ. Бл҃же́нъ мꙋ́жъ: а҃-й а҆нтїфѡ́нъ. 
На Гдⷭ҇и воззва́хъ: стїхи̑ры, гла́съ є҃. 
Подо́бенъ: Ра́дꙋйсѧ: 
Ра́дꙋйсѧ и҆ весели́сѧ, вышегра́де, красꙋ́йсѧ и҆  ра́дꙋйсѧ, ст҃а́ѧ цр҃ковь, въ ню́же пренесе́ни бы́ша  и҆сцѣле́нїѧ ст҃і́и и҆сто́чницы и҆ побѡ́рницы на врагѝ,  побѣ̑ды даю́щїи вѣ̑рнымъ, те́плїи застꙋ̑пницы дꙋ́шъ и҆  тѣле́съ на́шихъ. тѣ́мъ дне́сь всѝ почита́емъ чⷭ҇тно́е  пренесе́нїе тѣле́съ ва́шихъ, сла́внїи. Хрⷭ҇тꙋ̀  помоли́тесѧ дарова́ти дꙋша́мъ на́шымъ ми́ръ и҆ ве́лїю  млⷭ҇ть. 
Ра́дꙋйтесѧ и҆ весели́тесѧ, самобра́тнїи,  красꙋ́йтесѧ и҆ весели́тесѧ, до́брїи врачѝ, се́ бо  прїѧ́ли є҆стѐ оу҆ хрⷭ҇та̀ жела́ємыѧ вѣнцы̀, и҆́миже  стра̑сти и҆ недꙋ́зи всѝ и҆сцѣлѧ́ютсѧ. Вы́ бо  сокрꙋ́шистѣ бѣсѡ́вскїѧ кѡ́зни и҆ пога̑нскїѧ полкѝ.  ва́шими бо мл҃твами и҆ посо́бїемъ вѣ́рнїи лю́ди на́ши  держа́внѡ побѣжда́ютъ. тѣ́мъ и҆ мы̀ дне́сь, па́мѧть  ва́шꙋ сла́вѧще, вопїе́мъ: хрⷭ҇тꙋ̀ помоли́тесѧ дарова́ти  дꙋша́мъ на́шымъ ми́ръ и҆ ве́лїю млⷭ҇ть. (с. 520) 
Ра́дꙋйсѧ, ст҃а́ѧ цр҃ковь, ди́внаѧ впра́вдꙋ, въ  ню́же пренесе́ни бы́ша ст҃ы̑ѧ ра́ки, ꙗ҆̀же и҆́мꙋтъ въ  себѣ̀ да́ры и҆сцѣле́нїѧ бл҃года́ти, чтⷭ҇на̑ѧ тѣлеса̀  ва̑ша, хрⷭ҇тѡ́ви мч҃ницы. Вы́ бо смире́нїе стѧжа́сте и҆  цѣломꙋ́дрїе, слꙋжи́телѧ же невѣ́рствовавша въ стра́хъ  вложи́сте и҆ оу҆вѣ́рили є҆стѐ. Недꙋ́зи и҆ стра̑сти  и҆сцѣлѧ́ютсѧ, и҆ бѣсѡ́въ мно́жество и҆счеза́ютъ,  прогони́ми быва́ютъ невѣ́рныхъ полцы̀ посо́бїемъ  ва́шимъ. хрⷭ҇тꙋ̀ помоли́тесѧ дарова́ти дꙋша́мъ на́шымъ  ми́ръ и҆ ве́лїю млⷭ҇ть. 
Сла́ва, гла́съ ѕ҃. Самогла́сенъ: 
Прїиди́те, ли́къ соста́вльше, возвели́чимъ  чꙋдотво́рцы и҆ мч҃ники, и҆̀же зако́ннѡ пострада́вшыѧ и҆  свѣ́тлѡ со держа́вными мч҃ники вѣнча́вшыѧсѧ, и҆ со  безпло́тными трⷪ҇цѣ предстоѧ́щыѧ, мо́лѧтъ оу҆мири́ти  мі́ръ и҆ спастѝ дꙋ́шы на́шѧ. 
И҆ ны́нѣ, бг҃оро́диченъ. 
Вхо́дъ. Прокі́менъ днѐ и҆ чтє́нїѧ мч҃ничєскаѧ  (зрѝ ли́стъ р҃ѳ на ѡ҆б.) 
На лїті́и стїхи̑ры, гла́съ д҃: 
А҆́ще и҆ земна́гѡ црⷭ҇твїѧ, но́вый ка́їнъ  бг҃оненави́стникъ и҆ братоненави́стный оу҆бі́йственнѣ  лишѝ ва́съ. Хрⷭ҇то́съ же непреходѧ́щее и҆ безконе́чное  црⷭ҇тво ва́мъ дарова̀, є҆мꙋ́же со а҆́гг҃льскими  во́инствы предстоѧ́ще, моли́тесѧ спастѝ любо́вїю пою́щыѧ  всечⷭ҇тнꙋ́ю и҆ многопра́зднственнꙋю па́мѧть ва́шꙋ 
Землѧ̀ ѡ҆свѧти́сѧ кро́вїю всечⷭ҇тно́ю ва́шею, и҆  чл҃вѣ́цы ѡ҆богати́вшесѧ ва́ми, и҆сцѣле́нїе незави́стнѡ  прїе́млютъ, бг҃омꙋ́дрїи оу҆гѡ́дницы хрⷭ҇тѡ́ви, сла́вне  рѡма́не съ неѕло́бивымъ даві́домъ. Моли́тесѧ гдⷭ҇еви,  є҆мꙋ́же ѿ ю҆́ности прилѣпи́стесѧ, сп҃стѝ и҆̀же  вѣ́рою пою́щыѧ ва́съ. (с. 521) 
Сла́ва, гла́съ ѕ҃: 
Дне́сь вѣ́рныхъ собо́ри, ли́къ дх҃о́вный  соста́вивше, въ па́мѧти ст҃ы́хъ мч҃никъ ст҃олѣ́пнѡ  ликовствꙋ́емъ и҆ весе́лїемъ гдⷭ҇а просла́вимъ,  просла́вльшаго ст҃ы̑ѧ своѧ̑, си́мъ а҆́бїе  оу҆чꙋ́вствившесѧ и҆ кла́нѧющесѧ чꙋдотво́рномꙋ гро́бꙋ,  вопїе́мъ: ра́дꙋйтесѧ, дрꙋ́зи гдⷭ҇ни, попра́вшїи главꙋ̀  ѕмі́евꙋ: ра́дꙋйтесѧ, и҆̀же по ѻ҆бы́чаю ѻ҆́бразъ  невре́днѡ сохра́нше: ра́дꙋйтесѧ, хрⷭ҇то́вы ра́ди  за́повѣди оу҆бїе́нїе прїи́мшїи: ва̑ша же тѣлеса̀, на  мѣ́стѣхъ непрохо́дныхъ и҆ пꙋсты́хъ повє́ржена, сто́лпъ  ѻ҆́гненъ возвестѝ. Ра́дꙋйтесѧ, цвѣ̑тницы бл҃гово́нни,  крі́ни неꙋвѧда́емїи рѡссі́йстїи, непреста́ннѡ молѧ́щїисѧ  хрⷭ҇тꙋ̀ поми́ловатисѧ и҆ сп҃сти́сѧ свѣтоно́снꙋю ва́шꙋ  па́мѧть пра́зднꙋющымъ. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ в҃: 
Прїиди́те, цѣломꙋ́дрїѧ люби́телїе, мч҃никъ  дво́ицꙋ восхва́лимъ, чⷭ҇тымъ се́рдцемъ хрⷭ҇та̀  возлю́бльшихъ, и҆̀же дꙋша́ми и҆ тѣлесы̀ неразлꙋ́чни и҆  мо́лѧтсѧ гдⷭ҇еви спасти́сѧ дꙋша́мъ на́шымъ. 
Сті́хъ: Пра́ведникъ, ꙗ҆́кѡ фі́нїѯъ,  процвѣте́тъ и҆, ꙗ҆́кѡ ке́дръ, и҆́же въ лїва́нѣ,  оу҆мно́житсѧ. 
Ѿ ст҃а и҆ чⷭ҇тна̀ ко́рене и҆зра́стше, пресла́вне  рѡма́не съ неѕло́бивымъ даві́домъ, нетлѣ́емꙋю сла́вꙋ  па́че тлѣ́нныѧ и҆збра́вше и҆ хрⷭ҇то́вы любвѐ ра́ди  пострада́вше, є҆го́же моли́те сп҃стѝ на́съ, любо́вїю  ва́съ почита́ющихъ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
За́пѡвѣди хрⷭ҇тѡ́вы дѣ́лы и҆сполнѧ́юще и҆ ѡ҆  оу҆бива́ющихъ молѧ́щесѧ: не поста́ви и҆̀мъ, гдⷭ҇и,  грѣха̀ сегѡ̀, гл҃го́люще, мл҃твами гдⷭ҇и твои́хъ  оу҆гѡ́дникъ послѝ на́мъ бога̑тыѧ твоѧ̑ млⷭ҇ти. (с. 522) 
Сла́ва, гла́съ ѕ҃: 
Прїиди́те, восхва́лимъ чꙋдотво́рцы и҆ мч҃ники:  сі́и бо, зако́ннѡ пострада́вше, побѣди́ша сꙋпроти́внаго  врага̀. и҆ ны́нѣ, свѣ́тлѡ оу҆кра́шени, предстоѧ́тъ  хрⷭ҇тꙋ̀, ра́дꙋющесѧ. тѣ́мъ и҆ мы̀ пѣ́сньми па́мѧть  и҆́хъ ве́селѡ похва́лимъ, любо́вїю вопїю́ще: ра́дꙋйтесѧ,  вселе́ннѣй застꙋ̑пницы и҆ побѡ́рницы на врагѝ:  ра́дꙋйтесѧ, врачѝ болѧ́щымъ и҆ бѣсѡ́мъ прогони́телїе:  ра́дꙋйтесѧ, ѽ любе́знаѧ версто̀, бра́тїе прекра́снїи,  рѡма́не сла́вный и҆ даві́де чꙋ́дный, люби́мцы хрⷭ҇тѡ́ви,  за ны̀ моли́те ст҃ꙋ́ю трⷪ҇цꙋ, оу҆мири́ти мі́ръ и҆  сп҃стѝ дꙋ́шы на́шѧ. 
И҆ ны́нѣ, бг҃оро́диченъ. 
Тропа́рь, гла́съ д҃: 
Дне́сь цр҃кѡ́внаѧ разширѧ́ютсѧ нѣ̑дра,  прїе́млющїи бога́тство бж҃їѧ бл҃года́ти, веселѧ́тсѧ  рꙋ́сстїи собо́ри, ви́дѧще пресла̑внаѧ чꙋдеса̀, ꙗ҆̀же  твори́те приходѧ́щымъ къ ва́мъ вѣ́рою, ст҃і́и  чꙋдотво́рцы бори́се и҆ глѣ́бе, моли́те хрⷭ҇та̀ бг҃а, да  сп҃се́тъ дꙋ́шы на́шѧ. 
И҆́нъ тропа́рь, гла́съ в҃: 
Пречⷭ҇тні́и и҆ цѣломꙋ́дреннїи, и҆ неѕло́бивїи  страстоте́рпцы, рѡма́не сла́вный и҆ даві́де чꙋ́дный,  и҆́го бо гдⷭ҇не є҆ѵⷢ҇льски на ра́мо взе́мше,  послѣ́довасте хрⷭ҇тꙋ̀, и҆ кре́стъ є҆гѡ̀, ꙗ҆́кѡ  ски́петръ, въ рꙋкꙋ̀ и҆мꙋ́ще, врага̀ бра́та и҆ ѕла́го  властолю́бца соѡдолѣ́сте, и҆ то́й ны́нѣ въ гее́ннѣ  мꙋ́читсѧ, вы́ же ра́дꙋетесѧ, съ ли́ки а҆́гг҃льскими  предстоѧ́ще ст҃ѣ́й трⷪ҇цѣ, моли́тесѧ ѡ҆ держа́вѣ  срѡ́дникъ ва́шихъ, бл҃гоꙋго́днѣй бы́ти, и҆ сыновѡ́мъ  рꙋ̑сскимъ сп҃сти́сѧ. (с. 523) 
И҆́нъ тропа́рь, гла́съ д҃: 
Мч҃ницы гдⷭ҇ни спа́сшїисѧ, пресла́внїи бл҃же́ннїи  кнѧ́зи бори́се и҆ глѣ́бе, трꙋжда́ющымсѧ бы́стрїи  помѡ́щницы, недꙋ̑жнымъ цѣли́тели, вы́ бо бѡлѣ́зни  врачꙋ́ете притека́ющихъ въ цр҃ковь съ вѣ́рою. тѣ́мже и҆  мы̀ мо́лимсѧ: ѿ бѣ́дъ и҆зба́вите на́съ, чтꙋ́щихъ съ  любо́вїю пренесе́нїе моще́й ва́шихъ. 
И҆́нъ тропа́рь, гла́съ и҃: 
Дне́сь всѧ́каѧ дꙋша̀ вѣ́рныхъ весели́тсѧ, въ  пренесе́нїе чⷭ҇тны́хъ моще́й ва́шихъ, бори́се и҆ глѣ́бе,  слѣпы̑ѧ просвѣща́ете, нѣмы̑мъ оу҆ста̀ ѿверза́ете и҆  печа̑льныѧ оу҆тѣша́ете, прїѧ́ли бо є҆стѐ ѿ хрⷭ҇та̀  бг҃а бл҃года́ть и҆сцѣле́нїй, моли́тесѧ ѡ҆ дꙋша́хъ  на́шихъ. 
На оу҆́трени. 
По а҃-мъ стїхосло́вїи сѣда́ленъ, гла́съ а҃. 
Подо́бенъ: Ка́мени запеча́танꙋ: 
Ѕвѣзды̀ незаходи̑мыѧ, пресвѣ̑тлаѧ свѣти̑ла  ꙗ҆ви́лисѧ є҆стѐ, сла́вный рѡма́не съ до́блимъ  даві́домъ, дне́сь и҆ по кончи́нѣ то́чите и҆сцѣлє́нїѧ.  сла́ва да́вшемꙋ ва́мъ крѣ́пость, сла́ва вѣнча́вшемꙋ  ва́съ, сла́ва дѣ́йствꙋющемꙋ ва́ми и҆сцѣле́нїе. 
Сла́ва, и҆́нъ сѣда́ленъ, гла́съ то́йже: 
Дне́сь землѧ̀ рꙋ́сскаѧ ва́ми, страстоте́рпцы  хрⷭ҇тѡ́ви, кнѧ́же бори́се и҆ сла́вный глѣ́бе, сы́ны  вели́кагѡ кнѧ́зѧ влади́мїра, свѣ́титсѧ, ꙗ҆́кѡ со́лнце,  свои́ми бо вѣнцы̀ на всю̀ рꙋ́сскꙋю зе́млю сїѧ́ете,  моли́те хрⷭ҇та̀ бг҃а на́шего за всѧ̑ вѣ̑рныѧ хрⷭ҇тїа́ны,  да сп҃се́тъ дꙋ́шы на́шѧ. 
И҆ ны́нѣ, пра́здника. 
По в҃-мъ стїхосло́вїи сѣда́ленъ, гла́съ д҃: 
За́висти ра́ди погꙋ́блени ѿ своегѡ̀ бра́та,  и҆́мже приведе́сѧ, ꙗ҆́кѡ а҆́гнцы, бг҃ꙋ, пожро́шасѧ  во́лею, за оу҆бива́ющыѧ бг҃ꙋ молѧ́щесѧ, и҆́хже мл҃твами  сп҃сѝ дꙋ́шы на́шѧ. (с. 524) 
Сла́ва, и҆́нъ сѣда́ленъ, гла́съ то́йже: 
Со ст҃ы́ми ны́нѣ всели́лисѧ є҆стѐ, ст҃ꙋ́ю свою̀  сконча́сте жи́знь, тѣ́мъ и҆ ра́ка ва́ша и҆сто́чникъ  и҆сцѣле́нїй показа́сѧ, рѡма́не пребл҃же́нне съ чꙋ́днымъ  даві́домъ, мл҃твами ва́шими ѿ напа́сти и҆зба́вите  на́съ, ва́съ почита́ющихъ. 
Сла́ва, и҆ ны́нѣ, бг҃оро́диченъ: 
Въ кро́въ тво́й, пречⷭ҇таѧ дв҃о, прибѣга́ющихъ,  мольбꙋ̀ прїимѝ ѿ на́съ и҆ не преста́й молѧ́щи  чл҃вѣколю́бца сп҃сти́сѧ рабѡ́мъ твои̑мъ. 
По полѷеле́и сѣда́ленъ, гла́съ и҃: 
Подо́бенъ: Премꙋ́дрости: 
Бл҃же́нна оу҆̀бо землѧ̀, крѡ́ви ва́шѧ  воспрїе́мшаѧ, и҆злїѧ́нны ѿ непра́веднагѡ бра́та и҆  врага̀, пречꙋ́днаѧ и҆ предо́браѧ версто̀, и҆́стинѣ  побѡ́рницы и҆ приста́нище небꙋ́рное сꙋ́щымъ въ бѣда́хъ,  тѣ́мъ досто́йнѡ бл҃жи́ми є҆стѐ, рѡма́не сла́вне съ  неѕло́бивымъ даві́домъ. моли́те хрⷭ҇та̀ бг҃а  согрѣше́нїємъ ѡ҆ставле́нїе дарова́ти, чтꙋ́щымъ любо́вїю  ст҃ꙋ́ю па́мѧть ва́шꙋ. 
Сла́ва, и҆́нъ сѣда́ленъ, гла́съ то́йже: 
Къ бж҃е́ственнѣй красотѣ̀ пресвѣ́тлѡ взѧ́стесѧ  бл҃года́тїю, зємны́ѧ концы̀ по́хоти попра́вше свы́ше  стра́стїю, рѡма́не и҆ даві́де, вселе́ннѣй свѣти̑ла.  тѣ́мъ мо́лимсѧ ѿ тмы̀ грѣхо́вныѧ и҆ ѿ недꙋ̑гъ  и҆зба́вити на́съ, мо́лимъ ва́съ: моли́те бг҃а ѡ҆ всѣ́хъ  на́съ. 
И҆ ны́нѣ, бг҃оро́диченъ: 
Ѽ прест҃а́ѧ дв҃о, мт҃и хрⷭ҇то́ва, дꙋшѝ моеѧ̀  стра̑сти и҆сцѣлѝ, ꙗ҆̀же без̾ оу҆ма̀ содѣ́ѧхъ,  молю́сѧ, и҆ тишинꙋ̀ мѝ пода́ждь: а҆́зъ бо дꙋ́шꙋ  ѡ҆скверни́хъ и҆ тѣ́ло, ѻ҆каѧ́нный, и҆ не вѣ́мъ, (с.  525) что̀ сотворю̀ въ де́нь сꙋда̀, є҆гда̀ а҆́гг҃ли дꙋ́шꙋ  мою̀ разлꙋча́тъ ѿ оу҆бо́гагѡ моегѡ̀ тѣлесѐ, тогда̀  предста́тельница мѝ бꙋ́ди, и҆збавлѧ́ющи мѧ̀ мꙋче́нїѧ,  при́снѡ молѧ́щи сн҃а своего̀ согрѣше́нїємъ ѡ҆ставле́нїе  дарова́ти, тебе́ бо и҆мѣ́ю наде́ждꙋ, ра́бъ тво́й. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Честна̀ пред̾ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе ѿ лꙋкѝ, зача́ло р҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Дне́сь оу҆̀бо соше́дшесѧ, многосостоѧ́нїе  цр҃ко́вное, пѣ́сньми хва́лѧще хвала́мъ досто́йнаго  самоде́ржца влади́мїра, повинꙋ́вшасѧ багрѧни́цы црⷭ҇твїѧ  хрⷭ҇то́ва и҆ лю́ди своѧ̑ просвѣти́вша бл҃гоче́стїемъ,  ѿ негѡ́же многосвѣ̑тлаѧ два̀ свѣти̑ла произыдо́сте,  бори́съ со глѣ́бомъ. и҆́хже не терпѧ̀, бг҃оме́рзскїй  братоненави́стникъ ѻ҆рꙋ́жїемъ тѣ́хъ закала́етъ. но  мл҃твами, бж҃е, твои́хъ оу҆гѡ́дникъ сп҃сѝ дꙋ́шы на́шѧ. 
Канѡ́нъ мч҃никѡмъ, гла́съ и҃. 
Пѣ́снь а҃. І҆рмо́съ: 
Сокрꙋ́шившемꙋ бра̑ни мы́шцею свое́ю и҆ прове́дшемꙋ  і҆и҃лѧ сквозѣ̀ чермно́е мо́ре, пои́мъ є҆мꙋ̀, ꙗ҆́кѡ  и҆зба́вителю на́шемꙋ бг҃ꙋ: ꙗ҆́кѡ просла́висѧ. 
Похва́лимъ, вѣ́рнїи, пресла́внꙋю и҆ чⷭ҇тнꙋ́ю  дво́ицꙋ, прехва́льныхъ мч҃никъ рѡма́на и҆ даві́да,  и҆́миже хрⷭ҇то́съ просвѣтѝ всю̀ странꙋ̀ рꙋ́сскꙋю. 
Дарова́вшемꙋ си̑мъ да́ръ бл҃года́ти и҆сцѣле́нїѧ,  стра̑сти и҆ недꙋ́ги и҆сцѣлѧ́ти, влⷣцѣ хрⷭ҇тꙋ̀  воспои́мъ сп҃сꙋ и҆ и҆зба́вителю на́шемꙋ, ꙗ҆́кѡ  просла́висѧ. (с. 526) 
Ꙗ҆́коже речѐ хрⷭ҇то́съ: вѣ́рꙋѧй въ мѧ̀, дѣла̀,  ꙗ҆̀же а҆́зъ творю̀, и҆ то́й сотвори́тъ, и҆ бо́лша си́хъ.  сїѧ̑ прїе́мша, ст҃і́и мч҃ницы, болѧ́щыѧ и҆сцѣлѧ́ете и҆  дꙋ́хи бѣсѡ́вскїѧ ѿго́ните. 
Бг҃оро́диченъ: 
Чтⷭ҇нѣ́йшꙋю херꙋві̑мъ и҆ сла́внѣйшꙋю серафі̑мъ,  ро́ждшꙋю на землѝ бг҃а сло́ва, чⷭ҇тоты̀ хра́мъ  дꙋше́вный, бцⷣꙋ мр҃і́ю вѣ́рнѡ восхва́лимъ. 
Катава́сїа пра́здника. 
Пѣ́снь г҃. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на враги̑ моѧ̑  оу҆ста̀ моѧ̑, возвесели́хсѧ ѡ҆ сп҃се́нїи твое́мъ. 
Чтⷭ҇ны́мъ пренесе́нїемъ тѣле́съ ва́шихъ,  сла́внїи, просла́висѧ чтⷭ҇на́ѧ цр҃ковь, и҆мꙋ́щаѧ въ  себѣ̀ бл҃года́ти сокро́вище неѡскꙋ́дное и҆ пречꙋ́дное. 
Ст҃ы̑ѧ ра̑ки ва́ши чⷭ҇тны̑ѧ и҆мꙋ́щи въ себѣ̀  да́ры бл҃года̑тныѧ, пресла́внаѧ тѣлеса̀ ва̑ша, ст҃і́и  мч҃ницы бори́се и҆ глѣ́бе, врачѝ недꙋ̑жнымъ. 
Свѣ́телъ вои́стинꙋ и҆ пречⷭ҇тенъ вышегра́дъ,  превы́ше бо всѣ́хъ градѡ́въ превознесе́сѧ, и҆мы́й въ  себѣ̀ чⷭ҇тнꙋ́ю цр҃ковь, въ ню́же пренесе́ни бы́ша  би́сери многоцѣ́ннїи. 
Бг҃оро́диченъ: 
Оу҆твердѝ, дв҃о, помышле́нїе моѐ и҆ оу҆́мъ  мо́й пла́вающїй оу҆тишѝ, ко́рмчїю бо родила̀ є҆сѝ и҆  ѡ҆чи́стника собла́знѡмъ на́шымъ. 
Конда́къ и҆ і҆́косъ пра́здника. 
И҆́нъ конда́къ ст҃ы́хъ, гла́съ г҃: 
Прїиди́те, всѝ рꙋ́сстїи собо́ри, чꙋдотвѡ́рцꙋ и҆  мч҃никꙋ бори́са и҆ глѣ́ба восхва́лимъ, зако́ннѡ бо  пострада́вше, побѣди́сте сопроти́внаго врага̀, тѣ́мъ  ст҃ы́мъ застꙋпле́нїемъ кнѧ́зи рꙋ́сстїи (с. 527) врагѝ  побѣжда́ютъ, тѣ́мъ па́мѧть є҆́ю ве́селѡ и҆ любо́вїю  похва́лимъ, вопїю́ще: за ны̀ моли́те ст҃ꙋ́ю трⷪ҇цꙋ,  оу҆мири́ти мі́ръ и҆ сп҃стѝ дꙋ́шы на́шѧ. 
И҆́нъ конда́къ ст҃ы́хъ, гла́съ д҃: 
Ѿ гро́ба зна́мєнїѧ показа́сте во странѣ̀  рꙋ́сстѣй, ꙗ҆ви́сѧ дне́сь бл҃года́ть и҆сцѣле́нїѧ  всѣ̑мъ, къ ва́мъ, страстоте́рпцы, притека́ющымъ съ  вѣ́рою, бори́се сла́вный со глѣ́бомъ чꙋ́днымъ. крѣ́пцы  вѣ́рою, добропобѣ́днїи мч҃ницы, за хрⷭ҇та̀ под̾е́мше  разли̑чныѧ мꙋ̑ки, и҆ на мнѡ́га лѣ̑та сокровє́ни бы́ша  ва́ши ст҃і́и мо́щи, ны́нѣ же ꙗ҆влѧ́етесѧ ѿ землѝ,  возсїѧ́вше лꙋча́ми, ꙗ҆́кѡ бога́тство многоцѣ́нно, и҆ въ  цр҃ковь бж҃їю чⷭ҇тнѡ носи́ми, а҆рхїерє́й бж҃їихъ  дла́ньми. тѣ́мже вопїе́мъ ва́мъ: ра́дꙋйтесѧ, кнѧ́зи,  рꙋ́сстїи застꙋ̑пницы. 
Сѣда́ленъ ст҃ы́хъ, гла́съ и҃: 
Хрⷭ҇тѡ́вы оу҆вѣ́дѣвше за́пѡвѣди бл҃гі̑ѧ, того̀  возлюби́вше, страстонѡ́сцы сла́внїи, ѡ҆ оу҆бїе́нїи  тѣлесѐ неради́сте, дꙋ́шы же прекра̑сныѧ въ рꙋ́цѣ  хрⷭ҇тꙋ̀ преда́сте: ѻ҆́въ, копїе́мъ пробода́емь,  веселѧ́щесѧ, дрꙋгі́й же, ꙗ҆́кѡ а҆́гнѧ, без̾ ми́лости  закала́емь, сегѡ̀ ра́ди прїѧ́ша да́ръ и҆сцѣле́нїѧ,  мч҃ницы самобра́тнїи, моли́те хрⷭ҇та̀ бг҃а грѣхѡ́въ  ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть  ва́шꙋ. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Проро́къ а҆ввакꙋ́мъ оу҆́мныма ѻ҆чи́ма прови́дѣ,  гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га  прїи́детъ бг҃ъ. сла́ва си́лѣ твое́й, сла́ва  снизхожде́нїю твоемꙋ̀. 
Бра́тїе прекра́снїи, ра́дꙋйтесѧ, ꙗ҆́кѡ вѣнцы̀  жела́ємыѧ ѿ бг҃а прїе́мше и҆ сегѡ̀ ра́ди ѡ҆ста́вльше  всю̀ сла́вꙋ тлѣ́ющꙋю, да хрⷭ҇та̀ прїѡбрѧ́щете  є҆ди́наго, би́сера безцѣ́ннаго. (с. 528) 
Хрⷭ҇тѡ́вы оу҆вѣ́дѣвше за́пѡвѣди бж҃е́ствєнныѧ  и҆ томꙋ̀ послѣ́дꙋюще, воста́нетъ бо, речѐ, бра́тъ на  бра́та, сегѡ̀ ра́ди прїѧ́сте нꙋ́жднꙋю сме́рть, ꙗ҆́кѡ  а҆́гнцы закала́еми. 
Прободе́нномꙋ на крестѣ̀ копїе́мъ тебѐ ра́ди  послѣ́дꙋѧ стопа́мъ, а҆́гнцꙋ бж҃їю, сла́вный страда́льче,  оу҆бі́йцамъ не проти́вльсѧ, бори́се чꙋ́дный, во́ине  до́блїй. 
Бг҃оро́диченъ: 
Ра́дꙋйсѧ, дꙋше́внаѧ цр҃ковь и҆ рꙋно̀ пречⷭ҇тое  бг҃оро́сное, воды̀ живы́ѧ и҆сто́чниче неистека́ющїй,  влⷣчце, запечатле́нный дв҃ствомъ, рабы̑ своѧ̑ сохранѝ  ѿ всѣ́хъ ѕѡ́лъ. 
Пѣ́снь є҃. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е  на́шъ, стѧжи́ ны, гдⷭ҇и, ра́звѣ тебѐ и҆но́гѡ не вѣ́мы,  и҆́мѧ твоѐ и҆менꙋ́емъ. 
Ꙗ҆́кѡ а҆́гнецъ безѕло́бивъ, не ретꙋ́ѧ же, ни  вопїѧ̀, сн҃ъ бж҃їй веде́сѧ на сме́рть. вы́ же, семꙋ̀  послѣ́дꙋюще, не ѿ врага̀, но ѿ сро́дника оу҆бїе́ни  бы́сте. 
Во́зрастомъ и҆ ю҆́ностїю ѡ҆ любвѝ преле́стнѣй  небрего́сте, ст҃і́и, хрⷭ҇тѡ́вы за́пѡвѣди и҆сполнѧ́юще,  вѣ́чнꙋю жи́знь прїѡбрѣто́сте. 
Вторы́й солꙋ́нь ра́дꙋетсѧ, въ странѣ̀ рꙋ́сстѣй  вышегра́дъ сла́вный, и҆мѣ́ѧ въ себѣ̀ бл҃года́ть сла́внꙋ  пренесе́нїемъ тѣле́съ ва́шихъ. 
Бг҃оро́диченъ: 
Оу҆врачꙋ́й, пречⷭ҇таѧ влⷣчце, дꙋ́шꙋ мою̀, мѡлвы̀  же и҆ напа̑сти бѣсѡ́вскїѧ прогонѧ́ющи, врача́ бо  страсте́мъ родила̀ є҆сѝ и҆ творца̀ всѣ́хъ. (с. 529) 
Пѣ́снь ѕ҃. І҆рмо́съ: 
Ꙗ҆́кѡ во́ды мѡрскі́ѧ, чл҃вѣколю́бче, волна́ми  жите́йскими ѡ҆бꙋрева́юсѧ. тѣ́мже, ꙗ҆́кѡ і҆ѡ́на, та́кѡ  вопїю́ ти: возведѝ ѿ тлѝ живо́тъ мо́й, благоꙋтро́бне  гдⷭ҇и. 
Всѧ́кѡ мѣ́сто ѡ҆ст҃и́сѧ и҆ и҆́же въ недꙋ́зѣхъ  и҆сцѣлева́ютсѧ посѣще́нїемъ ва́шимъ, врачѝ  пресла́внїи, слѣпі́и прозира́ютъ, хромі́и хо́дѧтъ,  слꙋ́цыи простира́ютсѧ. 
Во всю̀ зе́млю и҆зыдо́ша вѣща̑нїѧ а҆пⷭ҇льскаѧ,  ва́шими же чꙋде́съ и҆сцѣлє́нїи вселе́ннаѧ и҆спо́лнисѧ,  вѣ̑рнымъ бо и҆сточа́ете здра́вїе ѻ҆би́льнѡ, сла́внїи. 
Сло́во твоѐ и҆спо́лнисѧ, чл҃вѣколю́бче, є҆́же  речѐ оу҆ченикѡ́мъ свои̑мъ, гра́дъ бо не оу҆кры́етсѧ,  верхꙋ̀ горы̀ стоѧ̀. и҆ се́ бо вышегра́дъ просвѣща́етъ  всю̀ зе́млю рꙋ́сскꙋю ꙗ҆вле́нїемъ ст҃ы́хъ твои́хъ, гдⷭ҇и. 
Бг҃оро́диченъ: 
Всепѣ́таѧ дв҃о, свѣ́тлый ѻ҆́блаче, проженѝ  мра́къ дꙋшѝ моеѧ̀, ꙗ҆́кѡ со́лнце пра́ведное ро́ждшаѧ,  и҆ наста́ви мѧ̀ на стезю̀ живо́тнꙋю мольба́ми свои́ми,  пренепоро́чнаѧ. 
Конда́къ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Ꙗ҆ви́сѧ дне́сь въ странѣ̀ рꙋ́сстѣй блгⷣть  и҆сцѣле́нїѧ всѣ̑мъ, къ ва́мъ, бл҃же́ннїи, приходѧ́щымъ  и҆ вопїю́щымъ: ра́дꙋйтесѧ, застꙋ̑пницы те́плїи. 
І҆́косъ: 
Новоѧвле́нныхъ мꙋ́чєникъ пресла́внаѧ па́мѧть  дне́сь рꙋ́сстѣй землѝ свѣ́тлѡ возсїѧ̀, свѣ̑тлы бо  ꙗ҆ви́стесѧ ѕвѣ́зды ѿ бг҃а, чꙋдесы̀ ѡ҆блиста́юще,  и҆́хже въ па́мѧть гдⷭ҇ь всѣ̑мъ вѣ̑рнымъ подае́тъ  и҆сцѣле́нїе и҆ въ темни́цѣ (с. 530) и҆збавле́нїе.  тѣ́мже и҆ мы̀, немощні́и, прїиди́те, воспои́мъ сїѧ̑, да  воспрїи́мемъ здра́вїе, просвѣща́ете бо слѣпы̑ѧ и҆  недꙋ̑жныѧ и҆сцѣлѧ́ете, застꙋ̑пницы те́плїи. 
Пѣ́снь з҃. І҆рмо́съ: 
Халде́йскаѧ пе́щь, ѻ҆гне́мъ распала́емаѧ,  ѡ҆роша́шесѧ дх҃омъ, бж҃їимъ предстоѧ́нїемъ, ѻ҆́троцы  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
Вра̑жїѧ и҆счеза́ютъ полцы̀, и҆ пога̑нскаѧ тѣлеса̀  постла́на быва́ютъ под̾ но́ги во́инѡвъ на́шихъ,  призыва́ющихъ и҆мена̀ ст҃ы̑ѧ ва̑ша, мч҃ницы хрⷭ҇тѡ́ви. 
Пресла́внѡ просла́висѧ всѧ́ко мѣ́сто и҆ страна̀,  въ ни́хже созда́ни бы́ша чⷭ҇тны̑ѧ цр҃кви всѣ́ми  вѣ́рными ѡ҆ и҆́мени ва́шемъ, сла́внїи хрⷭ҇тѡ́ви мч҃ницы. 
Кто̀ не диви́тсѧ зе́мленъ ва́шемꙋ цѣломꙋ́дрїю, царѝ и҆ кнѧ́зи, сꙋдїи̑ же и҆ всѝ вѣ́рнїи, ва̑ша  чꙋдеса̀ пресла̑внаѧ ви́дѧще, неисцѣ̑льныѧ бо стра̑сти  и҆сцѣлѧ́ете вопїю́щымъ: бл҃гослове́нъ бг҃ъ ѻ҆тє́цъ  на́шихъ. 
Бг҃оро́диченъ: 
Пречⷭ҇таѧ влⷣчце, влⷣкꙋ всѣ́хъ ро́ждшаѧ,  влⷣчества мѧ̀ ѕла́гѡ свободи́въ, наста́ви на пꙋ́ть  живо́тный, бл҃гослове́ннаѧ бцⷣе прера́дованнаѧ. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑,  полага́ѧй мо́рю предѣ́лъ песо́къ и҆ содержа́й всѧ̑, тѧ̀  пое́тъ со́лнце, тѧ̀ сла́витъ лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. 
Помо́щники въ ско́рбехъ, и҆ въ напа́стехъ, и҆  бѣда́хъ, и҆ въ темни́цѣ и҆збавле́нїе, и҆ на бра́ни  застꙋпле́нїе (с. 531) ва́шимъ посѣще́нїемъ ѿ бг҃а  прїе́млемъ, призыва́юще ва́съ, хра́брїи, бра́тїе  прекра́снїи. 
И҆сцѣлѧ́ете стра̑сти, и҆ бѣ́сы прого́ните, и҆  напа̑сти разорѧ́ете всѣ́мъ, сла́вѧщымъ пресла́внѡ ст҃о́е  пренесе́нїе тѣле́съ ва́шихъ, всехва́льнїи мч҃ницы  хрⷭ҇тѡ́ви, застꙋ̑пницы гра́дꙋ на́шемꙋ. 
Ѽ бл҃же́ннаѧ, ст҃а́ѧ вои́стинꙋ дво́ице  преди́внаѧ, вы̀ кнѧ́зи кнѧзє́мъ, хра́бри же хрⷭ҇тѡ́ви  мч҃ницы, ѡ҆ на́съ те́плїи моли́твєнницы, вы́ бо  ѡ҆брѣта́етесѧ вско́рѣ, ѿ бѣ́дъ и҆збавлѧ́юще. 
Бг҃оро́диченъ: 
Ѡ҆мраче́нїе дꙋшѝ моеѧ̀ проженѝ, всечⷭ҇таѧ дв҃о,  неразꙋ́мїѧ се́рдце моѐ просвѣтѝ и҆ оу҆́мъ мо́й  ѡ҆зарѝ, ро́ждшаѧ вели́каго совѣ́та а҆́гг҃ла, і҆и҃са  чл҃вѣколю́бца, бг҃а же и҆ чл҃вѣ́ка, во ѻ҆бое́мъ  соверше́на. 
Пѣ́снь ѳ҃. І҆рмо́съ: 
Бл҃гослове́нъ гдⷭ҇ь, бг҃ъ і҆и҃левъ, воздви́гнꙋвый  ро́гъ сп҃се́нїѧ на́мъ въ домꙋ̀ дв҃довѣ, ѻ҆́трока  своего̀, въ ни́хже посѣтѝ на́съ восто́къ съ высоты̀ и҆  напра́вилъ ны̀ є҆́сть на пꙋ́ть ми́ра. 
Бл҃гослове́нъ гдⷭ҇ь бг҃ъ всѣ́хъ, странꙋ́ же и҆  всѧ̑ лю́ди защища́ѧ, чтꙋ́щихъ ва́ши ра́ки, сла́внїи, въ  чⷭ҇тнѣй цр҃кви, въ ню́же принесе́ни бы́сте ст҃а́ѧ  тѣлеса̀ ва̑ша сла̑внаѧ, рѡма́не и҆ даві́де. 
Бж҃е́ственною ре́вностїю распала́еми, ѡ҆ че́сти  земнѣ́й и҆ вла́сти небрего́сте, хрⷭ҇тѡ́вы за́пѡвѣди  соблюда́юще бж҃е́ствєнныѧ, те́мнаго кнѧ́зѧ попра́ли  є҆стѐ, ст҃і́и. 
Бл҃гослове́нъ гдⷭ҇ь бг҃ъ і҆и҃левъ, вѣнча́вый  дво́ицꙋ пречⷭ҇тнꙋ́ю, въ странѣ̀ рꙋ́сстѣй оу҆го́дникѡвъ  свои́хъ, и҆́миже посѣтѝ (с. 532) на́съ, свѣтода́вче,  свы́ше, оу҆моле́нъ быва́ѧ си́ми ѡ҆ на́съ, сп҃се на́шъ. 
Бг҃оро́диченъ: 
Бл҃гослове́нъ, гпⷭ҇жѐ, пло́дъ твоегѡ̀ чре́ва,  призва́вый на́съ и҆з̾ тмы̀ и҆ сѣ́ни смє́ртныѧ и҆  ѡ҆свѧти́вый себѣ̀ лю́ди и҆збра́нны. сего̀ молѝ,  пречⷭ҇таѧ влⷣчце, рабѡ́мъ свои̑мъ побѣ̑ды дарова́ти на  врагѝ проти̑вныѧ. 
Свѣти́ленъ. Подо́бенъ: Не́бо ѕвѣзда́ми: 
Прїиди́те, пристꙋпи́те, вѣ́рнїи, въ бж҃е́ственнꙋю  цр҃ковь пресла́вныхъ мч҃никъ рѡма́на и҆ даві́да, и҆̀же  ѡ҆ста́виша сла́вꙋ вре́меннꙋю и҆ возлюби́ша сла́вꙋ  безконе́чнꙋю и҆ въ не́й ликꙋ́ютъ съ нб҃е́сными чи́нми.  моли́те ѡ҆ на́съ, чтⷭ҇нꙋ́ю ва́шꙋ па́мѧть пра́зднꙋющихъ. 
Сла́ва, и҆ ны́нѣ, пра́здника. 
На хвали́техъ стїхи̑ры, гла́съ а҃. Подо́бенъ:  Нб҃е́сныхъ чинѡ́въ: 
Свѣтоза́рнаѧ, и҆ ст҃а́ѧ, и҆ бл҃гоѡбра́знаѧ  мч҃никѡвъ бори́са и҆ глѣ́ба всепра́зднественнаѧ возсїѧ̀  па́мѧть, и҆́же, всю̀ зе́млю просвѣща́юще и҆ і҆́дѡльскїй  мра́къ ѿгонѧ́юще, цѣльба́мъ бл҃года́ть и҆сточа́ютъ. 
Чⷭ҇тны́ми ка́плѧми крове́й ва́шихъ ѡ҆багри́сте  ри̑зы ва́шѧ, бл҃же́ннїи рѡма́не и҆ даві́де, тѣ́мъ  вѣ́рою па́мѧть ва́шꙋ пра́зднꙋюще, моли́тесѧ, мо́лимъ  ва́съ, оу҆мири́ти мі́ръ и҆ сп҃стѝ дꙋ́шы на́шѧ. 
Ꙗ҆́кѡ є҆ди́нъ свѣ́тъ во двою̀ тѣлесѝ, мі́ръ  просвѣща́ете чꙋде́сными блиста́нїи, страстоте́рпцы  гдⷭ҇ни, мра́къ (с. 533) невѣ́денїѧ ѿгонѧ́юще, тѣ́мъ  воспѣва́емъ ра́достнѡ, похвалѧ́юще ва́шꙋ па́мѧть. 
Сла́ва, гла́съ ѕ҃. 
И҆̀же на землѝ а҆́гг҃лы и҆ на нб҃сѝ чл҃вѣ́ки  бж҃їи, ст҃ы́хъ мч҃никъ почти́мъ, кро́вїю бо ва́шею всю̀  зе́млю рѡссі́йскꙋю ѡ҆свѧти́сте и҆ ѿ вселе́нныѧ  просла́вистесѧ, сегѡ̀ ра́ди и҆ мы̀, грѣ́шнїи, къ ва́мъ  прибѣга́емъ, и҆сцѣле́нїѧ да́ры прїе́млюще, оу҆гѡ́дницы  ст҃і́и рѡма́не и҆ даві́де, скорбѧ́щыѧ оу҆тѣша́ете,  печа̑льныѧ застꙋпа́ете, моли́тесѧ ѡ҆ дꙋша́хъ на́шихъ. 
И҆ ны́нѣ, пра́здника. 
Славосло́вїе вели́кое. И҆ ѿпꙋ́стъ. 
На лїтꙋргі́и. Бл҃жє́нны ѿ канѡ́на, пѣ̑сни г҃-ѧ  и҆ ѕ҃-ѧ. Прокі́менъ, гла́съ д҃: Ст҃ы̑мъ, и҆̀же сꙋ́ть на  землѝ є҆гѡ̀, оу҆дивѝ гдⷭ҇ь всѧ̀ хотѣ̑нїѧ своѧ̑ въ  ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ,  ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ.  А҆пⷭ҇толъ къ ри́млѧнѡмъ, зача́ло ч҃ѳ. А҆ллилꙋ́їа,  гла́съ д҃: Воззва́ша пра́веднїи, и҆ гдⷭ҇ь оу҆слы́ша  и҆̀хъ, и҆ ѿ всѣ́хъ скорбе́й и҆́хъ и҆зба́ви и҆̀хъ.  Сті́хъ: Мнѡ́ги скѡ́рби пра́вєднымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. Є҆ѵⷢ҇лїе ѿ і҆ѡа́нна,  зача́ло н҃в. Прича́стенъ: Ра́дꙋйтесѧ, пра́веднїи, ѡ҆  гдⷭ҇ѣ: 
Моли́тва. 
Ѽ дво́ице сщ҃е́ннаѧ, бра́тїѧ прекра̑снаѧ, до́блїи  страстоте́рпцы бори́се и҆ глѣ́бе, ѿ ю҆́ности хрⷭ҇тꙋ̀  вѣ́рою, чⷭ҇тото́ю и҆ любо́вїю послꙋжи́вшїи, и҆ кровьмѝ  свои́ми, ꙗ҆́кѡ багрѧни́цею, оу҆краси́вшїисѧ, и҆ ны́нѣ  со хрⷭ҇то́мъ ца́рствꙋющїи. Не забꙋ́дите и҆ на́съ, сꙋ́щихъ  на землѝ, но, ꙗ҆́кѡ те́плїи застꙋ̑пницы, ва́шимъ  си́льнымъ хода́тайствомъ пред̾ хрⷭ҇то́мъ бг҃омъ  сохрани́те ю҆́ныхъ во ст҃ѣ́й вѣ́рѣ и҆ чⷭ҇тотѣ̀ (с.  534) неврежде́нными ѿ всѧ́кагѡ прило́га невѣ́рїѧ и҆  нечⷭ҇тоты̀, ѡ҆гради́те всѣ́хъ на́съ ѿ всѧ̑кїѧ ско́рби,  ѡ҆ѕлобле́нїй и҆ напра́сныѧ сме́рти, оу҆кроти́те всѧ́кꙋю  враждꙋ̀ и҆ ѕло́бꙋ, дѣ́йствомъ дїа́вола воздвига́емꙋю ѡ҆  бли́жнихъ и҆ чꙋжди́хъ. мо́лимъ ва́съ, хрⷭ҇толюби́вїи  страстоте́рпцы, и҆спроси́те оу҆ великодарови́тагѡ влⷣки  всѣ̑мъ на́мъ ѡ҆ставле́нїе прегрѣше́нїй на́шихъ,  є҆диномы́слїе и҆ здра́вїе, и҆збавле́нїе ѿ наше́ствїѧ  и҆ноплеме́нныхъ, междоꙋсо́бныѧ бра́ни, ꙗ҆́звы и҆ гла́да.  Снабдѣва́йте свои́мъ застꙋпле́нїемъ странꙋ̀ на́шꙋ и҆  всѣ́хъ, чтꙋ́щихъ ст҃ꙋ́ю па́мѧть ва́шꙋ, во вѣ́ки  вѣкѡ́въ. а҆ми́нь. 


(с. 534) 
Мѣ́сѧца тогѡ́же въ а҃і-й де́нь. 
И҆̀же во ст҃ы́хъ ѻ҆тє́цъ на́шихъ равноапⷭ҇льныхъ  меѳо́дїа и҆ кѷрі́лла, оу҆чи́телей слове́нскихъ. 
Твори́мъ бдѣ́нїе. 
Ве́черъ. Бл҃же́нъ мꙋ́жъ: а҃-й а҆нтїфѡ́нъ. 
На Гдⷭ҇и воззва́хъ, стїхи́ры пра́здника г҃ и҆  ст҃ы́хъ є҃, гла́съ в҃. 
Подо́бенъ: Кі́ими похва́льными вѣнцы̀: 
Кі́ими похва́льными вѣнцы̀ оу҆вѧзе́мъ  бг҃омꙋ̑дрыѧ оу҆чи́тєли, ꙗ҆зы́ки словє́нскїѧ, во  тьмѣ̀ невѣ́дѣнїѧ и҆ сѣ́ни сме́ртнѣй сѣдѧ́щыѧ,  свѣ́томъ є҆ѵⷢ҇лїа просвѣти́вшыѧ, трⷪ҇цы є҆диносꙋ́щныѧ  велегла̑сныѧ проповѣ́дники; и҆́миже и҆ мы̀, ꙗ҆́кѡ  ди́вїѧ ма́слина, (с. 535) къ бл҃гопло́дномꙋ ко́рени  правосла́вїѧ прицѣпи́хомсѧ, и҆ прїѧ́хомъ ѿ хрⷭ҇та̀  бг҃а ми́ръ и҆ ве́лїю млⷭ҇ть. 
Два́жды. 
Кі́ими похва́льными пѣ́сньми оу҆блажи́мъ  бг҃омꙋ̑дрыѧ оу҆чи́тєли, меѳо́дїа пꙋстыннолю́бнаго, въ  безмо́лвнѣмъ пребыва́нїи плоды̑ дх҃а ѡ҆богати́вшасѧ, и҆  кѷрі́лла златоглаго́ливаго, раче́нїемъ любомꙋ́дрїѧ  го́рнюю премꙋ́дрость стѧжа́вшаго, и҆ бꙋ́їихъ мꙋдрецє́въ  а҆га́рѧнскихъ сꙋесло́вїе посрами́вшаго; и҆́хже ра́ди  хрⷭ҇то́съ бг҃ъ на́шъ дарова̀ и҆ на́мъ ве́лїю млⷭ҇ть. 
Кі́ими пѣ́сненными добро́тами восхва́лимъ  бг҃омꙋ̑дрыѧ оу҆чи́тєли, меѳо́дїа, всѧ̑ кра̑снаѧ мі́ра  любвѐ ра́ди хрⷭ҇то́вы презрѣ́вшаго, и҆ во  а҆́гг҃льстѣмъ ѻ҆́бразѣ нбⷭ҇номꙋ царю̀ крѣ́пкѡ  во́инствовавшаго, и҆ кѷрі́лла, ѿ ѻ҆́трочества  премꙋ́дрость въ сожи́тїе себѣ̀ и҆збра́вшаго, и҆ ѿ бг҃а  да̑нныѧ тала́нты во сла́вꙋ є҆гѡ̀ оу҆сꙋгꙋ́бившаго,  и҆́миже и҆ мы̀ присносꙋ́щнꙋю трⷪ҇цꙋ, ѻ҆ц҃а̀ и҆ сн҃а и҆  ст҃а́го дх҃а, є҆ди́наго бг҃а позна́вше, и҆́мамы ѿ  хрⷭ҇та̀ бг҃а ве́лїю млⷭ҇ть. 
Кі́ими дх҃о́вными пѣ́сньми возвели́чимъ ва́съ, ѽ  пребл҃же́ннїи оу҆чи́телїе, сп҃се́нїѧ ра́ди люде́й  слове́нскихъ а҆пⷭ҇льски подвиза́вшыѧсѧ, и҆ въ  просвѣще́нїи и҆́хъ свѣ́томъ бг҃овѣ́дѣнїѧ до́брѣ  потрꙋди́вшыѧсѧ, къ немꙋ́же две́рь затворе́ннаѧ ва́ми  письме́нъ слове́нскихъ и҆з̾ѡбрѣ́тенїемъ ѿве́рзесѧ  на́мъ; въ ню́же входѧ́ще, та́инство бл҃говѣ́стїѧ  хрⷭ҇то́ва разꙋмѣва́емъ, и҆ прїе́млемъ ѿ хрⷭ҇та̀ бг҃а  ми́ръ и҆ ве́лїю млⷭ҇ть. (с. 536) 
Сла́ва, гла́съ ѕ҃: 
А҆пⷭ҇лѡмъ є҆динонра̑вныѧ, і҆ера́рхѡвъ  оу҆добре́нїе, ꙗ҆зы́кѡвъ слове́нскихъ просвѣти́тели и҆  тє́плыѧ застꙋ́пники, прїиди́те празднолю́бцы,  похва́льными пѣ̑нїи воспои́мъ, глаго́люще: ра́дꙋйсѧ,  кѷрі́лле, бг҃осло́вїѧ трꙋбо̀ златокова́ннаѧ, та́инство  ст҃ы́ѧ трⷪ҇цы подо́бїемъ со́лнечнымъ оу҆ѧсни́вый, и҆  тѣ́мъ ѕлохꙋ̑льнаѧ оу҆ста̀ а҆га̑рѧнскаѧ загради́вый:  ра́дꙋйсѧ и҆ ты̀ съ ни́мъ, меѳо́дїе, є҆диномꙋ́дреннѡ  подвиза́выйсѧ, мл҃твами и҆ зна́мєнїи томꙋ̀  споспѣшествꙋ́ѧ: и҆ ны́нѣ, ѻ҆тцы̀ всебл҃же́ннїи, не  преста́йте молѧ́щесѧ ѡ҆ на́съ хрⷭ҇тꙋ̀ бг҃ꙋ, вѣ́рою и҆  любо́вїю ва́съ велича́ющихъ. 
И҆ ны́нѣ, пра́здника. 
Вхо́дъ. Прокі́менъ днѐ. Чтє́нїѧ трѝ зрѝ на л.  ѯ҃г. 
На стїхо́внѣ стїхи̑ры, гла́съ и҃: 
Свѣ́тлостїю житїѧ̀ ва́шегѡ, оу҆чи́телїе  равноапⷭ҇льнїи, ꙗ҆́кѡ ѕвѣ́зды небє́сныѧ на тве́рди  цр҃ко́внѣй просїѧ́ли є҆стѐ, и҆ мре́жею оу҆че́нїй  ва́шихъ мнѡ́гїѧ ꙗ҆зы́ки хрⷭ҇тꙋ̀ оу҆лови́вше, ко свѣ́тꙋ  непристꙋ́пнꙋ востеклѝ є҆стѐ, и҆дѣ́же со а҆́гг҃лы  ны́нѣ водворѧ́ющесѧ, мольбꙋ̀ сотвори́те ѡ҆ на́съ,  сщ҃е́ннꙋю па́мѧть ва́шꙋ ѡ҆ гдⷭ҇ѣ пра́зднꙋющихъ. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ,  и҆ прпⷣбнїи твоѝ возра́дꙋютсѧ. 
Прїиди́те, ѽ празднолю́бцы, возвели́чимъ  оу҆чи́тєли, а҆пⷭ҇лѡмъ равнопрестѡ́льныѧ и҆ слове́нъ  сла́вꙋ: и҆́ми бо ѿ пре́лести бѣсо́вскїѧ свободи́вшесѧ,  свѣ́тъ бл҃говѣ́стїѧ хрⷭ҇то́ва прїѧ́хомъ, и҆ позна́хомъ  предвѣ́чное сло́во, ѿ мра́ка грѣхо́внагѡ  и҆зба́вльшесѧ. (с. 537) 
Сті́хъ: Оу҆ста̀ првⷣнагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
Кѷрі́лле бг҃омꙋ́дре и҆ меѳо́дїе бг҃олюби́ве,  цр҃кве слове́нскїѧ а҆пⷭ҇ли и҆ первоꙋчи́тєли, и҆  вѣ́рныхъ застꙋ̑пницы, бл҃гоче́стїѧ ревни́тєли, дх҃а  ст҃а́гѡ ѻ҆рга́ни сладкогла́снїи, ны́нѣ ве́лїе  дерзнове́нїе оу҆ хрⷭ҇та̀ пастыренача́льника и҆мꙋ́ще,  моли́тесѧ ѡ҆ на́съ, честнꙋ́ю па́мѧть ва́шꙋ соверша́ющихъ,  да возведе́тъ ѿ тлѝ живо́тъ на́шъ, ꙗ҆́кѡ  многомлⷭ҇тивъ. 
Сла́ва, гла́съ то́йже: 
Ра́дꙋйсѧ, дво́ице сщ҃е́ннаѧ, свѣ́томъ  бг҃опозна́нїѧ на́съ ѡ҆зари́вшаѧ: кѷрі́лле, дх҃о́вныѧ  мꙋ́дрости и҆сто́чниче живоно́сный, ꙗ҆зы́ки словє́нскїѧ  жа́ждею и҆стаѧва́ющыѧ напои́вый, меѳо́дїе, мл҃твы чи́стое  ѻ҆бита́лище. хрⷭ҇тꙋ̀, є҆мꙋ́же во сла́вѣ предстоитѐ,  моли́тесѧ прилѣ́жнѡ, да кꙋ́пнѡ съ ва́ми є҆го̀  велича́емъ и҆ превозно́симъ во всѧ̑ вѣ́ки. 
И҆ ны́нѣ, пра́здника. Тропа́рь, гла́съ д҃: 
Ꙗ҆́кѡ а҆пⷭ҇лѡмъ є҆динонра́внїи и҆ слове́нскихъ  стра́нъ оу҆чи́телїе, кѷрі́лле и҆ меѳо́дїе бг҃омꙋ́дрїи,  влⷣкꙋ всѣ́хъ моли́те, всѧ̑ ꙗ҆зы́ки словє́нскїѧ  оу҆тверди́ти въ правосла́вїи и҆ є҆диномы́слїи,  оу҆мири́ти мі́ръ, и҆ сп҃стѝ дꙋ́шы на́шѧ. 
Два́жды. 
Та́же, Бцⷣе дв҃о: и҆лѝ пра́здника,  є҆ди́ножды. 
На оу҆́трени, на Бг҃ъ гдⷭ҇ь, тропа́рь ст҃ы́хъ.  Сла́ва, и҆ ны́нѣ. пра́здника. 
По а҃-мъ стїхосло́вїи сѣда́ленъ, гла́съ г҃: 
Трⷪ҇цѣ живонача́льнѣй, ю҆́же немо́лчнѡ  славосло́вѧтъ а҆́гг҃льскїѧ си̑лы, и҆ ю҆́же велегла́снѡ во  ꙗ҆зы́цѣхъ проповѣ́дасте, ны́нѣ во (с. 538) свѣ́тѣ  непристꙋ́пнѣмъ предстоѧ́ще, моли́тесѧ прилѣ́жнѡ,  кѷрі́лле и҆ меѳо́дїе, долгѡ́въ разрѣше́нїе дарова́ти,  и҆ вѣ́чнагѡ ѡ҆сꙋжде́нїѧ и҆зба́вити любо́вїю па́мѧть  ва́шꙋ почита́ющыѧ. 
Сла́ва, и҆ ны́нѣ, пра́здника. 
По в҃-мъ стїхосло́вїи сѣда́ленъ, гла́съ є҃: 
Да ра́дꙋютсѧ дне́сь ро́ди слове́нстїи, сщ҃е́ннꙋю  па́мѧть оу҆чи́телей бг҃омꙋ́дрыхъ свѣ́тлѡ пра́зднꙋюще:  тѣ́ми бо нача́тсѧ на сро́днѣмъ на́мъ ѧ҆зы́цѣ  слове́нстѣмъ лїтꙋргі́а бж҃е́ственнаѧ и҆ всѐ цр҃ко́вное  слꙋже́нїе соверша́тисѧ, и҆ тѣ́мъ неисчерпа́емый кла́дѧзь  воды̀ текꙋ́щїѧ въ жи́знь вѣ́чнꙋю даде́сѧ на́мъ: ѿ  неѧ́же пїю́ще, не преста́немъ велича́ти ва́съ, кѷрі́лле  и҆ меѳо́дїе. вы́ же во сла́вѣ ст҃ы́хъ веселѧ́щесѧ,  моли́тесѧ прилѣ́жнѡ сп҃сти́сѧ дꙋша́мъ на́шымъ. 
Сла́ва, и҆ ны́нѣ, пра́здника. 
На полѷеле́и велича́нїе: 
Велича́емъ ва́съ, ст҃і́и равноапⷭ҇льнїи меѳо́дїе  и҆ кѷрі́лле, всѧ̑ словє́нскїѧ страны̀ оу҆че́ньми  свои́ми просвѣти́вшыѧ и҆ ко хрⷭ҇тꙋ̀ приве́дшыѧ. 
Ѱало́мъ и҆збра́нный ст҃и́тельскїй. 
По полѷеле́и сѣда́ленъ, гла́съ д҃: 
Прїиди́те, просвѣти́тєли на́шѧ велегла́снѡ  хвала́ми почти́мъ: ті́и бо ꙗ҆зы́ки словє́нскїѧ,  гла́домъ сло́ва бж҃їѧ погиба́вшыѧ, ма́нною оу҆че́нїѧ  бг҃омꙋ́драгѡ напита́ста, и҆ преложе́нїемъ бл҃говѣ́стїѧ  сы́на гро́мова на сро́днꙋю и҆̀мъ бесѣ́дꙋ, ꙗ҆́кѡ лꙋче́ю  со́лнечною просвѣти́ста. ѿ неѧ́же и҆ мы̀ (с. 539)  ѡ҆заре́нїе прїе́мше, бл҃года́рственнѡ воззове́мъ:  ра́дꙋйтесѧ, кѷрі́лле и҆ меѳо́дїе присносла́внїи. 
Сла́ва, и҆ ны́нѣ, пра́здника. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Сщ҃е́нницы твоѝ ѡ҆блекꙋ́тсѧ въ  пра́вдꙋ, и҆ прпⷣбнїи твоѝ возра́дꙋютсѧ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи  по вселе́ннѣй. Всѧ́кое дыха́нїе да хва́литъ гдⷭ҇а.  Є҆ѵⷢ҇лїе ѻ҆́бщее ст҃и́телємъ. 
По н҃-мъ ѱалмѣ̀ стїхи́ра, гла́съ ѕ҃: 
А҆пⷭ҇лѡмъ є҆динонра̑вныѧ, і҆ера́рхѡвъ  оу҆добре́нїе, ꙗ҆зы́кѡвъ слове́нскихъ просвѣти́тєли и҆  тє́плыѧ застꙋ́пники, прїиди́те, празднолю́бцы,  похва́льными пѣ́нїи воспои́мъ, глаго́люще: ра́дꙋйсѧ,  кѷрі́лле, бг҃осло́вїѧ трꙋбо̀ златокова́ннаѧ, та́инство  ст҃ы́ѧ трⷪ҇цы подо́бїемъ со́лнечнымъ оу҆ѧсни́вый, и҆  тѣ́мъ ѕлохꙋ̑льнаѧ оу҆ста̀ а҆га̑рѧнскаѧ загради́вый:  ра́дꙋйсѧ и҆ ты̀ съ ни́мъ, меѳо́дїе, є҆диномꙋ́дреннѡ  подвиза́выйсѧ, мл҃твами и҆ зна́мєнїи томꙋ̀  споспѣшествꙋ́ѧ: и҆ ны́нѣ, ѻ҆тцы̀ всебл҃же́ннїи, не  преста́йте молѧ́щесѧ ѡ҆ на́съ хрⷭ҇тꙋ̀ бг҃ꙋ, вѣ́рою и҆  любо́вїю ва́съ велича́ющихъ. 
Канѡ́нъ пра́здника, на ѕ҃: и҆ ст҃ы́хъ, на и҃, гла́съ  г҃. 
Пѣ́снь а҃. І҆рмо́съ: 
Во́ды дре́вле ма́нїемъ бж҃е́ственнымъ во є҆ди́но  со́нмище совокꙋпи́вый, и҆ раздѣли́вый мо́ре  і҆сра́ильтєскимъ лю́демъ, се́й бг҃ъ на́шъ  препросла́вленъ є҆́сть: томꙋ̀ є҆ди́номꙋ пои́мъ, ꙗ҆́кѡ  просла́висѧ. 
Во́ды мѧте́жа мїрска́гѡ прейтѝ недоꙋмѣва́ѧ,  прпⷣбне меѳо́дїе, ѡ҆ста́вилъ є҆сѝ всѧ̑ кра̑снаѧ мі́ра  сегѡ̀, и҆ во (с. 540) а҆́гг҃льстѣмъ ѻ҆́бразѣ на  неви̑димыѧ врагѝ во́инствꙋѧ, бг҃ꙋ є҆ди́номꙋ порабо́талъ  є҆сѝ, ра́достнѡ воспѣва́ѧ: томꙋ̀ є҆ди́номꙋ пои́мъ,  ꙗ҆́кѡ просла́висѧ. 
И҆збра́нный сосꙋ́дъ ѿ пеле́нъ показа́лсѧ є҆сѝ,  кѷрі́лле бл҃же́нне, ю҆́ношескихъ шата́нїй чꙋ́ждъ  ꙗ҆ви́всѧ и҆ мꙋ́дрость бж҃е́ственнꙋю возлюби́въ: тѣ́мже  ст҃ы́ѧ правосла́вныѧ цр҃кве оу҆че́нїемъ просвѣще́нъ, и҆  са́мъ мнѡ́гимъ оу҆чи́тель и҆ просвѣти́тель бы́лъ  є҆сѝ. 
Сла́ва: 
Вода́ми оу҆че́нїй ва́шихъ ѡ҆роси́вшасѧ,  словє́нскїѧ страны̀ да́же додне́сь влⷣцѣ хрⷭ҇тꙋ̀  плоды̀ бл҃гопрїѧ̑тны прино́сѧтъ. сегѡ̀ ра́ди  оу҆бл҃жа́етъ ва́съ ст҃а́ѧ цр҃ковь, зовꙋ́щи: ѿ бѣ́дъ  и҆зба́вите на́съ, оу҆гѡ́дницы хрⷭ҇тѡ́вы. 
И҆ ны́нѣ, бг҃оро́диченъ: 
Во́ды грѣхѡ́вныѧ внидо́ша до дꙋшѝ моеѧ̀,  влⷣчце, и҆ въ тимѣ́нїи страсте́й оу҆глѣбо́хъ: къ  тебѣ̀ прибѣга́ю, всенепоро́чнаѧ, нечи́стыхъ помышле́нїй  волне́нїе оу҆тишѝ, и҆ ми́рное оу҆строе́нїе мѝ да́рꙋй. 
Пѣ́снь г҃. І҆рмо́съ: 
И҆́же ѿ не сꙋ́щихъ всѧ̑ приведы́й, сло́вомъ  созида́ємаѧ, соверша́ємаѧ дх҃омъ, вседержи́телю  вы́шнїй, въ любвѝ твое́й оу҆твердѝ менѐ. 
Глаго́лъ гдⷭ҇ень, ꙗ҆́кѡ и҆́же по мнѣ̀ и҆тѝ  хо́щетъ, да во́зьметъ кре́стъ сво́й, слꙋ́хомъ се́рдца  твоегѡ̀ оу҆слы́шавъ, прпⷣбне меѳо́дїе, кре́стъ  и҆́ноческагѡ житїѧ̀ возложи́въ на ра́мо твоѐ,  послѣ́довалъ є҆сѝ хрⷭ҇тꙋ̀, є҆го́же молѝ, да и҆ менѐ  хла́днаго въ любвѝ свое́й оу҆тверди́тъ. (с. 541) 
И҆́же дре́вле і҆а́кѡвꙋ въ со́ннѣмъ видѣ́нїи  лѣ́ствицꙋ къ нб҃сѝ возводѧ́щꙋю показа̀, то́й и҆ тебѣ̀,  ст҃е кѷрі́лле, є҆щѐ ѻ҆́трокꙋ сꙋ́щꙋ, въ ди́внѣмъ  снѣ̀ софі́ю дѣ́вꙋ ѡ҆брꙋчѝ: се́ же бы́сть престо́лꙋ  є҆гѡ̀ присѣдѧ́щаѧ премꙋ́дрость, ꙗ҆́же въ любвѝ  всевы́шнѧгѡ оу҆тверди́ тѧ. 
Сла́ва: 
И҆́же ѿ не сꙋ́щихъ всѧ̑ приведы́й, и҆ ва́съ,  ѻ҆тцы̀ досточꙋ́днїи, ѿ чре́ва ма́тернѧ ѡ҆свѧтѝ въ  сосꙋ́ды и҆збра̑нныѧ себѣ̀, во є҆́же пронестѝ и҆́мѧ  є҆гѡ̀ пред̾ ꙗ҆зы́ки: тѣ́мже честнꙋ́ю па́мѧть ва́шꙋ  соверша́юще, мо́лимъ ва́съ, кѷрі́лле и҆ меѳо́дїе,  вла́ющїйсѧ оу҆́мъ на́шъ во и҆сповѣ́данїи пра́выѧ вѣ́ры  оу҆тверди́ти. 
И҆ ны́нѣ, бг҃оро́диченъ: 
Ꙗ҆́же мі́рови ми́ръ пода́вшаѧ и҆ нача́льника  тишины̀ ро́ждшаѧ, оу҆кротѝ во́лны страсте́й мои́хъ  чⷭ҇таѧ, и҆ на ка́мени мѧ̀ безстра́стїѧ оу҆твердѝ. 
Ст҃ы̑мъ сѣда́ленъ, гла́съ д҃: 
Оу҆подо́билъ є҆сѝ со́лнцꙋ трⷪ҇цꙋ ст҃ꙋ́ю  є҆диносꙋ́щнꙋю, кѷрі́лле бг҃одꙋхнове́нне, во ѻ҆́бразъ  ст҃ы́ѧ трⷪ҇цы зри́момꙋ на небесѝ со́лнцꙋ созда́нꙋ бы́ти,  глаго́лѧ: подо́бїе бг҃а ѻ҆ц҃а̀ со́лнечный крꙋ́гъ  є҆́сть, не и҆мы́й конца̀, ни нача́ла, и҆ ꙗ҆́коже ѿ  крꙋ́га со́лнечна и҆схо́дитъ лꙋча̀ свѣ́та, поднебе́снꙋю  просвѣща́ющаѧ, си́це ѿ бг҃а ѻ҆ц҃а̀ ражда́етсѧ сн҃ъ,  ѻ҆́ч҃ее сїѧ́нїе, теплота́ же вселе́ннꙋю ѡ҆живлѧ́ющаѧ,  ѿ тогѡ́жде крꙋ́га кꙋ́пнѡ съ лꙋче́ю и҆злива́емаѧ,  подо́бїе є҆́сть дх҃а ст҃а́гѡ, ѿ тогѡ́жде ѻ҆ц҃а̀  и҆сходѧ́щагѡ. ди́вномꙋ оу҆че́нїю твоемꙋ̀ вне́млюще, и҆  мы̀ (с. 542) въ трⷪ҇цѣ є҆ди́номꙋ бг҃ꙋ покланѧ́емсѧ,  па́мѧть же твою̀ оу҆бл҃жа́емъ, досточꙋ́дне. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Положи́лъ є҆сѝ къ на́мъ тве́рдꙋю любо́вь, гдⷭ҇и:  є҆диноро́днаго бо твоего̀ сн҃а за ны̀ на сме́рть да́лъ  є҆сѝ. тѣ́мже тѝ зове́мъ бл҃годарѧ́ще: сла́ва си́лѣ  твое́й, гдⷭ҇и. 
Положи́лъ є҆сѝ хране́нїе за́повѣдей, ꙗ҆́кѡ  ка́мень краеꙋго́ленъ, на не́мже созида́ѧ хра́минꙋ дꙋшѝ  твоеѧ̀, прпⷣбне меѳо́дїе, дх҃а ст҃а́гѡ селе́нїе  сотвори́лъ ю҆̀ є҆сѝ: а҆́зъ же селе́нїе грѣха̀ сы́й, къ  тебѣ̀ припа́даю, всебл҃же́нне, ѡ҆чи́сти мѧ̀ росо́ю  мл҃твъ твои́хъ, да зовꙋ̀ бл҃годарѧ̀: сла́ва си́лѣ  твое́й, гдⷭ҇и. 
Да́ждь мѝ, да разꙋмѣ́ю, что̀ є҆́сть оу҆го́дно  тебѣ̀, влⷣко: взыва́лъ є҆сѝ, бл҃же́нне кѷрі́лле,  є҆гда̀ со ю҆́нымъ царе́мъ въ наꙋче́нїе кни́жное вда́нъ  бы́лъ є҆сѝ. сегѡ̀ ра́ди, кꙋ́пнѡ со внѣ́шнимъ  любомꙋ́дрїемъ, дх҃а премꙋ́дрости и҆ стра́ха бж҃їѧ свы́ше  прїѧ́лъ є҆сѝ, земнꙋ́ю же мꙋ́дрость ни во что́же  вмѣни́лъ є҆сѝ, зовы́й: сла́ва си́лѣ твое́й, гдⷭ҇и. 
Сла́ва: 
Положи́лъ є҆сѝ любо́вь къ зижди́телю твоемꙋ̀  ꙗ҆́кѡ печа́ть на се́рдцѣ твое́мъ, всебл҃же́нне. сегѡ̀  ра́ди земнꙋ́ю ѡ҆брꙋ́чницꙋ и҆ сла́вꙋ мі́ра сегѡ̀  ѿри́нꙋлъ є҆сѝ, кѷрі́лле, и҆ ꙗ҆́кѡ пти́ца ѿ сѣ́ти  ловѧ́щихъ бѣ́гаѧ, въ ти́хое приста́нище и҆́ночествꙋющихъ  дости́глъ є҆сѝ и҆ въ ри́зꙋ ра́дованїѧ ѡ҆бле́клсѧ  є҆сѝ, воспѣва́ѧ со меѳо́дїемъ: сла́ва си́лѣ твое́й,  гдⷭ҇и. (с. 543) 
И҆ ны́нѣ, бг҃оро́диченъ: 
Положи́въ беззакѡ́нїѧ и҆ непра̑вды моѧ̑ предо  мно́ю, ви́ждꙋ, ꙗ҆́кѡ па́че песка̀ морска́гѡ  оу҆мно́жишасѧ. къ тебѣ̀ прибѣга́ю, всенепоро́чнаѧ,  стрꙋ́пы дꙋшѝ моеѧ̀ и҆сцѣлѝ, да зовꙋ̀ къ ро́ждшемꙋсѧ  ѿ тебє̀, бл҃годарѧ̀: сла́ва си́лѣ твое́й, гдⷭ҇и. 
Пѣ́снь є҃. І҆рмо́съ: 
Ꙗ҆́кѡ ви́дѣ и҆са́їа ѻ҆бра́знѡ на прⷭ҇то́лѣ  превознесе́на бг҃а, ѿ а҆́гг҃лъ сла́вы дорѷноси́ма, ѽ  ѻ҆каѧ́нный, вопїѧ́ше, а҆́зъ: прови́дѣхъ бо воплоща́ема  бг҃а, свѣ́та невече́рнѧ и҆ ми́ромъ влады́чествꙋюща. 
Ꙗ҆́кѡ крі́нъ бл҃гоꙋха́нный въ пꙋсты́ни процвѣ́лъ  є҆сѝ, прпⷣбне меѳо́дїе, мл҃твами, бдѣ́нїемъ и҆  поще́нїемъ дꙋ́шꙋ твою̀ оу҆краша́ѧ, и҆ на землѝ  равноа́гг҃льнѡ пожи́въ, ны́нѣ со а҆́гг҃лы свѣ́тлѡ  созерца́еши свѣ́та невече́рнѧ и҆ ми́ромъ  влады́чествꙋюща. 
Ѿ а҆́гг҃лъ сла́вы дорѷноси́момꙋ молѧ́сѧ въ  пꙋсты́ни, кѷрі́лле, нꙋ́ждею въ ца́рствꙋющїй гра́дъ  возвраще́нъ бы́лъ є҆сѝ и҆ са́номъ сщ҃е́нства  оу҆краси́лсѧ є҆сѝ, да пꙋ́ть сп҃се́нїѧ человѣ́кѡмъ  пока́жеши, свѣ́томъ оу҆че́нїѧ просвѣща́ѧ и҆  безкро́внꙋю же́ртвꙋ ѡ҆ всѣ́хъ приносѧ̀ свѣ́тꙋ  невече́рнемꙋ ми́ромъ влады́чествꙋющꙋ. 
Сла́ва: 
Ꙗ҆́кѡ кла́дѧзь премꙋ́дрости неисчерпа́емый  ꙗ҆ви́лсѧ є҆сѝ, бг҃оно́се кѷрі́лле, є҆гда̀ въ  сарацы́ны на препрѣ́нїе хꙋ́лѧщихъ прест҃ꙋ́ю трⷪ҇цꙋ ѿ  царѧ̀ по́сланъ бы́лъ є҆сѝ: не возмого́ша бо мꙋ́тными  вода́ми ѕлоꙋче́нїѧ потопи́ти тѧ̀, свѣ́томъ невече́рнимъ  свы́ше ѡ҆зарѧ́ема. (с. 544) 
И҆ ны́нѣ, бг҃оро́диченъ: 
Ꙗ҆́кѡ дре́во непло́дное сы́й, ка́кѡ не  оу҆жаса́юсѧ гро́знагѡ посѣче́нїѧ, ѽ ѻ҆каѧ́нный а҆́зъ!  ско́рѡ притецы̀ ко бг҃обл҃года́тнѣй, дꙋшѐ моѧ̀: а҆́ще  бо не ѻ҆на̀ застꙋ́питъ тѧ̀, оу҆зрѣ́ти не и҆́маши  свѣ́та невече́рнѧ и҆ ми́ромъ влады́чествꙋюща. 
Пѣ́снь ѕ҃. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆  и҆счеза́етъ дꙋ́хъ мо́й: но простры́й, влⷣко, высо́кꙋю  твою̀ мы́шцꙋ, ꙗ҆́кѡ петра́ мѧ, оу҆пра́вителю. сп҃сѝ. 
Сѐ ꙗ҆́кѡ пꙋчи́на морска́ѧ є҆стество̀ бж҃їе  є҆́сть, непостижи́мое оу҆мо́мъ и҆ неизрече́нное  глагѡ́лы, ре́клъ є҆сѝ ко а҆га́рѧнѡмъ, премꙋ́дре  кѷрі́лле: тꙋ́ю бо пꙋчи́нꙋ кромѣ̀ ст҃а́гѡ є҆ѵⷢ҇лїа  преплы́ти хотѧ́щїи потоплѧ́ютсѧ, не вѣ́дꙋще пѣ́ти:  ꙗ҆́кѡ петра́ ны, оу҆пра́вителю, сп҃сѝ. 
Въ бе́зднѣ ра́зꙋма лжеиме́ннагѡ оу҆глѣ́бшїи  а҆га́рѧне та́йнѡ ꙗ҆́дъ сме́ртный предложи́ша тебѣ̀:  рекі́й же во є҆ѵⷢ҇лїи хрⷭ҇то́съ, ꙗ҆́кѡ а҆́ще что̀ и҆  сме́ртно и҆спїе́те, не вреди́тъ вы̀, соблюде́ тѧ цѣ́ла,  и҆ съ че́стїю въ ца́рствꙋющїй гра́дъ возвратѝ. ты́ же  царе́мъ и҆ патрїа́рхомъ досто́йнѡ оу҆блажа́емь, не  превозне́слсѧ є҆сѝ, и҆ взыва́ти не преста́лъ є҆сѝ:  ꙗ҆́кѡ петра́ мѧ, оу҆пра́вителю, сп҃сѝ. 
Сла́ва: 
Дре́вле рекі́й бж҃е́ственный дх҃ъ: ѿдѣли́те мѝ  варна́вꙋ и҆ са́ѵла на дѣ́ло, на не́же призва́хъ и҆̀хъ:  подо́бнѣ и҆ ва́съ, ѻ҆тцы̀ прпⷣбнїи, въ словє́нскїѧ  страны̑ посла́ти повелѣ̀, и҆ та́кѡ лю́дїе во тьмѣ̀ и҆  сѣ́ни сме́ртнѣй сѣдѧ́щїи, свѣ́томъ оу҆че́нїѧ ва́шегѡ  просвѣти́вшесѧ, воззва́ша: ꙗ҆́кѡ петра́ ны,  оу҆пра́вителю, сп҃слъ є҆сѝ. (с. 545) 
И҆ ны́нѣ, бг҃оро́диченъ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆  тре́петомъ ѡ҆держи́мь є҆́смь, оу҆жаса́ѧсѧ всеконе́чнагѡ  потопле́нїѧ. тѣ́мже мольбꙋ̀ приношꙋ́ ти, пренепоро́чнаѧ:  поми́лꙋй стра́стнꙋю мою̀ дꙋ́шꙋ, прострѝ рꙋ́кꙋ твою̀,  ꙗ҆́кѡ бл҃га́ѧ, и҆ ꙗ҆́кѡ петра̀ сп҃сѐ сн҃ъ тво́й, та́кѡ  мѧ̀, оу҆пра́вительнице, сп҃сѝ. 
Конда́къ, гла́съ г҃: 
Сщ҃е́ннꙋю дво́ицꙋ просвѣти́телей на́шихъ  почти́мъ, бж҃е́ственныхъ писа́нїй преложе́нїемъ  и҆сто́чникъ бг҃опозна́нїѧ на́мъ и҆сточи́вшихъ, и҆з̾  негѡ́же да́же додне́сь неѡскꙋ́днѡ почерпа́юще,  оу҆бл҃жа́емъ ва́съ, кѷрі́лле и҆ меѳо́дїе, прⷭ҇то́лꙋ  вы́шнѧгѡ предстоѧ́щихъ и҆ те́плѣ молѧ́щихсѧ ѡ҆ дꙋша́хъ  на́шихъ. 
І҆́косъ: 
Въ добродѣ́тели просїѧ́вшыѧ проповѣ́дники  бл҃гоче́стїѧ, и҆́стинныѧ столпы̀ и҆ ѡ҆снова̑нїѧ цр҃кве,  трꙋбы̑ бж҃е́ствєнныѧ хрⷭ҇то́выхъ догма́тѡвъ, бг҃онѡ́сныѧ  ѻ҆тцы̀ меѳо́дїа и҆ кѷрі́лла, прїиди́те, вѣ́рнїи,  восхва́лимъ: ті́и бо мра́къ невѣ́рїѧ ѿ на́съ  ѿгна́вше, и҆ є҆́реси нече́стїѧ ѻ҆гне́мъ дх҃а  попали́вше, преложе́нїемъ писа́нїй ро́дъ слове́нскїй  и҆з̾ ди́вїѧ ма́слины въ бл҃гопло́днꙋю премѣни́ша, и҆  бж҃е́ственнымъ кр҃ще́нїемъ въ вѣ́рꙋ хрⷭ҇то́вꙋ  приведо́ша, и҆ вселе́ннꙋю всю̀ мно́жествомъ чꙋде́съ  и҆спо́лниша. тогѡ̀ ра́ди дне́сь а҆́ки вѣнцено́сцы  предстоѧ́тъ вседержи́телю бг҃ꙋ, къ ни́мже возопїи́мъ:  ѻ҆тцы̀ бж҃е́ственнїи и҆ равноапⷭ҇льнїи,  предста́тельствомъ ва́шимъ да́рꙋйте всѣ̑мъ племенѡ́мъ  словє́нскимъ въ правовѣ́рїи тве́рдость и҆  є҆диномы́слїе, те́плѣ молѧ́щесѧ ѡ҆ дꙋша́хъ на́шихъ. (с.  546) 
Пѣ́снь з҃. І҆рмо́съ: 
Пре́жде ѻ҆́бразꙋ злато́мꙋ, персі́дскомꙋ чти́лищꙋ  ѻ҆́троцы не поклони́шасѧ, трїѐ пою́ще посредѣ̀ пе́щи:  ѻ҆тцє́въ бж҃е, бл҃гослове́нъ є҆сѝ. 
Пре́жде є҆ди́нъ со є҆ди́нымъ пребыва́ѧ, дꙋ́шꙋ  твою̀ ꙗ҆́кѡ ра́й бг҃онасажде́нный сотвори́лъ є҆сѝ,  меѳо́дїе, та́же на про́повѣдь а҆пⷭ҇льскꙋю кꙋ́пнѡ съ  бг҃омꙋ́дрымъ кѷрі́лломъ ше́дъ, во страна́хъ слове́нскихъ  потрꙋди́лсѧ є҆сѝ, и҆дѣ́же ꙗ҆́кѡ ѻ҆́троцы ѻ҆гне́мъ  нече́стїѧ неѡпалѧ́еми воспѣва́сте: ѻ҆тцє́въ бж҃е,  бл҃гослове́нъ є҆сѝ. 
І҆ꙋдє́и и҆ сарацы́ны препрѣ́лъ є҆сѝ, премꙋ́дре  кѷрі́лле, и҆ странꙋ̀ каза́рскꙋю ст҃ы́мъ кр҃ще́нїемъ  просвѣти́лъ є҆сѝ, оу҆́зникѡвъ мно́жество свобожда́ѧ,  и҆ въ пꙋсты́ни безво́днѣй во́дꙋ сла́нꙋю въ сла́дкꙋю  преложи́лъ є҆сѝ. лю́дїе же спасе́ннїи тобо́ю  воспѣва́хꙋ: ѻ҆тцє́въ бж҃е, бл҃гослове́нъ є҆сѝ. 
Сла́ва: 
Сосꙋ́ди и҆збра́ннїи бы́сте, ѻ҆тцы̀ прпⷣбнїи,  пронестѝ и҆́мѧ гдⷭ҇не пред̾ ꙗ҆зы́ки: сегѡ̀ ра́ди и҆  и҆́ны страны̑ словє́нскїѧ возжелѣ́ша свѣ́томъ  оу҆че́нїѧ ва́шегѡ ѡ҆зари́тисѧ. вы́ же предсꙋди́сте  сла́дость безмо́лвїѧ на трꙋ́дъ а҆пⷭ҇льскїй премѣни́ти,  да мно́жайшыѧ хрⷭ҇тꙋ̀ прїѡбрѧ́щете и҆ кꙋ́пнѡ съ ни́ми  воспое́те: ѻ҆тцє́въ бж҃е, бл҃гослове́нъ є҆сѝ. 
И҆ ны́нѣ, бг҃оро́диченъ: 
Сосꙋ́дъ по́лнъ страсте́й є҆́смь, прест҃а́ѧ бцⷣе  дв҃о, и҆ сме́рти ѻ҆́ныѧ послѣ́днїѧ и҆ ѻ҆́гненнагѡ  преще́нїѧ страшꙋ́сѧ. но ты̀, прчⷭ҇таѧ, сп҃си́ мѧ  погиба́ющаго, крѣ́постїю (с. 547) препоѧ́ши дꙋ́хъ мо́й,  да плени̑цы грѣхѡ́вныѧ расто́ргъ, бл҃года́рственнѡ  воспою̀: и҆зба́вителѧ плѣне́нныхъ ро́ждшаѧ,  бл҃гослове́на є҆сѝ. 
Пѣ́снь и҃. І҆рмо́съ: 
Веще́ственнагѡ ѻ҆гнѧ̀ пла́мень невеще́ственнымъ  оу҆вѧди́ша бг҃озри́мїи ѻ҆́троцы, и҆ поѧ́хꙋ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Невеще́ственнымъ свѣ́томъ бл҃года́ти вы́нꙋ  ѡ҆зарѧ́емь, прїѧ́лъ є҆сѝ са́нъ сщ҃е́нства, бл҃же́нне  кѷрі́лле, и҆ споспѣшествꙋ́ющꙋ тебѣ̀ дх҃ꙋ ст҃о́мꙋ,  писмена̀ словє́нскаѧ и҆з̾ѡбрѣ́лъ є҆сѝ, да  бг҃одꙋхнове́нныхъ кни́гъ на сро́днꙋю и҆̀мъ бесѣ́дꙋ  преложе́нїемъ лю́дїе просвѣти́вшесѧ воспою́тъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пе́рвѣе сы́на гро́мова неземны̑ѧ глаго́лы: въ  нача́лѣ бѣ̀ сло́во, ꙗ҆́кѡ вѣ́ры на́шеѧ глави́знꙋ  возгремѣ́ли є҆стѐ, ѻ҆тцы̀ всехва́льнїи. та́же  ѱалти́рь сладкогла́снꙋю на глаго́лы словє́нскїѧ  преложи́ли є҆стѐ, є҆́юже и҆ ны́нѣ ст҃а́ѧ цр҃ковь  веселѧ́щисѧ взыва́етъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Сла́ва: 
Невеще́ственнымъ сокро́вищемъ ѡ҆богати́сте на́съ,  ѻ҆тцы̀ досточꙋ́днїи: бж҃е́ственнаѧ бо лїтꙋргі́а на  ѧ҆зы́цѣ слове́нстѣмъ нача́тсѧ ѿ ва́съ соверша́тисѧ.  сеѧ̀ бл҃года́ти и҆ мы̀ додне́сь прича̑стницы сꙋ́ще,  воспѣва́емъ бг҃а, глаго́люще: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
И҆ ны́нѣ, бг҃оро́диченъ: 
Ѻ҆́гнь и҆скꙋше́нїй и҆ напа́стей ѕлы́хъ ѡ҆бы́де  мѧ̀: къ тебѣ̀ прибѣга́ю, бцⷣе дв҃о: не пре́зри,  чⷭ҇таѧ, моле́нїй раба̀ (с. 548) твоегѡ̀, ѿ ѡ҆держа́щихъ  мѧ̀ лю́тыхъ и҆зба́ви, да бл҃гословлѧ́ѧ бл҃гословлю́ тѧ и҆  превознесꙋ̀ и҆́мѧ твоѐ во вѣ́ки. 
Пѣ́снь ѳ҃. І҆рмо́съ: 
Тебѐ неѡпали́мꙋю кꙋпинꙋ̀ и҆ ст҃ꙋ́ю дв҃ꙋ, мт҃рь  свѣ́та и҆ бцⷣꙋ, наде́ждꙋ всѣ́хъ на́съ велича́емъ. 
Тебѐ по достоѧ́нїю восхвали́ти кто̀ возмо́жетъ,  меѳо́дїе всесла́вне, по́двиги и҆ трꙋды̀ твоѧ̑, ꙗ҆̀же  а҆пⷭ҇льски сп҃се́нїѧ ра́ди люде́й заблꙋ́ждшихъ под̾ѧ́лъ  є҆сѝ, кѷрі́лле, кто̀ и҆зочте́тъ; па́че же мы̀, ва́ми  сла́вити бг҃а вы́шнѧго на сро́днѣмъ на́мъ ѧ҆зы́цѣ  наꙋчи́вшесѧ, є҆диномꙋ́дреннѡ и҆ ва́съ съ ни́мъ  велича́емъ. 
Тебѐ, кѷрі́лле бл҃же́нне, ꙗ҆́кѡ оу҆жѐ дѣ́ло  соверши́вшꙋ и҆ тече́нїе сконча́вшꙋ, бы́сть и҆звѣще́нїе  свы́ше ѡ҆ кончи́нѣ твое́й, є҆́же прїи́мъ, ра́достнѡ  воспѣ́лъ є҆сѝ: ѡ҆ ре́кшихъ мнѣ̀, вни́демъ во дворы̀  гдⷭ҇ни, возвесели́сѧ дꙋ́хъ мо́й. та́же вожделѣ́въ въ  гѡ́рнѧѧ дꙋше́ю возне́слсѧ є҆сѝ, и҆дѣ́же съ нбⷭ҇ными  си́лами трⷪ҇цꙋ є҆диносꙋ́щнꙋю вы́нꙋ велича́еши. 
Сла́ва: 
Цр҃кве мора́вскїѧ є҆пі́скопство прїе́мъ, прпⷣбне  меѳо́дїе, мнѡ́гїѧ трꙋды̀ и҆ по́двиги, вѣ́рꙋ ст҃ꙋ́ю  возвѣща́ѧ, под̾ѧ́лъ є҆сѝ, мнѡ́гїѧ бѣды̑ и҆  и҆згна́нїѧ претерпѣ́лъ є҆сѝ: ны́нѣ же кꙋ́пнѡ со  ст҃ы́мъ кѷрі́лломъ въ вы́шнихъ ра́дꙋющесѧ, моли́тесѧ ѡ҆  на́съ, да мы̀ ꙗ҆́кѡ застꙋ́пники и҆ хода̑таи на́ша вы́нꙋ  ва́съ велича́емъ. (с. 549) 
И҆ ны́нѣ, бг҃оро́диченъ: 
Превы́шшаѧ а҆́гг҃лъ и҆ херꙋві̑мъ честнѣ́йшаѧ,  предста́тельствомъ ст҃ы́хъ кѷрі́лла и҆ меѳо́дїа, на  на́ше смире́нїе оу҆милосе́рдисѧ, мо́лимъ ти сѧ, и҆з̾  глꙋбины̀ грѣхо́вныѧ возведѝ и҆ вѣ́чнагѡ ѡ҆сꙋжде́нїѧ  на́съ и҆зба́ви, да кꙋ́пнѡ съ ни́ми тебѐ, мт҃рь свѣ́та  и҆ бцⷣꙋ, наде́ждꙋ всѣ́хъ на́съ велича́емъ. 
Свѣти́ленъ: 
Оу҆чи́тєли ст҃і́и, па́мѧть ва́шꙋ свѣ́тлѡ  пра́зднꙋюще, мо́лимъ ва́съ всеꙋсе́рднѡ: ꙗ҆зы́ки, и҆́хже  сокро́вищемъ бл҃говѣ́стїѧ ѡ҆богати́сте, на ка́мени  и҆сповѣ́данїѧ хрⷭ҇то́ва оу҆тверди́те, и҆ соблюди́те въ  ми́рѣ живо́тъ на́шъ. 
Сла́ва, и҆ ны́нѣ, пра́здника. 
На хвали́техъ, стїхи̑ры пра́здника г҃: и҆ ст҃ы́хъ  г҃, гла́съ д҃. 
Подо́бенъ: Ꙗ҆́кѡ до́блѧ: 
Кѷрі́лле и҆ меѳо́дїе бг҃омꙋ́дрїи, а҆пⷭ҇льскимъ  стопа́мъ послѣ́дꙋюще, ко взыска́нїю люде́й заблꙋ́ждшихъ  є҆диномꙋ́дреннѡ подви́гшесѧ, ꙗ҆́кѡ ѻ҆рлѝ  скоропарѧ́щїи страны̑ словє́нскїѧ ѡ҆блетѣ́ли є҆стѐ,  ꙗ҆̀же свѣ́томъ бг҃опозна́нїѧ ѡ҆зари́вше, приведо́сте ко  і҆и҃сꙋ чл҃вѣколю́бцꙋ и҆ сп҃сꙋ дꙋ́шъ на́шихъ. 
Вїногра́да хрⷭ҇то́ва дѣ́лателїе, бл҃гоче́стїѧ  насади́тєли, лю́ди словє́нскїѧ ꙗ҆́кѡ дра́хмꙋ поги́бшꙋю  со тща́нїемъ взыска́вше ѡ҆брѣлѝ є҆стѐ, бг҃оно́снїи  ѻ҆тцы̀, ю҆́же въ сокро́вищницꙋ жи́зни вѣ́чныѧ прїѧ́тъ  ра́дꙋѧсѧ со а҆́гг҃лы і҆и҃съ чл҃вѣколю́бецъ и҆ сп҃съ  дꙋ́шъ на́шихъ. (с. 550) 
Ст҃ы́ѧ трⷪ҇цы побѡ́рницы и҆ заблꙋ́ждшихъ  наста̑вницы, ѕлохꙋле́нїе а҆га́рѧнское препрѣ́вши и҆  нече́стїе і҆ꙋде́йское посрами́вшїи, цр҃ковь, ю҆́же  стѧжа́ли є҆стѐ бг҃оꙋго́дными трꙋды̀ и҆ пѡ́ты ва́шими,  сохрани́ти потщи́тесѧ ѿ навѣ́тѡвъ вра́жїихъ  неврежде́нꙋ и҆ бл҃гопрїѧ́тнꙋ і҆и҃сꙋ чл҃вѣколю́бцꙋ и҆  сп҃сꙋ дꙋ́шъ на́шихъ. 
Сла́ва, гла́съ ѕ҃: 
Просвѣти́телей на́шихъ бл҃гоче́стнѡ па́мѧть  соверша́юще, лю́дїе, бл҃года́рственнѡ возопїи́мъ:  ра́дꙋйтесѧ, свѣти́льницы пресвѣ́тлїи, свѣ́томъ  бг҃опозна́нїѧ страны̀ словє́нскїѧ ѡ҆зари́вшїи:  ра́дꙋйтесѧ, па́стырїе до́брїи, словє́сныѧ ѻ҆́вцы, въ  де́брехъ невѣ́рїѧ разсѣ̑ѧнныѧ, во є҆ди́но собра́вшїи  и҆ къ пастыренача́льникꙋ хрⷭ҇тꙋ̀ приве́дшїи. є҆го́же  велича́юще, ва́съ оу҆блажа́емъ. 
И҆ ны́нѣ, пра́здника. 
Славосло́вїе вели́кое, и҆ ѿпꙋ́стъ. 
На лїтꙋргі́и: Бл҃жє́нна ѿ канѡ́на ст҃ы́хъ,  пѣ́снь г҃-ѧ и҆ ѕ҃-ѧ. Прокі́менъ, гла́съ з҃: Честна̀  пред̾ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ къ є҆вре́ємъ, зача́ло ти҃і. А҆ллилꙋ́їа,  гла́съ в҃: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. Є҆ѵⷢ҇лїе ѿ матѳе́а,  зача́ло а҃і. Прича́стенъ: Въ па́мѧть вѣ́чнꙋю бꙋ́детъ  првⷣникъ: 


(с. 551) 
Мѣ́сѧца тогѡ́же въ к҃г-й де́нь. 
Прпⷣбныѧ ма́тере на́шеѧ є҆ѵфросѵ́нїи по́лотскїѧ. 
На вели́цѣй вече́рни. 
На Гдⷭ҇и воззва́хъ: стїхи̑ры, гла́съ ѕ҃: 
А҆́гг҃лѡмъ чтⷭ҇нꙋ́ю и҆ вселюбе́знꙋю чⷭ҇тотꙋ̀  возлюби́вши, прпⷣбнаѧ ма́ти є҆ѵфросѵ́нїе, хрⷭ҇тꙋ̀ ѿ  ю҆́ности своеѧ̀ себѐ оу҆невѣ́стила є҆сѝ. є҆мꙋ́же  ны́нѣ со а҆́гг҃лы предстоѧ́щи, молѝ ѡ҆ чтꙋ́щихъ  бл҃гоче́стнѡ па́мѧть твою̀. 
А҆́гг҃льскомꙋ житїю̀ подража́ющи, посто́мъ и҆  мл҃твами хрⷭ҇тꙋ̀, ꙗ҆́кѡ безпло́тна, послꙋжи́ла є҆сѝ.  ны́нѣ со а҆́гг҃льскими чи́нми водворѧ́ющисѧ въ черто́зѣ  безсме́ртнагѡ жениха̀ твоегѡ̀, молѝ, є҆го́же возлюби́ла  є҆сѝ, ѡ҆ чтꙋ́щихъ ра́достнѡ всечⷭ҇тнꙋ́ю па́мѧть твою̀. 
А҆гг҃лоподо́бное житїѐ воспрїе́мши, сла́вꙋ  вре́меннꙋю, и҆ бога́тство, и҆ до́мъ ѻ҆́тчїй, и҆  ѡ҆брꙋ́чника земна́го ѡ҆ста́вила є҆сѝ и҆ си́хъ ра́ди  воздаѧ́нїе вѣ́чное на нб҃сѝ воспрїѧ́ла є҆сѝ, и҆дѣ́же  со а҆́гг҃лы ра́дꙋющисѧ, молѝ ѡ҆ чтꙋ́щихъ любо́вїю  па́мѧть твою̀. 
И҆́ны стїхи̑ры, гла́съ то́йже. 
Подо́бенъ: Тридне́венъ: 
И҆з̾ ко́рене бл҃горо́дна бл҃горо́дствомъ и҆  мно́гими добро́тами пло́дъ процвѣла̀ є҆сѝ, возра́стши  лоза̀ по все́й (с. 552) землѝ рꙋ́сской и҆ въ по́лотстѣ  гра́дѣ, ѡ҆сѣнѧ́ющи и҆ вїно́мъ весе́лїѧ напоѧ́ющи,  є҆ѵфросѵ́нїе, при́снѡ молѧ́щихъ ти сѧ. 
Ꙗ҆́кѡ вїногра́дъ рꙋ́сскїѧ землѝ, по́лотскꙋ  гра́дꙋ насади́въ бг҃ъ пре́жде, тебѐ ны́нѣ же принесѐ  и҆ преложи́въ въ зе́млю ѻ҆бѣтова́ннꙋю, прпⷣбнаѧ  є҆ѵфросѵ́нїе, мона́хѡвъ оу҆добре́нїе. 
Оу҆мертви́вши тѣ́ло, дꙋше́ю ѡ҆жила̀ є҆сѝ,  и҆з̾ землѝ ѻ҆те́ческїѧ, по́лотска гра́да,  воздви́гшисѧ, въ сїѡ́нъ прїи́де, и҆ всѐ своѐ бога́тство  раздала̀ є҆сѝ та́мѡ, и҆ прїе́млеши нбⷭ҇наѧ. 
Даві́да и҆ рѡма́на въ мч҃ницѣхъ и҆ въ прпⷣбныхъ  бл҃же́ннаго ѳеодо́сїа, є҆ѵфросѵ́нїе, вѣнча́нныхъ  ви́дѣвши, себѐ ꙗ҆́кѡ же́ртвꙋ да́вши бг҃ови, ѿ  кнѧзе́й рꙋ́сскихъ по́лотскїѧ землѝ потща́ласѧ є҆сѝ  бра́тїи є҆диномы́слити, бл҃же́ннаѧ, и҆ кнѧги́нинскагѡ  ли́ка нача́токъ самоѻбѣща́нъ прино́ситсѧ бг҃ови, да съ  тѣ́ми воспрїѧ́ти ѡѻ҆бѣ̑щаннаѧ бл҃га̑ѧ, є҆гѡ́же ра́ди  трꙋди́вшисѧ. 
Сла́ва, гла́съ то́йже: 
Мона́шескагѡ чи́на оу҆добре́нїе и҆ чернори́зицъ  похвалꙋ̀ ра́достнѡ воспои́мъ дне́сь, цр҃ѧ̀ хрⷭ҇та̀ бг҃а  на́шего восхвалѧ́юще: се́й бо, ꙗ҆́кѡ ѡ҆ст҃и́тель ст҃ы́хъ  и҆ похвала̀ прпⷣбныхъ, просла́ви нетлѣ́нїемъ мо́щи  прпⷣбныѧ є҆ѵфросѵ́нїи, и҆̀мже бл҃говѣ́рнїи лю́дїе  бл҃гоговѣ́йнѡ предстоѧ́ще и҆ съ любо́вїю лобыза́юще ѧ҆̀,  и҆сцѣлє́нїѧ въ болѣ́знѣхъ прїе́млютъ и҆ въ ско́рбехъ  оу҆тѣше́нїе и҆ ра́достнѡ со оу҆миле́нїемъ глаго́лютъ:  ра́дꙋйсѧ, є҆ѵфросѵ́нїе, невѣ́сто хрⷭ҇то́ва всечⷭ҇тна́ѧ.  (с. 553) 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. И҆ чтє́нїѧ. 
Премꙋ́дрости соломѡ́ни чте́нїе (глава̀ г҃): 
Првⷣныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆̀хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ, и҆ є҆́же ѿ на́съ ше́ствїе сокрꙋше́нїе: ѻ҆ни́  же сꙋ́ть въ ми́рѣ. И҆́бо пред̾ лице́мъ чл҃вѣ́ческимъ  а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀  и҆ ѡ҆брѣ́те и҆̀хъ достѡ́йны себѣ̀. ꙗ҆́кѡ зла́то въ  горни́лѣ, и҆скꙋсѝ и҆̀хъ и҆, ꙗ҆́кѡ всепло́дїе  же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ  возсїѧ́ютъ и҆, ꙗ҆́кѡ и҆́скры по сте́блїю, потекꙋ́тъ:  сꙋ́дѧтъ ꙗ҆зы́кѡмъ и҆ ѡ҆блада́ютъ людьмѝ, и҆ воцр҃и́тсѧ  гдⷭ҇ь въ ни́хъ во вѣ́ки. Надѣ́ющїисѧ на́нь  оу҆разꙋмѣ́ютъ и҆́стинꙋ, и҆ вѣ́рнїи въ любвѝ  пребꙋ́дꙋтъ є҆мꙋ̀, ꙗ҆́кѡ блгⷣть и҆ млⷭ҇ть въ прпⷣбныхъ  є҆гѡ̀ и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе (главы̑ є҃ и҆ ѕ҃): 
Првⷣницы во вѣ́ки живꙋ́тъ, и҆ въ гдⷭ҇ѣ мзда̀  и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀ ра́ди  прїи́мꙋтъ црⷭ҇твїе благолѣ́пїѧ и҆ вѣне́цъ добро́ты ѿ  рꙋкѝ гдⷭ҇ни, занѐ десни́цею покры́етъ ѧ҆̀ и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ и҆  воѻрꙋжи́тъ тва́рь въ ме́сть врагѡ́мъ. Ѡ҆блече́тсѧ въ  брѡнѧ̀ пра́вды и҆ возложи́тъ шле́мъ сꙋ́дъ нелицемѣ́ренъ.  Прїи́метъ щи́тъ непобѣди́мый прпⷣбїе, поѡстри́тъ же  напра́сный гнѣ́въ во ѻ҆рꙋ́жїе, (с. 554) спобо́ретъ же  съ ни́мъ мі́ръ на безꙋ̑мныѧ. По́йдꙋтъ праволꙋ̑чныѧ  стрѣ̑лы мѡ́лнїины и҆, ꙗ҆́кѡ ѿ благокрꙋ́гла лꙋ́ка  ѻ҆блакѡ́въ, на намѣ́ренїе полетѧ́тъ. И҆ ѿ  каменоме́тныѧ ꙗ҆́рости и҆спо́лнь падꙋ́тъ гра́ды,  вознегодꙋ́етъ на ни́хъ вода̀ морска́ѧ, рѣ́ки же  потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ  си́лы, и҆ ꙗ҆́кѡ ви́хоръ развѣ́етъ и҆̀хъ: и҆  ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство  преврати́тъ прⷭ҇то́лы си́льныхъ. Слы́шите оу҆̀бо,  ца́рїе, и҆ разꙋмѣ́йте: навы́кните, сꙋдїи̑ концє́въ  землѝ: внꙋши́те держа́щїи мнѡ́жества и҆ гордѧ́щїисѧ ѡ҆  наро́дѣхъ ꙗ҆зы̑къ, ꙗ҆́кѡ дана̀ є҆́сть ѿ гдⷭ҇а  держа́ва ва́мъ и҆ си́ла ѿ вы́шнѧгѡ. 
Премꙋ́дрости соломѡ́ни чте́нїе (глава̀ д҃): 
Првⷣникъ, а҆́ще пости́гнетъ сконча́тисѧ, въ  поко́и бꙋ́детъ. Ста́рость бо чтⷭ҇на̀ не многолѣ́тна,  нижѐ въ числѣ̀ лѣ́тъ и҆счита́етсѧ. Сѣди́на же є҆́сть  мꙋ́дрость чл҃вѣ́кѡмъ и҆ во́зрастъ ста́рости житїѐ  нескве́рное. Бл҃гоꙋго́денъ бг҃ови бы́въ, возлю́бленъ  бы́сть и҆ живы́й посредѣ̀ грѣ̑шникъ, преста́вленъ  бы́сть. Восхище́нъ бы́сть, да не ѕло́ба и҆змѣни́тъ  ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀.  Раче́нїе бо ѕло́бы помрача́етъ дѡ́браѧ, и҆ паре́нїе  по́хоти премѣнѧ́етъ оу҆́мъ неѕло́бивъ. Сконча́всѧ  вма́лѣ и҆спо́лни лѣ̑та дѡ́лга: оу҆го́дна бо бѣ̀  гдⷭ҇еви дꙋша̀ є҆гѡ̀, сегѡ̀ ра́ди потща́сѧ ѿ среды̀  лꙋка́вствїѧ. Лю́дїе же, ви́дѣвше и҆ не разꙋмѣ́вше,  нижѐ поло́жше въ помышле́нїи таково́е, ꙗ҆́кѡ блгⷣть и҆  млⷭ҇ть въ прпⷣбныхъ є҆гѡ̀ и҆ посѣще́нїе во  и҆збра́нныхъ є҆гѡ̀. (с. 555) 
На лїті́и стїхи̑ры, гла́съ з҃: 
Прпⷣбнаѧ ма́ти є҆ѵфросѵ́нїе, житїѐ твоѐ на  землѝ бг҃оꙋго́днѡ соверши́ла є҆сѝ, првⷣна и҆ во  всѣ́хъ ѡ҆правда́нїихъ гдⷭ҇нихъ безпоро́чна. прїиди́те  оу҆̀бо, мона́шествꙋющихъ собо́ри, пѣ́сньми и҆ пѣ̑нїи  дх҃о́вными свѣ́тлѡ ликовствꙋ́емъ дне́сь, си́це зовꙋ́ще:  ра́дꙋйсѧ а҆пⷭ҇льскихъ и҆ ѻ҆те́ческихъ преда́нїй  ревни́тельнице: ра́дꙋйсѧ по́лотскагѡ гра́да похвало̀:  ра́дꙋйсѧ, є҆ѵфросѵ́нїе всечⷭ҇тна́ѧ, ты́ бо смире́нїемъ  и҆ чⷭ҇тото́ю црⷭ҇твїе нбⷭ҇ное въ чи́нѣ а҆́гг҃льскомъ  наслѣ́довала є҆сѝ. И҆ ны́нѣ гдⷭ҇ꙋ предстоѧ̀, молѝ  є҆гѡ̀ дарова́ти на́мъ ве́лїю и҆ бога́тꙋю млⷭ҇ть. 
По до́лгꙋ оу҆бл҃жа́емъ тѧ̀, ꙗ҆́кѡ на́шꙋ похвалꙋ̀  и҆ а҆́гг҃ла во пло́ти, житїе́ бо твоѐ, є҆ѵфросѵ́нїе,  чⷭ҇тно и҆ оу҆спе́нїе со ст҃ы́ми: просїѧ́ла бо є҆сѝ  дѣ́лы бл҃ги́ми и҆ мно́гихъ ко хрⷭ҇тꙋ̀ привела̀ є҆сѝ:  и҆ крⷭ҇тъ чⷭ҇тнѣ́й твое́й ѻ҆би́тели завѣща́ла є҆сѝ:  по да́рꙋ блгⷣти бж҃їѧ, ѻ҆бита́вшїѧ въ тебѣ̀,  прⷪ҇ро́чески прови́дѧщи по разрꙋше́нїи є҆ѧ̀ па́ки чрез̾  крⷭ҇тъ воз̾ѡбновле́нїе, є҆́же ны́нѣ и҆ соверши́сѧ.  Тѣ́мже мы̀, съ ра́достїю оу҆бл҃жа́юще тѧ̀, припа́даемъ  тѝ, со оу҆миле́нїемъ молѧ́щесѧ: моли́сѧ за ны̀, ма́ти  прпⷣбнаѧ, ко гдⷭ҇ꙋ, да пода́стъ дꙋша́мъ на́шымъ ве́лїю  и҆ бога́тꙋю млⷭ҇ть. 
И҆́ны стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
И҆́же є҆́ѵꙋ прельсти́вшаго ѕмі́евымъ ѻ҆́бразомъ,  свои́ма нога́ма сегѡ̀ попра́ла є҆сѝ: сла́сть бо  преложи́ша же́нскꙋю дꙋше́ю мꙋ́жескою, соверше́ннѣ  мꙋ́жества во́зраста и҆спо́лнѣна (с. 556) і҆и҃са хрⷭ҇та̀,  и҆ до́блѣ оу҆крѣ́пльшисѧ, є҆ѵфросѵ́нїе, врага̀  преѡби́дѣла є҆сѝ въ же́нстѣмъ тѣлесѝ. 
Дрема́нїѧ ѻ҆чи́ма свои́ма, є҆ѵфросѵ́нїе, не  дала̀ є҆сѝ, ни па́ки оу҆̀бо поко́ѧ свои́ма бровмѧ̀,  приснохва́льнаѧ, зако́нꙋ своегѡ̀ зижди́телѧ поꙋча́ющисѧ  и҆ ѱало́мски подвиза́ющисѧ, дх҃омъ воспрїе́млющи  сїѧ́нїе, неѿстꙋ́пнѡ трⷪ҇ческагѡ прича́стїѧ зрѧ́щи и҆  па́че оу҆ма̀ чⷭ҇тоты̀. 
Ѿ пеле́нъ возжелѣ́вши прекра́снагѡ  оу҆добре́нїѧ и҆ жениха̀ нетлѣ́нна дꙋше́внагѡ і҆и҃са,  семꙋ̀ оу҆ѧзви́ласѧ є҆сѝ любо́вїю, и҆ ра́дꙋющисѧ  притекла̀ є҆сѝ въ срѣ́тенїе є҆гѡ̀, возжига́ющи  дꙋше́вный свѣти́льникъ дв҃ственнагѡ є҆ле́а, и҆ возшла̀  є҆сѝ съ ни́мъ въ черто́гъ нбⷭ҇ный, пресла́внаѧ. 
Сла́ва, гла́съ з҃: 
Дне́сь свѣ́тлѡ красꙋ́етсѧ дре́внїй гра́дъ  по́лотскъ бж҃е́ственнымъ сокро́вищемъ крⷭ҇та̀ гдⷭ҇нѧ,  є҆го́же оу҆се́рдїемъ твои́мъ оу҆стро́ила є҆сѝ,  прпⷣбнаѧ є҆ѵфросѵ́нїе, и҆ ѻ҆би́тель твоѧ̀ ра́дꙋетсѧ ѡ҆  возвраще́нїи є҆́й чⷭ҇тна́гѡ и҆ животворѧ́щагѡ крⷭ҇та̀,  и҆́же чрез̾ мнѡ́гаѧ лѣ̑та сохране́нъ бы́сть про́мысломъ  гдⷭ҇нимъ: є҆мꙋ́же покланѧ́ющесѧ съ вѣ́рою и҆ любе́знѡ  є҆го̀ лобыза́юще, и҆сцѣлє́нїѧ дꙋшє́внаѧ и҆  тѣлє́снаѧ прїе́млемъ, хрⷭ҇та̀ непреста́ннѡ велича́юще. 
И҆ ны́нѣ, бг҃оро́диченъ: 
Бцⷣе дв҃о, оу҆пова́нїе хрⷭ҇тїа́нѡмъ, покры́й и҆  соблюди́ ны твои́ми къ сн҃ꙋ твоемꙋ̀ и҆ бг҃ꙋ мл҃твами ѿ  всѧ́кїѧ нꙋ́жды и҆ печа́ли. (с. 557) 
На стїхо́внѣ стїхи́ры, гла́съ и҃: 
Прпⷣбнаѧ ма́ти є҆ѵфросѵ́нїе, ты̀ хрⷭ҇тꙋ̀ гдⷭ҇ꙋ  во смире́нїи и҆ кро́тости послꙋжи́ла є҆сѝ, и҆ мно́гихъ  ко сп҃се́нїю наста́вила є҆сѝ, и҆ сегѡ̀ ра́ди ѿ гдⷭ҇а  воздаѧ́нїе воспрїѧ́ла є҆сѝ, є҆го́же молѝ сп҃сти́сѧ  дꙋша́мъ на́шымъ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Прпⷣбнаѧ ма́ти є҆ѵфросѵ́нїе, съ любо́вїю  оу҆бл҃жа́емъ тѧ̀, є҆ѵⷢ҇лїѧ и҆́стиннꙋю и҆сповѣ́дницꙋ,  правосла́вїѧ ревни́тельницꙋ, воздержа́нїѧ  оу҆чи́тельницꙋ, а҆́гг҃лѡмъ собесѣ́дницꙋ, ни́щихъ и҆  сиро́тъ пита́тельницꙋ, ю҆́же вѣнча̀ хрⷭ҇то́съ вѣнце́мъ  нбⷭ҇нымъ, є҆го́же молѝ сп҃сти́сѧ дꙋша́мъ на́шымъ. 
Сті́хъ: Чтⷭ҇на̀ пред̾ гдⷭ҇емъ сме́рть прпⷣбныхъ  є҆гѡ̀. 
Прпⷣбнаѧ ма́ти є҆ѵфросѵ́нїе, ра́достнѡ  соверша́юще па́мѧть твою̀, прославлѧ́емъ по́двиги твоѧ̑:  во трꙋдѣ́хъ бо ѿ ю҆́ности хрⷭ҇тꙋ̀ послꙋжи́ла є҆сѝ,  а҆́гг҃льскїѧ чи̑ны оу҆диви́вши: на землѝ, ꙗ҆́кѡ  безпло́тна, въ постѣ́хъ и҆ мл҃твахъ, и҆ всено́щныхъ  стоѧ́нїихъ, и҆ въ бг҃омы́слїи пребыва́ла є҆сѝ. Тѣ́мже  и҆ дх҃а ст҃а́го въ дꙋ́шꙋ твою̀ прїѧ́ла є҆сѝ. 
Сла́ва, гла́съ то́йже: 
Свѣ́тлѡ оу҆краси́вши свѣти́льникъ тво́й  є҆ле́емъ чⷭ҇тоты̀ и҆ млⷭ҇ти, въ нбⷭ҇ный черто́гъ съ  мꙋ́дрыми дв҃ами ко хрⷭ҇тꙋ̀ возшла̀ є҆сѝ, къ женихꙋ̀  твоемꙋ̀ безсме́ртномꙋ. є҆мꙋ́же приле́жнѡ моли́сѧ ѡ҆  соверша́ющихъ любо́вїю па́мѧть твою̀. (с. 558) 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь, гла́съ д҃: 
Подража́ющи дванадесѧтолѣ́тна дванадесѧтолѣ́тнꙋ  хрⷭ҇тꙋ̀, оу҆чи́вшемꙋ во ст҃и́лищи бж҃їю сло́вꙋ,  послѣ́довала є҆сѝ, є҆ѵфросѵ́нїе. сла́вꙋ вре́меннꙋю и҆  земна́го ѡ҆брꙋ́чника ѡ҆ста́вльши и҆ всѧ̑ мїрска̑ѧ  презрѣ́вши, краснѣ́йшемꙋ па́че всѣ́хъ хрⷭ҇тꙋ̀ себѐ  оу҆невѣ́стила є҆сѝ, кре́стъ взе́мши, пꙋте́мъ  а҆́гг҃льскагѡ житїѧ̀ ше́ствꙋющи и҆ мнѡ́гїѧ къ немꙋ̀  наставлѧ́ющи, во бл҃гоꙋха́нїи мѵ́ра въ нбⷭ҇ный черто́гъ  востекла̀ є҆сѝ, и҆дѣ́же молѝ, є҆го́же возлюби́ла  є҆сѝ, ѡ҆ чтꙋ́щихъ бл҃гоче́стнѡ па́мѧть твою̀. 
И҆́нъ тропа́рь, гла́съ то́йже: 
Бога́тство своѐ ни́щымъ расточи́вши и҆ сла́вꙋ  кнѧ́жескꙋю нивочто́же вмѣни́вши, ѡ҆брꙋ́чника  вре́меннаго, кра́снаѧ дѣ́во, возгнꙋша́ласѧ є҆сѝ и҆,  оу҆невѣ́стившисѧ женихꙋ̀ хрⷭ҇тꙋ̀, томꙋ̀, ꙗ҆́коже  вѣ́но, чⷭ҇тотꙋ̀ дꙋше́внꙋю и҆ тѣле́снꙋю принесла̀  є҆сѝ, є҆ѵфросѵ́нїе. є҆мꙋ́же ны́нѣ въ весе́лїи  предстоѧ̀, помина́й на́съ, чтꙋ́щихъ па́мѧть твою̀. 
На оу҆́трени.  
На Бг҃ъ гдⷭ҇ь: тропа́рь, два́жды. Сла́ва, и҆  ны́нѣ: Є҆́же ѿ вѣ́ка оу҆тае́ное: 
По а҃-мъ стїхосло́вїи сѣда́ленъ, гла́съ а҃: 
За́пѡвѣди гдⷭ҇ни возлюби́вши, ѿ ю҆́ности  твоеѧ̀, прпⷣбнаѧ ма́ти, мнѡ́гимъ была̀ є҆сѝ  наста́вница мона́шескагѡ житїѧ̀, мнѡ́гїѧ ко хрⷭ҇тꙋ̀  привела̀ є҆сѝ: тѣ́мже дне́сь пра́зднꙋюще всечⷭ҇тнꙋ́ю  па́мѧть твою̀, прославлѧ́емъ бг҃а, прославлѧ́ющаго ст҃ы̑ѧ  своѧ̑. (с. 559) 
Сла́ва: 
Внꙋши́вши даві́да брѧца́юща, приведꙋ́тсѧ цр҃е́ви  дѣ̑вы по тебѣ̀, пречⷭ҇тна́ѧ є҆ѵфросѵ́нїа притечѐ,  ꙗ҆́кѡ добра̀ и҆ бли̑жнѧѧ во слѣ́дъ тебѐ, возже́гши  дв҃ственнꙋю свѣщꙋ̀. 
И҆ ны́нѣ, бг҃оро́диченъ: 
Оу҆ста́ми и҆ се́рдцемъ велича́емъ тѧ̀, мт҃рь  бж҃їю: ты́ же, ро́ждшаѧ бг҃а, не ѿри́ни на́съ ѿ  твоегѡ̀ застꙋпле́нїѧ. 
По в҃-мъ стїхосло́вїи сѣда́ленъ, гла́съ а҃: 
Дв҃ства чⷭ҇тото́ю оу҆краси́вши твою̀ дꙋ́шꙋ,  прпⷣбнаѧ є҆ѵфросѵ́нїе, со свѣти́льникомъ горѧ́щимъ  возшла̀ є҆сѝ во дворы̀ гдⷭ҇а твоегѡ̀, є҆го́же молѝ  непреста́ннѡ, да и҆ мы̀ сподо́бимсѧ причте́ни бы́ти къ  ли́кꙋ и҆збра́нныхъ. 
Сла́ва: 
Пою́щꙋ даві́дꙋ, забꙋ́ди лю́ди твоѧ̑ въ домꙋ̀  ѻ҆ц҃а̀ твоегѡ̀, преклони́ла є҆сѝ оу҆́хо твоѐ, ꙗ҆́кѡ  дщѝ цр҃е́ва во дс҃ѣ, возлюби́ бо всекра́снаго и҆  всемогꙋ́щаго цр҃ѧ̀, хрⷭ҇та̀ бг҃а на́шего. 
И҆ ны́нѣ, бг҃оро́диченъ: 
Ско́раѧ въ бѣда́хъ застꙋ́пнице, гото́вое  ѡ҆бꙋрева́емыхъ приста́нище, сохрани́ мѧ, мт҃и бж҃їѧ, ѿ  потопле́нїѧ жите́йскагѡ и҆ не да́ждь мѝ сокрꙋши́тисѧ ѡ҆  ка́мень па́гꙋбы дꙋше́вныѧ. 
По полѷеле́и сѣда́ленъ, гла́съ и҃: 
Просїѧ́ла є҆сѝ а҆́гг҃льскимъ житїе́мъ твои́мъ,  прпⷣбнаѧ є҆ѵфросѵ́нїе, оу҆краша́ющисѧ красото́ю  нра́ва, воздержа́нїемъ и҆ милосе́рдїемъ, поꙋча́ющи  дх҃ѡ́вныѧ се́стры твоѧ̑ словесы̀ (с. 560)  дꙋшеспаси́тельными, и҆ примѣ́ромъ сло́во  оу҆твержда́ющи, мно́гихъ ко сп҃се́нїю привела̀ є҆сѝ:  тѣ́мже, приснопа́мѧтнаѧ є҆ѵфросѵ́нїе, предстоѧ́щи  прⷭ҇то́лꙋ вседержи́телѧ, молѝ дарова́ти грѣхѡ́въ  ѡ҆ставле́нїе чтꙋ́щымъ любо́вїю па́мѧть твою̀. 
Сла́ва, и҆ ны́нѣ, бг҃оро́диченъ: 
Прⷪ҇ро́цы тѧ̀ предвозвѣсти́ша, а҆пⷭ҇ли  проповѣ́даша, мч҃ницы просла́виша, ст҃и́телїе  оу҆бл҃жи́ша, тѣ́мже и҆ мы̀ съ ни́ми бцⷣꙋ тѧ̀  и҆сповѣ́дꙋюще, бл҃гоче́стнѡ велича́емъ. 
Степє́нна, а҃-й а҆нтїфѡ́нъ д҃ гла́са. Прокі́менъ,  гла́съ д҃: Честна̀ пред̾ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; Є҆ѵⷢ҇лїе ѿ матѳе́а, зача́ло  р҃д. 
По н҃-мъ ѱалмѣ̀ стїхи́ра, гла́съ з҃: 
Бл҃га́ѧ и҆ вѣ́рнаѧ рабо̀ гдⷭ҇нѧ, и҆́го хрⷭ҇то́во  бл҃го́е на себѐ воспрїе́мши, и҆ бре́мѧ є҆гѡ̀ ле́гкое на  себѐ оу҆се́рднѡ поне́сши, и҆ ны́нѣ въ нбⷭ҇нѣмъ  црⷭ҇твїи водворѧ́ющисѧ, ѡ҆ на́съ помоли́сѧ, да  сподо́бимсѧ ве́лїѧ и҆ бога́тыѧ млⷭ҇ти. 
И҆́на стїхи́ра, гла́съ ѕ҃: 
Прїиди́те, любомꙋ́дренїи, пѣ́снми бг҃окра́сными  воспои́мъ достохва́льнꙋю и҆ смире́ннꙋю є҆ѵфросѵ́нїю  всечⷭ҇тнꙋ́ю, и҆ и҆сто́чники сле́зъ ѡ҆мы́емсѧ, рыда́юще и҆  пла́чꙋще: не́гли гдⷭ҇ь и҆ бг҃ъ рыда́нїе и҆ пла́чъ  воспрїи́метъ, и҆ а҆́ще тѣ́ло и҆ дꙋ́шꙋ є҆ѧ̀ прїѧ̀,  поне́же є҆гѡ̀ смире́нїѧ сама̀ и҆зво́лила є҆сѝ, на́мъ  мо́жетъ да́ти съ дꙋ́хомъ є҆ѧ̀ совокꙋпи́тисѧ,  притека́ющымъ, ꙗ҆́кѡ достохва́льнꙋю и҆ доброкра́снꙋю  мл҃твꙋ є҆ѧ̀ воспрїи́метъ, мно́гѡ бо мо́жетъ (с. 561)  мл҃тва првⷣнагѡ поспѣшествꙋ́ема. молю́ же вы̀, бра́тїе,  не лѣни́ви бꙋ́демъ, въ но́щь и҆ въ де́нь молѧ́щесѧ къ  нбⷭ҇номꙋ и҆ земно́мꙋ творцꙋ̀, ꙗ҆́кѡ дх҃ъ ст҃ы́й по́слетъ  въ стѧжа́нїе, и҆ мл҃твами бл҃же́нныѧ є҆ѵфросѵ́нїи на́съ  и҆зба́витъ ѿ сѣ́ти вра́жїѧ и҆ сп҃се́тъ дꙋ́шы на́шѧ. 
Канѡ́нъ, гла́съ ѕ҃. 
Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
Ѿ ю҆́ности поꙋча́ющисѧ сщ҃є́ннымъ за́повѣдемъ  гдⷭ҇нимъ и҆ жела́ющи є҆мꙋ̀ є҆ди́номꙋ послꙋжи́ти,  презрѣ́ла є҆сѝ сла́вꙋ и҆ бога́тство мі́ра сегѡ̀. 
Хрⷭ҇та̀ возлюби́вши, роди́телей и҆ сро́дникѡвъ  твои́хъ и҆ ѡ҆брꙋ́чника земна́го ѡ҆ста́вила є҆сѝ,  прпⷣбнаѧ, и҆ мона́шеское житїѐ воспрїѧ́ла є҆сѝ. 
Ско́рби и҆спо́лнисѧ се́рдце ѻ҆тца̀ и҆ ма́тере  твоеѧ̀, є҆гда̀ во и҆́ноческомъ ѻ҆́бразѣ оу҆зрѣ́ша  тѧ̀, возлю́бленнꙋю дще́рь свою̀, ты́ же словесы̀  бл҃ги́ми, вразꙋмлѧ́ющꙋ тѧ̀ ст҃о́мꙋ дх҃ꙋ, оу҆тѣ́шила  є҆сѝ и҆̀хъ. 
Ꙗ҆́же въ ма́слѣ добродѣ́телей свѣщꙋ̀  оу҆ма́сленнꙋ на срѣ́тенїе, ма́ти, жениха̀ твоегѡ̀  возжжѐ, просвѣтѝ ѻ҆́чи се́рдца моегѡ̀, но́щїю  жите́йскою ѡ҆мрачє́ннаѧ, да досто́йнѡ тѧ̀ похвалю̀. 
Оу҆́мъ ста́рый въ мла́дѣ лѣ́тъ, ма́ти,  добы́вши, дерза́емо тѣ́ло дꙋшѣ̀ покори́ла є҆сѝ, ѿ  ю҆́ности впрѧ́гши под̾ и҆́го хрⷭ҇то́во и҆ блгⷣтное  бре́мѧ ле́гкое прїе́мши. (с. 562) 
Бг҃оро́диченъ: 
Ско́рбныхъ навєдѣ́нїѧ ѡ҆бꙋрева́ютъ смире́ннꙋю  мою̀ дꙋ́шꙋ, и҆ напа́стей ѻ҆́блацы моѐ покрыва́ютъ  се́рдце, бг҃оневѣ́стнаѧ, но свѣ́тъ ро́ждшаѧ  бж҃е́ственный и҆ превѣ́чный, возсїѧ́й мѝ свѣ́тъ  ра́достный. 
Пѣ́снь г҃. І҆рмо́съ: 
Нѣ́сть ст҃ъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Въ безмо́лвїи со є҆ди́нымъ гдⷭ҇емъ мл҃твою  жела́ющи соедини́тисѧ, при ст҃ѣ́й це́ркви ст҃ы́ѧ софі́и  въ тѣ́снѣй ке́ллїи водвори́ласѧ є҆сѝ, прпⷣбнаѧ. 
Ѿ трꙋда̀ рꙋ́къ твои́хъ, прпⷣбнаѧ, послꙋжи́ла  є҆сѝ хрⷭ҇тꙋ̀, сп҃си́телю на́шемꙋ, бг҃оꙋго́днѡ  оу҆пражнѧ́ющесѧ въ преписа́нїи кни́гъ ст҃ы́хъ, и҆  цѣно́ю, взе́млемою за ни́хъ, оу҆тѣша́ла є҆сѝ ни́щꙋю  бра́тїю хрⷭ҇то́вꙋ. 
Въ кро́тости и҆ смире́нїи, въ постѣ́хъ и҆  мл҃твахъ, въ трꙋдѣ́хъ, и҆ нощны́хъ бдѣ́нїихъ, и҆  мл҃твенныхъ колѣнопреклоне́нїихъ оу҆се́рднѡ послꙋжи́ла  є҆сѝ гдⷭ҇ꙋ твоемꙋ̀, всечⷭ҇тна́ѧ. 
Сна̀ не дала̀ є҆сѝ ѻ҆чи́ма, ни вѣ́ждома  дрема́нїѧ, є҆ѵфросѵ́нїе, до́ндеже ѡ҆брѣла̀ є҆сѝ во  твое́мъ се́рдцѣ мѣ́сто досто́йнагѡ ѻ҆би́тельства. 
Пꙋстынелю́бица го́рлица бы́вши, є҆ѵфросѵ́нїе, и҆  оу҆единѧ́ющасѧ пти́ца на зда́нїи, гнездо̀ дх҃о́вное  птенцє́мъ твои̑мъ создала̀ є҆сѝ и҆ пожила̀ є҆сѝ ѿ  ю҆́ности житїе́мъ а҆́гг҃льскимъ, въ тѣлесѝ бꙋ́дꙋчи. (с.  563) 
Бг҃оро́диченъ: 
Оу҆диви́ла є҆сѝ вои́стиннꙋ ны́нѣ на мнѣ̀,  влⷣчце, бл҃годѣѧ̑нїѧ твоѧ̑, бг҃оѻтрокови́це, и҆ млⷭ҇ти  твоѧ̀, тѣ́мже сла́влю тѧ̀, и҆ воспѣва́ю, и҆ почита́ю  мно́гое и҆ безмѣ́рное є҆́же ѡ҆ на́съ смотре́нїе твоѐ. 
И҆́нъ конда́къ, гла́съ и҃: 
Чтⷭ҇ое своѐ дв҃ство и҆ чⷭ҇тно́е ми́лостынею,  ꙗ҆́кѡ свѣти́льникъ є҆ле́емъ, оу҆краси́вшꙋю и҆ съ  мꙋ́дрыми дѣ́вами въ пресвѣ́тлый черто́гъ хрⷭ҇то́въ  вше́дшꙋю, є҆ѵфросѵ́нїю сла́внꙋю оу҆бл҃жи́мъ и҆  припа́дше къ чⷭ҇тны̑мъ є҆ѧ̀ мощє́мъ, наслади́мсѧ є҆ѧ̀  бл҃гоꙋха́нїѧ и҆ оу҆ми́льнѣ къ не́й возопїе́мъ: ꙗ҆́кѡ  и҆мѣ́ѧ дерзнове́нїе ко хрⷭ҇тꙋ̀ бг҃ꙋ, молѝ и҆зба́витисѧ  ѕлово́нїѧ страсте́й и҆ сп҃сти́сѧ дꙋша́мъ на́шымъ. 
И҆́нъ конда́къ, гла́съ д҃. 
Подо́бенъ: Вознесы́йсѧ: 
Превита́вши ѿ землѝ по́лотскїѧ, ѻ҆те́чество  своѐ, ꙗ҆́кѡ а҆враа́мъ, наслѣ́довавши, є҆ѵфросѵ́нїе,  зе́млю высо́кꙋ соѻбра́знꙋ, го́рнїй сїѡ́нъ, тѣ́мже  тѣ́ло твоѐ дꙋше́внымъ бл҃гомꙋ́жествїемъ, страда́нїемъ  по́стнымъ ꙗ҆́кѡ же́ртвꙋ приноси́ла є҆сѝ милосе́рдїемъ  свои́мъ, да́вшемꙋ себѐ за чл҃вѣ́ки же́ртвꙋ  бл҃гопрїѧ́тнꙋ. 
И҆́нъ і҆́косъ: 
Премꙋ́дрость соломѡ́нъ прїи́мъ ѿ бг҃а, хва́литъ  бо въ при́тчахъ мꙋжелюби́вꙋ женꙋ̀, ꙗ҆́кѡ своемꙋ̀ мꙋ́жеви  двоѐ ри̑зы сотворѧ́ющꙋ, а҆́зъ же ны́нѣ въ пѣ́снѣхъ  хвалю̀ бг҃олю́бицꙋ є҆ѵфросѵ́нїю, въ но́щь и҆ въ де́нь  подыма́ющꙋ прпⷣбнїи дла̑ни къ бг҃ꙋ, да ѻ҆гнѧ̀  и҆зба́витъ (с. 564) негаси́магѡ, зꙋбна́гѡ же скре́жета и҆  всеѧ̀ мꙋ́ки на́съ ра́ди, вѣ́рꙋющихъ, да́вшемꙋ себѐ  же́ртвꙋ ѻ҆ц҃ꙋ̀ бл҃гопрїѧ́тнꙋ. 
Сѣда́ленъ, гла́съ д҃: 
А҆́гг҃льскагѡ видѣ́нїѧ сподо́биласѧ є҆сѝ,  прпⷣбнаѧ ма́ти є҆ѵфросѵ́нїе, трикра́тнѡ бо посѣти́ тѧ  а҆́гг҃лъ, возвѣща́ѧ тѝ во́лю гдⷭ҇ню, да и҆́деши на  мѣ́сто, нарица́емое сельцѐ, и҆ оу҆стро́иши та́мѡ  ѻ҆би́тель дѣ́въ, бг҃ꙋ ѡ҆сщ҃е́нныхъ. 
Сла́ва, ны́нѣ, бг҃оро́диченъ: 
Є҆ди́на и҆́стиннаѧ хрⷭ҇тїа́нъ покрови́тельнице,  всѧ́кихъ лю́тыхъ ѡ҆бстоѧ́нїй, бѣ́дъ и҆ скорбе́й на́съ  и҆зба́ви и҆ мл҃твами твои́ми сп҃сѝ дꙋ́шы на́шѧ. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, чⷭ҇тна́ѧ  цр҃ковь бг҃олѣ́пнѡ пое́тъ взыва́ющи, ѿ смы́сла чⷭ҇та  ѡ҆ гдⷭ҇ѣ пра́зднꙋющи. 
А҆́гг҃лъ возвѣстѝ бы́вшемꙋ во дни̑ твоѧ̑  ст҃и́телю и҆лїѝ ѡ҆ тебѣ̀, прпⷣбнаѧ, да́ти мѣ́сто, во  є҆́же ѻ҆би́тель оу҆стро́ити. 
Ꙗ҆́коже возлежи́тъ на главѣ̀ црⷭ҇тѣй вѣне́цъ,  та́кѡ почива́етъ дх҃ъ ст҃ы́й на тебѣ̀, прпⷣбнаѧ, си́це  возвѣстѝ а҆́гг҃лъ ст҃и́телю. 
И҆ ꙗ҆́кѡ мѵ́ро восхо́дитъ къ бг҃ꙋ, та́кѡ  восхо́дитъ мл҃тва прпⷣбныѧ, и҆ ꙗ҆́кѡ со́лнце сїѧ́етъ на  тве́рди нбⷭ҇нѣй, та́кѡ просїѧ̀ житїѐ є҆ѵфросѵ́нїи  пред̾ а҆́гг҃лы бж҃їими, глаго́ла а҆́гг҃лъ въ видѣ́нїи  ст҃и́телю. 
Ѻ҆де́жда наги̑мъ и҆ бога́тство ни́щымъ,  корми́тельница а҆́лчꙋщымъ была̀ є҆сѝ и҆ си̑рымъ ма́ти,  лю́тыхъ и҆збавлѧ́ющи (с. 565) къ тебѣ̀ прибѣга́ющыѧ,  тѣ́мже твоѧ̑ во вѣ́ки па́мѧть пребыва́етъ,  є҆ѵфросѵ́нїе, по́лотскомꙋ гра́дꙋ похвало̀. 
Невѣ́ста хрⷭ҇то́ва, ма́ти ꙗ҆ви́сѧ, ма́сло  многоблагоꙋха́нно совокꙋпи́вши въ дв҃ствѣ и҆ ѻ҆бою́дꙋ  возвели́чивши є҆го̀. и҆ ны́нѣ ра́дꙋешисѧ вѣ́чнѡ, въ  ѻ҆би́тель нбⷭ҇нꙋю водворѧ́ющисѧ и҆ бж҃е́ственнꙋю  свѣ́тлость прїима́ющи. 
Бг҃оро́диченъ: 
И҆ гдѣ̀ про́чее и҆но́е ѡ҆брѧ́щꙋ застꙋпле́нїе,  ка́мѡ прибѣ́гнꙋ; гдѣ́ же и҆ сп҃сꙋ́сѧ; кꙋ́ю те́плꙋю  воз̾и́мамъ помо́щницꙋ, скорбмѝ жите́йскими и҆ бꙋ́рѧми,  оу҆вы̀ мнѣ̀ коле́блемꙋ; на тѧ̀ є҆ди́нꙋ оу҆пова́ю, и҆  дерза́ю, и҆ хвалю́сѧ, и҆ притека́ю къ покро́вꙋ твоемꙋ̀:  сп҃си́ мѧ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, мра́ка грѣхо́внагѡ  взыва́юща. 
Ра́дости и҆ оу҆дивле́нїѧ ѡ҆ видѣ́нїи  а҆́гг҃льскомъ и҆спо́лнисѧ а҆рхїере́й гдⷭ҇ень и҆ призва́ше  тѧ̀, прпⷣбнаѧ, возвѣсти́ти тѝ чꙋ́дное ꙗ҆вле́нїе. 
Во́лю гдⷭ҇а твоегѡ̀ со оу҆се́рдїемъ и҆спо́лнила  є҆сѝ, прпⷣбнаѧ, и҆ пришла̀ є҆сѝ на мѣ́сто,  пока́занное тѝ а҆́гг҃ломъ, и҆ та́мѡ водвори́ласѧ є҆сѝ. 
На є҆ди́наго гдⷭ҇а возложи́вши тве́рдое  оу҆пова́нїе, ничто́же стѧжа́ла є҆сѝ ѿ и҆мѣ́нїй, но  въ нищетѣ̀ є҆ѵⷢ҇льстѣй пребыва́ла є҆сѝ. 
На разꙋ́мнѣмъ ка́мени хра́минꙋ неподви́жимꙋ  создала̀ є҆сѝ, сла́внаѧ, и҆ треволнє́нїѧ страсте́й  ѿбѣ́гла є҆сѝ, (с. 566) бл҃гоꙋтѣ́шнымъ дх҃омъ  паракли́товымъ под̾е́млема въ вы́шнюю и҆ бж҃е́ственнꙋю  ѻ҆би́тель. 
Небре́гши ѻ҆́тчїѧ сла́вы и҆ горде́нїѧ, но  ѻ҆дино́кое житїѐ и҆ неимѣ́нїе, є҆ѵфросѵ́нїе,  возлюби́ла є҆сѝ, и҆ кре́стъ хрⷭ҇то́въ на ра́мо взе́мши,  послѣ́довала є҆сѝ є҆мꙋ̀, зовꙋ́щемꙋ тѧ̀. 
Бг҃оро́диченъ: 
Кі́й тебѣ̀ да́ръ принесꙋ̀ бл҃годаре́нїѧ за,  и҆̀хже наслади́хсѧ, твои́хъ дарова́нїй и҆ твоеѧ̀  безмѣ́рныѧ бл҃госты́ни; тѣ́мже сла́влю, пѣсносло́влю  и҆ велича́ю твою̀ неизрече́ннꙋю ко мнѣ̀ млⷭ҇ть. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́  ти: возведѝ ѿ тлѝ живо́тъ мо́й, многоми́лостиве. 
Ви́дѣвше а҆гг҃лоподо́бное твоѐ житїѐ, мнѡ́гїѧ  дѣ̑вы восхотѣ́ша ѡ҆брꙋчи́тисѧ хрⷭ҇тꙋ̀ и҆ въ чⷭ҇томъ  дв҃ствѣ є҆мꙋ̀ є҆ди́номꙋ послꙋжи́ти. 
Сестра̀ твоѧ̑, кнѧжна̀ звенисла́ва, подража́ющи  тебѣ̀, ѿве́ржесѧ сла́вы и҆ наслажде́нїй мі́ра сегѡ̀ и҆  къ тебѣ̀ притечѐ, и҆́го хрⷭ҇то́во бл҃го́е на себѐ  воспрїѧ́ти. 
Ви́дѧ оу҆множа́ющыѧсѧ сєстры̀ твоѧ̑ дх҃ѡ́вныѧ,  є҆ѵфросѵ́нїе всечⷭ҇тна́ѧ, возжела́ла є҆сѝ соѻрꙋ́дити  хра́мъ гдⷭ҇ꙋ вседержи́телю, чⷭ҇тна́гѡ и҆ сла́внагѡ є҆гѡ̀  преѡбраже́нїѧ. 
Въ ча́ши свое́й вїно̀ все́ю дꙋше́ю черпа́вши и҆  сто́лпъ дово́ленъ поста́вивши, восхотѣ́ла є҆сѝ:  хлѣ́бъ мо́й ꙗ҆́ждьте и҆ вїно̀ всѝ пі́йте, жа́ждающїи.  (с. 567) 
Оу҆́треневавши къ бг҃ꙋ, голꙋби́це, была̀ є҆сѝ  посре́брена свѣ́тлѡ крило́ма, сла́внаѧ, зла́томъ же  блеща́щи междꙋра̑мїѧ разли̑чнымъ дѣѧ́нїємъ. 
Бг҃оро́диченъ: 
Оу҆тѣше́нїе въ ско́рбехъ вѣ́мъ, и҆ недꙋ́гѡвъ  и҆сцѣле́нїе тѧ̀ зна́ю, бг҃ома́ти, и҆ всесоверше́нное  сокрꙋше́нїе сме́рти, и҆ рѣкꙋ̀ живота̀ неисчерпа́емꙋю, и҆  всѣ́хъ, сꙋ́щихъ въ напа́стехъ, ско́рое и҆ бы́строе  застꙋпле́нїе. 
Конда́къ, гла́съ и҃: 
И҆збра́ннѣй бг҃омъ ѿ самагѡ̀ рожде́нїѧ и҆  призва́ннѣй на слꙋже́нїе є҆мꙋ̀, въ чи́нѣ  а҆́гг҃льстѣмъ гдⷭ҇еви послꙋжи́вшей ст҃ѡ, и҆ прпⷣбнѡ  пожи́вшей, и҆ ны́нѣ съ нбⷭ҇ными си́лами гдⷭ҇а  восхвалѧ́ющей, ѡ҆ на́съ же грѣ́шныхъ пред̾ гдⷭ҇емъ  хода́тайствꙋющей, съ ра́достїю и҆ любо́вїю воззове́мъ:  ра́дꙋйсѧ, є҆ѵфросѵ́нїе, невѣ́сто хрⷭ҇то́ва всечⷭ҇тна́ѧ. 
І҆́косъ: 
А҆́гг҃льски на землѝ житїѐ соверши́ла є҆сѝ,  чⷭ҇тото́ю и҆ смире́нїемъ, кро́тостїю и҆ терпѣ́нїемъ,  милосе́рдїемъ и҆ воздержа́нїемъ гдⷭ҇еви оу҆годи́ла  є҆сѝ, и҆ ны́нѣ во свѣ́тлостехъ ст҃ы́хъ почива́ющи  послѣдѝ трꙋдѡ́въ свои́хъ, прїимѝ ѡ҆ на́съ пѣ́нїе  сїѐ: ра́дꙋйсѧ, дѣ́вственнице дꙋше́ю и҆ тѣ́ломъ:  ра́дꙋйсѧ, наста́внице преди́внаѧ и҆́нокинемъ: ра́дꙋйсѧ,  є҆щѐ на землѝ сподо́бльшаѧсѧ а҆́гг҃льскагѡ видѣ́нїѧ:  ра́дꙋйсѧ, ѿ гдⷭ҇а чрез̾ а҆́гг҃ла оу҆стро́ити  ѻ҆би́тель повелѣ́нїе прїе́мшаѧ: ра́дꙋйсѧ, со  оу҆се́рдїемъ во́лю гдⷭ҇ню и҆спо́лньшаѧ: ра́дꙋйсѧ, всѧ̀  зємна́ѧ наслаждє́нїѧ мі́ра сегѡ̀ хрⷭ҇та̀ ра́ди  ѿве́ргшаѧ: ра́дꙋйсѧ, нбⷭ҇номꙋ женихꙋ̀, і҆и҃сꙋ  сладча́йшемꙋ, себѐ (с. 568) ѡ҆брꙋчи́вшаѧ: ра́дꙋйсѧ, въ  чⷭ҇тотѣ̀, постѣ́хъ и҆ мл҃твахъ томꙋ̀ послꙋжи́вшаѧ:  ра́дꙋйсѧ, безцѣ́нное сокро́вище пречⷭ҇тны́й крⷭ҇тъ  ѻ҆би́тели свое́й въ ѡ҆сщ҃е́нїе и҆ оу҆твержде́нїе  стѧжа́вшаѧ: ра́дꙋйсѧ, въ невече́рнемъ днѝ црⷭ҇твїѧ бж҃їѧ  ны́нѣ пребыва́ющаѧ: ра́дꙋйсѧ, є҆ѵфросѵ́нїе, невѣ́сто  хрⷭ҇то́ва всечⷭ҇тна́ѧ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ  є҆сѝ, бж҃е ѻ҆тє́цъ на́шихъ. 
Не ѡ҆ свое́мъ то́чїю сп҃се́нїи прилежа́ше тѝ по  пече́нїе, прпⷣбнаѧ ма́ти, но ѡ҆ всѣ́хъ, и҆̀хже тѝ  ввѣ́рилъ гдⷭ҇ь, и҆̀хже поꙋча́ла є҆сѝ въ зако́нѣ  гдⷭ҇ни, твори́ти во́лю є҆гѡ̀. 
Ѻ҆́бразъ была̀ є҆сѝ слове́сномꙋ твоемꙋ̀ ста́дꙋ,  всечⷭ҇тна́ѧ є҆ѵфросѵ́нїе, дѣ́лы бл҃ги́ми, смире́нїемъ  возвыша́ѧсѧ, и҆ кро́тостїю привлека́ѧ, и҆ терпѣ́нїемъ  оу҆твержда́ѧ пребыва́ти непрекло́нными въ любвѝ ко  гдⷭ҇ꙋ. 
Є҆гда̀ соверша́шесѧ созида́нїе хра́ма гдⷭ҇нѧ,  а҆́гг҃лъ возбꙋжда́ше строи́телѧ, глаго́лѧ: і҆ѡа́нне,  и҆дѝ на дрꙋ́ги дерза́ющымъ под̾ѧ́ти ме́чъ, возбрани́ла  є҆сѝ, ꙗ҆́кѡ ѻ҆рꙋ́жїемъ ѻ҆боюдоѻ́стрымъ,  пресѣка́ющымъ, сло́вомъ бж҃їимъ оу҆страша́ющимъ. (с.  569) 
И҆здале́ча собира́ющи бж҃е́ственное бога́тство,  ꙗ҆́кѡ дале́че ходѧ́й кора́бль, борзопи́счими персты̀  до́брѣ писа́ла є҆сѝ, бг҃одꙋхнове́ннаѧ, пое́млющи  ѡ҆́тай и҆ даю́щи ни́щымъ. 
Бг҃оро́диченъ: 
Все́ю дꙋше́ю, и҆ мы́слїю, и҆ се́рдцемъ, и҆  оу҆стна́ми тѧ̀ сла́влю, наслади́всѧ твои́хъ вели́кихъ  дарова́нїй, и҆ твоеѧ̀ бл҃госты́ни, и҆ безмѣ́рныхъ  твои́хъ чꙋде́съ. 
Пѣ́снь и҃. І҆рмо́съ: 
И҆з̾ пла́мене прпⷣбнымъ ро́сꙋ и҆сточи́лъ є҆сѝ  и҆ првⷣнагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти, тѧ̀  превозно́симъ во всѧ̑ вѣ́ки. 
Съ вѣ́рою и҆ тве́рдымъ оу҆пова́нїемъ помоли́ласѧ  є҆сѝ, прпⷣбнаѧ, ко гдⷭ҇ꙋ, и҆ оу҆слы́ша гдⷭ҇ь моле́нїе  вѣ́рныѧ рабы̀ своеѧ̀, и҆ чꙋ́днѣ соверши́сѧ созда́нїе  хра́ма є҆гѡ̀. 
Ра́дости и҆ весе́лїѧ и҆спо́лниласѧ є҆сѝ,  прпⷣбнаѧ є҆ѵфросѵ́нїе, є҆гда̀ соверши́сѧ созда́нїе  хра́ма, въ не́мже ѡ҆ є҆́же проше́нїємъ на́шымъ  оу҆слы̑шаннымъ бы́ти ѿ гдⷭ҇а со слеза́ми моли́ласѧ  є҆сѝ. 
Мо́щна бѣ̀ пред̾ гдⷭ҇емъ мл҃тва твоѧ̀, занѐ  хра́мъ, воздви́гнꙋтый тобо́ю, чрез̾ мнѡ́гаѧ лѣ̑та  цѣ́лъ и҆ невреди́мь сохрани́сѧ. 
И҆збавле́нїе ѡ҆брѣ́тши, гдⷭ҇и, го́рькагѡ  ѡ҆сꙋжде́нїѧ, є҆́же вкꙋше́нїѧ ра́ди дре́ва разꙋ́мнагѡ  твои́мъ распѧ́тїемъ, є҆ѵфросѵ́нїа постѧ́щесѧ бы́сть во  всѧ̑ срєды̀ и҆ пѧткѝ, тѣ́ло оу҆мервщлѧ́ющи, а҆ дꙋ́шꙋ  ѡ҆живлѧ́ющи потща́нїемъ, бж҃ествꙋ́ющимъ въ  безвеще́ственнѣмъ тѣ́лѣ. (с. 570) 
Плодолѣ́тными ве́рбами тѣле́сное дѣѧ́нїе,  ꙗ҆́кѡ на вавѷлѡ́нстѣй рѣцѣ̀, повѣ́сивши, въ бꙋ́ри  жите́йстѣй возопи́ла є҆сѝ: а҆́ще забꙋ́дꙋ тѧ̀,  і҆ерꙋсали́ме, не предложи́вши въ нача́лѣ весе́лїѧ,  забве́на бꙋ́ди десни́ца моѧ̀ и҆ ѧ҆зы́къ мо́й прильпнѝ  горта́ни моемꙋ̀ по пра́вдѣ. 
Бг҃оро́диченъ: 
Ѡ҆бстоѧ̑нїѧ, и҆ скѡ́рби, и҆ нꙋ̑жды ѡ҆брѣто́ша  мѧ̀, чⷭ҇таѧ, и҆ напа̑сти житє́йскїѧ, и҆ и҆скꙋшє́нїѧ  ѿвсю́дꙋ мѧ̀ ѡ҆быдо́ша, но предста́ни мѝ и҆ покры́й мѧ̀  ст҃ы́мъ твои́мъ покро́вомъ. 
Пѣ́снь ѳ҃. І҆рмо́съ: 
Бг҃а чл҃вѣ́кѡмъ невозмо́жнѡ ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю же  всечⷭ҇таѧ, ꙗ҆ви́сѧ чл҃вѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Возжела́ла є҆сѝ и҆мѣ́ти во ѻ҆би́тели твое́й  і҆кѡ́нꙋ пречⷭ҇тыѧ бг҃ома́тере, ю҆́же и҆ полꙋчи́ла є҆сѝ,  и҆ ра́достнѡ тꙋ́ю прїе́мши, мнѡ́гаѧ бл҃годарє́нїѧ гдⷭ҇ꙋ  и҆ пречⷭ҇тѣй мт҃ри є҆гѡ̀ воздала̀ є҆сѝ. 
Крⷭ҇тъ чⷭ҇тны́й оу҆стро́ила є҆сѝ оу҆се́рдїемъ  твои́мъ, прпⷣбнаѧ, и҆ ка́плю бж҃е́ственныѧ кро́ве  хрⷭ҇та̀ сп҃си́телѧ и҆ ча́сть животворѧ́щагѡ дре́ва въ  не́мъ положи́ла є҆сѝ на ѡ҆сщ҃е́нїе и҆ сп҃се́нїе  всѣ̑мъ, покланѧ́ющымсѧ є҆мꙋ̀ и҆ цѣлꙋ́ющымъ є҆го̀ съ  любо́вїю и҆ стра́хомъ. (с. 571) 
Мнѡ́гаѧ лѣ̑та въ тѣ́сной ке́ллїи, при хра́мѣ  гдⷭ҇немъ, въ мл҃твахъ и҆ колѣнопреклоне́нїихъ  препроводи́ла є҆сѝ, прпⷣбнаѧ є҆ѵфросѵ́нїе, ꙗ҆́кѡ  безпло́тна, на землѝ пребыва́ющи. 
Текла̀ є҆сѝ, ꙗ҆́коже цари́ца не ю҆́жскаѧ, но съ  тре́петомъ ви́дѣвше рꙋкотво́рнꙋю цр҃ковь и҆ гро́бъ, въ  не́йже тридне́венъ всетворе́цъ, бж҃їѧ мꙋ́дрость всели́сѧ,  и҆ та́мѡ бл҃гословѝ бг҃ъ прїѧ́ти тѧ̀, до́браѧ дѣ́во. 
Лїва́нъ и҆ смѵ́рнꙋ, и҆ зла́то волсвѝ творцꙋ̀  тебѣ̀ принесо́ша, є҆ѵфросѵ́нїа же дꙋ́шꙋ и҆ тѣ́ло, и҆  житїѐ непоро́чно, сраспе́ншисѧ тебѣ̀, хрⷭ҇тѐ, и҆  совоскре́сши тебѣ̀ и҆ въ безконе́чномъ црⷭ҇твїи съ  тобо́ю црⷭ҇твꙋющи. 
Бг҃оро́диченъ: 
Ра́дость ѿ а҆́гг҃ла прїе́мшей и҆ мы̀, по  прорече́нїю твоемꙋ̀, прест҃а́ѧ дв҃о, оу҆бл҃жа́юще тѧ̀ со  всѣ́ми рѡ́ды, є҆ѵⷢ҇льски вопїе́мъ: ра́дꙋйсѧ  бл҃года́тнаѧ, гдⷭ҇ь съ тобо́ю. 
Свѣти́ленъ, гла́съ и҃: 
Прпⷣбнаѧ є҆ѵфросѵ́нїе, сла́вна па́мѧть твоѧ̀,  вои́стиннꙋ бо на тебѣ̀ и҆спо́лнисѧ сло́во дх҃а ст҃а́гѡ:  въ па́мѧть вѣ́чнꙋю бꙋ́детъ првⷣникъ. тѣ́мже и҆ на́съ,  соверша́ющихъ па́мѧть твою̀ съ любо́вїю. сп҃са́й ѿ  всѧ́кїѧ бѣды̀ и҆ напа́сти. 
Сла́ва: 
И҆̀же дре́вле проповѣ́даша, ра́дꙋетсѧ вѣ́чнѡ  є҆ѵфросѵ́нїа ѡ҆ гдⷭ҇ѣ, оу҆́зы плотскі̑ѧ ѿреши́вши и҆  тебѐ, зижди́телѧ, лице́мъ къ лицꙋ̀ ви́дѧщи, ви́дима  тобо́ю, и҆ молѧ́щи и҆зба́витисѧ ѿ всѧ́кїѧ лю́тости въ  пѣ́снехъ при́снѡ ю҆̀ похвалѧ́ющымъ. (с. 572) 
И҆ ны́нѣ, бг҃оро́диченъ: 
Ра́дꙋйсѧ, прⷭ҇то́ле ѻ҆гнезра́чный гдⷭ҇ень:  ра́дꙋйсѧ, бж҃е́ственнаѧ и҆ маннопрїе́мнаѧ рꙋ́чко:  ра́дꙋйсѧ, златы́й свѣти́льниче: ра́дꙋйсѧ, свѣщѐ  неꙋгаси́маѧ: ра́дꙋйсѧ, дѣ́вамъ сла́во и҆ ма́теремъ  оу҆краше́нїе и҆ похвало̀, бг҃ороди́тельнице. 
На хвали́техъ стїхи̑ры, гла́съ и҃: 
Земны́ѧ пи́щи наслажде́нїе, бога́тство и҆ сла́вꙋ  мі́ра сегѡ̀ презрѣ́вши, нбⷭ҇наго жениха̀ возлюби́ла  є҆сѝ, є҆ѵфросѵ́нїе всечⷭ҇тна́ѧ: до́брѣ по́двигъ тво́й  на землѝ во и҆́ночестѣмъ чи́нѣ соверши́ла є҆сѝ, съ  мꙋ́дрыми дѣ́вами возшла̀ є҆сѝ къ женихꙋ̀ хрⷭ҇тꙋ̀,  є҆мꙋ́же въ ра́дости ны́нѣ предстоѧ̀, непреста́ннѡ  моли́сѧ ѡ҆ дꙋша́хъ на́шихъ. 
Хрⷭ҇тꙋ̀ ѿ чⷭ҇тыѧ дв҃ы вопло́щшемꙋсѧ  послѣ́довала є҆сѝ, є҆ѵфросѵ́нїе, въ дв҃ствѣ томꙋ̀  ѿ ю҆́ности твоеѧ̀ послꙋжи́ла є҆сѝ и҆ мнѡ́гимъ ко  сп҃се́нїю пꙋ́ть показа́ла є҆сѝ. сєстры̀ моѧ̑  возлю́блєнныѧ, глаго́лала є҆сѝ, тѣ́сенъ и҆  приско́рбенъ пꙋ́ть, вводѧ́й въ живо́тъ, но вѣ́чно  воздаѧ́нїе: тѣ́мже подвиза́йтесѧ нелѣ́ностнѡ, и҆́мате  бо помога́ющаго, сама́го подвигополо́жника хрⷭ҇та̀,  подаю́щаго живо́тъ нетлѣ́нный. 
Бг҃омъ и҆збра́ннаѧ є҆ѵфросѵ́нїе, ꙗ҆́кѡ ѕвѣзда̀  пресвѣ́тлаѧ, ѿ ро́да своегѡ̀ возсїѧ́вшаѧ, странꙋ̀ сїю̀  просвѣща́ющаѧ, ѡ҆ всѣ́хъ, къ тебѣ̀ оу҆се́рднѡ  притека́ющихъ, и҆ мл҃твъ твои́хъ ко гдⷭ҇ꙋ просѧ́щихъ, и҆  любо́вїю цѣлꙋ́ющихъ чⷭ҇тны́й тво́й ѻ҆́бразъ, бꙋ́ди  мл҃твенница и҆ и҆зба́ви на́съ ѿ всѧ́кїѧ ско́рби, ѿ  всѧ́кїѧ болѣ́зни, дꙋше́вныѧ же и҆ тѣле́сныѧ, вѣ́рою и҆  любо́вїю соверша́ющихъ па́мѧть чⷭ҇тна́гѡ преставле́нїѧ  твоегѡ̀. (с. 573) 
Торжество̀ дне́сь прпⷣбныѧ є҆ѵфросѵ́нїи  пра́зднꙋюще, прїиди́те, вѣ́рнїи, воспое́мъ по́двиги и҆  трꙋды̀ є҆ѧ̀, восхва́лимъ серафі́мскою любо́вїю і҆и҃са  сладча́йшаго возлюби́вшꙋю и҆ є҆мꙋ̀ оу҆се́рднѡ  послꙋжи́вшꙋю, и҆ съ вѣ́рою и҆ любо́вїю воззове́мъ къ  не́й: ра́дꙋйсѧ, є҆ѵфросѵ́нїе всечⷭ҇тна́ѧ, красото̀ и҆  похвале́нїе мона́шескагѡ чи́на, невѣ́сто хрⷭ҇то́ва  и҆збра́ннаѧ, со а҆́гг҃лы и҆ всѣ́ми ст҃ы́ми въ  невече́рнемъ днѝ црⷭ҇твїѧ бж҃їѧ водвори́вшаѧсѧ: моли́сѧ  же сп҃сти́сѧ гра́дꙋ твоемꙋ̀, землѝ на́шей и҆ всѣ̑мъ  правосла̑внымъ лю́демъ. 
Сла́ва, гла́съ то́йже: 
Во ст҃ы́й гра́дъ і҆ерꙋсали́мъ поклони́тисѧ гро́бꙋ  гдⷭ҇ню возжела́вши и҆ дости́гши земна́гѡ і҆ерꙋсали́ма, въ  ра́дости ст҃ы̑мъ мѣстѡ́мъ гро́бꙋ бл҃гоговѣ́йное  поклоне́нїе воздала̀ є҆сѝ, є҆ѵфросѵ́нїе, просѧ̀ оу҆  гдⷭ҇а блгⷣти, да прїи́метъ дꙋ́хъ тво́й на мѣ́стѣ  ст҃ѣ́мъ: и҆ оу҆слы́ша гдⷭ҇ь мл҃твꙋ твою̀, и҆ посла̀  а҆́гг҃ла, и҆́же возвѣсти́ ти ѡ҆ преше́ствїи твое́мъ ѿ  земна́гѡ і҆ерꙋсали́ма въ го́рнїй і҆ерꙋсали́мъ нбⷭ҇ный,  и҆дѣ́же ра́достнѡ ликꙋ́ющи со дв҃ственными ли́ками,  помина́й на́съ, съ любо́вїю пра́зднꙋющихъ ст҃ꙋ́ю па́мѧть  твою̀. 
И҆ ны́нѣ, бг҃оро́диченъ: 
Влⷣчце, прїимѝ мл҃твы ра̑бъ твои́хъ и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Славосло́вїе вели́кое и҆ ѿпꙋ́стъ. 
На лїтꙋргі́и слꙋ́жба всѧ̀ прпⷣбнѣй женѣ̀. 
Мл҃тва. 
Ѽ прпⷣбнаѧ и҆ приснопа́мѧтнаѧ, всехва́льнаѧ  ма́ти є҆ѵфросѵ́нїе, а҆́гг҃ле во пло́ти, бг҃оизбра́нный  сосꙋ́де (с. 574) ст҃а́гѡ дх҃а, цр҃кве хрⷭ҇то́вы похвало̀  и҆ оу҆краше́нїе, мона́шествꙋющихъ сла́во и҆  оу҆твержде́нїе, ѻ҆те́чествꙋ, ѻ҆би́тели твое́й и҆ все́й  странѣ̀ по́моще, покро́ве и҆ защи́тнице! Ты̀ є҆сѝ,  ꙗ҆́кѡ дре́во, насажде́нное при и҆схо́дищихъ во́дъ,  плоды̀ добродѣ́телей твои́хъ и҆ бл҃года́тными дарова̑нїи  ст҃а́гѡ дх҃а оу҆кра́шеннаѧ, наста́внице дѣ́ломъ и҆  сло́вомъ, и҆збра́ннаѧ, непоро́чнаѧ и҆ до́браѧ. Оу҆слы́ши  ны̀, молѧ́щыѧсѧ тебѣ̀ и҆ призыва́ющыѧ и҆́мѧ твоѐ,  и҆́маши бо дерзнове́нїе оу҆ гдⷭ҇а. И҆спросѝ на́мъ  преспѣ́ѧнїе въ жи́зни добродѣ́тельнѣй, ѡ҆градѝ  сердца̀ на̑ша вѣ́рою, наде́ждою и҆ любо́вїю и҆ стра́хомъ  бж҃їимъ. Пода́й на́мъ по́мощь въ трꙋдѣ́хъ и҆ ско́рбехъ  на́шихъ, и҆ ꙗ҆́коже попече́нїе и҆мѣ́ла є҆сѝ въ житїѝ  твое́мъ ѡ҆ ѻ҆би́тели твое́й и҆ и҆́ночествꙋющихъ, та́кѡ  и҆ ны́нѣ потщи́сѧ ѡ҆ на́съ, бл҃гопоспѣши́ти на́мъ во  все́мъ: и҆ ѻ҆би́тель твою̀ ѡ҆градѝ ми́ромъ и҆ защитѝ  ѿ вра̑гъ ви́димыхъ и҆ неви́димыхъ, да преꙋспѣва́етъ и҆  процвѣта́етъ въ добродѣ́телехъ. И҆зми́ ны ѿ всѧ́кїѧ  нꙋ́жды и҆ тѣсноты̀, ѿ лю́тыхъ болѣ́зней и҆ ѿ  неча́ѧнныѧ сме́рти и҆ приведи́ ны ко и҆́стинномꙋ  покаѧ́нїю при и҆схо́дѣ и҆з̾ жи́зни сеѧ̀: и҆спросѝ  на́мъ оу҆ гдⷭ҇а бг҃а кончи́нꙋ ми́рнꙋ, безболѣ́зненнꙋ,  непосты́днꙋ, ст҃ы́хъ та̑инъ прича́стнꙋ и҆ преведи́ ны  чрез̾ мыта̑рства воздꙋ̑шнаѧ, да не похи́тѧтъ на́съ  и҆стѧза́телїе гро́знїи по грѣхѡ́мъ на́шымъ, но да  твои́мъ застꙋпле́нїемъ и҆ по́мощїю возмо́жемъ безбѣ́днѡ  проитѝ и҆стѧза́нїе воздꙋ́шное и҆ млⷭ҇ть полꙋчи́ти, и҆  предста́ти неѡсꙋжде́ннѡ стра́шномꙋ (с. 575) прⷭ҇то́лꙋ, и҆  на стра́шнѣмъ сꙋди́щи сподо́битисѧ ѡ҆деснꙋ́ю ста́ти  првⷣнагѡ сꙋдїѝ, и҆ наслѣ́довати првⷣныхъ ча́сть.  є҆́й, госпожѐ, всечⷭ҇тна́ѧ ма́ти, прпⷣбнаѧ  є҆ѵфросѵ́нїе, помозѝ на́мъ мл҃твами твои́ми, ѡ҆градѝ  на́съ и҆ застꙋпѝ ѿ всѧ́кихъ ко́зней вра́жїихъ, да  сподо́бимсѧ прейтѝ вре́мѧ жи́зни се́й непреткнове́ннѡ и҆  сп҃се́нїе полꙋчи́ти мл҃твами твои́ми оу҆ хрⷭ҇та̀ гдⷭ҇а,  є҆го́же и҆ сподо́бимсѧ пѣ́ти и҆ славосло́вити со  безнача́льнымъ ѻ҆ц҃е́мъ и҆ со ст҃ы́мъ дх҃омъ во вѣ́ки  вѣкѡ́въ. а҆ми́нь. 


