МИНІ́А МѢ́СѦЦЪ І҆Ꙋ́ЛІЙ 
КІ́ЕВЪ. Въ тѷпогра́фїи кїево-пече́рской ла́ѵры. 
҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀  свѧще́нно-а҆рхїмандрі́та напеча́тасѧ кни́га сїѧ̀, мині́а  мѣ́сѧцъ і҆ꙋ́лїй во гра́дѣ москвѣ̀, въ лѣ́то ѿ ржⷭ҇тва̀  по пло́ти бг҃а сло́ва ҂ацч҃ѕ 
Московский Сретенский монастырь, издательство  «Правило веры», 1996 
(с. 5) 
МѢ́СѦЦЪ І҆Ꙋ́ЛІЙ, 
и҆мѣ́ѧй дне́й л҃а. 
Въ а҃-й де́нь: 
Ст҃ы́хъ и҆ чꙋдотво́рцєвъ безсре́бреникѡвъ космы̀ и҆  дамїа́на, въ ри́мѣ мꙋ́чившихсѧ. 
Стїхи̑ры на ѕ҃, гла́съ а҃. Подо́бенъ: Нбⷭ҇ныхъ  чинѡ́въ: 
Чꙋде́сными зарѧ́ми ꙳ болѣ́зней на́шихъ ѿжени́те  всѧ́къ недꙋ́гъ, ꙳ безсре́бреннѡ бл҃года́ть простира́юще, ꙳  дарова́ньми оу҆ч҃телѧ ѡ҆бога́щшесѧ, ꙳ на землѝ болѣ̑зни  земноро́дныхъ взе́мшагѡ ꙳ на ра́мѣхъ свои́хъ. 
Враче́бнѣ оу҆́бѡ пе́рвѣе наказа́вшесѧ до́брѣ, ꙳  болѣ̑зни всѣ̑мъ ѡ҆чища́ете вѣ́рою: ꙳ второ́е же па́ки ꙳  дꙋхо́внѡ себѐ воѡрꙋжи́вше, ꙳ ѿгонѧ́ете бжⷭ҇твеннѣ ꙳ и҆  дꙋше́вныхъ недꙋ̑гъ вреждє́нїѧ. 
Ꙗ҆́кѡ безсре́бреннѡ бл҃года́ть ѿ хрⷭ҇та̀ бг҃а  прїе́мше, ꙳ всѣ̑мъ безсре́бреннѡ и҆сцѣлѧ́ете, ꙳  безсре́брєницы, недꙋ́ги, ꙳ не то́кмѡ на́шѧ болѣ̑зни  ѡ҆чища́ете, ꙳ но и҆ скотѡ́мъ даю́ще слове́снѡ и҆справле́нїе,  ꙳ ꙗ҆́кѡ ми́лостиви. 
И҆́ны стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Вода́ми дꙋхо́вными, ꙳ ꙗ҆́кѡ рѣ́ки наводнѧ́ємы ꙳  и҆ ꙗ҆́вѣ напо́лншесѧ, тва́рь напоѧ́ете ꙳ бг҃озна́меньми,  и҆ пресла́вными и҆сцѣле́нїй дарова̑нїи, ꙳ и҆ дꙋшетлѣ̑нныѧ  стра̑сти и҆зсꙋша́ете, ꙳ и҆ недꙋ́ги и҆сцѣлѧ́ете, ꙳ и҆  ѿгонѧ́ете дꙋ́хи, ꙳ бг҃оно́снїи безсре́брєницы, ꙳  моли́твєнницы ѡ҆ дꙋша́хъ на́шихъ. 
Стра̑сти безсловє́сныѧ ꙳ поко́рше, ст҃і́и, ꙳  дꙋше́вными си́лами, ꙳ человѣ́кѡмъ и҆ скотѡ́мъ ꙳  благодѣѧ́нїе (с. 6) подава́ете, ꙳ ѿ хрⷭ҇та̀ дарова́нїемъ  и҆сцѣле́нїй ѡ҆бога́щшесѧ. ꙳ тѣ́мже свѧще́нное ва́ше ꙳ и҆  свѣтоно́сное торжество̀ соверша́юще, ꙳ про́симъ ѡ҆чище́нїѧ  дꙋша́мъ на́шымъ. 
Бжⷭ҇твенный хра́мъ ва́шъ, ꙳ ꙗ҆́кѡ нб҃о показа́сѧ  свѣтоза́рно и҆ спасе́нно, ꙳ ꙗ҆́кѡ ѕвѣ́зды чꙋдеса̀  спаси́тєльна, ꙳ ны́нѣ притѧжа́въ, ꙳ и҆ ꙗ҆́коже со́лнце  свѣ́тло, ꙳ и҆сцѣле́нїй бжⷭ҇твенное дѣ́йство, ꙳ космо̀  пребл҃же́нне, дамїа́не пресла́вне, ꙳ гдⷭ҇ни слꙋжи́тели, ꙳  моли́твєнницы ѡ҆ дꙋша́хъ на́шихъ. 
Сла́ва, гла́съ ѕ҃: 
Безконе́чна є҆́сть ст҃ы́хъ бл҃года́ть, ю҆́же ѿ  хрⷭ҇та̀ прїѧ́ша: тѣ́мже и҆ мѡ́щи и҆́хъ ѿ бжⷭ҇твенныѧ  си́лы непреста́ннѡ дѣ́йствꙋютъ чꙋдеса̀, и҆́хже и҆ и҆мена̀,  вѣ́рою призыва́єма, неисцѣ̑льныѧ болѣ̑зни и҆сцѣлѧ́ютъ,  и҆́миже, гдⷭ҇и, и҆ на́съ дꙋше́вныхъ и҆ тѣле́сныхъ страсте́й  свободѝ, ꙗ҆́кѡ чл҃вѣколю́бецъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле ꙳ и҆  непоро́чнаѧ влⷣчца ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ вопїѧ́ше: ꙳  ча́до сладча́йшее, ꙳ что̀ зрѣ́нїе сїѐ но́вое и҆  пресла́вное; ꙳ ка́кѡ со́нмъ безбл҃года́тный ꙳ сꙋди́щꙋ  пїла́товꙋ предаде́ тѧ, ꙳ и҆ ѡ҆сꙋжда́етъ на сме́рть живота̀  всѧ́ческихъ; ꙳ но воспѣва́ю твоѐ неизрече́нное, ꙳ сло́ве,  снизхожде́нїе. 
На стїхо́внѣ стїхи̑ры ѻ҆ктѡ́иха. Сла́ва, гла́съ  ѕ҃: 
Всегда̀ и҆мꙋ́ще хрⷭ҇та̀ дѣ́йствꙋюща въ ва́съ,  ст҃і́и безсре́бреницы, чꙋдодѣ́йствꙋете въ мі́рѣ, болѧ́щыѧ  и҆сцѣлѧ́ете. И҆́бо врачевство̀ ва́ше и҆сто́чникъ є҆́сть  неисчерпа́емый: че́рплемый же, па́че и҆з̾ѻби́льнѡ  и҆стека́етъ, и҆ и҆злива́емь, и҆з̾ѡби́лꙋетъ, на кі́йждо  де́нь и҆стощава́емь, и҆ оу҆множа́емь, всѣ̑мъ подаѧ̀, и҆  неѡскꙋдѣва́емь пребыва́ѧ: и҆ че́рплющїи насыща́ютсѧ  и҆сцѣле́нїѧ, то́й же пребыва́етъ неиждивꙋ́щь. что̀ оу҆̀бо  ва́съ нарече́мъ; цѣли́тельныхъ ли врачє́въ дꙋ́шъ (с. 7) же  и҆ тѣле́съ; цѣли́телей страсте́й неисцѣ́льныхъ, тꙋ́не  и҆сцѣлѧ́ющихъ всѣ́хъ, прїе́мшихъ дарова́нїе ѿ сп҃са  хрⷭ҇та̀, подаю́щагѡ на́мъ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: ꙳ что̀ стра́нное, ꙳ є҆́же ви́жꙋ, та́инство, сн҃е  мо́й; ꙳ ка́кѡ на дре́вѣ оу҆мира́еши пло́тїю повѣ́шенъ, ꙳  жи́зни пода́телю; 
Тропа́рь, гла́съ и҃: 
Ст҃і́и безсре́бреницы и҆ чꙋдотво́рцы космо̀ и҆  дамїа́не, посѣти́те не́мѡщи на́шѧ: тꙋ́не прїѧ́сте, тꙋ́не  дади́те на́мъ. 
На оу҆́трени, на Бг҃ъ гдⷭ҇ь, тропа́рь два́жды.  Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ: 
Канѡ́ны ѻ҆́ба ѻ҆ктѡ́иха, и҆ ст҃ы́хъ на ѕ҃. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Дво́ице свѣтови́днаѧ мꙋ́дрыхъ безсре́брєникъ,  трⷪ҇цѣ честнѣ́й со всѣ́ми и҆збра́нными предстоѧ́щи,  моли́сѧ, па́мѧть твою̀ свѣтоно́снꙋю творѧ́щымъ  просвѣти́тисѧ дх҃а бжⷭ҇твенными свѣтлостьмѝ. 
Превысо́цы оу҆мо́мъ сꙋ́щихъ въ ве́щехъ ꙗ҆́вльшесѧ,  невеще́ствєнна блиста̑нїѧ дх҃а мꙋ́дрїи прїѧ́сте, ст҃і́и.  тѣ́мже тмꙋ̀ недꙋ́гѡвъ разрѣша́ете всегда̀ посѣщє́нїи  бжⷭ҇твенными, безсре́брєницы. 
Недрема́нно дꙋше́вное стѧжа́вше ѻ҆́ко, ко  и҆сполне́нїю (с. 8) бж҃їю, бжⷭ҇твенныхъ за́повѣдей, спѧ́щыѧ  въ недꙋ́зѣхъ, сла́внїи, къ до́бромꙋ здра́вїю возбꙋжда́ете  бл҃года́тїю, ми́лостивїи бг҃оно́снїи безсре́брєницы. 
Бг҃оро́диченъ: 
Сп҃са и҆ бг҃а, ѿ чⷭ҇тыхъ твои́хъ крове́й,  воплоти́ла є҆сѝ, чⷭ҇таѧ, показа́вшаго на́мъ врачѝ дꙋша́мъ  на́шымъ, пречⷭ҇таѧ, сп҃си́тельны и҆ теплы̀ застꙋ́пники,  чєстны́ѧ безсре́бреники, дꙋ́хомъ. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ,  нѣ́сть бо свѧ́тъ, па́че тебє̀, чл҃вѣколю́бче. 
Мѵ́ро благово́нно и҆сцѣле́нїй, бжⷭ҇твенный хра́мъ  ва́шъ и҆сточа́етъ свѧще́ннѡ тꙋ́чи дꙋхѡ́вныѧ, стра̑сти  ѕлосмра̑дныѧ ѿмыва́ѧ всегда̀. 
Въ нбⷭ҇ныхъ се́лѣхъ водворѧ́ющесѧ всегда̀, сѣ́нь  ва́шꙋ при́снѡ и҆сто́чникъ и҆сцѣле́нїй, премꙋ́дрїи,  показꙋ́ете бл҃года́тїю вседержи́телѧ. 
Плѡтскі́ѧ стра̑сти воздержа́нїѧ броздо́ю  ѡ҆бꙋзда́вше, дꙋхѡ́вныѧ зари̑ пребога́тнѡ прїѧ́сте: тѣ́мже  и҆сцѣле́ньми мі́ръ ѡ҆богаща́ете. 
Бг҃оро́диченъ: 
Краснѣ́йшꙋ въ жена́хъ тѧ̀ бг҃ъ и҆збра̀, и҆ и҆зъ  тебє̀ пло́тски, чⷭ҇таѧ, роди́тисѧ благоизво́ли почива́ѧй во  ст҃ы́хъ свои́хъ. 
Сѣда́ленъ, гла́съ и҃. Подо́бенъ: Премꙋ́дрости: 
И҆сцѣле́нїй да́тели и҆ чꙋдотво́рцы, и҆ чꙋде́съ  свѣти́льники свѣтопрїе́мнїи всѣ̑мъ ꙗ҆ви́стесѧ, дꙋхо́вною  благода́тїю, страстны́й бо пла́мень вѣ́рою прохлажда́ете,  и҆ вѣ̑рнымъ въ не́й смы́слъ согрѣва́ете. тѣ́мъ  врачевство̀ дꙋше́вное стѧжа́вше, бжⷭ҇твеннꙋю цр҃ковь ва́шꙋ,  къ не́йже прибѣга́юще вопїе́мъ: бг҃оно́сцы безсре́брєницы,  моли́те (с. 9) хрⷭ҇та̀ бг҃а, согрѣше́нїй ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть ва́шꙋ. 
Сла́ва, гла́съ и҆ подо́бенъ то́йже: 
И҆сцѣле́нїй зари̑ сꙋ́щымъ на землѝ возсїѧ́юще,  бжⷭ҇твеннїи чꙋдотво́рцы, ꙗ҆́вѣ ѿгонѧ́ете человѣ́кѡвъ  недꙋ́ги, вои́стиннꙋ незаходи́маго сл҃нца въ себѣ̀  стѧжа́вше, хрⷭ҇та̀ бг҃а на́шего. тѣ́мже досто́йнѡ  соше́дшесѧ, почита́емъ сла́внꙋю, ст҃і́и, и҆ честнꙋ́ю ва́шꙋ  па́мѧть, бг҃оно́снїи безсре́брєницы. моли́те хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть ва́шꙋ. 
И҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ, прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Живоно́сными дѣ́йствы, всѧ́ческими дѣѧ̑нїи, (с.  10) смертонѡ́сныѧ стра̑сти человѣ́кѡвъ и҆сцѣлѧ́ете,  свѣтови́днїи столпѝ, забра̑ла недви̑жима, вїногра́да  и҆́стиннагѡ бжⷭ҇твєнныѧ ло́зы. 
Сосцы̀ цр҃ко́внїи, и҆̀же млеко̀ пролива́юще  и҆сцѣле́нїй, просвѣще́нїй, безсре́брєницы, пита́юще  всѣ́хъ бж҃е́ственными бра́шны, да восхва́лѧтсѧ ра́достными  пѣ́сньми. 
Врачевство̀ показа́сѧ хра́мъ ва́шъ, ст҃і́и,  ѡ҆бꙋрева́ємымъ небꙋ́рно приста́нище и҆ спаси́тельно, въ  ѻ҆́ньже притека́юще всѝ прїе́млемъ тишинꙋ̀, и҆ лю́тыхъ  и҆збавле́нїе. 
Бг҃оро́диченъ: 
Ми́лости мѧ̀, дв҃о, ꙗ҆́же въ тебѣ̀, сподо́би,  ро́ждшаѧ сло́во, є҆ди́на вои́стиннꙋ ми́лостивное, є҆ди́но  ми́лостивны ст҃ы̑ѧ показа́вшее, цѣли́тели и҆ чꙋдотво́рцы въ  концѣ́хъ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Бжⷭ҇твенными свѣтлостьмѝ ꙗ҆́вѣ ѡ҆блиста́еми,  ве́сь ѡ҆бхо́дите мі́ръ: всѧ̑ человѣ́ки просвѣща́ете, тмꙋ̀  ѿе́млюще страсте́й, де́мѡны прогонѧ́юще, бг҃оно́снїи  безсре́брєницы. 
Ꙗ҆́кѡ два̀ просвѣща́ете свѣти́льники  поднебе́снꙋю, дꙋходви́жнѡ, бг҃оно́сцы, всю̀ тва́рь  ѡ҆бходѧ́ще, и҆ и҆̀же на ѻ҆дрѣ̀ болѣ́зней посѣща́юще, и҆  ѿ бѣ́дъ и҆зима́юще. 
Недꙋ́гꙋющымъ и҆сцѣле́нїе, страсте́й и҆збавле́нїе  подаю́ще безсре́бреннѡ, всѣ̑мъ предста́тели вели́цы  ꙗ҆ви́стесѧ, всѣ̑мъ помѡ́щницы съ бг҃омъ, всѣ̑мъ  застꙋ́пницы, бг҃оно́снїи безсре́брєницы. 
Бг҃оро́диченъ: 
Мꙋ́дрость породила̀ є҆сѝ бж҃їю ѵ҆поста́снꙋю,  пречⷭ҇таѧ дв҃о бцⷣе, ст҃ы̑ѧ премꙋ́дры показа́вшꙋю: и҆́миже  ѕломꙋдреца̀ паде́сѧ шата́нїе, и҆ лю̑таѧ оу҆хищрє́нїѧ. (с.  11) 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Не хи́тростїю человѣ́ческою, но бжⷭ҇твенною  бл҃года́тїю, ѡ҆чища́ете недꙋ́ги человѣ́кѡвъ, сла́внїи:  сегѡ̀ ра́ди соше́дшесѧ, по до́лгꙋ ва́съ оу҆блажа́емъ. 
Любо́вїю ко хрⷭ҇тꙋ̀, бг҃оно́снїи, свѧза́еми, всю̀  ѕло́бꙋ де́мѡнѡвъ разрꙋша́ете бжⷭ҇твенною благода́тїю: сегѡ̀  ра́ди ва́ше соверша́емъ торжество̀. 
Ꙗ҆́кѡ сꙋ́ще вїногра́да бжⷭ҇твеннагѡ прозѧбє́нїѧ,  вїно̀ на́мъ и҆сцѣле́нїй сꙋ́щымъ въ сѣ́тованїи недꙋ́гѡвъ  точа́ще, весе́лїѧ и҆сполнѧ́ете безсре́брєницы. 
Бг҃оро́диченъ: 
Хра́мъ тѧ̀ чи́стъ содѣ́ла, влⷣчце, пречи́стое  сло́во є҆́же бжⷭ҇твенный хра́мъ безсре́брєникъ, велича́ѧ  въ чꙋдесѣ́хъ и҆ зна́менїихъ всегда̀. 
Конда́къ, гла́съ в҃: 
Бл҃года́ть прїи́мше и҆сцѣле́нїй, простира́ете  здра́вїе сꙋ́щымъ въ нꙋ́ждахъ, вра́чеве, чꙋдотво́рцы  пресла́внїи: но ва́шимъ посѣще́нїемъ ра́тникѡвъ де́рзѡсти  низложи́те, мі́ръ и҆сцѣлѧ́юще чꙋдесы̀. 
І҆́косъ: 
Всѧ́кагѡ ра́зꙋма и҆ мꙋ́дрости прехо́дитъ сло́во  мꙋ́дрыхъ врачє́въ, и҆ всѣ̑мъ ра́зꙋмъ подаю́тъ: вы́шнѧгѡ бо  благода́ть прїе́мше, неви́димѡ здра́вїе да́рꙋютъ всѣ̑мъ.  ѿѻнꙋ́дꙋже и҆ мнѣ̀ по́вѣсти бл҃года́ть дарова́сѧ пѣ́ти,  ꙗ҆́кѡ бг҃онѡ́сныѧ оу҆го́дники хрⷭ҇тѡ́вы и҆ слꙋжи́тели,  и҆сцѣле́нїй мно́жество подаю́щыѧ: болѣ́зни бо всѣ́хъ  и҆збавлѧ́ютъ, мі́ръ и҆сцѣлѧ́юще чꙋдесы̀. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ (с. 12) па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Ѿверза́юще и҆сто́чникъ бг҃ода́нный ст҃і́и, всѣ̑мъ  рѣ́ки и҆сточа́ете чи́стыхъ и҆сцѣле́нїй, ѿмыва́юще  страсте́й сквернє́нїѧ, и҆ де́мѡнѡвъ ѕло́бꙋ всегꙋби́тельнꙋю. 
Оу҆крѣплѧ́еми вседержи́телѧ дх҃а благода́тїю,  здра́вїе болѧ́щымъ всегда̀ подае́тъ, дво́ица безсре́брєникъ  твои́хъ досточꙋ́днаѧ, сло́ве бж҃їй, мꙋ́дросте и҆ си́ло. 
Свѧ́тъ є҆ди́нъ є҆сѝ, прославлѧ́ѧ ст҃ы̑ѧ твоѧ̑:  мі́ръ бо тѣ́хъ ра́ди и҆збавлѧ́еши ѿ бѣ́дъ, и҆  просвѣща́еши зовꙋ́щыѧ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Бг҃оро́диченъ: 
Же́злъ и҆зъ ко́рене і҆ессе́ева ты̀ прозѧбла̀ є҆сѝ,  цвѣ́та хрⷭ҇та̀ и҆зрасти́вши, марі́е: ꙗ҆́кѡ цвѣтцы̀  чꙋдесы̀ оу҆краси́вшаго своѧ̑ безсре́бреники оу҆гѡ́дныѧ. 
Пѣ́снь и҃. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
На́зи всѧ́кїѧ ꙗ҆ви́стесѧ вра́жїѧ ѕло́бы, ст҃і́и,  бжⷭ҇твеннымъ дх҃омъ, на́мъ бы́вше ѻ҆де́жда спасе́нїѧ, и҆  ѡ҆ставле́нїѧ вина̀, и҆ лю́тыхъ премѣне́нїе, вопїю́щымъ:  всѧ̑ дѣла̀ благослови́те гдⷭ҇нѧ гдⷭ҇а. 
Сы́нове по прича́стїю бж҃їю, дамїа́не и҆ космо̀,  бы́вше, вѣ́рою ѻ҆те́ческїй жре́бїй ны́нѣ ѡ҆брѣто́сте,  нбⷭ҇ное наслажде́нїе, и҆ чꙋде́съ свѣ́тлое вои́стиннꙋ  дѣ́йство, и҆ вопїе́те: всѧ̑ дѣла̀ благослови́те гдⷭ҇нѧ  гдⷭ҇а. 
Кропле́ньми ва́шими бг҃олѣ́пными скве́рнꙋ ѡ҆мы́йте  дꙋше́внꙋю на́шꙋ, и҆ болѣ́знєнныѧ, ст҃і́и, прожени́те  стра̑сти, и҆ де́мѡнскаѧ стремлє́нїѧ ѿими́те, ꙗ҆́кѡ  предста́телїе, и҆ ꙗ҆́кѡ цѣли́телїе на́ши ми́лостивїи. (с.  13) 
Ꙗ҆́кѡ крі́нъ, ꙗ҆́кѡ цвѣ́тъ мы́сленный, ꙗ҆́кѡ  шипцы̀ дх҃омъ оу҆кра́шени, на́мъ ꙗ҆ви́стесѧ, ст҃і́и,  благово́нїе воспꙋща́юще, и҆ ѕлосмра́дїе страсте́й  ѿгонѧ́юще, вопїю́щымъ: всѧ̑ дѣла̀ благослови́те гдⷭ҇нѧ  гдⷭ҇а. 
Бг҃оро́диченъ: 
Оу҆мерщвлѧ́етсѧ сме́рть тобо́ю, жи́знь бо родила̀  є҆сѝ ѵ҆поста́снꙋю, хрⷭ҇та̀ бг҃а, пречⷭ҇таѧ, и҆  предста́тели жи́зни на́шеѧ показа́вшаго, безсре́бреники  врачѝ, вопїю́щымъ: бл҃гослове́нъ, пречⷭ҇таѧ, пло́дъ твоегѡ̀  чре́ва. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Сѐ ны́нѣ что̀ добро̀, и҆лѝ что̀ красно̀, ꙗ҆́коже  пи́шетъ, но то́кмѡ є҆́же жи́ти ны́нѣ бра́тїи въ  є҆диномышле́нїи, въ мѣ́стѣ свѣтоза́рнѣ, въ се́лѣхъ  нбⷭ҇ныхъ, въ сла́вѣ неꙋвѧда́ющей, ꙗ҆̀же по достоѧ́нїю  оу҆блажа́емъ; 
Ꙗ҆́кѡ вели́къ сі́й хра́мъ, чꙋдесы̀ всегда̀  оу҆краша́емь, въ ѻ҆́ньже при́снѡ приходѧ́ще, космо̀ и҆  дамїа́не досточꙋ́днїи, здра́вїе тре́бꙋющымъ подава́ете:  тѣ́мже досто́йнѡ блажи́ми є҆стѐ. 
Дне́сь сра́дꙋютсѧ на́мъ, бл҃же́ннїи, въ па́мѧти  ва́шей, а҆́гг҃ли, и҆ бжⷭ҇твеннїи а҆пⷭ҇ли, прⷪ҇ро́цы и҆  прпⷣбнїи, и҆ всѝ пра́вєдницы, съ ни́миже ра́достнѡ  водворѧ́ющесѧ, за ве́сь мі́ръ моли́тесѧ. 
Бжⷭ҇твеннаѧ дво́ице и҆ свѣтоза́рнаѧ, безсре́бреннїи  и҆ бг҃оно́снїи и҆ всечестні́и, ѡ҆ставле́нїе согрѣше́нїй, и҆  и҆справле́нїе житїѧ̀ и҆спроси́те, и҆ всѣ́хъ лю́тыхъ  и҆збавле́нїе, восхвалѧ́ющымъ ва́съ всегда̀. 
Бг҃оро́диченъ: 
Свѣ́та жили́ще, чⷭ҇таѧ, была̀ є҆сѝ всѧ̑  ѡ҆зари́вшагѡ, и҆ свѣтоно́сны, и҆ ст҃ы показа́вшагѡ, ны́нѣ  тмꙋ̀ (с. 14) ѿе́млюща страсте́й дꙋшетлѣ́нныхъ дх҃омъ,  пречⷭ҇таѧ є҆ди́на приснодв҃о. 
Свѣти́ленъ. Подо́бенъ: Нб҃о ѕвѣзда́ми: 
Ко́е дово́льно бꙋ́детъ сло́во, безсре́брєникъ  и҆зрещѝ бл҃года́ть и҆сцѣле́нїй; и҆́бо сꙋ́ть по бз҃ѣ,  все́й вселе́ннѣй вра́чеве и҆ спаси́телїе. 
Бг҃оро́диченъ: 
Держа́внымъ твои́мъ кро́вомъ, ѿ вра̑гъ навѣ́та  на́съ, чⷭ҇таѧ, твоѧ̑ рабы̑ сохранѝ всѧ̑ неврє́дны: тѧ́ бо  стѧжа́хомъ є҆ди́нꙋ прибѣ́жище въ ско́рбехъ. 
На хвали́техъ стїхи̑ры, на ѕ҃. Гла́съ а҃.  Самогла̑сны: 
Благода́ть и҆сцѣле́нїй ѿ бг҃а, прїе́мше,  безсре́бреннѡ стра̑сти дꙋ́шъ и҆ тѣле́съ на́шихъ те́плѣ  и҆сцѣлѧ́ете, всекра́снїи безсре́брєницы: тѣ́мже ва́ми  хрⷭ҇то́съ вѣ̑рнымъ да́нное здра́вїе да́рꙋѧ, свѣти̑ла  нелє́стнаѧ ва́съ показꙋ́етъ вселе́ннѣй. того̀ оу҆моли́те,  спасти́сѧ дꙋша́мъ на́шымъ. 
Ѿ вы́шнѧгѡ про́мысла бе́зднꙋ и҆сцѣле́нїй  поче́рпше, всѣ̑мъ и҆сточа́ете вѣ̑рнымъ и҆сцѣлє́нїѧ  безсре́бреницы: преесте́ственнѣ бо недꙋ́гꙋющихъ стра̑сти,  рꙋкодѣ́йствїи та́инственными, ѿ сокро́вищъ дх҃а лѣчбы̑  предлага́юще спаси́тєльныѧ, стра́ждꙋщихъ и҆сцѣлѧ́ете.  тѣ́мже хра́мъ че́стенъ бы́вше живонача́льныѧ трⷪ҇цы, въ  ва́съ бо ꙗ҆́вѣ ѻ҆би́тель сотворѝ: є҆́йже моли́тесѧ,  спасти́сѧ дꙋша́мъ на́шымъ. 
Гла́съ в҃. Ѳеофа́ново: 
Любо́вїю бжⷭ҇твенною, и҆ жела́нїемъ бꙋ́дꙋщихъ,  дѣ́тельнѣ пожи́вше, спаси́тєльныѧ пꙋти̑ и҆спра́висте.  тѣ́мже чистотꙋ̀ дꙋше́внꙋю нескве́рнѡ соблю́дше, вє́щнымъ  до конца̀ проти́вꙋ ста́сте: дх҃омъ же бжⷭ҇твеннымъ  позла́щшесѧ, беззла́тнѡ и҆сцѣле́нїе недꙋ́гꙋющымъ подае́те,  дво́ице свѧще́ннаѧ, свѣтоза́рное собра́нїе, просвѣще́нный  бжⷭ҇твенный сопрꙋ́же безсре́брєницы, въ ско́рбехъ и҆  болѣ́знехъ посѣща́юще на́съ, и҆ дꙋ́шъ на́шихъ недꙋ́ги  безме́зднѡ и҆сцѣлѧ́юще. (с. 15) 
Ге́рманово: 
Вели̑кимъ сподо́бльшесѧ дарѡ́мъ, прехва́льнїи, въ  смире́нномъ житїѝ на землѝ пожи́сте: и҆ проходѧ́ще всю́дꙋ,  тꙋ́не болѧ́щихъ стра̑сти и҆сцѣлѧ́юще, ꙗ҆ви́стесѧ  а҆́гг҃лѡмъ собесѣ̑дницы, космо̀ съ дамїа́номъ мꙋ́дрымъ,  бра́тїѧ прекра́снїи, и҆ на́шѧ стра̑сти, моли́твами ва́шими,  и҆сцѣли́те. 
Сті́хъ: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. 
И҆сто́чникъ и҆сцѣле́нїй є҆ди́наго то́кмѡ въ  лѣ́тѣ и҆сцѣлева́ше, хра́мъ же безсре́бреникѡвъ всѐ  мно́жество и҆сцѣлѧ́етъ недꙋ́гꙋющихъ: неѡскꙋ́дно бо є҆́сть  и҆ неиждива́емое бога́тство ст҃ы́хъ. тѣ́хъ моли́твами,  хрⷭ҇тѐ, поми́лꙋй на́съ. 
Сті́хъ: Сѐ что̀ добро̀, и҆лѝ что̀ красно̀, но  є҆́же жи́ти бра́тїи вкꙋ́пѣ: 
Ге́рманово: 
Ра́дꙋетсѧ ли́къ ст҃ы́хъ во вѣ́ки, црⷭ҇тво бо  нбⷭ҇ное наслѣ́доваша: землѧ̀ мѡ́щи и҆́хъ прїе́мши,  благово́нїе распꙋстѝ, рабѝ хрⷭ҇тѡ́вы бы́ша, все́льшесѧ въ  жи́знь вѣ́чнꙋю. 
Сла́ва, гла́съ д҃: Ѳеофа́ново: 
И҆сто́чникъ и҆сцѣле́нїй, и҆мꙋ́ще ст҃і́и  безсре́брєницы, и҆сцѣле́нїе подае́те всѣ̑мъ тре́бꙋющымъ,  ꙗ҆́кѡ вели̑кимъ дарѡ́мъ сподо́бльшесѧ, ѿ приснотекꙋ́щагѡ  и҆сто́чника сп҃са хрⷭ҇та̀. рече́ бо къ ва́мъ гдⷭ҇ь, ꙗ҆́кѡ  є҆диноревни́телємъ а҆пⷭ҇толѡвъ: сѐ да́хъ ва́мъ вла́сть  надъ дꙋ́хи нечи́стыми, ꙗ҆́коже тѣ́хъ и҆згони́ти, и҆  и҆сцѣли́ти всѧ́къ недꙋ́гъ, и҆ всѧ́кꙋю ꙗ҆́зю. тѣ́мже въ  повелѣ́нїихъ є҆гѡ̀ до́брѣ пожи́вше, тꙋ́не прїѧ́сте, тꙋ́не  подае́те, и҆сцѣлѧ́юще стра̑сти дꙋ́шъ и҆ тѣле́съ на́шихъ. 
И҆ ны́нѣ, бг҃оро́диченъ. 
А҆́ще ли слꙋчи́тсѧ среда̀, и҆лѝ пѧто́къ, глаго́ли  крестобг҃оро́диченъ: 
Гла́съ д҃. Подо́бенъ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ви́дѧщи,  пречⷭ҇таѧ, ꙳ и҆ ре́бра и҆скопова́ема копїе́мъ, ꙳ пла́чꙋщи  вопїѧ́ше: ꙳ что̀ сїѐ, (с. 16) сн҃е мо́й! ꙳ что́ ти  безблагода́тнїи лю́дїе возда́ша, ꙳ за ꙗ҆̀же сотвори́лъ  є҆сѝ дѡ́браѧ и҆̀мъ; и҆ тщи́шисѧ безча́дствовати мѧ̀,  вселюбе́знѣйшїй: ꙳ оу҆дивлѧ́юсѧ, бл҃гоꙋтро́бне, ꙳ твоемꙋ̀  во́льномꙋ распѧ́тїю. 
На стїхо́внѣ ѻ҆ктѡ́иха. Сла́ва, гла́съ и҃: 
Кто̀ не оу҆диви́тсѧ, кто̀ не просла́витъ, кто̀ не  воспое́тъ вѣ́рнѡ, мꙋ́дрыхъ и҆ пресла́вныхъ безсре́брєникъ  чꙋдеса̀; ꙗ҆́кѡ да и҆ по ст҃о́мъ и҆́хъ преставле́нїи,  всѣ̑мъ подаю́тъ притека́ющымъ вѣ́рою бога́тнѡ  и҆сцѣлє́нїѧ, и҆ чєстны́ѧ и҆ свѧты̑ѧ мо́щи тѣ́хъ  и҆сточа́ютъ благода́ть и҆сцѣле́нїй. ѽ дво́ице ст҃а́ѧ! ѽ  честны̑ѧ главы̑! ѽ премꙋ́дросте и҆ сла́во, ꙗ҆́же ѿ бг҃а  да́нныѧ ва́мъ благода́ти! тѣ́мже пѣ́сньми зове́мъ  бл҃годѣ́телю бг҃ꙋ, показа́вшемꙋ тѣ́хъ на врачева́нїе дꙋ́шъ  и҆ тѣле́съ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Ю҆́ница нескве́рнаѧ, ꙳ ю҆нца̀ ви́дѧщи на дре́вѣ ꙳  пригвожда́ема во́лею, рыда́ющи жа́лостнѣ, ꙳ оу҆вы̀ мнѣ̀,  вопїѧ́ше: ꙳ люби́мѣйшее ча́до: ꙳ что́ ти со́нмъ воздадѐ  безбл҃года́тный є҆вре́йскїй, ꙳ хотѧ́ мѧ ѡ҆безча́дствовати ꙳  ѿ тебє̀, вселюбе́зне; 
На лїтꙋргі́и, бл҃жє́нна ѻ҆ктѡ́иха, на д҃: и҆ ѿ  канѡ́на ст҃ы́хъ, пѣ́снь г҃, на д҃. Прокі́менъ, гла́съ д҃:  Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь  всѧ̑ хотѣ̑нїѧ своѧ̑ въ ни́хъ. Сті́хъ: Предзрѣ́хъ гдⷭ҇а  предо мно́ю вы́нꙋ, ꙗ҆́кѡ ѡ҆деснꙋ́ю менє̀ є҆́сть, да не  подви́жꙋсѧ. А҆пⷭ҇лъ къ корі́нѳѧнѡмъ, зача́ло рн҃г.  А҆ллилꙋ́їа, гла́съ д҃: Сѐ что̀ добро̀, и҆лѝ что̀  красно̀, но є҆́же жи́ти бра́тїи вкꙋ́пѣ: Є҆ѵⷢ҇лїе  матѳе́а, зача́ло л҃д ѿ полꙋ̀. Прича́стенъ: Ра́дꙋйтесѧ,  пра́веднїи ѡ҆ гдⷭ҇ѣ: 


(с. 17) 
Мѣ́сѧца тогѡ́же во в҃-й де́нь. 
Положе́нїе чⷭ҇тны́ѧ ри́зы прест҃ы́ѧ влⷣчцы на́шеѧ  бцⷣы ко влахе́рнѣ. 
Ве́черъ, ѻ҆бы́чнаѧ каѳі́сма. 
На Гдⷭ҇и, воззва́хъ, стїхи̑ры на ѕ҃, гла́съ д҃:  Поⷣ: Да́лъ є҆сѝ зна́менїе: 
Да́лъ є҆сѝ, чл҃вѣколю́бче, твою̀ мт҃рь, ꙳ по́мощь  рабѡ́мъ твои̑мъ, ꙳ ꙗ҆́кѡ бл҃гоꙋтро́бенъ: ꙳ є҆́юже  неизрече́нное и҆ стра́шное содѣ́лалъ є҆сѝ смотре́нїе  твоѐ, ꙳ и҆ первозда́нное на́ше и҆спра́вилъ є҆сѝ  бжⷭ҇твенное досто́инство. ꙳ тѣ́мже всечестно́е тоѧ̀ чтꙋ́ще  торжество̀, ꙳ воспѣва́емъ держа́вꙋ твою̀, ꙳ і҆и҃се  всеси́льне, сп҃се дꙋ́шъ на́шихъ. 
Два́жды. 
Гра́дъ почита́ющїй тѧ̀, ꙳ и҆ по до́лгꙋ сла́вѧщїй,  ѡ҆гражда́еши, всепѣ́таѧ, ꙳ ри́зою твое́ю честно́ю ꙳ ѿ  безбо́жныхъ, чⷭ҇таѧ, и҆ноплемє́нникъ, ꙳ ѿ гла́да же и҆  трꙋ́са, ꙳ и҆ междоꙋсо́бныѧ бра́ни всегда̀, ꙳ дв҃о  неискꙋсобра́чнаѧ: ꙳ и҆ сегѡ̀ ра́ди сла́витъ тѧ̀, прест҃а́ѧ  бг҃оневѣ́сто, ꙳ человѣ́кѡвъ помо́щнице. 
Два́жды. 
Ри́зꙋ честнꙋ́ю твою̀, бг҃облагода́тнаѧ влⷣчце, ꙳  дарова́ла є҆сѝ гра́дꙋ твоемꙋ̀, ꙳ бога́тство неѿе́млемо:  ꙳ покро́въ же и҆ сла́вꙋ, ꙳ и҆ неѡбори́мꙋ стѣ́нꙋ, ꙳ и҆  и҆сцѣле́нїй сокро́вище, ꙳ и҆ чꙋде́съ и҆сто́чникъ  приснотекꙋ́щїй, ꙳ приста́нище же спаси́тельное  ѡ҆бꙋрева́ємымъ всегда̀, ꙳ сегѡ̀ ра́ди пое́мъ тѧ̀,  препѣ́таѧ чⷭ҇таѧ. 
Почерпи́те человѣ́цы ꙳ здра́вїе дꙋшѝ и҆ тѣ́ла: ꙳  ра́ка бо всѣ̑мъ предлежи́тъ, ꙳ въ не́йже положи́сѧ чⷭ҇тна́ѧ  ри́за (с. 18) приснодв҃ы, ꙳ и҆сточа́ющаѧ на́мъ чꙋде́съ  стрꙋи̑, ꙳ и҆ ѡ҆мыва́ющаѧ серде́цъ ѡ҆мрачє́нїѧ, ꙳ и҆  страсте́й ѡ҆сквернє́нїѧ, ꙳ и҆ дꙋ́шы ѡ҆свѧща́ющаѧ вѣ́рныхъ  ꙳ бжⷭ҇твенною бл҃года́тїю. 
Сла́ва, и҆ ны́нѣ, гла́съ в҃: 
Смы́слъ ѡ҆чи́стивше и҆ оу҆́мъ, со а҆́гг҃лы и҆ мы̀  торжествꙋ́емъ, свѣ́тлѡ начина́юще дв҃дскꙋю пѣ́снь  ѻ҆трокови́цѣ, невѣ́стѣ всѣ́хъ цр҃ѧ̀ хрⷭ҇та̀ бг҃а  на́шегѡ, воскрⷭ҇нѝ, гдⷭ҇и, глаго́люще, въ поко́й тво́й,  ты̀, и҆ кївѡ́тъ ст҃ы́ни твоеѧ̀: ꙗ҆́кѡ бо пала́тꙋ краснꙋ̀  сїю̀ оу҆краси́въ, и҆ причтѐ ю҆̀ гра́дꙋ твоемꙋ̀, влⷣко,  стро́ити и҆ покрыва́ти ѿ сꙋпоста́тныхъ пога̑нъ, держа́вною  си́лою твое́ю моли́твами є҆ѧ̀. 
На стїхо́внѣ стїхи̑ры, гла́съ а҃. Подо́бенъ:  Всехва́льнїи мꙋ́ченицы: 
Пала́та ѡ҆дꙋшевле́ннаѧ бж҃їѧ ꙳ є҆ди́на была̀  є҆сѝ, ꙳ и҆ честнꙋ́ю ри́зꙋ твою̀, ꙳ въ домꙋ̀ ст҃ѣ́мъ  твое́мъ сокрове́нꙋ, ꙳ вѣ̑рнымъ ѡ҆свѧще́нїе, и҆ стѣ́нꙋ  дарова́ла є҆сѝ неѡбори́мꙋ: ꙳ є҆ѧ́же ра́ди гра́дъ тво́й,  бг҃ома́ти, спаса́етсѧ, ꙳ воспѣва́ѧ бжⷭ҇твеннꙋю держа́вꙋ  твою̀. 
Сті́хъ: Воскрⷭ҇нѝ, гдⷭ҇и, въ поко́й тво́й, ты̀, и҆  кївѡ́тъ ст҃ы́ни твоеѧ̀. 
Ри́зꙋ честнꙋ́ю твою̀, твоѐ честно́е и҆ ст҃о́е  тѣ́ло, ꙳ чⷭ҇таѧ, покры́вшꙋю, ꙳ ѻ҆де́ждꙋ сла́вы дарова́ла  є҆сѝ всѣ̑мъ, ꙳ и҆ и҆сто́чникъ и҆сточа́ющь ꙳ благода́ти  присноживѡ́тныѧ во́ды. ꙳ є҆ѧ́же пра́зднꙋемъ положе́нїе, ꙳  почита́юще тѧ̀, бцⷣе, всѣ́хъ честнѣ́йшꙋю. 
Сті́хъ: Лицꙋ̀ твоемꙋ̀ помо́лѧтсѧ бога́тїи лю́дстїи. 
Хра́мъ тво́й, влⷣчце, ꙳ твою̀ свѧще́ннꙋю ри́зꙋ, ꙳  ꙗ҆́кѡ сокро́вище свѧще́нїѧ носѧ̀, ꙳ всегда̀ ѡ҆свѧща́етъ  всѧ̑ ꙳ вѣ́рою притека́ющыѧ, ꙳ и҆ тѧ̀ по до́лгꙋ блажа́щыѧ ꙳  въ се́мъ вы́нꙋ, ꙳ оу҆пова́нїе дꙋ́шъ на́шихъ, ꙳ и҆ тве́рдый  покро́въ и҆ держа́вꙋ. 
Сла́ва, и҆ ны́нѣ, гла́съ в҃: 
Ꙗ҆́кѡ вѣнце́мъ пресвѣ́тлымъ, всечⷭ҇таѧ бцⷣе,  ри́зою твое́ю честно́ю, цр҃ковь бж҃їѧ приѡдѣ́ѧсѧ, и҆  свѣ́титсѧ (с. 19) ра́дꙋющисѧ дне́сь, и҆ та́йнѡ  ликовствꙋ́етъ, влⷣчце, вопїю́щи тебѣ̀: ра́дꙋйсѧ, дїади́ма  честна́ѧ, и҆ вѣ́нче бжⷭ҇твенныѧ сла́вы: ра́дꙋйсѧ, є҆ди́на  сла́вы соверше́нїе, и҆ вѣ́чное весе́лїе: ра́дꙋйсѧ, къ  тебѣ̀ притека́ющымъ приста́нище и҆ и҆збавле́нїе, и҆  спасе́нїе на́ше. 
Тропа́рь, гла́съ и҃: 
Бцⷣе приснодв҃о, человѣ́кѡвъ покро́ве, ри́зꙋ и҆  по́ѧсъ пречⷭ҇тагѡ твоегѡ̀ тѣлесѐ, держа́вное гра́дꙋ  твоемꙋ̀ ѡ҆бложе́нїе дарова́ла є҆сѝ, безсѣ́меннымъ  ржⷭ҇тво́мъ твои́мъ, нетлѣ́нна пребыва́ющи: ѡ҆ тебѣ́ бо и҆  є҆стество̀ ѡ҆бновлѧ́етсѧ и҆ вре́мѧ. тѣ́мже мо́лимъ тѧ̀,  ми́ръ гра́дꙋ твоемꙋ̀ дарова́ти и҆ дꙋша́мъ на́шымъ ве́лїю  ми́лость. 
На оу҆́трени, на Бг҃ъ гдⷭ҇ь, тропа́рь бцⷣы,  три́жды. 
По а҃ стїхоло́гїи сѣда́ленъ, гла́съ г҃. Подо́бенъ:  Красотѣ̀ дѣ́вства: 
Красото́ю дѣ́вства твоегѡ̀, прекра́сное сло́во  ро́ждши, и҆ сего̀ ри́зою твое́ю, чⷭ҇таѧ, ꙗ҆́кѡ млⷣнца  ѡ҆бвила̀ є҆сѝ. сїю̀ оу҆́бѡ дарова́ла є҆сѝ рабѡ́мъ  твои̑мъ, влⷣчце, покро́въ, по́мощь и҆ и҆сто́чникъ  свѧще́нїѧ. є҆ѧ́же честно́е положе́нїе, прест҃а́ѧ дв҃о, всѝ  вѣ́рнѡ пра́зднꙋемъ. 
Сла́ва, и҆ ны́нѣ, то́йже: 
По в҃ стїхоло́гїи сѣда́ленъ, гла́съ г҃. Подо́бенъ:  Красотѣ̀ дѣ́вства: 
Ржⷭ҇тво̀ нетлѣ́нно и҆ дѣ́вство, є҆ди́на и҆мѣ́ла  є҆сѝ, благослове́ннаѧ: ѡ҆дѣѧ́нїе же человѣ́кѡмъ  спаси́тельно, твою̀ ст҃ꙋ́ю ри́зꙋ дарова́ла є҆сѝ, да́же до  ны́нѣ нетлѣ́ннѡ пребыва́ющꙋю, бг҃оневѣ́сто. є҆ѧ́же ра́ди  ѿ бг҃а прїе́млемъ рабѝ твоѝ, чⷭ҇таѧ, ве́лїю ми́лость. 
Сла́ва, и҆ ны́нѣ, то́йже: 
Канѡ́ны два̀: пе́рвый со і҆рмосо́мъ на и҃, є҆гѡ́же  краегране́сїе: 
Ри́зꙋ почита́ю пречⷭ҇тыѧ дв҃ы. Творе́нїе  і҆ѡ́сифово. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, (с. 20) дꙋшѝ трича́стное  потопѝ, молю́сѧ: да тебѣ̀ ꙗ҆́кѡ въ тѷмпа́нѣ, во  оу҆мерщвле́нїи тѣлесѐ побѣ́дное воспою̀ пѣ́нїе. 
Ри́зꙋ твою̀ честнꙋ́ю, бцⷣе дв҃о, чтꙋ́щымъ тѧ̀  лю́демъ дарова́ла є҆сѝ при́снѡ, сщ҃е́нное ѡ҆гражде́нїе,  всѧ́кое сопроти́вныхъ ѡ҆бстоѧ́нїе всегда̀ побѣжда́ющи  си́лою дꙋхо́вною. 
Пло́тїю на́съ ра́ди ѿ чи́стыхъ твои́хъ крове́й,  ꙗ҆́вльшагѡсѧ на землѝ, ри́зꙋ свѧще́ннꙋю ѡ҆сѧза́нїемъ  ѡ҆свѧти́ла є҆сѝ, и҆ тѣлесѐ твоегѡ̀ прикоснове́нїемъ:  є҆ѧ́же ра́ди всѧ̑ рабы̑ твоѧ̑ ѡ҆свѧща́еши, дв҃о, пою́щыѧ  тѧ̀. 
Сокро́вище честно́е вѣ́рнѡ тѧ̀ чтꙋ́щымъ дарова́ла  є҆сѝ, блага́ѧ дв҃о, вои́стиннꙋ честнꙋ́ю ри́зꙋ твою̀, всѧ̑  ѡ҆богаща́ющи да̑ры бжⷭ҇твеннагѡ дх҃а и҆ чꙋде́съ мно́гими  дѣѧ̑нїи. 
Нескве́рнаѧ а҆́гнице, а҆́гнца ро́ждшаѧ бж҃їѧ па́че  є҆стества̀, дарова́ла є҆сѝ на́мъ честнꙋ́ю ри́зꙋ твою̀,  сквє́рны и҆́стиннѡ и҆ вра̑ски ѡ҆чища́ющꙋю всегда̀,  покланѧ́ющихсѧ є҆́й, всенепоро́чнаѧ. 
Дрꙋгі́й на д҃. Творе́нїе тогѡ́же. 
Гла́съ то́йже. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Свѣща̀ свѣтоѧвле́ннаѧ и҆ незаходи́маѧ, пречⷭ҇тыѧ  хра́мъ, ꙗ҆́коже нб҃о свѣ́тлое ѡ҆брѣ́тъ честнꙋ́ю ри́зꙋ  є҆ѧ̀, вселе́ннꙋю дне́сь благода́тей просвѣща́етъ зарѧ́ми. 
Крѣ́пость и҆ оу҆твержде́нїѧ сою́зъ, твою̀,  пречⷭ҇таѧ, ри́зꙋ бжⷭ҇твеннꙋю, вои́стиннꙋ стѧжа́въ гра́дъ  тво́й, держа́вꙋ непобѣди́мꙋю и҆́мать, тѣ́мъ и҆ хва́литсѧ  ѡ҆ тебѣ̀. 
Дре́внѧгѡ ꙗ҆́кѡ вои́стиннꙋ кївѡ́та честнѣ́йшаѧ  твоѧ̀ ра́ка, бг҃ороди́тельнице, ꙗ҆ви́сѧ на землѝ, є҆гѡ́же  зна́мєнїѧ носѧ́щи, но и҆ вѣ́рныхъ во и҆́стинѣ позна́нїѧ  сохранѧ́ющи. 
Катава́сїа: Ѿве́рзꙋ оу҆ста̀ моѧ̑: (с. 21) 
Пѣ́снь г҃. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Кра́сное ѡ҆свѧще́нїе, нбⷭ҇нꙋю две́рь, бж҃їю мт҃рь  воспое́мъ, и҆ тоѧ̀ ри́зꙋ бжⷭ҇твєннаѧ точа́щꙋ дарѡва́нїѧ,  ю҆́же любо́вїю цѣлꙋ́емъ. 
Нетлѣ́нїѧ ѡ҆де́ждею, тлѣ́нїемъ ѡ҆бна́жшыѧсѧ  твои́мъ нетлѣ́ннымъ ржⷭ҇тво́мъ, всѣ́хъ ѡ҆дѣ́ѧла є҆сѝ,  чⷭ҇таѧ: и҆́мже честнꙋ́ю ри́зꙋ твою̀ дарова́ла є҆сѝ  бога́тство неѿе́млемо. 
И҆́же ѻ҆́блаки, чⷭ҇таѧ, ѡ҆дѣва́ющаго всѐ нб҃о,  ри́зою твое́ю ѡ҆бвила̀ є҆сѝ, пречⷭ҇таѧ. є҆́йже  покланѧ́ющесѧ вѣ́рнѡ, тѧ̀ сла́вимъ, покро́ве дꙋ́шъ на́шихъ. 
Врачева́нїе безме́здно болѧ́щымъ є҆́сть бжⷭ҇твенный  се́й хра́мъ: ри́зꙋ бо твою̀, чⷭ҇таѧ, и҆сто́чникъ  непреста́ннѡ точа́щїй и҆сцѣлє́нїѧ стѧжа̀, пренепоро́чнаѧ. 
И҆́нъ. І҆рмо́съ: 
Весели́тсѧ ѡ҆ тебѣ̀ це́рковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Почита́емъ вѣ́рнїи, ꙗ҆́кѡ совокꙋпле́нїѧ къ бг҃ꙋ  сою́зъ, чⷭ҇тыѧ дне́сь ри́зы, вѣ́рнѡ говѣ́юще. 
И҆сцѣлє́нїѧ вѣ̑рнымъ многочестна́ѧ на́мъ дне́сь  прече́стнѡ чⷭ҇тыѧ ри́за и҆сточа́етъ благода́тїю. 
Ꙗ҆́кѡ роса̀ оу҆́треннѧѧ ра́дость твоѧ̀  приснотекꙋ́щаѧ, пе́щь страсте́й, тѧ̀ воспѣва́ющихъ,  оу҆ставлѧ́етъ при́снѡ. 
Сѣда́ленъ, гла́съ д҃. Подо́бенъ: Вознесы́йсѧ: 
Чꙋде́съ рѣ́ки, бцⷣе, ѿ всечестны́ѧ твоеѧ̀ ра́ки  происходѧ́щыѧ, ꙗ҆́кѡ и҆зъ є҆де́ма напаѧ́ютъ лицѐ землѝ  бл҃года̑ти пролива́ющыѧ, вѣ́рнѡ тѧ̀ чтꙋ́щымъ: тѣ́мже тѧ̀  воспѣва́емъ, и҆ вѣ́рнѡ восхвалѧ́емъ, и҆ благода́рнѡ  всегда̀ взыва́емъ: ра́дꙋйсѧ, є҆ди́на наде́жде пою́щихъ тѧ̀. 
Сла́ва, и҆ ны́нѣ, то́йже: (с. 22) 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крестѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, человѣколю́бче, крѣ́пость моѧ̀ и҆ хвале́нїе. 
Возвели́чимъ є҆ди́нꙋ благослове́ннꙋю, и҆ тоѧ̀  ри́зѣ прико́снемсѧ вѣ́рою: ꙗ҆́кѡ да почерпе́мъ благода́ть  дꙋхо́внꙋю. 
Ꙗ҆́кѡ многоцѣ́нное сокро́вище стѧжа́въ, тебѐ  чтꙋ́щїй гра́дъ, ри́зꙋ твою̀, ѻ҆трокови́це, вѣ́рою  ѡ҆блобыза́етъ, и҆ благода́ть прїе́млетъ. 
Ри́зꙋ твою̀, ꙗ҆́кѡ точа́щꙋю нетлѣ́нїе, ѻ҆де́ждꙋ  же сла́вы бы́вшꙋю, всѣ̑мъ пѣсносло́вѧщымъ тѧ̀, почита́емъ,  всенепоро́чнаѧ. 
Всенепоро́чнаѧ, и҆ є҆ди́на благослове́ннаѧ,  херꙋві̑мъ ст҃ѣ́йши ꙗ҆́вльшисѧ, дꙋ́шы на́съ спасѝ ѿ  всѧ́кагѡ ѡ҆бстоѧ́нїѧ, вѣ́рою чтꙋ́щихъ тѧ̀. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крестѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Ꙗ҆́кѡ пречестнꙋ́ю тве́рдь, бцⷣе, творе́цъ и҆  зижди́тель тѧ̀ водрꙋзи́вый, ꙗ҆́коже ѕвѣзда́ми оу҆краси́  тѧ бжⷭ҇твенными сїѧ̑нїи, и҆́миже оу҆краша́еши концы̀. 
Ѿ землѝ на́съ возвлачи́тъ къ нб҃сѝ,  бг҃ороди́тельнице, бжⷭ҇твеннаѧ твоѧ̀ ри́за, чⷭ҇таѧ, любо́вїю  сеѧ̀ распале́нныхъ те́плѣ: тѣ́мже тѧ̀ сла́вимъ, ꙗ҆́кѡ  лꙋ́чшагѡ винꙋ̀. 
Сѐ бл҃года́ть неисчерпа́емаѧ, прїиди́те всѝ  сокрꙋше́ннымъ се́рдцемъ, почерпи́те бжⷭ҇твєнныѧ то́ки,  и҆сточа́ющыѧ незави́стнѡ, ѽ празднолю́бцы, ѿ честны́ѧ  ра́ки твоеѧ̀, всепѣ́таѧ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Ты̀, влⷣчце чⷭ҇таѧ, на́мъ твои̑мъ рабѡ́мъ дарова́ла  є҆сѝ (с. 23) оу҆твержде́нїе ри́зꙋ и҆ честны́й тво́й  поѧ́съ, и҆ бжⷭ҇твенное ѡ҆гражде́нїе. 
Ра́й красе́нъ, благово́нїе дх҃а, пречⷭ҇таѧ,  и҆спꙋща́ѧй, хра́мъ держа́щїй твою̀ ри́зꙋ показа́сѧ. 
Ѡ҆свѧтѝ на́шѧ дꙋ́шы и҆ тѣлеса̀, вѣ́рою ст҃ꙋ́ю  твою̀, прест҃а́ѧ, ри́зꙋ почита́ющихъ, ꙗ҆́кѡ прече́стнꙋ. 
Хра́мы ны̀ бж҃їѧ въ тѧ̀ все́льшагѡсѧ покажѝ, бцⷣе,  въ бжⷭ҇твеннѣмъ хра́мѣ твое́мъ вѣ́рнѡ тѧ̀ блажа́щыѧ. 
И҆́нъ. І҆рмо́съ то́йже: 
Ты̀, гдⷭ҇и, твою̀ мт҃рь возвели́чилъ є҆сѝ: ты̀  возне́слъ є҆сѝ надъ всѧ̑ вла̑сти мы́слєнныѧ безъ  сравне́нїѧ сла́вꙋ є҆ѧ̀. 
Бл҃года́ть бж҃їю незави́стнѡ точа́щаѧ, ты̀ є҆сѝ,  пречⷭ҇таѧ бцⷣе, ѿ честны́ѧ ра́ки твоеѧ̀, любо́вїю  покланѧ́ющымсѧ. 
Твое́ю си́лою вѣ́рнїи ца́рїе ѡ҆поѧсꙋ́ютсѧ: тѧ̀  сою́зъ, бцⷣе, тво́й и҆́мать гра́дъ, ри́зою твое́ю  почита́етсѧ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Показа́ла є҆сѝ всѣ́ми црⷭ҇твꙋющемꙋ гра́дꙋ,  ро́ждшаѧ цр҃ѧ̀ всѣ́хъ и҆ гдⷭ҇а, ꙗ҆́кѡ нерꙋши́мꙋю стѣ́нꙋ,  честнꙋ́ю и҆ ст҃ꙋ́ю ри́зꙋ твою̀. 
Ра́дꙋющесѧ дв҃ы благода́ть просла́вимъ, и҆ сеѧ̀  прест҃ꙋ́ю ри́зꙋ почти́мъ: и҆зъ неѧ́же всѧ́ко здра́вїе  немѡщны́мъ непреста́ннѡ происхо́дитъ. 
Во́дъ тѧ̀ животекꙋ́щїй и҆сто́чникъ вѣ́мы, бцⷣе, и҆  почита́емъ бжⷭ҇твеннꙋю ри́зꙋ твою̀, ѿ неѧ́же и҆сцѣле́нїе  всегда̀ вѣ́рнїи почерпа́емъ. 
Гдⷭ҇ь съ тобо́ю, бцⷣе, бы́вый, человѣ́ческое  себѣ̀ присво́илъ сꙋщество̀, и҆ всѧ́къ вре́дъ чꙋжда́гѡ ѿ  негѡ̀ и҆згна́лъ є҆́сть. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ (с. 24) бѣсо́вскїѧ кро́ве ѡ҆чи́щшисѧ,  ра́ди ми́лости ѿ ре́бръ твои́хъ и҆сте́кшею кро́вїю. 
Всю́ тѧ па́че є҆стества̀ просла́ви гдⷭ҇ь, всю̀  оу҆краси́въ, ѻ҆трокови́це, всю́ тѧ почтѐ па́че сло́ва,  бцⷣе, съ по́ѧсомъ, ри́зою и҆ бжⷭ҇твенною ра́кою. 
Крѣ́пость тѧ̀ вѣ́рнїи стѧжа́вше, и҆ похвалꙋ̀,  ѡ҆дѣва́ютсѧ сла́вою, честно́ю твое́ю ри́зою,  бг҃ороди́тельнице, ꙗ҆́коже пресвѣ́тлое оу҆краше́нїе и҆  честно́е тѧ̀ стѧжа́вше. 
Ви́дѣти твою̀, бцⷣе, сла́вꙋ неизрече́ннꙋю, дре́вле  болѣ́зновахꙋ бжⷭ҇твеннѣ прⷪ҇ро́цы всѝ: но въ послѣ̑днѧѧ  дни̑ на́мъ ꙗ҆ви́сѧ, и҆́же лѣ́тъ превы́шшїй. 
Конда́къ, гла́съ д҃. Подо́бенъ: Вознесы́йсѧ: 
Ѡ҆дѣѧ́нїе всѣ̑мъ вѣ̑рнымъ нетлѣ́нїѧ,  бг҃облагода́тнаѧ чⷭ҇таѧ, дарова́ла є҆сѝ, свѧще́ннꙋю ри́зꙋ  твою̀, є҆́юже свѧще́нное тѣ́ло твоѐ покрыва́ла є҆сѝ,  покро́ве всѣ́хъ человѣ́кѡвъ. є҆ѧ́же положе́нїе  пра́зднꙋемъ любо́вїю, и҆ вопїе́мъ со стра́хомъ тѝ, чⷭ҇таѧ:  ра́дꙋйсѧ, дв҃о, хрⷭ҇тїа́нъ похвало̀. 
І҆́косъ: 
Чи́стое ѡ҆дѣѧ́нїе, и҆ ски́нїю бж҃їѧ сло́ва,  ѡ҆дꙋшевле́нный ѻ҆́блакъ, и҆ ста́мнꙋ ма́нны, бцⷣꙋ марі́ю,  всѝ спа́сшїисѧ ржⷭ҇тво́мъ є҆ѧ̀ вѣ́рою оу҆блажи́мъ: и҆  честнѣ́й ри́зѣ прико́снемсѧ, є҆́юже влⷣкꙋ ѡ҆б̾е́мши,  ꙗ҆́кѡ ѻ҆троча̀ носи́ла є҆́сть, въ пло́ть ѡ҆бо́лкшагосѧ:  є҆гѡ́же ра́ди человѣ́ческое є҆стество̀ взѧ́тсѧ ко  превысоча́йшей жи́зни и҆ црⷭ҇твїю. тѣ́мже съ ра́достїю  вопїе́мъ велегла́снѡ: ра́дꙋйсѧ, дв҃о, хрⷭ҇тїа́нъ похвало̀. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Высо́кимъ ра́зꙋмомъ, и҆ смире́ннымъ се́рдцемъ  цр҃е́въ превысо́кїй прⷭ҇то́лъ просла́вимъ, всест҃ꙋ́ю  ѻ҆трокови́цꙋ ѡ҆бра́дованнꙋю. (с. 25) 
Черто́гъ бж҃їй и҆збра́нный, въ честнѣ́мъ твое́мъ  се́мъ черто́зѣ лежа́щꙋю ри́зꙋ твою̀ вѣ́рою почита́емъ,  ꙗ҆́кѡ кївѡ́тъ ст҃ъ, и҆ благочести́выхъ покро́въ. 
Ѡ҆бновлѧ́етсѧ всѧ́къ пристꙋпа́ѧй вѣ́рою, и҆ свѧты́й  ѡ҆блобыза́ѧй ковче́гъ, держа́щїй твою̀, чⷭ҇таѧ дв҃о,  свѣтови́днꙋю ри́зꙋ. 
Бг҃ороди́тельнице чⷭ҇таѧ, чтꙋ́щїй тѧ̀ гра́дъ гла́да,  трꙋ́са же и҆ ѡ҆ѕлобле́нїѧ всѧ́кагѡ спаса́й, и҆ ꙗ҆зы́ческагѡ  нахожде́нїѧ, и҆ сопроти́внагѡ вре́да. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ты̀, ꙗ҆́коже со́лнце пра́вды є҆ди́нъ сы́й, бла́же,  бжⷭ҇твеннѡ оу҆краси́лъ є҆сѝ хра́мъ чⷭ҇тыѧ разли́чными  твои́ми дарова̑нїи, въ не́мже возсїѧ́вшыѧ лꙋчы̀ и҆спꙋща́етъ  ѿ сеѧ̀ ри́зы. 
И҆злива́ютъ чꙋдеса̀, пречⷭ҇таѧ, бжⷭ҇твєнныѧ ча́шы  твоѧ̑, благода́ть вои́стиннꙋ вѣ̑рнымъ: и҆ незави́стнѡ  чтꙋ́щымъ тѧ̀ ѿ твоеѧ̀ ра́ки пролива́ютсѧ, ꙗ҆́кѡ и҆зъ  дрꙋга́гѡ є҆де́ма, мы́слєнныѧ рѣ́ки. 
Ѿ скве́рны всѧ́кїѧ дꙋше́вныѧ чисти́тельна є҆́сть  твоѧ̀, всенепоро́чнаѧ дв҃о, ра́ка, покрыва́ющаѧ честно́е  твоѐ тѣ́ло покры́вшею ри́зою. 
Ны́нѣ пристꙋпи́те съ весе́лїемъ всѝ, и҆̀же на  землѝ, прїиди́те, ра́ка призыва́етъ та́йнѣ, ѡ҆б̾ѧ́ти  гпⷭ҇жѝ пресла́внꙋю во мнѣ̀ сокро́виществованнꙋю ри́зꙋ  є҆ѧ̀. 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 
Благода́рными гла̑сы воспѣва́емъ тѧ̀, всѣ́хъ  до́брыхъ (с. 26) на́мъ хода́таицꙋ, и҆ честнꙋ́ю ри́зꙋ твою̀  ѡ҆блобыза́юще, ѻ҆трокови́це, взыва́емъ: благослови́те, всѧ̑  дѣла̀ гдⷭ҇нѧ, гдⷭ҇а. 
Ꙗ҆́кѡ мы́сленнꙋю свѣщꙋ̀ и҆мꙋ́ще, на свѣ́щницѣ  трапе́зы предлежа́щꙋю, свѧще́ннꙋю ѻ҆де́ждꙋ пречи́стыѧ дв҃ы,  сердє́чныѧ просвѣща́емъ зѣ̑ницы всегда̀. 
Ника́коже безча́стны ѡ҆ста́вила є҆сѝ, свѧще́ннагѡ  твоегѡ̀, дв҃о, прикоснове́нїѧ недостѡ́йныѧ рабы̑ твоѧ̑:  вмѣ́стѡ бо тѣ́ла твоегѡ̀ живоно́снагѡ, ри́зꙋ твою̀ всѣ̑мъ  дарова́ла є҆сѝ. 
Пѣ́сньми бжⷭ҇твенными почти́мъ бж҃їе селе́нїе  простра́нное, въ мт҃рехъ пречи́стꙋю, нбⷭ҇нꙋю две́рь, є҆́юже  заключи́сѧ къ сме́рти две́рь ведꙋ́щаѧ. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
А҆́гг҃ли, пречⷭ҇таѧ, ны́нѣ сликовствꙋ́ютъ въ  честнѣ́мъ хра́мѣ твое́мъ, чⷭ҇таѧ, и҆ ѡ҆крꙋжа́ютъ, влⷣчце,  честнꙋ́ю и҆ свѧтꙋ́ю твою̀ ри́зꙋ любо́вїю и҆ ра́достїю: мы́  же весе́лїемъ мно́гимъ покланѧ́емсѧ, воспѣва́юще тѧ̀ сла́вꙋ  ро́да на́шегѡ. 
Же́злъ, ꙗ҆́же цвѣ́тъ жи́зни прозѧ́бшїй, ты̀ є҆сѝ  всѣ́хъ ра́дость многочестна́ѧ, пречⷭ҇таѧ, мѷрополо́жница  дх҃а, сокро́вище благи́хъ, а҆рѡма́тъ и҆сто́чникъ, и҆зъ  негѡ́же мѵ̑ра и҆сцѣле́нїй и҆сточа́етъ бжⷭ҇твеннаѧ ра́ка. 
Воспѣва́ютъ, пречⷭ҇таѧ, вели̑чїѧ твоѧ̑, чⷭ҇таѧ,  мы́слєннаѧ вѡ́инства: проповѣ́даютъ всѝ патрїа́рси и҆  прⷪ҇ро́цы ꙗ҆́снѡ, и҆ а҆пⷭ҇ли сїѧ̑, и҆ мꙋ́ченикѡвъ ли́къ, и҆  прпⷣбныхъ всѐ и҆сполне́нїе: съ ни́миже покланѧ́емтисѧ. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ (с. 27) же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Се́ тѧ ѻ҆́дръ соломѡ́новъ почита́емъ ра́достными  пѣ́сньми, и҆ честнꙋ́ю твою̀ ри́зꙋ, ꙗ҆́кѡ дрꙋгі́й кївѡ́тъ  свѧще́нїѧ ѡ҆крꙋжи́вше, и҆сцѣлє́нїѧ прїе́млемъ  спаси́тєльнаѧ, приснодв҃о. 
Ꙗ҆ви́сѧ ны́нѣ бжⷭ҇твеннаѧ твоѧ̀ ра́ка, содержа́щаѧ  ри́зꙋ твою̀ честнꙋ́ю, ꙗ҆́коже и҆сто́чникъ свѣ́та, дв҃о,  лꙋчы̀ и҆сцѣле́нїй и҆спꙋща́ющи, и҆ тмꙋ̀ недꙋ́гѡвъ  ѿгонѧ́щи, ю҆́же съ любо́вїю цѣлꙋ́емъ. 
Дне́сь сра́дꙋютсѧ на́мъ, всенепоро́чнаѧ,  покланѧ́нїемъ ри́зы твоеѧ̀, всѧ̑ нбⷭ҇ныѧ си̑лы, а҆пⷭ҇толи,  прⷪ҇ро́цы и҆ мꙋ́чєницы, прпⷣбнїи и҆ пра́веднїи всѝ,  влⷣчце є҆ди́на приснодв҃о. 
Ѡ҆ст҃и́сѧ всѧ̀ землѧ̀ всест҃а́гѡ влⷣчнѧ поко́ища  положе́нїемъ ри́зы твоеѧ̀, и҆ дв҃дъ ра́дꙋетсѧ дре́вле  положе́нїемъ кївѡ́та, проѡбразꙋ́ющагѡ тѧ̀, приснодв҃о. 
Свѣ́тло ѡ҆дѣѧ́нїе твою̀ ри́зꙋ дарова́ла є҆сѝ, и҆  ѡ҆гражде́нїе тѧ̀ чтꙋ́щемꙋ ца́рствꙋющемꙋ гра́дꙋ всѣ́хъ  градѡ́въ, ꙗ҆́кѡ цр҃и́ца всѣ́хъ тва́рей сꙋ́щи,  бг҃ороди́тельнице мт҃и дв҃о. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Черто́гъ пречестны́й се́й, бг҃ороди́тельнице,  ꙗ҆ви́сѧ ра́ка твоѧ̀, честнꙋ́ю твою̀ ри́зꙋ, дѣ́вственное же  ѡ҆дѣѧ́нїе, и҆ невѣ́стническое ꙗ҆́кѡ и҆мꙋ́щи, и҆ ꙗ҆́кѡ  жи́зни сокро́вище соблюда́ющи. 
Хра́мъ и҆з̾ѡбража́ющїй всѧ́ко нбⷭ҇ное  благоꙋкраше́нїе дв҃ы, дне́сь вѣ́рнїи дости́гше, чꙋде́съ  зарѧ́ми ꙗ҆́коже ѕвѣзда́ми сїѧ́емъ, и҆ ѡ҆зарѧ́емсѧ  благода́тїю. 
И҆́мать ст҃ы́й тво́й по́ѧсъ, и҆ чⷭ҇тнꙋ́ю твою̀  ри́зꙋ, (с. 28) бг҃ороди́тельнице, тво́й гра́дъ ꙗ҆́кѡ  стѣ́нꙋ, и҆ оу҆че́нїй бж҃е́ственныхъ соедине́нїе, и҆  правосла́вныхъ похвалꙋ̀, и҆ во́инствꙋ побѣди́тєльнаѧ. 
Пое́мъ неизрече́ннꙋю сла́вꙋ, и҆ безчи́сленнꙋю твою̀  бл҃года́ть: ты́ бо є҆сѝ и҆сто́чникъ премꙋ́дрости, и҆зъ  негѡ́же сло́во всѣ̑мъ происхо́дитъ, чтꙋ́щымъ тѧ̀,  пречⷭ҇таѧ, и҆ велича́ющымъ ржⷭ҇тво̀ твоѐ. 
Свѣти́ленъ. Подо́бенъ: Свѣ́те неизмѣ́нне: 
Ѡ҆крили́вшꙋю хрⷭ҇та̀ ри́зꙋ бг҃оѻтрокови́цы, и҆  бцⷣы марі́и, дне́сь прїиди́те земноро́днїи, почти́мъ  пѣ́сньми, ꙗ҆́кѡ да благода́тїю сеѧ̀ при́снѡ  оу҆блажа́емсѧ. 
Сла́ва, и҆ ны́нѣ: 
Є҆ди́на и҆ є҆стество̀ и҆ вре́мѧ ѡ҆бнови́ла є҆сѝ,  бг҃ома́ти: нетлѣ́нно бо твоѐ ржⷭ҇тво̀, нетлѣ́ннаѧ и҆  ри́за, є҆́юже гра́дъ тво́й покрыва́еши, и҆ є҆́юже  ски́петры благоче́стїѧ содержи́ши. 
На хвали́техъ стїхи̑ры на д҃, гла́съ д҃. Подо́бенъ:  Ꙗ҆́кѡ до́блѧ: 
Ра́ка содержа́щаѧ ри́зꙋ твою̀, пречⷭ҇таѧ, ꙳ кївѡ́тъ  ѡ҆свѧще́нїѧ рабѡ́мъ твои̑мъ, ꙳ и҆ свѧще́нное ѡ҆гражде́нїе, ꙳  и҆ сла́ва и҆ похвала̀, ꙳ и҆ и҆сцѣле́нїй и҆сто́чникъ ꙳ на  всѧ́къ де́нь познава́етсѧ. ꙳ и҆дѣ́же дне́сь свѧще́ннѡ  собра́вшесѧ, ꙳ воспѣва́емъ мнѡ́гаѧ твоѧ̑ вели̑чїѧ, ꙳ и҆  чꙋде́съ пꙋчи́нꙋ. 
Два́жды. 
Сѐ мѣ́сто пресла́вно, ꙳ сѐ до́мъ присносвѣ́телъ,  ꙳ въ не́мже сокро́вище положи́сѧ, ꙳ честна́ѧ ри́за  бг҃оѻтрокови́цы благода́тїю, ꙳ пристꙋпи́те человѣ́цы, ꙳  просвѣще́нїе и҆ ѡ҆чище́нїе и҆зъ неѧ̀ проѧвле́ннѣ  почерпи́те, ꙳ и҆ возопі́йте благода́рнымъ се́рдцемъ: ꙳  прест҃а́ѧ дв҃о, благослови́мъ тѧ̀, ꙳ спаса́еми ржⷭ҇тво́мъ  твои́мъ. 
Ст҃о́е положе́нїе ри́зы твоеѧ̀, влⷣчце, ꙳  пра́здникъ стѧжа́хомъ веселѧ́щесѧ, ꙳ ꙗ҆́кѡ гра́дꙋ твоемꙋ̀  дне́сь да́тисѧ (с. 29) сподо́биласѧ є҆сѝ ꙳ свѧще́нное  ѡ҆дѣѧ́нїе, ꙳ храни́лище некра́домо, ꙳ да́ръ че́стенъ, ꙳  неѿе́млемо бога́тство, ꙳ и҆сцѣле́нїй рѣка̀, ꙳  и҆спо́лнена дарова́нїй дꙋхо́вныхъ. 
Сла́ва, и҆ ны́нѣ, гла́съ в҃: 
Смы́слъ ѡ҆чи́стивше и҆ оу҆́мъ, со а҆́гг҃лы и҆ мы̀  торжествꙋ́емъ, свѣ́тлѡ начина́юще дв҃дскꙋю пѣ́снь  ѻ҆трокови́цѣ, невѣ́стѣ всѣ́хъ цр҃ѧ̀ хрⷭ҇та̀ бг҃а  на́шегѡ, воскрⷭ҇нѝ, гдⷭ҇и, глаго́люще, въ поко́й тво́й,  ты̀, и҆ кївѡ́тъ ст҃ы́ни твоеѧ̀: ꙗ҆́кѡ бо пала́тꙋ краснꙋ̀  сїю̀ оу҆краси́въ, и҆ причтѐ ю҆̀ гра́дꙋ твоемꙋ̀, влⷣко,  стро́ити и҆ покрыва́ти ѿ сꙋпоста́тныхъ пога̑нъ, держа́вною  си́лою твое́ю, моли́твами є҆ѧ̀. 
Славосло́вїе вели́кое. И҆ ѿпꙋ́стъ. 
На лїтꙋргі́и, бл҃жє́нна, пѣ́снь г҃ и҆ ѕ҃ Прокі́менъ,  гла́съ г҃, пѣ́снь бцⷣы: Вели́читъ дꙋша̀ моѧ̀ гдⷭ҇а:  Сті́хъ: Ꙗ҆́кѡ призрѣ̀ на смире́нїе рабы̀ своеѧ̀:  А҆пⷭ҇лъ ко є҆вре́ємъ, зача́ло т҃к. А҆ллилꙋ́їа, гла́съ  и҃: Воскреснѝ, гдⷭ҇и, въ поко́й тво́й: Є҆ѵⷢ҇лїе лꙋкѝ,  зача́ло н҃д. Прича́стенъ: Ча́шꙋ спасе́нїѧ прїимꙋ̀: 


(с. 29) 
Мѣ́сѧца тогѡ́же въ г҃-й де́нь. 
Ст҃а́гѡ мꙋ́ченика ѵ҆акі́нѳа: 
И҆ пренесе́нїе моще́й во ст҃ы́хъ ѻ҆тца̀ на́шегѡ  фїлі́ппа, митрополі́та моско́вскагѡ, и҆ всеѧ̀ рѡссі́и  чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры, гла́съ и҃. Подо́бенъ: Ѽ пресла́внагѡ  чꙋдесѐ! 
Ка́мень положи́сѧ краеꙋго́льный, ꙳ въ сїѡ́нѣ  и҆збра́нъ, ꙳ и҆ недви́жимо ѡ҆снова́нїе, ꙳ на не́мже  созда́шасѧ мч҃никъ (с. 30) полцы̀: ꙳ съ ни́миже  побѣдоно́сецъ ѵ҆акі́нѳъ ꙳ небе́сною сїѧ́етъ свѣ́тлостїю. ꙳  ѽ неизрече́ннагѡ твоегѡ̀ милосе́рдїѧ, влⷣко! ꙳ и҆́мже,  хрⷭ҇тѐ, ꙳ спасѝ дꙋ́шы на́шѧ, ꙗ҆́кѡ є҆ди́нъ милосе́рдъ. 
І҆ерⷭ҇ли́мъ проте́клъ є҆сѝ, ꙳ гра́дъ бж҃їй  свѣ́тлый, ꙳ ꙗ҆́коже ка́мень бы́въ ѡ҆багре́нъ кро́вїю, ꙳  червлени́цею страда́нїѧ. ꙳ и҆ ны́нѣ моли́сѧ ꙗ҆́вственнѣ,  ꙳ ликꙋ́ѧ и҆ ра́дꙋѧсѧ, ꙳ спаса́й моли́твами твои́ми ꙳ твою̀  пресла́внꙋю ꙳ и҆ свѧще́ннꙋю па́мѧть пра́зднꙋющыѧ,  преблаже́нне. 
И҆мѣ́ѧ, ꙗ҆́кѡ мꙋ́ченикъ непобѣди́мь, ꙳ ко влⷣцѣ  хрⷭ҇тꙋ̀ ꙳ дерзнове́нїе благопрїѧ́тно, ꙳ ꙗ҆́кѡ зако́ненъ  страда́лецъ, ꙳ благопода́тно слы́шанїе ѻ҆́нагѡ, ꙳ мольба́ми  не преста́й, досточꙋ́дне, ꙳ па́мѧть творѧ̀ вѣ́рнѡ пою́щихъ  тѧ̀, ꙳ и҆ напа́стей си́хъ и҆зима́ѧ, ꙳ и҆ ѡ҆бстоѧ́нїѧ. 
Сла́ва, и҆ ны́нѣ, бг҃оро́диченъ: 
Пло́ть ѿ крове́й твои́хъ прїе́мъ, ꙳ первовѣ́чный  бг҃ъ ꙳ тѧ̀ предста́тельницꙋ показа̀ ꙳ человѣ́кѡмъ, чⷭ҇таѧ.  ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ бѣды̀ и҆  ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀: ꙳ и҆ сїѧ́нїѧ  причасти́тисѧ сподо́би и҆збра́нныхъ ꙳ всѧ̑ сла́вѧщыѧ и҆  покланѧ́ющыѧсѧ тебѣ̀. 
Крⷭ҇тобг҃оро́диченъ: 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши, всѣ̑мъ даѧ́й жи́знь,  ꙳ бцⷣа пла́чꙋщисѧ глаго́лаше, ꙳ є҆гда̀ оу҆зрѣ̀ на  крⷭ҇тѣ̀ возноси́ма ꙳ и҆зъ неѧ̀ неизрече́ннѡ возсїѧ́вшаго ꙳  бг҃а и҆ чл҃вѣ́ка. 
Тропа́рь, гла́съ д҃: 
Мч҃никъ тво́й, гдⷭ҇и, ѵ҆акі́нѳъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немѡщны́ѧ де́рзѡсти. тогѡ̀ моли́твами  спасѝ дꙋ́шы на́шѧ. (с. 31) 
Канѡ́нъ, є҆гѡ́же краегране́сїе: Тѧ̀, свѣ́тлый  мꙋ́чениче, хвалю̀ ка́мень. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Тѧ̀ сїѧ́нїемъ мч҃ническимъ, многоцѣ́нна ка́менѧ  бы́вша бжⷭ҇твенныѧ цр҃кве, ны́нѣ призыва́ю помо́щника  твои́хъ похва́лъ бы́ти мѝ. 
Земнꙋ́ю сла́вꙋ ѡ҆ста́вль, нбⷭ҇нꙋю сла́вꙋ  наслѣ́довалъ є҆сѝ, всегда̀ сы́й со влⷣкою всѣ́хъ,  вѣнцено́сче мч҃ниче сла́вне. 
Во́зраста ю҆́ностное, и҆ оу҆ма̀ до́блественное, по  хрⷭ҇тѣ̀ показа́лъ є҆сѝ, мч҃ниче страстоте́рпче, на ле́сть  мꙋ́жествовавъ. 
Бг҃оро́диченъ: 
Всѣ̑мъ сꙋ́щымъ содѣ́тель, спасе́нїѧ ра́ди  человѣ́ча, во твою̀ оу҆тро́бꙋ всели́всѧ, воплоща́етсѧ,  бг҃ома́ти, є҆́же по на́мъ назида́ѧсѧ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ю҆́ноша сы́й, ста́рческїй, мꙋ́дре, ра́зꙋмъ,  мꙋ́чениче хрⷭ҇то́въ, ꙗ҆ви́лсѧ є҆сѝ и҆мѣ́ѧ, и҆ мꙋ́дростїю  оу҆кра́шенъ. 
Тече́нїе спѣ́шнѡ мꙋ́ченически поте́къ, дости́глъ  є҆сѝ мꙋ́чєникъ до́блести, и҆ честно́е вѣнча́нїе. 
Бг҃оро́диченъ: 
Напра́ви моли́твами твои́ми къ небе́сномꙋ восхо́дꙋ  благоче́стнѡ, ѡ҆бра́дованнаѧ, бцⷣꙋ тѧ̀ мꙋ́дрствꙋющыѧ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Ка́мень че́стенъ цр҃кве, храни́мь въ сокро́вищахъ  нбⷭ҇ныхъ, бы́лъ є҆сѝ, ѵ҆акі́нѳе, покланѧ́ющыѧсѧ ка́менїю  ѡ҆бличи́лъ є҆сѝ, и҆ мꙋче́нїѧ ча́шꙋ и҆спи́лъ є҆сѝ,  мꙋ́чениче сла́вне, хрⷭ҇та̀ бг҃а молѝ, дарова́ти на́мъ  ве́лїю ми́лость. (с. 32) 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же  по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Страда́лецъ зако́ненъ, болѣ́зньми благоче́стїѧ  ѡ҆бложи́всѧ, ꙗ҆ви́лсѧ є҆сѝ, пребога́те, мꙋчи́телей  сꙋровства̀ не оу҆жа́слсѧ є҆сѝ. 
Ка́менѧ глаго́лемагѡ ѵ҆акі́нѳа, вѣне́цъ съ небесѐ,  бг҃омꙋ́дре, прїе́мъ, ликова́ти сподо́билсѧ є҆сѝ съ  небе́сными, ꙗ҆́кѡ небе́сенъ. 
До́блимъ смы́сломъ благоче́стїѧ сло́во проповѣ́далъ  є҆сѝ, и҆ мꙋчи́телѧ ѡ҆бличи́лъ є҆сѝ непобѣди́мымъ  нра́вомъ, всеблаже́нне. 
Бг҃оро́диченъ: 
Ꙗ҆́же бг҃а вседержи́телѧ є҆ди́на прїе́мши,  бг҃облаже́ннаѧ, ѿ всѧ́кагѡ ѡ҆бстоѧ́нїѧ и҆ бѣ́дъ и҆зба́ви  пою́щыѧ тѧ̀. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Неи́стовствꙋющаго мꙋчи́телѧ ѡ҆бличи́лъ є҆сѝ,  страстоте́рпче, си́лою непобѣди́мою ѿ бг҃а ѡ҆дѣ́ѧвсѧ.  (с. 33) 
Безсме́ртнѡ стѧжа́лъ є҆сѝ благоче́стїе,  вѣнцено́сче, сме́рть во́льнꙋю за хрⷭ҇та̀ прїе́мъ. 
Бг҃оро́диченъ: 
Да и҆зба́вимсѧ моли́твами твои́ми, пречⷭ҇таѧ,  сѣте́й врага̀, чтꙋ́щїи па́че сло́ва твоѐ ржⷭ҇тво̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Мꙋче́ньми нечести́выхъ, мꙋ́ченикъ стражда̀  ра́довашесѧ: и҆ стра́стїю безстра́стнагѡ оу҆́мъ  оу҆крѣплѧ́ѧ, є҆гда̀ безꙋ́мными къ страстополо́жникꙋ  неѡсла́бнѡ ведѧ́шесѧ. 
Ѵ҆акі́нѳъ ꙗ҆́кѡ свѣ́тлый, сѣ́нь бжⷭ҇твеннꙋю  просвѣти́лъ є҆сѝ, ꙗ҆́кѡ червле́ною и҆збра́нною  страда́нїѧ кро́вїю, возложе́нїе бы́лъ є҆сѝ, перворо́дныхъ  цр҃кве, пресла́вне. 
Бг҃оро́диченъ: 
Да и҆зба́вимсѧ ѿ лю́тыхъ прегрѣше́нїй моли́твами  твои́ми, бг҃ороди́тельнице чⷭ҇таѧ, и҆ да полꙋчи́мъ,  пречⷭ҇таѧ, бжⷭ҇твеннагѡ сїѧ́нїѧ, и҆зъ тебє̀ неизрече́ннѡ  воплоще́ннагѡ сн҃а бж҃їѧ. 
Конда́къ, гла́съ ѕ҃: 
Дре́во жи́зни посредѣ̀ дꙋшѝ своеѧ̀, вѣ́рꙋ твою̀,  хрⷭ҇тѐ, стѧжа́вый тво́й мꙋ́ченикъ, є҆де́мскагѡ раѧ̀  честнѣ́йшїй бы́сть, дре́во пре́лести ѕмі́евы погꙋби́въ  дерзнове́ннѡ дꙋ́хомъ, вѣнча́сѧ сла́вою твое́ю,  многоми́лостиве. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Самоде́ржца носѧ̀ страсте́й ꙗ҆́вѣ, благочести́вый  по́мыслъ, пи́щꙋ беззако́нныхъ ѡ҆плева́лъ є҆сѝ,  преблаже́нне, бжⷭ҇твеннымъ сло́вомъ пита́емь, ѻ҆тє́цъ  на́шихъ, вопїѧ̀, бж҃е, бл҃гослове́нъ є҆сѝ. 
Два́жды. (с. 34) 
Свѧще́нно заколе́нїе са́мъ гдⷭ҇еви ближа́йшїй  прине́слсѧ є҆сѝ, мꙋ́дре, дꙋше́вною чистото́ю, и҆ оу҆ма̀  свѣ́тлостїю, ѻ҆тє́цъ на́шихъ, вопїѧ̀, бж҃е, бл҃гослове́нъ  є҆сѝ. 
Бг҃оро́диченъ: 
Па́дающꙋ ро́дꙋ человѣ́ческомꙋ, дв҃о, сме́ртнагѡ  ра́ди и҆стлѣ́нїѧ и҆сто́чникъ безсме́ртїѧ, и҆ жи́знь  нетлѣ́ннꙋю заче́нши оу҆поко́ила є҆сѝ, ѻ҆тцє́въ бг҃а,  чⷭ҇таѧ бл҃гослове́ннаѧ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Ѿ лю́тыѧ тѣсноты̀ и҆ темни́цы, къ простра́ннѣй  широтѣ̀ раѧ̀, и҆ кра́снѣй дости́глъ є҆сѝ, ст҃ы́хъ ви́дѧ  свѣтови̑дныѧ свѣ́тлѡсти, и҆ а҆́гг҃льскїѧ смотрѧ́ѧ ли́ки,  бг҃ꙋ предстоѧ̀ прилѣ́жнѡ вопїе́ши: ѻ҆́троцы бл҃гослови́те,  свѧще́нницы воспо́йте, лю́дїе превозноси́те во всѧ̑ вѣ́ки. 
Ты̀ бг҃а возлюби́лъ є҆сѝ ѿ дꙋшѝ да́же до  кро́ве, ко грѣхꙋ̀, страда́льче бл҃же́нне, сопротивлѧ́ѧсѧ,  и҆ врагѝ ꙗ҆́вѣ оу҆бива́ѧ, и҆ побѣ́дными оу҆краша́емь  вѣнцы̑, оу҆се́рднѡ взыва́еши: свѧще́нницы благослови́те,  лю́дїе превозноси́те во всѧ̑ вѣ́ки. 
Ꙗ҆́кѡ благолѣ́пно возложе́нїе, ꙗ҆́кѡ ка́мень  прозра́ченъ, ꙗ҆́кѡ свѧще́нна багрѧни́ца, оу҆краси́лъ  є҆сѝ хра́мъ нбⷭ҇ный. ст҃ы́хъ ст҃а̑ѧ мч҃ническими сїѧ̑нїи  оу҆краси́въ, непреста́ннѡ взыва́еши: свѧще́нницы  благослови́те, лю́дїе превозноси́те во всѧ̑ вѣ́ки. 
Бг҃оро́диченъ: 
Сло́во бж҃їе безнача́льное па́че сло́ва родила̀  є҆сѝ, на благодѣѧ́нїе слове́снагѡ є҆стества̀, и҆́мже  и҆збавлѧ́емсѧ тлетво́рнагѡ оу҆мерщвле́нїѧ, и҆ животворѧ́щїй  прїѧ́хомъ дх҃ъ: (с. 35) тѣ́мже тѧ̀ бцⷣꙋ и҆́стиннꙋю и҆  сꙋ́щꙋю сла́вимъ, дв҃о, во всѧ̑ вѣ́ки. 
Пѣ́снь ѳ҃. І҆рмо́съ: 
Тѧ̀ неискꙋсобра́чнꙋю мт҃рь бг҃а вы́шнѧгѡ, тѧ̀ па́че  оу҆ма̀ ро́ждшꙋю сло́вомъ вои́стиннꙋ бг҃а, вы́шшꙋю  пречⷭ҇тыхъ си́лъ, немо́лчными славословлє́нїи велича́емъ. 
Ми́лостива сотворѝ твои́ми моли́твами влⷣкꙋ,  всѣ̑мъ вѣ́рнѡ пою́щымъ твоѐ непобѣди́мое страда́нїе,  и҆́мже і҆́дѡльскꙋю ле́сть оу҆праздни́лъ є҆сѝ, сло́во же  благоче́стїѧ оу҆ѧсни́лъ є҆сѝ. 
Видѣ́нїемъ прекра́сенъ, а҆́гг҃льскимъ во́инствомъ,  ꙗ҆́кѡ нбⷭ҇нымъ ша́ромъ, ѵ҆акі́нѳе, ѡ҆багре́нъ кро́вїю,  и҆́же по хрⷭ҇тѣ̀ и҆сповѣ́данїѧ и҆ вѣ́ры, и҆ вѣнце́мъ  мꙋче́нїѧ оу҆кра́шенъ. 
Ве́сь бы́лъ є҆сѝ бж҃їе всесвѧще́нно прїѧ́телище,  тѣ́ло и҆ дꙋ́шꙋ ѡ҆свѧти́лъ є҆сѝ неѡсла́бнымъ  сопротивле́нїемъ, къ мꙋчи́тельстѣй бра́ни и҆ беззако́ннѣй  бы́вши: тѣ́мже тѧ̀ всѝ оу҆блажа́емъ. 
Бг҃оро́диченъ: 
Оу҆мертвѝ во мнѣ̀, влⷣчце, є҆щѐ живꙋ́щїй  грѣ́хъ: ѡ҆живѝ дꙋше́вное оу҆мерщвле́нїе, дѣ́йствомъ  и҆́стинныѧ жи́зни, ро́ждшїѧсѧ и҆зъ оу҆тро́бы твоеѧ̀, за  неизрече́нное милосе́рдїе, благоче́стнѡ тѧ̀ велича́ющихъ. 
Слꙋ́жба и҆́же во ст҃ы́хъ ѻ҆тца̀ на́шегѡ фїлі́ппа,  митрополі́та моско́вскагѡ и҆ всеѧ̀ рѡссі́и, но́вагѡ  и҆сповѣ́дника. 
На ма́лѣй вече́рни, 
На Гдⷭ҇и, воззва́хъ, стїхи̑ры на д҃. Гла́съ а҃.  Поⷣ: Нбⷭ҇ныхъ чинѡ́въ: 
Въ нбⷭ҇ныѧ ѻ҆би́тєли ꙳ всели́всѧ, фїлі́ппе  ст҃и́телю, ꙳ и҆ со а҆́гг҃лы предстоѧ̀ прⷭ҇то́лꙋ хрⷭ҇то́вꙋ, ꙳  ꙗ҆́кѡ и҆́стиненъ (с. 36) а҆рхїере́й и҆ страда́лецъ, ꙳ молѝ  прегрѣше́нїй на́мъ разрѣше́нїе дарова́ти, ꙳ и҆ дꙋша́мъ  на́шымъ ми́ръ и҆ ве́лїю ми́лость. 
Кро́ткѡ царѧ̀ оу҆молѧ́ѧ, ꙳ и҆ дерзнове́ннѡ поꙋча́ѧ,  ꙳ є҆́же нераздѣ́льнꙋ бы́ти є҆гѡ̀ ца́рствꙋ, ꙳ фїлі́ппе  ст҃и́телю, ꙳ дꙋше́внꙋю браздꙋ̀ ѿ грѣ̑хъ ѡ҆чища́ѧ, ꙳ и҆  ꙗ҆́кѡ сѣ́мена бж҃їе сло́во влага́ѧ, ꙳ ꙗ҆̀же и҆ на́мъ  возраща́еши ꙳ ко спасе́нїю дꙋ́шъ на́шихъ. 
До́мъ дꙋхо́вныхъ добродѣ́телей бы́лъ є҆сѝ, ꙳  ст҃и́тель и҆ и҆сповѣ́дникъ и҆́стиненъ показа́всѧ: ꙳ въ  тебѣ́ бо жили́ще ꙗ҆́кѡ въ чⷭ҇тнѣ́мъ хра́мѣ ꙳ хрⷭ҇то́съ  себѣ̀ сотворѝ. ꙳ моли́сѧ, ѻ҆́ч҃е, пода́ти всѣ̑мъ на́мъ  вѣ́чное спасе́нїе, ꙳ и҆ дꙋша́мъ на́шымъ ве́лїю ми́лость. 
Сла́ва, гла́съ ѕ҃: 
Ст҃и́телємъ оу҆добре́нїе, и҆ ѻ҆тцє́въ красотꙋ̀,  ѡ҆ землѝ рѡссі́йстѣй моле́бника вели́ка, соше́дшесѧ  дне́сь, ѽ празднолю́бцы, пѣ́сненными похвала́ми воспое́мъ  глаго́люще: ра́дꙋйсѧ, ст҃и́телю фїлі́ппе, тве́рдый оу҆́ме,  бл҃года́тїю и҆ и҆́стиною ѡ҆свѧще́нный, ѿню́дꙋже и҆  прїѧ́телище бы́лъ є҆сѝ пресвѧта́гѡ дх҃а. и҆ ны́нѣ съ  первост҃и́тели предстоѧ̀ прⷭ҇то́лꙋ хрⷭ҇то́вꙋ, моли́сѧ ѡ҆  дꙋша́хъ на́шихъ. 
И҆ ны́нѣ: Бцⷣе, ты̀ є҆сѝ лоза̀ и҆́стиннаѧ: 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
До́мъ дх҃а ст҃а́гѡ ꙳ ꙗ҆ви́лсѧ є҆сѝ, ст҃и́телю, ꙳  внꙋ́трь и҆мѣ́ѧ сло́во премꙋ́дрости, ꙳ фїлі́ппе бл҃же́нне, ꙳  ѡ҆ на́съ моли́сѧ хрⷭ҇тꙋ̀ бг҃ꙋ. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Ѕвѣздꙋ̀ рѡссі́йскꙋю ꙳ пѣ́сньми восхва́лимъ, ꙳  ꙗ҆́кѡ зарѧ́ми всѧ̑ просвѣща́ющꙋ, ꙳ въ нощѝ невѣ́дѣнїѧ ꙳  къ свѣ́тꙋ бг҃оразꙋ́мїѧ ѡ҆сїѧва́ющꙋ. (с. 37) 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
До́мъ дх҃а ст҃а́гѡ бы́лъ є҆сѝ, ꙳ благода́тїю  и҆спо́лненъ ꙳ бжⷭ҇твенныхъ оу҆че́нїй, ꙳ и҆́миже напоѧ́еши  мі́ръ, ꙳ премꙋ́дре фїлі́ппе. 
Сла́ва, и҆ ны́нѣ, бг҃оро́диченъ, гла́съ то́йже: 
Ра́дꙋйсѧ, марі́е бцⷣе, цр҃кви неѡбори́маѧ, па́че же  свѧта̀, ꙗ҆́коже вопїе́тъ прⷪ҇ро́къ дв҃дъ: свѧ́тъ хра́мъ  тво́й, ди́венъ въ пра́вдꙋ. 
На вели́цѣй вече́рни, Бл҃же́нъ мꙋ́жъ: а҃  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ є҃.  Поⷣ: Ра́дꙋйсѧ, живоно́сный: 
Ра́дꙋйсѧ, свѧще́ннаѧ главо̀, чⷭ҇тый сосꙋ́де ст҃а́гѡ  дх҃а, ст҃и́телю фїлі́ппе, бг҃одохнове́нный ѻ҆рга́не,  благоче́стїѧ пꙋчи́но неисчерпа́емаѧ, церко́вное  оу҆краше́нїе, ца́рствꙋющагѡ гра́да москвы̀ вели́кое  оу҆добре́нїе, рѡссі́йское оу҆твержде́нїе, ѡ҆би́димыхъ  застꙋ́пниче, а҆пⷭ҇лѡвъ ревни́телю, нра́вы подо́бниче  златоꙋ́стомꙋ, мꙋ́жественнѡ положи́лъ є҆сѝ дꙋ́шꙋ твою̀ за  па́ствꙋ твою̀, хрⷭ҇та̀ и҆́стиннаго а҆рхїпа́стырѧ подража́ѧ.  є҆го́же молѝ, дарова́ти дꙋша́мъ на́шымъ ми́ръ и҆ ве́лїю  ми́лость. 
Ра́дꙋйсѧ, златоза́рнаѧ оу҆ста̀, бг҃опѣ́сниваѧ  ла́стовице, прпⷣбне, сто́лпе правосла́вїѧ непоколеби́мый,  и҆ гра́да на́шегѡ стѣна̀ неѡбори́маѧ, прибѣ́жище  скорбѧ́щихъ, ѡ҆бꙋрева́емыхъ приста́нище ти́хое, всѣ́хъ  притека́ющихъ къ тебѣ̀ защи́тниче ѿ бѣ́дъ и҆ скорбе́й,  и҆ под̾ꙋща́телю къ ре́вности пѣ́нїй бг҃олѣ́пныхъ,  мꙋ́ченикѡмъ и҆ и҆сповѣ́дникѡмъ подо́бниче, равностоѧ́телю  свѧты́хъ а҆́гг҃лъ, а҆пⷭ҇лѡвъ є҆динонра́вне, хрⷭ҇та̀  непреста́ннѡ молѝ, дарова́ти дꙋша́мъ на́шымъ ми́ръ и҆  ве́лїю ми́лость. 
Ра́дꙋйсѧ, свѧще́ннаѧ главо̀, ст҃и́телю фїлі́ппе,  ꙗ҆́кѡ (с. 38) многосвѣ́тлое со́лнце ѡ҆зарѧ́еши всю́дꙋ  оу҆чє́нїи твои́ми, и҆ оу҆па́слъ є҆сѝ ста́до твоѐ на  па́житехъ дꙋхо́вныхъ, незы́бленъ ꙗ҆́кѡ на ка́мени  ѡ҆снова́нъ тве́рдѣмъ. тѣ́мже и҆ мꙋ́жествомъ твои́мъ царѧ̀  оу҆диви́лъ є҆сѝ, ꙗ҆́рость є҆гѡ̀ на кро́тость преложи́ти  молѧ̀, кꙋ́пнѡ и҆ претѧ̀: за є҆́же непра́веднѡ прⷭ҇то́ла и҆  па́ствы тѧ̀ лиши́въ ѻ҆́нъ, посла̀ тфе́ри гра́да въ  монасты́рь нарица́емый ѻ҆́трочь, и҆дѣ́же непра́веднѡ  сме́рть прїѧ́лъ є҆сѝ, молѧ́сѧ ѡ҆ оу҆бива́ющихъ тѧ̀, и҆  глаго́лѧ: гдⷭ҇и, не поста́ви и҆̀мъ въ грѣ́хъ сегѡ̀. тѣ́мже  ѿ хрⷭ҇та̀ бг҃а вѣне́цъ тебѣ̀ дарова́сѧ, бл҃же́нне,  є҆го́же молѝ, дарова́ти дꙋша́мъ на́шымъ ми́ръ и҆ ве́лїю  ми́лость. 
Ра́дꙋйсѧ по́стническихъ подвигѡ́въ носи́вый ле́гкїй  ꙗ҆ре́мъ, трⷪ҇цы чи́стый до́ме, благово́нный сосꙋ́де,  церко́вное оу҆твержде́нїе, а҆пⷭ҇лѡвъ сопресто́льниче,  ст҃и́телей оу҆добре́нїе, сла́ва мꙋ́ченикѡвъ, и҆ прпⷣбныхъ  оу҆краше́нїе, пра́вило добродѣ́телей и҆звѣ́стное,  смире́нїѧ свѣ́тлаѧ высото̀, ѡ҆би́димыхъ застꙋ́пниче,  ни́щихъ пита́телю. хрⷭ҇та̀, блаже́нне, молѝ дарова́ти  дꙋша́мъ на́шымъ ми́ръ и҆ ве́лїю ми́лость. 
Сла́ва, гла́съ и҃: 
Ра́дꙋйсѧ и҆ весели́сѧ, сла́внѣйшїй гра́де москва̀,  свѣ́тлѡ торжествꙋ́й хрⷭ҇то́ва цр҃кви, совокꙋ́пльшисѧ,  ликꙋ́й, бг҃осо́браннаѧ па́ство: дне́сь созыва́етъ на́съ  а҆рхїпа́стырѧ всемі́рное торжество̀. Прїиди́те, оу҆̀бо  свѣ́тлѡ пра́зднꙋимъ въ па́мѧть є҆гѡ̀, глаго́люще:  ра́дꙋйсѧ, ст҃и́телю бг҃омꙋ́дре, и҆́же ꙗ҆́кѡ броне́ю  мꙋ́жествомъ дꙋхо́внымъ воѡрꙋжи́лъ є҆сѝ себѐ, и҆  непослꙋ́шающыѧ тѧ̀ ѡ҆бличи́лъ є҆сѝ неѡбинове́ннѡ, да́нною  тебѣ̀ ѿ є҆ди́нагѡ бг҃а вла́стїю: ра́дꙋйсѧ, скорбѧ́щымъ  дꙋше́ю бжⷭ҇твенное оу҆тѣше́нїе, и҆ ѡ҆би̑димымъ защи́тниче,  и҆ всѣ̑мъ вѣ̑рнымъ благоꙋти́шное приста́нище. тѣ́мже  ѡ҆бстоѧ́ще всечестнꙋ́ю твою̀ ра́кꙋ, любе́знѡ (с. 39)  ѡ҆блобыза́емъ, ст҃и́телю фїлі́ппе. тобо́ю про́симъ полꙋчи́ти  бжⷭ҇твеннагѡ чл҃вѣколю́бїѧ, и҆ твои́ми моли́твами мі́рꙋ  ми́ръ дарова́ти, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: 
Вхо́дъ. Прокі́менъ днѐ. И҆ чтє́нїѧ: 
При́тчей чте́нїе. 
[Глава̀ і҃] Па́мѧть пра́веднагѡ съ похвала́ми,  и҆ благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та и҆ сребра̀ сокрѡ́вища. Честнѣ́йшаѧ же є҆́сть  ка́менїй многоцѣ́нныхъ: все́ же честно́е недосто́йно є҆ѧ̀  є҆́сть. Долгота́ бо дне́й, и҆ лѣ̑та живота̀ въ десни́цѣ  є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. [и҃] Послꙋ́шайте оу҆̀бо менє̀, ѽ ча̑да!  честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑  сохрани́тъ: и҆схо́ди бо моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ,  и҆ смы́слъ, а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски  же предо мно́ю оу҆стны̀ лжи̑выѧ. Съ пра́вдою всѝ глаго́лы  оу҆́стъ мои́хъ: ничто́же въ ни́хъ стро́потно, нижѐ  развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. (с.  40) 
Премꙋ́дрости соломѡ́новы чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ѡ҆сꙋ́дитъ же пра́ведникъ  оу҆мира́ѧй живꙋ́щыѧ нечєсти́выѧ. Оу҆́зрѧтъ бо кончи́нꙋ  пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ:  ꙗ҆́кѡ пове́ржетъ гдⷭ҇ь нечєсти́выѧ безгла́сны ни́цъ, и҆  поколе́блетъ и҆̀хъ ѿ ѡ҆снова́нїй, и҆ до послѣ́днѧгѡ  и҆сче́знꙋтъ въ болѣ́зни, и҆ па́мѧть и҆́хъ поги́бнетъ.  Прїи́дꙋтъ бо въ помышле́нїе согрѣше́нїй свои́хъ оу҆жа́сни,  и҆ ѡ҆бличи́тъ и҆̀хъ сопроти́въ беззако́нїѧ и҆́хъ. [є҃]  Тогда̀ ста́нетъ въ дерзнове́нїи мно́зѣ пра́ведникъ, предъ  лице́мъ ѡ҆скорби́вшихъ є҆го̀, и҆ ѿмета́ющихъ трꙋды̀  є҆гѡ̀. Ви́дѣвше же є҆го̀ смѧтꙋ́тсѧ стра́хомъ мно́гимъ, и҆  оу҆жа́снꙋтсѧ ѡ҆ пресла́вномъ спасе́нїи є҆гѡ̀. Рекꙋ́тъ бо  въ себѣ̀ ка́ющесѧ, и҆ въ тѣснотѣ̀ дꙋ́ха воздо́хнꙋтъ, и҆  рекꙋ́тъ: се́й бѣ̀, є҆го́же и҆мѣ́хомъ нѣ́когда въ  посмѣ́хъ, и҆ въ при́тчꙋ поноше́нїѧ безꙋ́мнїи. Житїѐ є҆гѡ̀  вмѣни́хомъ неи́стово, и҆ кончи́нꙋ є҆гѡ̀ безче́стнꙋ. Ка́кѡ  вмѣни́сѧ въ сынѣ́хъ бж҃їихъ, и҆ во ст҃ы́хъ жре́бїй є҆гѡ̀  є҆́сть; Оу҆̀бо заблꙋди́хомъ ѿ пꙋтѝ и҆́стиннагѡ, и҆  пра́вды свѣ́тъ не ѡ҆блиста̀ на́мъ, и҆ со́лнце не возсїѧ̀  на́мъ. Беззако́нныхъ и҆спо́лнихомсѧ стє́зь, и҆ поги́бели,  и҆ ходи́хомъ стєзѝ непрохѡ́дны, пꙋти́ же гдⷭ҇нѧ не  разꙋмѣ́хомъ. 
Премꙋ́дрости соломѡ́новы чте́нїе. 
[Глава̀ і҃] Оу҆ста̀ пра́веднагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ, и҆ во благи́хъ свои́хъ пло́дъ пра́вды  ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а  ѡ҆брѧ́щꙋтъ благода́ть и҆ сла́вꙋ. (с. 41) ѧ҆зы́къ мꙋ́дрыхъ  дѡ́браѧ свѣ́сть, и҆ въ се́рдцѣ и҆́хъ почі́етъ мꙋ́дрость.  Лю́битъ гдⷭ҇ь прпⷣбныѧ сердца̀, прїѧ́тни же є҆мꙋ̀ всѝ  непоро́чнїи въ пꙋтѝ. [ѕ҃] Мꙋ́дрость гдⷭ҇нѧ просвѣща́етъ  лицѐ разꙋ́мнагѡ. Постига́етъ бо жела́ющыѧ ю҆̀, пре́жде  да́же разꙋмѣ́ти ю҆̀: и҆ оу҆до́бь оу҆́зритсѧ ѿ лю́бѧщихъ  ю҆̀. Оу҆́треневавый къ не́й не оу҆трꙋди́тсѧ, и҆ бдѧ́й  є҆ѧ̀ ра́ди вско́рѣ безъ печа́ли бꙋ́детъ. Ꙗ҆́кѡ  досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ  є҆ѧ̀ ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же  ѡ҆долѣ́етъ ѕло́ба. [и҃] Си́хъ ра́ди и҆ рачи́тель бы́хъ  добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности  моеѧ̀: И҆ взыска́хъ невѣ́стꙋ привестѝ себѣ̀, ꙗ҆́кѡ  всѣ́хъ влⷣка возлюбѝ ю҆̀: Таи́нница бо є҆́сть бж҃їѧ  хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀  сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀  оу҆чи́тъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆  бы́ти хотѧ̑щаѧ разсмо́тритъ: Свѣ́сть и҆зви̑тїѧ слове́съ, и҆  разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бла́гъ, ꙗ҆́кѡ безсме́ртїе є҆́сть въ  не́й, и҆ благосла́вїе во ѻ҆бще́нїи слове́съ є҆ѧ̀. Сегѡ̀  ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ  ѿ всегѡ̀ се́рдца моегѡ̀: Бж҃е ѻ҆тцє́въ и҆ гдⷭ҇и  ми́лости, сотвори́вый всѧ̑ сло́вомъ твои́мъ, и҆ мꙋ́дростїю  твое́ю оу҆стро́ивый человѣ́ка, да владѣ́етъ бы́вшими ѿ  тебє̀ тварьмѝ, и҆ да оу҆правлѧ́етъ мі́ръ въ преподо́бїи  и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю  премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ:  ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ  ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ прⷭ҇то́ла  сла́вы твоеѧ̀, да сꙋ́ши со мно́ю наꙋчи́тъ мѧ̀, что̀ (с. 42)  благоꙋго́дно є҆́сть предъ тобо́ю: И҆ наста́витъ мѧ̀ въ  ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ  бо сме́ртныхъ всѧ̑ боѧзли̑ва, и҆ погрѣши́тєльна  оу҆мышлє́нїѧ и҆́хъ. 
На лїті́и стїхи̑ры, гла́съ а҃: 
Лѣ́потнѡ ѻ҆те́чества твоегѡ̀ не ѡ҆ста́вилъ є҆сѝ,  ѻ҆́ч҃е фїлі́ппе, но возврати́лсѧ є҆сѝ въ ца́рствꙋющїй  гра́дъ москвꙋ̀, въ не́мже дх҃омъ ст҃ы́мъ ѡ҆свѧти́всѧ, бы́лъ  є҆сѝ а҆рхїере́й, и҆ па́слъ є҆сѝ па́ствꙋ твою̀  многотрꙋ́днѡ, за ю҆́же мнѡ́гаѧ ѡ҆ѕлоблє́нїѧ, и҆  безче́ствѡванїѧ, и҆ и҆згна́нїе претерпѣ́лъ є҆сѝ: и҆  пострада́лъ є҆сѝ є҆ѧ̀ ра́ди да́же до сме́рти, и҆ ко  хрⷭ҇тꙋ̀ пресели́лсѧ є҆сѝ ра́дꙋѧсѧ. ны́нѣ же па́ки цр҃ковь  ви́дѣвши тѧ̀ въ себѣ̀, возвесели́сѧ въ возвраще́нїи  твое́мъ: ꙗ҆́кѡ бо да́ръ многоцѣ́ненъ прїе́мши мо́щи твоѧ̀,  зове́тъ влⷣцѣ: моли́твами, хрⷭ҇тѐ, а҆рхїере́а твоегѡ̀,  да́рꙋй лю́демъ твои̑мъ прегрѣше́нїй проше́нїе и҆ ве́лїю  ми́лость. 
Гла́съ в҃: 
А҆́гг҃лъ земны́й, нбⷭ҇ный человѣ́къ, рачи́тель  бжⷭ҇твенныѧ сла́вы, земны́хъ же презира́тель ꙗ҆ви́лсѧ  є҆сѝ, стра̑сти покори́въ, и҆ пло́ть порабо́тивъ дꙋ́хꙋ,  а҆пⷭ҇лѡвъ сострада́льче, страстоте́рпцєвъ є҆динонра́вне,  благоре́вностнѡ, фїлі́ппе, хрⷭ҇то́въ зако́нъ и҆сполнѧ́ѧ,  дꙋ́шꙋ твою̀ за лю́ди положи́лъ є҆сѝ. и҆ ны́нѣ, предстоѧ̀  хрⷭ҇то́вꙋ прⷭ҇то́лꙋ, моли́сѧ ѡ҆ на́съ ча́дѣхъ твои́хъ. 
Сто́лпъ непоколеби́мь хрⷭ҇то́вы цр҃кве, ѻ҆́ч҃е,  бы́лъ є҆сѝ: бжⷭ҇твенною бо ре́вностїю разже́гсѧ,  дерзнове́ннѡ непра́ведное начина́нїе пра́веднѡ разорѧ́еши,  царѧ́ же и҆ лю́ди наꙋча́еши, а҆пⷭ҇льскимъ и҆ ѻ҆те́чєскимъ  преда́нїємъ послѣ́довати: и҆ ѿ раздѣле́нїѧ ца́рства, и҆  ѕла́гѡ начина́нїѧ преста́ти повелѣва́еши, и҆ преще́ньми, по  вла́сти ѿ бг҃а да́ннѣй тебѣ̀, мꙋ́жественнѣ запреща́еши:  непокорѧ́ющыѧжесѧ твоемꙋ̀ пра́вомꙋ оу҆че́нїю сꙋдꙋ̀ бж҃їю  предае́ши: тогѡ̀ ра́ди (с. 43) ꙗ҆́кѡ и҆́стинный па́стырь  положи́лъ є҆сѝ дꙋ́шꙋ твою̀ за па́ствꙋ твою̀, подража́телю  и҆́стиннагѡ па́стырѧ хрⷭ҇та̀. и҆ ны́нѣ, а҆рхїере́е  фїлі́ппе, молѝ спасти́сѧ всѣ̑мъ, любо́вїю чтꙋ́щымъ  свѧще́ннꙋю па́мѧть твою̀. 
Сла́ва, гла́съ д҃: 
Подоба́етъ ца́рствꙋющемꙋ гра́дꙋ москвѣ̀ фїлі́ппа  вездѣ̀ и҆мѣ́ти а҆рхїере́а, ꙗ҆́кѡ нѣ́кꙋю оу҆́тварь  ца́рскꙋю, и҆ сокро́вище некра́домо, всѣ̑мъ подаю́ща  бога́тство спаси́тельное и҆сповѣда́нїѧ, и҆ всѧ̑ собира́юща  къ соедине́нїю пѣ́сней бг҃олѣ́пныхъ. къ немꙋ́же  возопїи́мъ: ст҃и́телю и҆ и҆сповѣ́дниче, молѝ хрⷭ҇та̀ бг҃а  ѡ҆ дꙋша́хъ на́шихъ. 
И҆ ны́нѣ, бг҃оро́диченъ: При́зри на молє́нїѧ: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Свѣти́льниче фїлі́ппе, ꙳ оу҆добре́нїемъ  бг҃олѣ́пныхъ добродѣ́телей, ꙳ ѻ҆бита́лище пречи́сто  всест҃а́гѡ дх҃а, ꙳ и҆ нетлѣ́нно сокро́вище бы́лъ є҆сѝ, ꙳  всѣ̑мъ подаю́щее бога́тство неистощи́мое. ꙳ свѣ́тлыми  дыха̑нїи слове́съ твои́хъ, ꙳ ꙗ҆́кѡ оу҆́тварїю злато́ю  оу҆краша́еши: ꙳ прⷪ҇ро́чески бо и҆зы́де вѣща́нїе ꙳ твои́хъ  и҆справле́нїй, ѻ҆́ч҃е ст҃и́телю. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Свѣти́льниче слове́сный, ꙳ ѧ҆зы́че  благонаказа́тельный, ꙳ бг҃озна́менный гла́съ вѣща́нїѧ ꙳  оу҆че́нїй твои́хъ, ст҃и́телю, ꙳ весьма̀ подвиза́ѧсѧ къ  ре́вности бг҃олѣ́пнѣй, ꙳ а҆пⷭ҇лѡвъ бы́лъ є҆сѝ  подража́тель, бг҃омꙋ́дре. ꙳ тѣ́мже ре́вностїю царѧ̀  оу҆диви́въ, ꙳ хрⷭ҇то́ва црⷭ҇твїѧ наслѣ́дникъ ꙗ҆ви́лсѧ  є҆сѝ: ꙳ є҆го́же молѝ спасти́сѧ дꙋша́мъ на́шымъ. 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
Прїиди́те, рѡссі́йстїи собо́ри, ꙳ дне́сь честно́е  ст҃и́телѧ торжество̀ ꙳ благоче́стнѡ пѣ́сньми почти́мъ: ꙳  то́й бо (с. 44) вои́стиннꙋ ст҃а́гѡ дх҃а ѡ҆сїѧ́нїе ꙳ ѿ  ю҆́ности сподо́бисѧ прїѧ́ти, ꙳ воздержа́нїемъ тѣ́ло своѐ  оу҆дрꙋчи́въ ꙳ и҆ дꙋше́вною чистото́ю ꙳ свѣ́та  трисо́лнечнагѡ зарѧ̀ ꙗ҆ви́сѧ. и҆ ны́нѣ мо́литсѧ ѡ҆  чтꙋ́щихъ є҆го̀. 
Сла́ва, гла́съ ѕ҃: 
Ꙗ҆́кѡ свѣтоза́рнаѧ ѕвѣзда̀, во гра́дѣ на́шемъ  москвѣ̀, возсїѧ́лъ є҆сѝ оу҆че́ньми слове́съ твои́хъ,  всеблаже́нне фїлі́ппе приснопа́мѧтне: ты́ бо премꙋ́дрый  проповѣ́датель показа́лсѧ є҆сѝ, и҆ прее́мникъ  благоче́стїѧ ꙗ҆ви́лсѧ є҆сѝ, царѧ̀ и҆ лю́ди твоѧ̑ пасѡ́мыѧ  тобо́ю оу҆твержда́ѧ и҆́стиннымъ оу҆че́нїемъ хрⷭ҇то́вымъ,  є҆́же въ любвѝ и҆ соедине́нїи нераздѣ́льнѣмъ пребыва́ти.  по преставле́нїи же твое́мъ чи́стое и҆ нетлѣ́нное тѣ́ло  твоѐ, честнѣ́й и҆ многословꙋ́щей ѻ҆би́тели, въ не́йже  дꙋхо́внѡ породи́лсѧ є҆сѝ, ꙗ҆́кѡ оу҆́тварь многоцѣ́ннꙋ  пре́далъ є҆сѝ. ѿтꙋ́дꙋ же по мно́гихъ лѣ́тѣхъ въ  ца́рствꙋющїй гра́дъ возврати́вшасѧ, оу҆блажа́емъ тѧ̀ со  ѱалмы̑ и҆ пѣ́сньми, и҆ свѧтꙋ́ю и҆ всечестнꙋ́ю пра́зднꙋемъ  па́мѧть твою̀. 
И҆ ны́нѣ, бг҃оро́диченъ: Тропа́рь, гла́съ и҃: 
Первопресто́льникѡвъ прее́мниче, сто́лпе  правосла́вїѧ, и҆́стины побо́рниче, но́вый и҆сповѣ́дниче,  ст҃и́телю фїлі́ппе, положи́вый дꙋ́шꙋ за па́ствꙋ твою̀:  тѣ́мже ꙗ҆́кѡ и҆мѣ́ѧ дерзнове́нїе ко хрⷭ҇тꙋ̀, молѝ за  ѻ҆те́чество на́ше, за гра́дъ же и҆ лю́ди, чтꙋ́щыѧ досто́йнѡ  свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
На оу҆́трени, на Бг҃ъ гдⷭ҇ь, тропа́рь ст҃а́гѡ  два́жды. 
Сла́ва, и҆ ны́нѣ, бг҃оро́диченъ. По а҃-й стїхоло́гїи  сѣда́ленъ, гла́съ а҃: 
Кро́вь твоѧ̀, мꙋ́дре, вопїе́тъ ѿ землѝ ꙗ҆́кѡ  а҆́велева, но́вый и҆сповѣ́дниче, ст҃и́телю фїлі́ппе:  ꙗ҆́рости бо царе́вы (с. 45) не оу҆боѧ́лсѧ є҆сѝ, мꙋ́дрѣ  того̀ поꙋча́ѧ, и҆ сꙋемꙋ́дрєннаѧ сверѣ̑пства ѡ҆блича́ѧ.  сегѡ̀ ра́ди всели́лсѧ є҆сѝ въ нбⷭ҇ный черто́гъ хрⷭ҇та̀  бг҃а на́шегѡ. 
Два́жды. 
Сла́ва, и҆ ны́нѣ, бг҃оро́диченъ: 
Всѣ́хъ творца̀ бг҃а и҆ содѣ́телѧ, всенепоро́чнаѧ,  чⷭ҇таѧ, дх҃омъ бжⷭ҇твеннымъ въ ложесна́хъ заче́нши,  нетлѣ́ннѡ родила̀ є҆сѝ. є҆го́же сла́вѧще, тѧ̀  воспѣва́емъ, дв҃о, ꙗ҆́кѡ пала́тꙋ всецр҃ѧ̀, и҆ мі́ра  спасе́нїе. 
По в҃-й стїхоло́гїи сѣда́ленъ, гла́съ є҃: 
Прпⷣбне и҆ треблаже́нне, свѧщенноисповѣ́дниче  фїлі́ппе, па́стырю до́брый, началопа́стырѧ хрⷭ҇та̀  оу҆го́дниче, положи́вый дꙋ́шꙋ твою̀ за лю́ди моско́вскагѡ  наро́да, па́ствꙋемагѡ тобо́ю. тѣ́мже и҆ ны́нѣ, ѻ҆́ч҃е  на́шъ ст҃и́телю фїлі́ппе блаже́нне, и҆спросѝ оу҆ гдⷭ҇а,  є҆́же дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Ди́вно чꙋ́до зача́тїѧ, и҆ неизрече́ненъ ѻ҆́бразъ  ржⷭ҇тва̀ твоегѡ̀ въ тебѣ̀ позна́сѧ, дв҃о чⷭ҇таѧ,  оу҆дивлѧ́етъ мо́й оу҆́мъ, и҆ оу҆жаса́етъ по́мыслъ, сла́ва  твоѧ̀, бцⷣе, по всѣ̑мъ простре́сѧ, ко спасе́нїю дꙋ́шъ  на́шихъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Проповѣ́дꙋетъ, ѻ҆́ч҃е, тебѐ ны́нѣ рѡссі́йскаѧ  митропо́лїѧ, ю҆́же ѿ болѣ́зней и҆ скорбе́й и҆збавлѧ́еши,  бг҃облаже́нне фїлі́ппе, а҆́гг҃лѡвъ собесѣ́дникъ ꙗ҆ви́всѧ.  тѣ́мже со а҆пⷭ҇лы и҆ мꙋ́чєники ликꙋ́ѧ, помо́щникъ быва́еши  въ ско́рбехъ всеизрѧ́дне, пла́чꙋщихъ оу҆тѣше́нїе, па́стырь  и҆ наста́вникъ заблꙋ́ждшихъ, фїлі́ппе бл҃же́нне. и҆ на́съ  твои́ми моли́твами и҆зба́ви ѿ бѣ́дъ, и҆ моли́сѧ хрⷭ҇тꙋ̀  бг҃ꙋ, да ѡ҆ставле́нїе пода́стъ вѣ́рою и҆ любо́вїю чтꙋ́щымъ  свѧтꙋ́ю па́мѧть твою̀. 
Два́жды. (с. 46) 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  Всѧ́кое дыха́нїе: Є҆ѵⷢ҇лїе лꙋкѝ, зача́ло к҃д. 
По н҃-мъ ѱалмѣ̀ стїхи́ра, гла́съ и҃: 
А҆пⷭ҇лѡвъ ревни́телѧ фїлі́ппа, пребл҃же́ннаго  ѻ҆тца̀ и҆ оу҆чи́телѧ, соше́дшесѧ восхва́лимъ, глаго́люще:  ра́дꙋйсѧ, ст҃и́телю тве́рдый оу҆мо́мъ, бл҃года́тїю и҆  и҆́стиною ѡ҆свѧще́нне. ѿню́дꙋже и҆ прїѧ́телище бы́лъ  є҆сѝ дх҃а всест҃а́гѡ: и҆ ны́нѣ со а҆рхїерє́и предстоѧ̀  прⷭ҇то́лꙋ хрⷭ҇то́вꙋ, моли́сѧ при́снѡ ѡ҆ рабѣ́хъ твои́хъ. 
Канѡ́нъ бцⷣы, со і҆рмосо́мъ на ѕ҃: и҆ ст҃и́телѧ на  и҃: 
Гла́съ и҃. Пѣ́снь а҃. І҆рмо́съ: 
Посѣ́ченый несѣко́маго пресѣчѐ, и҆ ви́дѣ сл҃нце  зе́млю, ю҆́же не ви́дѣ, лю́таго врага̀ вода̀ потопѝ, и҆  непроходи́мое про́йде і҆и҃ль, пѣ́снь же воспѣва́шесѧ:  гдⷭ҇еви пои́мъ, сла́внѡ бо просла́висѧ. 
А҆́гнче бж҃їй и҆ сло́ве, свѣтозаре́нїемъ ст҃а́гѡ  твоегѡ̀ дх҃а, мра́чномꙋ оу҆мꙋ̀ моемꙋ̀ свѣтоно́снꙋю лꙋчꙋ̀  низпослѝ, и҆ сло́во мѝ вдохнѝ восхвали́ти, є҆го́же са́мъ  и҆збра́лъ и҆ прїѧ́лъ є҆сѝ, ве́рхъ страда́льца свѧще́ннаго  фїлі́ппа. 
Бл҃года́ть, свѧ́те, бжⷭ҇твеннꙋю рабꙋ̀ твоемꙋ̀ оу҆  бг҃а и҆спросѝ, и҆ разꙋмѣ́нїѧ мою̀ и҆спо́лни дꙋ́шꙋ,  восхвали́ти житїѐ твоѐ, фїлі́ппе ст҃и́телю, и҆́мже всѧ̑  оу҆диви́лъ є҆сѝ подвиза́всѧ, гдⷭ҇ꙋ поѧ̀: сла́внѡ бо  просла́висѧ. (с. 47) 
Вели́кихъ добродѣ́телей свѣтозаре́нїемъ сїѧ́ющѧ  твоѧ̑ дѣ́тєли, прпⷣбне: оу҆диви́шасѧ бо ца́рїе  крѣ́пкомꙋ твоемꙋ̀ мꙋ́жествꙋ, ꙗ҆́кѡ въ наказа́нїи къ ни̑мъ  ѧ҆зы́къ тво́й не ѡ҆слабѣ̀, и҆ гдⷭ҇ꙋ поѧ́ше: сла́внѡ бо  просла́висѧ. 
Бг҃оро́диченъ: 
Глаго́лы бг҃оглаго́ливыхъ проповѣ́дникѡвъ ѡ҆  тебѣ̀, бг҃ома́ти, и҆спо́лнишасѧ: се́ бо родила̀ є҆сѝ,  дв҃о, мла́до ѻ҆троча̀, а҆да́ма дре́внѧгѡ старѣ́йшо, и҆  сопресто́льна роди́телю, мі́ра всегѡ̀ на спасе́нїе, и҆  тлѣ́нїѧ и҆змѣне́нїе. 
Катава́сїа: Ѿве́рзꙋ оу҆ста̀ моѧ̑. 
Пѣ́снь г҃. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Добродѣ́телей на го́рꙋ восте́клъ є҆сѝ, и҆ во  мра́къ видѣ́нїѧ вше́лъ є҆сѝ, ст҃и́телю фїлі́ппе, и҆  позна́лъ є҆сѝ є҆ли́кѡ вмѣ́стно непостижи́маго  є҆стество́мъ, просвѣще́нїѧ и҆спо́лненъ бы́въ, ѻ҆́ч҃е,  прїѧ́лъ є҆сѝ бжⷭ҇твеннꙋю бл҃года́ть. 
Є҆ди́наго бг҃а добро́тою и҆щѧ̀, и҆ є҆ди́нꙋ є҆гѡ̀  полꙋчи́ти сла́вꙋ жела́ѧ, бл҃же́нне, сла́вꙋ и҆ че́сть  земна́гѡ пребыва́нїѧ, ꙗ҆́кѡ преходѧ́щꙋю ѡ҆ста́вилъ є҆сѝ,  и҆ ꙗ҆́кѡ оу҆го́дникъ просїѧ́лъ є҆сѝ всѣ́хъ влⷣки  хрⷭ҇та̀. 
Жела́нїемъ дꙋ́ха пло́ти жела́нїе оу҆вѧди́лъ є҆сѝ,  и҆ себѣ̀, блаже́нне, ѡ҆брꙋчи́лъ є҆сѝ сожи́тельницꙋ  чистотꙋ̀: ѿ неѧ́же ча̑да тебѣ̀ роди́шасѧ всѧ̑  добродѣ́тєли, присносла́вне, ча́до тѧ̀ содѣва́ющыѧ  невеще́ственнагѡ свѣ́та. 
Бг҃оро́диченъ: 
Ѕмі́ѧ мы́сленнаго оу҆мертви́ла є҆сѝ,  оу҆мертви́вшаго а҆да́ма въ раѝ, и҆ є҆́ѵѣ прама́тери  содѣ́лавшаго печа́ль, жи́знь прозѧ́бши, дв҃о чⷭ҇таѧ, ѿ  тлѣ́нїѧ на́съ свободѝ: бг҃ъ бо и҆зъ твои́хъ ложе́снъ  проше́дъ неизрече́ннѡ. (с. 48) 
Сѣда́ленъ, гла́съ и҃. Подо́бенъ: Премꙋ́дрости: 
Ꙗ҆́кѡ а҆пⷭ҇ла и҆збра́ннагѡ тезоимени́тъ, ѻ҆́ч҃е,  и҆ подража́тель, бѣды̑ претерпѣ́лъ є҆сѝ и҆ гонє́нїѧ,  ре́вность воѡбража́ѧ прⷪ҇ро́ка и҆лїѝ и҆ крⷭ҇ти́телѧ,  мꙋ́жески ѡ҆бличи́лъ є҆сѝ беззако́ннꙋющыѧ, и҆ престо́лъ  ввѣ́ренный тебѣ̀ до́брѣ оу҆пра́вилъ є҆сѝ, ра́вное  ѻ҆́ныхъ тече́нїе сконча́въ. ꙗ҆́кѡ ми́лѡть тѣ́ло твоѐ на  землѝ ѡ҆ста́вилъ є҆сѝ, и҆спꙋща́еши ꙗ҆́кѡ мѵ́ро  благоꙋха̑нїѧ а҆рѡма́тъ, и҆ ꙗ҆́кѡ до́ждь и҆злива́еши  благода́ть дꙋхо́внꙋ; напоѧ́ѧ та́йнѡ бразды̑ серде́цъ  на́шихъ, фїлі́ппе ст҃и́телю: молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма прови́дѣ,  гдⷭ҇и, прише́ствїе твоѐ, тѣ́мъ и҆ вопїѧ́ше: ѿ ю҆́га  прїи́детъ бг҃ъ. сла́ва си́лѣ твое́й, сла́ва снизхожде́нїю  твоемꙋ̀. 
Ѕло́бою дви́жимїи на тѧ̀ неѕло́биваго а҆́гнца,  ꙗ҆́кѡ ди́вїи ѕвѣ́рїе воста́ша: словесы̀ твои́ми ꙗ҆́кѡ  ѻ҆стно́мъ срѣ́чеми не терпѧ́ще, ꙗ҆́ростїю поѡщрѧ́хꙋсѧ,  ст҃и́телю бг҃омꙋ́дре. 
И҆мѣ́ѧ тѧ̀ застꙋ́пника мі́ръ ве́сь, и҆ помо́щника  въ напа́стехъ: ꙗ҆́кѡ бо побо́рникъ вѣ́ренъ, и҆ ско́рый  предста́тель, къ твое́й па́ствѣ прири́щꙋщыѧ напа́стей и҆  бѣ́дъ и҆зима́еши, свѧще́нными твои́ми моли́твами. (с. 49) 
И҆спо́лнивъ дѡ́брыѧ по́двиги, тезоимени́те,  жела́ннагѡ, бг҃омꙋ́дре, сподо́билсѧ є҆сѝ безсме́ртїѧ,  и҆дѣ́же ра́дꙋѧсѧ вѣне́цъ побѣ́ды взѧ́лъ є҆сѝ, и҆  вопїе́ши: сла́ва си́лѣ твое́й, сла́ва, хрⷭ҇тѐ, прише́ствїю  твоемꙋ̀. 
Бг҃оро́диченъ: 
Крѣ́пость всѣ́хъ врагѡ́въ низложѝ, мт҃и бж҃їѧ,  ѡ҆скорблѧ́ющихъ воспѣва́ющыѧ тѧ̀, ꙗ҆́кѡ ро́ждшаѧ гдⷭ҇а  сла́вы. невреди́мо твоѐ ста́до спаса́й ѿ ѕлы́хъ  прираже́нїй, ꙗ҆́кѡ да по до́лгꙋ тѧ̀ оу҆блажа́емъ. 
Пѣ́снь є҃. І҆рмо́съ: 
Мра́къ дꙋшѝ моеѧ̀ разженѝ, свѣтода́вче хрⷭ҇тѐ  бж҃е, началоро́днꙋю тмꙋ̀ и҆згна́въ бе́здны, и҆ да́рꙋй мѝ  свѣ́тъ повелѣ́нїй твои́хъ, сло́ве, да оу҆́тренюѧ сла́влю  тѧ̀. 
Ꙗ҆́кѡ лꙋча̀ пра́вды со́лнца ꙗ҆ви́сѧ мі́рꙋ,  свѣтлостьмѝ добродѣ́телей, предста́тельство твоѐ,  ст҃и́телю фїлі́ппе, разорѧ́ющее ѻ҆́блакъ наше́дшихъ бѣ́дъ:  тѧ̀ и҆ ны́нѣ пою́щыѧ въ ми́рѣ сохранѝ, и҆ просла́ви ѧ҆̀  красото́ю и҆ просвѣтѝ. 
Ме́чь ѻ҆боюдоѻ́стръ ѧ҆зы́къ тво́й показа́сѧ, въ  хрⷭ҇то́въ стра́хъ воѡрꙋжи́всѧ, блаже́нне, разꙋ́мнѡ  и҆з̾ѡбличи́въ нача́льствꙋющыѧ, во свидѣ́тельство хрⷭ҇та̀  всецарѧ̀, вино́вна на средꙋ̀ приводѧ̀, и҆ бжⷭ҇твєнныѧ  є҆гѡ̀ оу҆ченикѝ. 
Но́въ ꙗ҆ви́лсѧ є҆сѝ ре́вностїю, ꙗ҆́коже вторы́й  мѡѷсе́й, не зна́мєнїи стра́шными оу҆дивлѧ́ѧ, но  бжⷭ҇твенныхъ слове́съ оу҆чє́нїи наставлѧ́ѧ къ ти́хомꙋ  приста́нищꙋ но́ваго і҆и҃лѧ, ѿ страсте́й є҆гѵ́пта  и҆зводѧ̀. 
Бг҃оро́диченъ: 
Ѻ҆́блакъ разꙋ́мный тѧ̀ и҆менꙋ́емъ, и҆зъ тебє́ бо  хрⷭ҇то́съ возсїѧ̀, всенепоро́чнаѧ, и҆ простра́ннѣйшꙋ тѧ̀  нб҃съ показа̀. того́ бо неискꙋсомꙋ́жнѡ родила̀ є҆сѝ,  чⷭ҇таѧ, воплоще́нна за милосе́рдїе неисповѣди́мое. 
Пѣ́снь ѕ҃. І҆рмо́съ: 
І҆ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ,  мене́ же свѧ́заннаго мре́жами вра́жїими, ꙗ҆́кѡ ѿ тлѝ  ѻ҆́наго, спасѝ. (с. 50) 
Промышле́нїе ѻ҆́бщее творѧ̀ ѡ҆ пасо́мыхъ тобо́ю,  є҆́же бы́ти и҆̀мъ дꙋше́ю и҆ се́рдцемъ є҆диносло́внѣ, во  хрⷭ҇то́вѣ є҆ди́нѣй вѣ́рѣ пребыва́ющымъ: ꙗ҆зы́ческїѧ же  ѿрѣва́лъ є҆сѝ ѻ҆бы̑чаи, и҆ раздѣле́нїѧ бѣжа́ти,  мꙋ́дре, наꙋчи́лъ є҆сѝ. 
Ре́вностїю хрⷭ҇то́вою поѡстри́всѧ, ꙗ҆́рость  самодержа́внагѡ на кро́тость преложи́ти тща́лсѧ є҆сѝ, и҆  къ преще́нїємъ царє́вымъ непрекло́ненъ ѿню́дъ бы́лъ  є҆сѝ, ꙗ҆́кѡ хрⷭ҇то́выхъ за́повѣдей дѣ́латель, и҆  показа́лсѧ є҆сѝ ꙗ҆́кѡ крѣ́покъ хра́брникъ, за па́ствꙋ  твою̀ пострада́въ да́же до сме́рти, ра́дꙋѧсѧ. 
Свѣтоно́снꙋю лꙋчꙋ̀, сїѧ́ющꙋ во мра́цѣ житїѧ̀  сꙋ́щымъ, ст҃и́телю фїлі́ппе, ви́димъ тѧ̀, и҆ ꙗ҆́кѡ свѣщꙋ̀  неꙋгаси́мꙋю, невеще́ственномꙋ приѡбщи́вшагосѧ свѣ́тꙋ, и҆  всѧ̑ ѡ҆свѣща́юща концы̀, и҆ тмꙋ̀ неразꙋ́мїѧ ѿе́млюща. 
Бг҃оро́диченъ: 
Тѧ̀ и҆ногда̀ написа̀ скрижа́ль бг҃оѻбра́знѣ во  прⷪ҇ро́цѣхъ мѡѷсе́й, свѣ́щникъ же свѣ́та и҆ сѣ́нь, и҆  же́злъ процвѣ́тшїй, всенепоро́чнаѧ, и҆ ста́мнꙋ, ма́ннꙋ  носѧ́щꙋю, и҆ лѣ́ствицꙋ, є҆́юже возведо́хомсѧ ѿ землѝ къ  высотѣ̀. 
Конда́къ, гла́съ г҃. Подо́бенъ: Дв҃а дне́сь: 
Правосла́вїѧ наста́вника, и҆ и҆́стины  провозвѣ́стника, златоꙋ́стаго ревни́телѧ, рѡссі́йскаго  свѣти́льника, фїлі́ппа премꙋ́драго восхва́лимъ, пи́щею  слове́съ свои́хъ разꙋ́мнѡ ча̑да своѧ̑ пита́юща: то́й бо  ѧ҆зы́комъ хвале́нїе поѧ́ше, оу҆стна́ма же пѣ́нїе вѣща́ше,  ꙗ҆́кѡ таи́нникъ бж҃їѧ благода́ти. 
І҆́косъ: 
Прїиди́те, любострада́льцы, пѣ́нїемъ и҆ пѣ́сньми  дꙋхо́вными па́мѧть свѧщенномч҃ника соверша́юще, бжⷭ҇твеннѣ  возвесели́мсѧ. вре́мѧ на́шегѡ весе́лїѧ и҆ натрижне́нїѧ  наста̀, въ не́же прїе́млемъ страсте́й разрѣше́нїѧ да́ръ.  ꙗ҆́кѡ бо сто́лпъ ѻ҆́гненъ ꙗ҆ви́сѧ попалѧ́ющъ  беззако́ннꙋющихъ главы̑, (с. 51) вѣ́рныхъ же просвѣща́ющъ  дꙋ́шы оу҆че́ньми бг҃оразꙋ́мїѧ, и҆ въ бжⷭ҇твенный гра́дъ  го́рнїй і҆ерⷭ҇ли́мъ, ꙗ҆́кѡ дрꙋга́го і҆и҃лѧ вводѧ́щъ, ꙗ҆́кѡ  оу҆чени́къ бж҃їѧ бл҃года́ти. 
Пѣ́снь з҃. І҆рмо́съ: 
На по́лѣ деи́рѣ и҆ногда̀ мꙋчи́тель пе́щь поста́ви  на мꙋче́нїе бг҃оно́сныхъ, въ не́йже трѝ ѻ҆́троки  пѣсносло́вѧхꙋ є҆ди́наго бг҃а, трⷪ҇чнѡ воспѣва́хꙋ  глаго́люще: ѻ҆тє́цъ бж҃е, благослове́нъ є҆сѝ. 
Оу҆кра́шенъ благолѣ́пнѡ гдⷭ҇ꙋ предста́лъ є҆сѝ,  добродѣ́тельными пѡ́двиги, вѣне́цъ же носѧ̀ страда́нїѧ,  и҆спещре́нъ кро́вными ка́плѧми, ст҃и́телю фїлі́ппе. тѣ́мже  соверша́ющыѧ свѣтоно́снꙋю па́мѧть твою̀ при́снѡ помина́й,  и҆ пою́щыѧ: ѻ҆тє́цъ на́шихъ бж҃е, бл҃гослове́нъ є҆сѝ. 
Фараѡни̑тъ мы́сленныхъ врагѡ́въ ѡ҆полче́нїѧ,  бл҃же́нне, и҆збѣ́гъ, легкѡ̀ преше́лъ є҆сѝ къ гѡ́рнимъ,  та́мѡ водворѧ́ѧсѧ, и҆дѣ́же по́честь сла́вы полꙋчи́въ  терпѣ́нїемъ, во свѣ́тѣ пра́ведныхъ, въ ра́дованїи  ст҃ы́хъ, воспѣва́ѧ: ѻ҆тє́цъ на́шихъ бж҃е, бл҃гослове́нъ  є҆сѝ. 
Хва́лѧтъ тѧ̀ блажа́ще любо́вїю, прити́чꙋщїи къ  ра́цѣ твое́й, бл҃же́нне: въ не́й бо мо́щи твоѧ̑ цѣлꙋ́юще,  ѻ҆би́льнѡ благода́ть прїе́млютъ: прикоснове́нїемъ бо вре́дъ  ѻ҆че́съ и҆сцѣли́лъ є҆сѝ, и҆ болѣ́знь зꙋбѡ́въ  ѡ҆блегчи́лъ є҆сѝ, пою́щихъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Ѿ любвѐ дꙋше́вныѧ вопїю́ ти, влⷣчце,  пресвѣ́тлагѡ сл҃нца ѻ҆́блаче, спаси́тельнаѧ две́ре,  нбⷭ҇наѧ врата̀, лѣ́ствице мы́сленнаѧ, всѣ́хъ хрⷭ҇тїа́нъ  мольбꙋ̀ прїими́ тѧ блажа́щихъ, наде́ждꙋ дꙋ́шъ на́шихъ, и҆  сн҃ꙋ твоемꙋ̀ зовꙋ́щихъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю предѣ́лъ песо́къ, и҆ содержа́й всѧ̑, тѧ̀ пое́тъ  со́лнце, тѧ̀ сла́витъ (с. 52) лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. 
Цѣли́ши незави́стнѡ вѣ́рнѡ призыва́ющыѧ тѧ̀:  ꙗ҆́кѡ предста́въ а҆́бїе разсла́бленна возста́вилъ є҆сѝ,  и҆ стра́ждꙋщемꙋ ꙗ҆тро̀ прикоснове́нїемъ рꙋчны́мъ  оу҆врачи́лъ є҆сѝ, оу҆ны́нїемъ скорбѧ́ща, ꙗ҆вле́нїемъ  твои́мъ, въ ра́дость претвори́лъ є҆сѝ, при́снѡ дѣ́йствꙋѧ  всѧ̑, бл҃же́нне, всѣ̑мъ во вѣ́ки. 
Че́сть многоцѣ́ннꙋю твоемꙋ̀ верхꙋ̀, страда́нїѧ  вѣне́цъ, ꙗ҆́кѡ побѣдоно́сцꙋ, живоно́сною десни́цею  зижди́тель возложѝ, всеблаже́нне: тѣ́ло же твоѐ соблюдѐ  невреди́мо ѿ бокѡ́въ землены́хъ, и҆спꙋща́ющее благоꙋха̑нїѧ  а҆рѡма́тъ. си́це тѧ̀ просла́ви подвигополо́жникъ во всѧ̑  вѣ́ки. 
Шата̑нїѧ и҆ бра̑ни междоꙋсѡ́бныѧ оу҆кротѝ, и҆  свирѣ́пѣющыѧ во́лки на ста́до твоѐ, блаже́нне, ꙗ҆́кѡ  и҆́стинный па́стырь моли́твъ твои́хъ па́лицею дале́че  ѿженѝ, и҆ ѻ҆те́чество на́ше держа́внѡ оу҆стро́й, и҆  воста̑нїѧ ꙗ҆зы́кѡвъ покорѝ, да ꙗ҆́кѡ предста́телѧ тѧ̀  воспѣва́емъ во вѣ́ки. 
Бг҃оро́диченъ: 
Щито́мъ вѣ́ры хра́мъ тво́й ст҃ы́й, бцⷣе дв҃о,  сохранѝ, и҆ въ не́мъ славосло́вѧщыѧ тѧ̀ кꙋ́пнѡ сла́вы  твоеѧ̀ сподо́би, и҆ нахожде́нїѧ ва́рварскагѡ и҆ томле́нїѧ  и҆́хъ и҆зба́ви ны̀, оу҆ма̀ на́шегѡ во́лны свирѣ̑пыѧ  оу҆кротѝ моли́твою твое́ю, всепѣ́таѧ. 
Пѣ́снь ѳ҃. І҆рмо́съ: 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый  ро́гъ спасе́нїѧ на́мъ, въ домꙋ̀ дв҃довѣ ѻ҆́трока своего̀:  въ ни́хже посѣтѝ на́съ восто́къ съ высоты̀, и҆ напра́вилъ  ны̀ є҆́сть на пꙋ́ть ми́ра. 
Є҆ди́но є҆стество̀ трⷪ҇цы бг҃осло́вилъ є҆сѝ,  сꙋ́єтнымъ же поꙋча́ющыѧсѧ смѣ́лѡ, всемꙋ́дре, ѡ҆бличи́въ,  и҆ бжⷭ҇твенными наказа̑нїи твои́ми вѣ̑рныѧ оу҆вѣща́въ,  мꙋ́дре, оу҆крѣпи́лъ є҆сѝ, а҆́гг҃лѡвъ сожи́телю,  ст҃и́телю фїлі́ппе, па́мѧть твою̀ пра́зднꙋющыѧ въ ми́рѣ  соблюдѝ. (с. 53) 
Ю҆́ношамъ нѣмова́нїе сро́дно присвое́нїе быва́етъ,  но ѻ҆ц҃є́мъ любе́зно вои́стиннꙋ: ты́ же, ѻ҆́ч҃е, прїимѝ  на́ше сїѐ благодаре́нїе, не ꙗ҆́кѡ досто́йно и҆́стиннѡ  твоеѧ̀ хвалы̀, но ꙗ҆́кѡ ѿ оу҆се́рдїѧ тебѣ̀ приноси́мо:  не бо̀ мо́жемъ лѣ́потнѡ хвали́ти тѧ̀ и҆ велича́ти. 
Ꙗ҆́кѡ а҆пⷭ҇лѡвъ сопресто́ленъ, и҆ мꙋ́ченикѡвъ  слико́венъ, ст҃и́телємъ равноче́стенъ, страстоте́рпче  фїлі́ппе, предста́тельствомъ твои́мъ пою́щыѧ тѧ̀ въ ми́рѣ  сохранѝ, и҆ ѻ҆те́чества на́шегѡ ро́гъ возвы́си,  ва̑рварскаѧ же свирѣ̑пства низложѝ, да ра́дꙋющесѧ пое́мъ  тѧ̀ велича́юще. 
Бг҃оро́диченъ: 
Ѽ свѣ́та прїѧ́телище, бг҃ора́дованнаѧ влⷣчце,  ст҃и́телємъ вои́стиннꙋ оу҆твержде́нїе, и҆ прпⷣбнымъ  всѣ̑мъ похвало̀! спаси́ ны ѿ бѣ́дъ и҆ ѡ҆бстоѧ́нїй, и҆  ꙗ҆зы́кѡвъ наше́ствїѧ, воспѣва́ющыѧ тѧ̀ многопѣ́тꙋю. 
Свѣти́ленъ. Подо́бенъ: Посѣти́лъ ны̀: 
Ревни́телю цѣломꙋ́дрїѧ, ѿ ю҆́нагѡ воспита́нїѧ,  ст҃и́телю фїлі́ппе, потща́лсѧ є҆сѝ за и҆́стинꙋ  оу҆корѧ́емь и҆ и҆згна́нъ бы́ти, и҆ тоѧ̀ ра́ди сме́рть  го́рькꙋю под̾ѧ́лъ є҆сѝ: и҆ ны́нѣ на нб҃сѣ́хъ предстоѧ̀  престо́лꙋ ст҃ы́ѧ трⷪ҇цы при́снѡ ѡ҆ на́съ моли́сѧ, вѣ́рою и҆  любо́вїю соверша́ющихъ па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Щедрѡ́ты твоѧ̑, бж҃е, на лю́ди твоѧ̑ низпослѝ  моли́твами пречⷭ҇тыѧ твоеѧ̀ мт҃ре, и҆ всѣ́хъ ст҃ы́хъ: и҆  ра́ди ст҃и́телѧ твоегѡ̀ фїлі́ппа, да́рꙋй на́мъ ве́лїю  ми́лость. 
На хвали́техъ стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Тече́нїе соверши́лъ є҆сѝ, ꙳ и҆ вѣ́рꙋ соблю́лъ  є҆сѝ, ꙳ ст҃и́телю блаже́нне фїлі́ппе: сегѡ̀ ра́ди  хрⷭ҇то́съ тѧ̀ вѣнча̀ ꙳ свѣ́тлымъ вѣнце́мъ пра́вды, ꙳ и҆  оу҆красѝ твоѐ и҆сповѣ́данїе, (с. 54) досточꙋ́дне. ꙳  тѣ́мъ нбⷭ҇ное наслѣ́дїе прїе́мъ, ꙳ сп҃сꙋ моли́сѧ ꙳ ѡ҆  воспѣва́ющихъ па́мѧть твою̀. 
Два́жды. 
Фїлі́ппе блаже́нне, ꙳ и҆сповѣ́дникѡвъ подража́телю,  ꙳ те́плѣ хва́лѧщымъ тѧ̀ предста́тель бꙋ́ди, ꙳ и҆ ѿ  всѧ́кїѧ бѣды̀, грѣха́ же и҆ бꙋ́ри, ꙳ и҆ страсте́й  мꙋчи́тельства, ѻ҆́ч҃е, и҆зба́ви ны̀, ꙳ ꙗ҆́кѡ мꙋ́ченикъ  неѡсла́бленъ, ꙳ и҆ ст҃и́тель бг҃опрїѧ́тенъ, ꙳ дерзнове́нїе  и҆мѣ́ѧ ко хрⷭ҇тꙋ̀ бг҃ꙋ, ꙳ моли́сѧ ѡ҆ воспѣва́ющихъ па́мѧть  твою̀. 
Фїлі́ппе ст҃и́телю, ꙳ разꙋ́мнагѡ свѣ́та зарѧ̀, ꙳  цр҃ко́вное свѣти́ло, ꙳ а҆рхїере́йскаѧ красото̀, ꙳  мона́шескагѡ по́стническагѡ жи́тельства и҆́стинное пра́вило,  ꙳ на́шъ же застꙋ́пникъ те́плый показа́лсѧ є҆сѝ, ꙳  свобожда́ѧ ѿ гꙋби́тельства лꙋка́выхъ, ꙳ моли́сѧ, ѻ҆́ч҃е,  ꙳ ѡ҆ пою́щихъ па́мѧть твою̀. 
Сла́ва, гла́съ ѕ҃: 
Ты̀ є҆сѝ па́стырь до́брый, и҆ оу҆чи́тель  и҆зрѧ́дный, ст҃и́телю фїлі́ппе, тѧ̀ всегда̀ восхвалѧ́юще  вопїе́мъ: тобо́ю бг҃ъ оу҆красѝ цр҃ковь мт҃ре своеѧ̀, и҆  тѣ́ло твоѐ, за па́ствꙋ твою̀ во и҆згна́нїи пострада́вшее,  многолѣ́тнѡ же въ землѝ сокрове́ное, престо́лꙋ твоемꙋ̀  возвратѝ, и҆ лю́ди твоѧ̑ возвеселѝ. тѣ́мже молѧ́сѧ не  преста́й ѡ҆ хва́лѧщихъ и҆ чтꙋ́щихъ па́мѧть твою̀, просѧ̀  ѡ҆ставле́нїѧ грѣхѡ́въ, и҆ спасе́нїѧ дꙋша́мъ на́шымъ. 
И҆ ны́нѣ, бг҃оро́диченъ. Славосло́вїе вели́кое. И҆  ѿпꙋ́стъ. И҆ ча́съ а҃.  
На лїтꙋргі́и: Бл҃жє́нна ѿ канѡ́на пѣ́снь г҃-ѧ и҆  ѕ҃-ѧ. Прокі́менъ, гла́съ а҃: Оу҆ста̀ моѧ̑ возглаго́лютъ:  А҆пⷭ҇лъ ко є҆вре́ємъ, зача́ло тл҃є. Є҆ѵⷢ҇лїе і҆ѡа́нна,  зача́ло л҃ѕ. Прича́стенъ: Въ па́мѧть вѣ́чнꙋю: 


(с. 55) 
Мѣ́сѧца тогѡ́же въ д҃-й де́нь. 
И҆́же во ст҃ы́хъ ѻ҆тца̀ на́шегѡ а҆ндре́а,  а҆рхїепі́скопа кри́тскагѡ і҆ерꙋсалѷмі́та: 
И҆ прпⷣбныѧ ма́рѳы, ма́тере ст҃а́гѡ сѷмеѡ́на  дивного́рца. 
Стїхи̑ры а҆ндре́а трѝ, гла́съ а҃. Подо́бенъ:  Нбⷭ҇ныхъ чинѡ́въ: 
Вла̑сти зємны́ѧ возненави́дѣвъ тѣлесѐ, ꙳  чи́стымъ нра́вомъ ꙳ и҆ просты́мъ се́рдцемъ, ꙳ гдⷭ҇еви  присво́илсѧ є҆сѝ, ꙳ ѻ҆́ч҃е мꙋ́дре,꙳ и҆  бг҃одохнове́ненъ ѻ҆рга́нъ оу҆тѣ́шителѧ показа́лсѧ є҆сѝ, ꙳  пѣ́нїе на́мъ воспѣ́въ спаси́тельное. 
Гдⷭ҇ню мт҃рь ѡ҆брѣ́тъ, ꙳ винꙋ̀ вели́кихъ  похва́лъ, ꙳ медото́чными словесы̀ воспѣ́лъ є҆сѝ,  а҆ндре́е, ꙳ свѧще́нныхъ а҆пⷭ҇лъ, и҆ мꙋ̑ченикъ же  блаже́нныхъ сосло́вїе, ꙳ съ ни́миже на́съ чтꙋ́щихъ тѧ̀  помина́й. 
Правосла́вїѧ тѧ̀ сто́лпъ, ѻ҆́ч҃е, зна́емъ, ꙳  ѻ҆́бразъ цѣломꙋ́дрїѧ, ꙳ и҆ кро́тости начерта́нїе, ꙳ и҆  бжⷭ҇твенна пѣснопи́сца, ꙳ хрⷭ҇тѡ́вы цр҃кви  просвѣща́юща, ꙳ свѧщеннотаи́нниче а҆ндре́е: ꙳ тѣ́мже  твоѐ пра́зднꙋемъ торжество̀. 
И҆́ны стїхи̑ры ма́рѳы, трѝ, гла́съ д҃ Подо́бенъ:  Ꙗ҆́кѡ до́блѧ: 
Къ болѣ́зненномꙋ воздержа́нїю, ꙳ къ мꙋ́жєскимъ  боре́нїємъ ꙳ проти́вꙋ врага̀ ѡ҆полче́нїю, ꙳ запе́ншагѡ  є҆стество̀ человѣ́кѡвъ, ꙳ ѿлꙋчи́ласѧ є҆сѝ пощє́нїи  и҆ слеза́ми, не пощадѣ́вши пло́ти ꙳ любвѐ ра́ди  бжⷭ҇твенныѧ. ꙳ тѣ́мже под̾ѧ́ла є҆сѝ бжⷭ҇твєнныѧ  по́двиги ꙳ смири́вши ра́зꙋмъ сопротивобо́рца, ꙳ ма́рѳо  честна́ѧ и҆ пресла́внаѧ. 
Два́жды. 
Возгнꙋша́ласѧ є҆сѝ вре́менныхъ, ꙳ и҆ тлѣ́нныхъ  любвѐ ѿбѣ́гла є҆сѝ, ꙳ и҆ жре́бїй возжелѣ́ла є҆сѝ  нбⷭ҇ный, ꙳ пра́вєднымъ (с. 56) досто́йный вѣ́чнꙋющїй, ꙳  нетлѣ́нный, чи́стаѧ, ꙳ и҆ жи́знь непреста́ннꙋю. ꙳  тѣ́мже вѣ́рою твою̀ свѣ́тлꙋю и҆ свѣтоно́снꙋю  соверша́юще па́мѧть, ꙳ пѣ́сньми бжⷭ҇твенными почита́емъ,  ма́рѳо сла́внаѧ. 
Сла́ва, гла́съ то́йже, самогла́сенъ: 
Дꙋхо́вною бл҃года́тїю ѿе́млеши недꙋ́ги,  ѿгонѧ́еши дꙋ́хи лꙋка̑выѧ, и҆ цѣли́ши стра̑сти, ма́рѳо  всесла́внаѧ, и҆ просвѣща́еши вѣ̑рныѧ блиста̑нїи чꙋде́съ  твои́хъ. тѣ́мже дне́сь гла́сы немо́лчными воспѣва́емъ  свѣ́тлꙋю и҆ свѣтоно́снꙋю, и҆ досточꙋ́днꙋю па́мѧть  твою̀. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ  ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тѝ  вѣща́ше: ꙳ сн҃е возжелѣ́нне, ꙳ ка́кѡ на дре́вѣ  крⷭ҇тнѣмъ повѣ́шенъ є҆сѝ, долготерпѣли́ве: ꙳ ка́кѡ  рꙋ́цѣ и҆ но́зѣ твоѝ, сло́ве, ꙳ пригвозди́шасѧ ѿ  беззако́нныхъ, ꙳ и҆ кро́вь твою̀ и҆злїѧ́лъ є҆сѝ,  влⷣко; 
На стїхо́внѣ ѻ҆ктѡ́иха. Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ а҆ндре́е: твое́ю бо стезе́ю вои́стиннꙋ  пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, преподо́бныхъ соприча́стниче и҆  пра́ведныхъ: съ ни́миже моли́сѧ гдⷭ҇еви поми́ловатисѧ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Ю҆́ница нескве́рнаѧ, ꙳ ю҆нца̀ ви́дѧщи на дре́вѣ ꙳  пригвожда́ема во́лею, ꙳ рыда́ющи жа́лостнѣ, ꙳ оу҆вы̀  мнѣ̀, вопїѧ́ше, ꙳ люби́мѣйшее ча́до. ꙳ что́ ти со́нмъ  воздадѐ безблагода́тный є҆вре́йскїй, ꙳ хотѧ́ мѧ  ѡ҆безча́дствовати ꙳ ѿ тебє̀, вселюбе́зне; 
Тропа́рь, гла́съ д҃: 
Пра́вило вѣ́ры и҆ ѻ҆́бразъ кро́тости,  воздержа́нїѧ оу҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина. сегѡ̀ (с.57) ра́ди стѧжа́лъ є҆сѝ  смире́нїемъ высѡ́каѧ, нището́ю бога̑таѧ, ѻ҆́ч҃е  а҆ндре́е, молѝ хрⷭ҇та̀ бг҃а, спасти́сѧ дꙋша́мъ на́шымъ. 
Дрꙋгі́й тропа́рь, гла́съ и҃: 
Въ тебѣ̀, ма́ти, и҆звѣ́стнѡ спасе́сѧ, є҆́же по  ѻ҆́бразꙋ: прїи́мши бо кре́стъ, послѣ́довала є҆сѝ  хрⷭ҇тꙋ̀, и҆ дѣ́ющи оу҆чи́ла є҆сѝ, презира́ти оу҆́бѡ  пло́ть, прехо́дитъ бо, прилѣжа́ти же ѡ҆ дꙋшѝ, ве́щи  безсме́ртнѣй. тѣ́мже и҆ со а҆́гг҃лы сра́дꙋетсѧ,  преподо́бнаѧ ма́рѳо, дх҃ъ тво́й. 
Канѡ́нъ є҆ди́нъ ѻ҆ктѡ́иха, и҆ ст҃ы́хъ два̀.  Канѡ́нъ ст҃а́гѡ а҆ндре́а, є҆гѡ́же краегране́сїе:  Пѣ́сньми воспле́щемъ мꙋ́жескими а҆ндре́а. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй  бра̑ни мы́шцею высо́кою, хрⷭ҇то́съ и҆стрѧсѐ, і҆и҃лѧ же  спасѐ, побѣ́днꙋю пѣ́снь пою́ща. 
Со́нъ ѿ вѣ́ждей ѿтрѧ́съ, тебѐ сама́го  влⷣцѣ добродѣ́телїю оу҆гото́валъ є҆сѝ свѣ́тлѡ  жили́ще, бг҃оѧвле́нне преподо́бне, и҆ бжⷭ҇твенное  поко́ище. 
Пѣ́нїемъ всесли́чнымъ твою̀ цѣвни́цꙋ движѧ̀,  хрⷭ҇то́вꙋ цр҃ковь пѣсносло́вѧ оу҆ѧсни́лъ є҆сѝ,  а҆ндре́е чꙋ́дне, ст҃а́гѡ дх҃а ѡ҆глаша́емь бжⷭ҇твенною  бл҃года́тїю. 
Зако́нꙋ бг҃опи́санномꙋ мꙋ́дрѣ повинꙋ́ѧсѧ,  тѣлє́сныѧ стра̑сти по́стнически оу҆мертви́лъ є҆сѝ:  оу҆́мъ же возвы́силъ є҆сѝ крѣ́пкимъ твои́мъ  жела́нїемъ, поѧ̀ пѣ̑сни бж҃їѧ, всемꙋ́дре. 
Бг҃оро́диченъ: 
Ве́сь жела́нїе, и҆ пречи́сто наслажде́нїе, сн҃ъ и҆  бг҃ъ тво́й, благи́хъ и҆сполне́нїе є҆́сть,  всенепоро́чнаѧ: є҆го́же молѝ и҆зба́вити вѣ́рою ны́нѣ  къ тебѣ̀ притека́ющыѧ. 
Канѡ́нъ преподо́бныѧ. 
Гла́съ и҃. Пѣ́снь а҃. І҆рмо́съ: 
И҆стрѧ́сшемꙋ въ мо́ри мꙋчи́тельство фараѡ́не, и҆  і҆и҃лѧ сꙋ́шею наста́вльшемꙋ, пои́мъ хрⷭ҇тꙋ̀, ꙗ҆́кѡ  просла́висѧ во вѣ́ки. (с. 58) 
Бжⷭ҇твеннымъ жела́нїемъ оу҆ѧ́звена вѣ́чныхъ  бла̑гъ, сла́вꙋ тлѣ́ннꙋю и҆ пи́щꙋ преѡби́дѣла є҆сѝ.  тѣ́мже и҆ а҆́гг҃льское, преподо́бнаѧ, житїѐ пожила̀  є҆сѝ бжⷭ҇твеннѣ. 
Распала́ема бжⷭ҇твеннымъ рве́нїемъ, бг҃омꙋ́жнѡ  пожи́вши родила̀ є҆сѝ свѣти́льника вѣ̑рнымъ и҆  забра́ло, втора́го самꙋ́ила, и҆ пꙋсты́ни кра́сное  воспита́нїе. 
Прозѧбе́нїе ꙗ҆ви́сѧ воздержа́нїѧ, возсїѧ́вши  на́мъ со́лнце многосвѣ́тлое, и҆ вели́ка цѣле́бника  премꙋ́драго сѷмеѡ́на, и҆ восто́чнѣй странѣ̀  предста́телѧ же и҆ стѣ́нꙋ. 
Бг҃оро́диченъ: 
Землѝ и҆сча́дїе, бцⷣе, сы́нове бы́вше бж҃їи  бл҃года́тїю бжⷭ҇твенною, и҆ неизрече́ннымъ ржⷭ҇тво́мъ  твои́мъ, пое́мъ тѧ̀ прилѣ́жнѡ, є҆ди́нꙋ вино́внꙋ сꙋ́щагѡ  спасе́нїѧ. 
Пѣ́снь г҃. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ, хрⷭ҇тѐ, ка́мени за́повѣдей твои́хъ  цр҃ковь твою̀ оу҆твердѝ, є҆ди́не бла́же и҆  чл҃вѣколю́бче. 
Оу҆пра́вилъ є҆сѝ добродѣ́телїю житїѐ твоѐ,  прпⷣбне, и҆ бжⷭ҇твеннымъ жела́нїемъ бг҃ꙋ соединѧ́ѧсѧ,  ѻ҆рга́нъ ꙗ҆ви́лсѧ є҆сѝ слове́сенъ, всю̀ вселе́ннꙋю  оу҆ѧснѧ́ѧ пѣ́сньми, бжⷭ҇твєннаѧ сокрѡ́вища почерпа́ѧ. 
Премꙋ́дрости нбⷭ҇ныѧ бы́лъ є҆сѝ и҆спо́лненъ:  дꙋшє́внаѧ бо оу҆ста̀ разшири́въ, преподо́бне, всю̀  прїѧ́лъ є҆сѝ ꙗ҆́вѣ зарю̀ свѣтоно́снꙋю трисо́лнечныѧ  свѣ́тлости, ꙗ҆́кѡ свѧщеннодѣ́йственникъ свѧще́ненъ. 
Оу҆тверди́въ дꙋшє́вныѧ си̑лы твоѧ̑, преподо́бне,  и҆ пло́ть оу҆держа́въ воздержа́нїемъ, бы́лъ є҆сѝ ве́сь  пресвѣ́тлаѧ ѕвѣзда̀, оу҆краша́ѧ цр҃ковь правосла́вными  твои́ми оу҆чє́нїи и҆ пѣ́сненными пѣ̑нїи. 
Бг҃оро́диченъ: 
И҆зба́вити мѧ̀ стра́стнагѡ плѣне́нїѧ, ны́нѣ  молю́ тѧ, (с. 59) мт҃и бж҃їѧ всенепоро́чнаѧ, и҆  грѣхѡ́вныѧ ꙗ҆́звы всѧ̑ ѡ҆чи́стити, грѣ́хъ взе́млющаго  мі́ра пресла́внѡ ро́ждшаѧ. 
И҆́нъ. І҆рмо́съ: 
Нѣ́сть свѧ́тъ, ꙗ҆́кѡ гдⷭ҇ь, и҆ нѣ́сть  пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀  тва́рь: нѣ́сть пра́веденъ па́че тебє̀, гдⷭ҇и. 
Пло́дъ прече́стенъ и҆зъ оу҆тро́бы твоеѧ̀ влⷣцѣ  прине́сши, же́ртвꙋ соверше́ннꙋ сама̀ себѐ воздержа́нїѧ  ѻ҆гне́мъ принесла̀ є҆сѝ, ма́рѳо, пѣсносло́вѧщи  є҆го̀. 
Же́ртвꙋ благопрїѧ́тнꙋ и҆ присноживо́тнꙋ хрⷭ҇тꙋ̀  твоемꙋ̀ принесла̀ є҆сѝ, прозѧ́бшагѡ и҆зъ ложе́снъ  твои́хъ, бг҃оно́сице прпⷣбнаѧ, вѣ́рныхъ  оу҆твержде́нїе, и҆ стѣ́нꙋ и҆ забра́ло. 
Къ высотѣ̀ нбⷭ҇нѣй впери́ла є҆сѝ дꙋ́шꙋ съ  тѣ́ломъ, и҆ была̀ є҆сѝ є҆диножи́тельница мꙋ̑дрымъ  дѣ́вамъ, и҆ бжⷭ҇твенное и҆з̾ѡбраже́нїе, вѣ́рою  притека́ющымъ къ бг҃ꙋ. 
Бг҃оро́диченъ: 
На ка́мени, пречⷭ҇таѧ, оу҆пова́нїѧ моегѡ̀ дꙋшѝ  моеѧ̀ восхо́ды поло́жь, недви́жимь при́снѡ пребыва́ѧ,  хвалю̀ и҆ сла́влю тѧ̀, є҆ди́нꙋ застꙋ́пницꙋ мою̀. 
Конда́къ ма́рѳы, гла́съ в҃. Подо́бенъ: Въ  моли́твахъ: 
Въ моли́твахъ гдⷭ҇еви предстоѧ́щи, пречⷭ҇тѣй  дв҃ѣ бцⷣѣ, пѣ́нїе и҆ хвалы̑ приносѧ́щи, ма́рѳо  честна́ѧ, породила̀ є҆сѝ свѧще́нное ѻ҆троча̀,  сѷмеѡ́на преди́внаго, свѣти́льника всемі́рнаго: съ  ни́мже молѝ при́снѡ ѡ҆ всѣ́хъ на́съ. 
Та́же сѣда́ленъ а҆ндре́а, гла́съ д҃. Подо́бенъ:  Ско́рѡ предварѝ: 
Ꙗ҆́кѡ ка́менїемъ, словесы̀ твои́ми, цр҃ко́вный,  премꙋ́дре, оу҆краси́въ вѣне́цъ, свѧщеннодѣ́йственникъ  свѧще́ненъ, а҆ндре́е, бы́лъ є҆сѝ. тѣ́мже по мно́гихъ  въ житїѝ трꙋдѣ́хъ прїѧ́лъ є҆сѝ нестарѣ́емое црⷭ҇тво  и҆ сла́вꙋ: въ не́мже помина́ющихъ тѧ̀, ѻ҆́ч҃е, помина́й. 
Сла́ва, сѣда́ленъ ма́рѳы, гла́съ то́йже: 
Непреста́ннѡ въ моли́твахъ бдѧ́щи, и҆ ми́лостынею  (с. 60) бг҃ꙋ оу҆гожда́ющи, въ бжⷭ҇твєнныѧ хра́мы,  прехва́льнаѧ, ча́стѡ ходѧ́щи, ма́рѳо, слеза́ми и҆  посто́мъ и҆ вѣ́рою молѧ́щисѧ, прїѧ́ла є҆сѝ свѧще́нно  ѻ҆троча̀: съ ни́мже моли́сѧ, спасти́сѧ ѿ бѣ́дъ на́мъ,  любо́вїю чтꙋ́щымъ тѧ̀. 
И҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, и҆̀же вѣ́рою и҆ любо́вїю пою́щымъ  тѧ̀ по до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема  ви́дѣла є҆сѝ во́лею сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь д҃. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во спасе́нїе люде́й твои́хъ, спастѝ пома̑занныѧ  твоѧ̑ прише́лъ є҆сѝ. 
Сло́во твоѐ житїе́мъ оу҆кра́шено, бг҃осло́вїѧ  и҆звѣ́стное пра́вило показа́лсѧ є҆сѝ, чꙋ́дне,  препѣ́тыѧ трⷪ҇цы сла́вꙋ сказꙋ́ѧ ꙗ҆́снѡ. 
Дѣѧ́нїемъ видѣ́нїѧ восхо́дъ показа́въ, мꙋ́дре,  и҆ видѣ́нїемъ ѡ҆б̾е́мсѧ житїѧ̀ ѻ҆́бразомъ, а҆ндре́е  бг҃огла́се, оу҆подо́билсѧ є҆сѝ. 
Ꙗ҆́кѡ бжⷭ҇твенъ ст҃и́тель, пребога́те, па́стырски  побора́ѧ, ѿ цр҃кве ѿгна́лъ є҆сѝ львѡ́въ  нашє́ствїѧ, а҆ндре́е, мꙋ́жествꙋ тезоимени́те. 
Вели́кꙋ похвала́мъ винꙋ̀ бцⷣꙋ ѡ҆брѣ́тъ, тща́нїе  показа́лъ є҆сѝ сꙋгꙋ́бо, превы́шшꙋю похва́лъ хвала́ми  многоѻбра́зными почита́ѧ, мꙋ́дре. 
Бг҃оро́диченъ: 
Кромѣ̀ оу҆́бѡ совокꙋпле́нїѧ зачала̀ є҆сѝ  нетлѣ́ннѡ во (с. 61) оу҆тро́бѣ, и҆ пре́жде болѣ́зни  родила̀ є҆сѝ, и҆ по ржⷭ҇твѣ̀ дв҃ою, бг҃а пло́тїю  ро́ждши, сохрани́ласѧ є҆сѝ. 
И҆́нъ. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
И҆мꙋ́щи хрⷭ҇та̀ при́снѡ во тмѣ̀, любвѐ  тлѣ́нныхъ и҆ жела́нїѧ возгнꙋша́ласѧ є҆сѝ. и҆ сегѡ̀  ра́ди дарова́нїѧ сподо́биласѧ є҆сѝ, ма́рѳо, того̀  просла́вльши. 
Попали́вши страсте́й, ма́рѳо, треволне́нїе,  оу҆гаси́ла є҆сѝ ѕвѣре́й ди́вїихъ нашє́ствїѧ:  мы́сленнагѡ же а҆мали́ка многоплетє́нныѧ сѣ̑ти  посрами́ла є҆сѝ. 
Была̀ є҆сѝ вѣ́рныхъ предгра́дїе и҆ стѣна̀,  чи́стою любо́вїю тѧ̀ чтꙋ́щымъ, и҆ свѧтꙋ́ю твою̀ па́мѧть  творѧ́щымъ, бг҃облаже́ннаѧ, вѣ́рныхъ помо́щнице. 
Бг҃оро́диченъ: 
Ꙗ҆ви́ласѧ є҆сѝ мы́сленный ѻ҆́блакъ, бцⷣе,  носѧ́щи самаго̀ сл҃нца сла́вы съ пло́тїю, ѡ҆зарѧ́ющаго  всю̀ тва́рь свѣ́томъ бжⷭ҇твенныѧ бл҃года́ти. 
Пѣ́снь є҃. І҆рмо́съ: 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀  оу҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ благоꙋтро́бенъ. 
Ны́нѣ красѧ́щїисѧ твои́ми оу҆чє́нїи, и҆  пѣ́сньми бг҃одохнове́нными свѧще́ннѡ наслажда́ющесѧ,  а҆ндре́е всеблаже́нне, па́мѧть твою̀ почита́емъ. 
Заре́ю просвѣща́емь ꙗ҆́вѣ дꙋхо́вною, свѧты́хъ  ликостоѧ̑нїѧ пресвѧ́тѡ похвали́лъ є҆сѝ: съ ни́миже  ны́нѣ ра́дꙋешисѧ, а҆ндре́е всеблаже́нне. 
Ны́нѣ не чꙋ́вствы тлѣ́ннагѡ тѣ́ла, ни  мечта́ньми зри́ши бжⷭ҇твєннаѧ, оу҆́мнѡ же, премꙋ́дре,  дꙋше́вными дѣ́йствы, соединѧ́ѧсѧ лꙋ́чшымъ. (с. 62) 
Бг҃оро́диченъ: 
Со слеза́ми припа́даю тѝ, ѕѣлѡ̀ молѧ́сѧ, мои́хъ  согрѣше́нїй ны́нѣ и҆зба́витисѧ, тобо́ю, всенепоро́чнаѧ,  и҆ вѣ́чныѧ ра́дости сподо́битисѧ. 
И҆́нъ. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
На нб҃о зрѧ́щи твоѐ прозѧбе́нїе, столпо́мъ  вознесе́на, сегѡ̀ бжⷭ҇твенными дѣѧ̑нїи, ма́рѳо, вы́шнѧго  воспѣва́ла є҆сѝ хрⷭ҇та̀. 
Съ нб҃сѐ ѿвѣ́тъ, бг҃облаже́ннаѧ ма́рѳо,  прїѧ́тъ ꙗ҆́вѣ, и҆ зачала̀ є҆сѝ ѿ бжⷭ҇твеннагѡ  ѿкрове́нїѧ вели́каго слꙋжи́телѧ. 
Твоѐ прозѧбе́нїе, прпⷣбнаѧ, а҆нтїохі́йскїй  оу҆́бѡ гра́дъ предлага́етъ те́пла предста́телѧ и҆  стѣ́нꙋ и҆ прибѣ́жище сꙋ́щымъ въ ско́рбехъ. 
Бг҃оро́диченъ: 
Же́злъ си́лы тѧ̀, надѣ́ющїисѧ на тѧ̀,  бг҃оневѣ́сто, и҆мꙋ́ще, побѣжда́емъ сꙋпоста̑тныѧ полкѝ. 
Пѣ́снь ѕ҃. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко  хрⷭ҇тѐ, страсте́й мо́ре оу҆кротѝ, и҆ ѿ тлѝ возведи́  мѧ, ꙗ҆́кѡ благоꙋтро́бенъ. 
Виті̑и ѡ҆бличи́лъ є҆сѝ безбѡ́жныѧ оу҆сты̀  свѣ́тлыми: честны́хъ бо і҆кѡ́нъ оу҆ѧсни́лъ є҆сѝ  вои́стиннꙋ, свѧщеннотаи́нниче, поклоне́нїе. 
Свѧще́ннѡ оу҆краси́лъ є҆сѝ твою̀, ѻ҆́ч҃е  сла́вне, жи́знь: стра́стное бо смꙋще́нїе оу҆гаси́лъ  є҆сѝ, и҆ къ жи́зни безстра́стїѧ прите́клъ є҆сѝ. 
Добро́тами слове́съ твои́хъ и҆ оу҆чє́нїи всѝ  вѣ́рнїи благоче́стнѡ наслажда́ющесѧ ра́дꙋютсѧ,  є҆реті̑къ ѧ҆зыкобѡ́лїѧ побѣжда́юще. 
Бг҃оро́диченъ: 
Ве́сь примѣша́етсѧ мѝ, и҆́же безнача́льнѡ  возсїѧ́въ ѿ ѻ҆ц҃а̀, воплоще́нїемъ, пренепоро́чнаѧ,  и҆зъ тебє̀ бы́вшимъ, бг҃оневѣ́сто. (с. 63) 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ, ꙗ҆́кѡ ри́зою, многомлⷭ҇тиве хрⷭ҇тѐ бж҃е  на́шъ. 
Всѧ́ческихъ цр҃и́цꙋ ѿ дꙋшѝ вожделѣ́вши,  оу҆краси́ласѧ є҆сѝ сама̀ чистото́ю, и҆ дарова̑нїѧ  є҆ѧ̀ ра́ди, ма́рѳо, оу҆лꙋчи́ла є҆сѝ. 
Ста́рѣй мꙋ́дрости твое́й, честна́ѧ, оу҆диви́шасѧ  а҆́гг҃ли, и҆ человѣ́цы пою́тъ всѧ́ческихъ творца̀, тѧ̀  просла́вльшаго. 
Ꙗ҆́кѡ дре́во благора́сленно же и҆ красно̀, себѐ  оу҆краси́ла є҆сѝ, и҆ зерца́ло была̀ є҆сѝ нескве́рно,  ꙗ҆вле́нїемъ ст҃а́гѡ дх҃а. 
Бг҃оро́диченъ: 
Тишинꙋ́ тѧ въ бꙋ́ри страсте́й и҆ скорбе́й,  влⷣчце, при́снѡ предзрѧ̀, во приста́нище спасе́нїѧ  притека́ю. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Вострꙋби́въ ꙗ҆́снѡ бжⷭ҇твєннаѧ сладкопѣ̑нїѧ,  ꙗ҆ви́лсѧ є҆сѝ свѣти́льникъ мі́ра свѣтлѣ́йшїй,  свѣ́томъ сїѧ́ѧ трⷪ҇цы, а҆ндре́е прпⷣбне. тѣ́мже всѝ  вопїе́мъ тѝ: не преста́й молѧ́сѧ ѡ҆ всѣ́хъ на́съ. 
І҆́косъ: 
Восхвали́ти твоѐ, ѻ҆́ч҃е, житїѐ ѻ҆каѧ́нный  хощꙋ̀, вѣ́дый ны́нѣ, и҆справле́нїй твои́хъ ра́ди, и҆щꙋ̀  ѿтꙋ́дꙋ ꙗ҆́коже дарова̑нїѧ, похвалы̑ прїѧ́ти твои́хъ  оу҆краше́нїй, и҆ честно́мꙋ верхꙋ̀ твоемꙋ̀, а҆ндре́е,  и҆сплестѝ, є҆́же а҆́гг҃ли почита́ютъ, зовы́й: молѧ̀ не  преста́й ѡ҆ всѣ́хъ на́съ. 
Пѣ́снь з҃. І҆рмо́съ: 
Превозноси́мый ѻ҆ц҃є́въ гдⷭ҇ь, пла́мень  оу҆гасѝ, ѻ҆́троки ѡ҆росѝ, согла́снѡ пою́щыѧ: бж҃е,  бл҃гослове́нъ є҆сѝ. 
Да свѣ́тлость ст҃ы́хъ, преподо́бне, оу҆́зриши,  свѣ́тлостїю дѣ́лъ просвѣти́лъ є҆сѝ житїѐ твоѐ,  зовы́й: бж҃е, бл҃гослове́нъ є҆сѝ. 
Тѣ́ломъ ѡ҆бложе́нъ, безпло́тныхъ чинѡ́мъ  поревнова́лъ (с. 64) є҆сѝ, прпⷣбне, съ ни́миже  согла́снѡ ра́дꙋѧсѧ взыва́еши: бж҃е, бл҃гослове́нъ є҆сѝ. 
І҆ерꙋсали́мъ ны́нѣ свѣ́тлѡ весели́тсѧ,  свѣти́льника многосвѣ́тла мі́рꙋ тѧ̀ возсїѧ́въ,  блаже́нне, поѧ̀: бж҃е, бл҃гослове́нъ є҆сѝ. 
Бг҃оро́диченъ: 
И҆́же пре́жде оу҆́бѡ безпло́тный воплоща́етсѧ,  пречⷭ҇таѧ, за милосе́рдїе безчи́сленное, и҆зъ ложе́снъ  твои́хъ ст҃ы́хъ. є҆мꙋ́же всѝ пое́мъ: бж҃е,  бл҃гослове́нъ є҆сѝ. 
И҆́нъ. І҆рмо́съ: 
Въ нача́лѣ зе́млю ѡ҆снова́вый, и҆ нб҃са̀ сло́вомъ  оу҆тверди́вый, бл҃гослове́нъ є҆сѝ во вѣ́ки, гдⷭ҇и  бж҃е ѻ҆тє́цъ на́шихъ. 
Страстнꙋ́ю совле́кши ри́зꙋ, въ безстра́стнꙋю  ѻ҆де́ждꙋ ѡ҆дѣ́ѧласѧ є҆сѝ, и҆ женихꙋ̀ чи́стѡ,  преподо́бнаѧ, ѡ҆брꙋчи́ласѧ хрⷭ҇тꙋ̀, и҆ оу҆годи́ла  є҆сѝ. 
Сто́лпъ ѻ҆́гненъ твоѐ прозѧбе́нїе ꙗ҆ви́сѧ,  ма́рѳо честна́ѧ, просвѣща́ющъ мі́ръ, и҆ ꙗ҆̀же въ мі́рѣ  ѡ҆чища́ѧ ѿ неразꙋ́мїѧ те́мнагѡ, и҆ всѧ́кагѡ и҆на́гѡ  гнѣ́ва. 
Плотска̑ѧ погаси́ла є҆сѝ возношє́нїѧ, и҆  мы́сленныхъ вра̑гъ кова́рствїѧ возгнꙋша́ласѧ є҆сѝ,  прпⷣбнаѧ ма́рѳо, и҆ си́хъ сплетє́нїѧ на зе́млю  низве́ргла є҆сѝ. 
Бг҃оро́диченъ: 
Ви́дѣти на́мъ сла́вꙋ сн҃а твоегѡ̀, и҆ чи́стѣ  є҆ѧ̀ наслади́тисѧ, тѧ̀ жела́ющымъ и҆ воспѣва́ющымъ,  моли́сѧ прилѣ́жнѡ, бг҃облагода́тнаѧ. 
Пѣ́снь и҃. І҆рмо́съ: 
Тебѣ̀ вседѣ́телю, въ пещѝ ѻ҆́троцы всемі́рный  ли́къ спле́тше поѧ́хꙋ: дѣла̀ всѧ̑каѧ, гдⷭ҇а по́йте, и҆  превозноси́те во всѧ̑ вѣ́ки. 
Но́вагѡ кївѡ́та цр҃ковь, ѻ҆́ч҃е, ꙗ҆́снѡ  ѡ҆бвесели́лъ є҆сѝ, ли́ки соста́вль взыва́ѧ: всѧ̑ дѣла̀  гдⷭ҇нѧ, гдⷭ҇а по́йте, и҆ превозноси́те во всѧ̑ вѣ́ки. 
Пѣ́нїе но́вое въ цр҃кви, блаже́нне, прпⷣбнѡ  взыва́лъ (с. 65) є҆сѝ вседержи́телю: всѧ̑ дѣла̀  гдⷭ҇нѧ, гдⷭ҇а по́йте, и҆ превозноси́те во всѧ̑ вѣ́ки. 
Даѧ̀ добродѣ́телїю бг҃олѣ́пнѡ дѣла̀, страда̑нїѧ  воспѣ́лъ є҆сѝ, а҆ндре́е премꙋ́дре, всѣ́хъ ст҃ы́хъ,  дре́вле оу҆дивле́нныхъ и҆ соверше́нныхъ хрⷭ҇тꙋ̀ во  вѣ́ки. 
Бг҃оро́диченъ: 
Прїиди́те, чⷭ҇тꙋю бг҃оѻтрокови́цꙋ воспое́мъ,  глаго́люще, бжⷭ҇твенными пѣ́сньми: ра́дꙋйсѧ, дв҃о,  є҆ѧ́же ра́ди ра́дость даде́сѧ є҆стествꙋ̀  человѣ́ческомꙋ, пребл҃гослове́ннаѧ. 
И҆́нъ. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте и҆ превозноси́те во всѧ̑ вѣ́ки. 
Нището́ю вре́менныхъ стѧжа́ла є҆сѝ бога́тство,  ма́рѳо, вѣ́чное и҆ сла́вꙋ. и҆ сегѡ̀ ра́ди любо́вїю  взыва́ла є҆сѝ: гдⷭ҇а по́йте, и҆ превозноси́те є҆го̀ во  вѣ́ки. 
Вѣ́дый бг҃ъ твоѐ се́рдце и҆ жела́нїе, є҆го́же  родила̀ є҆сѝ, ѿ младе́нства, прпⷣбнаѧ ма́рѳо,  вѣ́рою серде́чною вѣнча̀ бжⷭ҇твеннѣ, вѣ́рою вопїю́ща  є҆мꙋ̀ во вѣ́ки всѧ̑. 
Свѣ́тлый твоегѡ̀ пра́здника де́нь ѡ҆зарѧ́етъ  вѣ́рныхъ мы̑сли, и҆ просвѣща́етъ всю̀ зе́млю, ꙗ҆́коже  денни́ца, да́же до конє́цъ землѝ всесїѧ́ѧ. 
Бг҃оро́диченъ: 
И҆́же є҆стество̀ на́ше созда́вый, и҆зъ тебє̀  сїѐ ѡ҆бле́къ, бцⷣе, воѡбража́етъ, и҆ ѡ҆бновлѧ́етъ  ꙗ҆́кѡ чл҃вѣколю́бецъ, тѧ̀ пѣсносло́вѧщыѧ и҆  славосло́вѧщыѧ вои́стиннꙋ бцⷣꙋ. 
Пѣ́снь ѳ҃. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Глагѡ́лъ твои́хъ вѣща́нїе всю̀ ѡ҆бтечѐ зе́млю,  оу҆че́нїй же красота̀ и҆ свѣ́тлость, а҆ндре́е  блаже́нне: тѣ́мже хрⷭ҇то́съ, и҆́же всѣ́хъ цр҃ь, тѧ̀  вѣнча́лъ є҆́сть благолѣ́пїѧ вѣнце́мъ. (с. 66) 
Соедине́нїемъ лꙋ́чшимъ наслажда́ѧсѧ зарѝ  трисїѧ́нныѧ, а҆ндре́е таи́нниче, пачеесте́ственныхъ,  любо́вїю творѧ́щихъ твою̀ свѧтꙋ́ю па́мѧть свѧще́ннѡ,  ны́нѣ моли́твами твои́ми ѿ бѣ́дъ сохранѝ. 
Со безпло́тными чи́нми весели́шисѧ ны́нѣ на  нб҃сѣ́хъ: си́хъ бо на землѝ житїѐ неꙋкло́ннѡ ꙗ҆́кѡ  пожи́въ, и҆ пра́выѧ вѣ́ры ꙗ҆́вльсѧ проповѣ́дникъ  и҆зрѧ́денъ, бг҃оглаго́ливе досточꙋ́дне. 
Бг҃оро́диченъ: 
Приноси́мое оу҆ста́вила є҆сѝ сме́рти  неꙋста́вное стремле́нїе, ро́ждши пло́тски вои́стиннꙋ  па́че оу҆ма̀ жи́знь вѣ́чнꙋю: є҆́йже прирази́всѧ  оу҆сты̀ го́рькїй а҆́дъ оу҆праздни́сѧ, прест҃а́ѧ дв҃о  мт҃и. 
И҆́нъ. І҆рмо́съ: 
Велича́емъ тѧ̀ мт҃рь бж҃їю, и҆ сла́вимъ тѧ̀, бцⷣе  дв҃о, ꙗ҆́кѡ сп҃са ро́ждшꙋю дꙋ́шъ на́шихъ. 
Є҆диноѻбра́знѡ, ма́рѳо, ликꙋ́ющи съ сы́номъ,  молѝ хрⷭ҇та̀ бг҃а на́шего ѡ҆ почита́ющихъ тѧ̀. 
Благоче́стнѡ пожи́вши въ трꙋдѣ̀ мꙋ́жески  подвиза́ласѧ є҆сѝ: ѿ негѡ́же сокры́ла є҆сѝ  бога́тство нбⷭ҇ное. 
Ѡ҆блобыза́емъ твои́хъ моще́й ра́кꙋ, ма́рѳо  всечестна́ѧ, и҆зъ неѧ́же почерпа́емъ и҆сцѣле́нїй во́ды. 
Бг҃оро́диченъ: 
Па́че со́лнечныхъ лꙋ̑чъ моли́тва твоѧ̀ возсїѧ́вши,  просвѣща́етъ, пречⷭ҇таѧ, тѧ̀ велича́ющыѧ. 
Свѣти́ленъ. Подо́бенъ: Нб҃о ѕвѣзда́ми: 
А҆́гг҃льскагѡ житїѧ̀ жела́ѧ, прпⷣбне, тѣ́мже  покори́лъ є҆сѝ стра̑сти плотскі̑ѧ мꙋ́жески,  равноа́гг҃ленъ бы́въ, бг҃оно́се ѻ҆́ч҃е. 
Бг҃оро́диченъ: 
Тѧ̀ предста́тельницꙋ и҆́мамы всѝ грѣ́шнїи, ѽ  прест҃а́ѧ дв҃о! ты̀ благопремѣ́нна сотворѝ твоего̀  сн҃а, мт҃рними твои́ми моли́твами. (с. 67) 
На стїхо́внѣ ѻ҆ктѡ́иха. Сла́ва, гла́съ ѕ҃: 
Прпⷣбне ѻ҆́ч҃е а҆ндре́е, во всю̀ зе́млю и҆зы́де  вѣща́нїе и҆справле́нїй твои́хъ: тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскїѧ  погꙋби́лъ є҆сѝ полкѝ и҆ а҆́гг҃льскїѧ дости́глъ є҆сѝ  чи́ны: и҆́хже житїю̀ безъ поро́ка поревнова́лъ є҆сѝ.  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
Зача́тїе твоѐ безсѣ́менное, и҆ ржⷭ҇тво̀  неизрече́нное помышлѧ́ющи, оу҆дивлѧ́юсѧ ѕѣлѡ̀: ка́кѡ  си́це, ꙗ҆́коже ѕлодѣ́й, благоволи́лъ є҆сѝ оу҆мре́ти,  сн҃е; пречⷭ҇таѧ пла́чꙋщи взыва́ше. 
На лїтꙋргі́и, прокі́менъ, гла́съ з҃: Восхва́лѧтсѧ  прпⷣбнїи во сла́вѣ, и҆ возра́дꙋютсѧ на ло́жахъ свои́хъ.  Сті́хъ: Воспо́йте гдⷭ҇еви пѣ́снь но́вꙋ. А҆пⷭ҇лъ къ  є҆вре́ємъ, зача́ло ти҃ї ѿ полꙋ̀. А҆ллилꙋ́їа, гла́съ  в҃: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. Є҆ѵⷢ҇лїе ѿ матѳе́а,  зача́ло к҃а. Прича́стенъ: Въ па́мѧть вѣ́чнꙋю: 


(с. 67) 
Мѣ́сѧца тогѡ́же въ є҃-й де́нь. 
Прпⷣбнагѡ ѻ҆тца̀ на́шегѡ а҆ѳана́сїа а҆ѳѡ́нскагѡ: 
И҆ ѡ҆брѣ́тенїе честны́хъ моще́й прпⷣбнагѡ и҆  бг҃оно́снагѡ ѻ҆тца̀ на́шегѡ и҆гꙋ́мена се́ргїа,  ра́донежскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
А҆ и҆дѣ́же хра́мъ а҆ѳана́сїа, твори́мъ бдѣ́нїе. 
На ма́лѣй вече́рни стїхи̑ры на д҃, гла́съ а҃.  Подо́бенъ: Всехва́льнїи мꙋ́ченицы: 
Бжⷭ҇твеннагѡ ми́ра ꙳ те́плъ рачи́тель бы́въ, ꙳  си́мъ всѧ́кꙋ низложи́лъ є҆сѝ ꙳ де́мѡнѡвъ си́лꙋ, ꙳ и҆  кова́рствїѧ и҆́хъ (с. 68) оу҆мꙋ́чилъ є҆сѝ, ꙳ и҆ всѧ́кꙋ  добродѣ́тель соблю́лъ є҆сѝ, ꙳ безнавѣ́тнѡ ѿ  ѻ҆́нѣхъ ꙳ хи́тростей ле́стныхъ, ꙳ ѻ҆́ч҃е а҆ѳана́сїе. 
Премꙋ́дрости лꙋ́чшее ꙳ нача́ло стра́хꙋ  предложи́въ, ꙳ ꙗ҆́коже ѡ҆снова́нїе непоколеби́мо, ꙳ и҆  оу҆твержда́емо ѿ негѡ̀, ꙳ бжⷭ҇твєнныѧ за́пѡвѣди  соблю́лъ є҆сѝ, ꙳ и҆ си́ми ѡ҆чи́щсѧ, ꙳ просвѣти́лъ  є҆сѝ дꙋ́шꙋ, ꙳ неизрече́нныхъ же сподо́билсѧ є҆сѝ въ  се́рдцѣ твое́мъ та̑инъ, ꙳ ѻ҆́ч҃е а҆ѳана́сїе. 
Въ землѝ не скры́лъ є҆сѝ ꙳ тебѣ̀ да́ннагѡ  свы́ше ꙳ ѿ бжⷭ҇твенныѧ благода́ти тала́нта: ꙳ но  пре́далъ є҆сѝ ꙳ и҆ мнѡ́гимъ и҆нѣ̑мъ незави́стнѡ, ꙳  бога́тнѡ же бжⷭ҇твенныхъ дарѡ́въ, ꙳ и҆̀мже причасти́лсѧ  є҆сѝ, ꙳ ꙗ҆́кѡ вѣ́ренъ строи́тель, ꙳ ꙗ҆ви́лсѧ є҆сѝ  наслѣ́дникъ бж҃їй, а҆ѳана́сїе. 
Сла́ва, гла́съ ѕ҃: 
Безсме́ртїѧ тезоимени́таго всѝ восхва́лимъ, во  а҆ѳѡ́нѣ мꙋ́жески и҆ до́блественнѣ пости́вшасѧ, и҆́же и҆  ста́до собра̀ сїѐ, и҆ хра́мъ гдⷭ҇еви воздви́же любо́вїю,  и҆ мт҃ри бж҃їи возложѝ всѧ̑: є҆́йже и҆ мо́литсѧ ѡ҆  на́съ вѣ́рою соверша́ющихъ па́мѧть є҆гѡ̀. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀: 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Сни́демсѧ ли́цы ѻ҆тє́цъ, ꙳ и҆̀же во а҆ѳѡ́нѣ, ꙳  въ па́мѧть бжⷭ҇твеннагѡ ꙳ и҆ мꙋ́драгѡ а҆ѳана́сїа, ꙳  сла́вѧще гдⷭ҇а. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Всѧ̑ ѿ дꙋшѝ ꙳ притека́ющыѧ, пребл҃же́нне, ꙳ къ  бжⷭ҇твенномꙋ хра́мꙋ твоемꙋ̀, ꙳ спаса́й ѿ бѣ́дъ, ꙳  бг҃омꙋ́дре а҆ѳана́сїе. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Собо́ръ честны́й ꙳ ѻ҆тє́цъ собра́всѧ, ꙳ со  оу҆ченикѝ твои́ми, ꙳ ра́цѣ честнѣ́й твое́й ꙳ всѝ  прикаса́емсѧ. 
Сла́ва, и҆ ны́нѣ, бг҃оро́диченъ: 
Горѣ́ тѧ ли́цы, ꙳ бцⷣе дв҃о, ꙳ пою́тъ съ  до́льними, ꙳ сла́вѧще непреста́ннѡ ꙳ ржⷭ҇тво̀ твоѐ  пречⷭ҇тое. (с. 69) 
Тропа́рь, гла́съ г҃: 
Є҆́же во пло́ти житїю̀ твоемꙋ̀ оу҆диви́шасѧ  а҆́гг҃льстїи чи́ни, ка́кѡ съ тѣ́ломъ къ неви̑димымъ  сплете́нїємъ и҆зше́лъ є҆сѝ, присносла́вне, и҆  оу҆ѧзви́лъ є҆сѝ дє́мѡнскїѧ полкѝ. ѿѻнꙋ́дꙋже,  а҆ѳана́сїе, хрⷭ҇то́съ тебѣ̀ воздадѐ бога́тыми  дарова́ньми: сегѡ̀ ра́ди, ѻ҆́ч҃е, молѝ спасти́сѧ  дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
На вели́цѣй вече́рни пое́мъ, Блаже́нъ мꙋ́жъ,  а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ в҃.  Поⷣ: Кі́ими похва́льными: 
Кі̑ѧ похва̑льныѧ по́чєсти принесе́мъ а҆ѳана́сїю,  преиспещре́нномꙋ дѣѧ́ньми, и҆ и҆з̾ѻби́льномꙋ  бл҃года́тьми, бг҃осїѧ́нна свѣтоли́тїѧ мече́мъ  посѣ́кшемꙋ страсте́й стремлє́нїѧ, столпꙋ̀  бг҃овидѣ́ньми сїѧ́ющꙋ, воздержа́нїѧ свѣти́льникꙋ, на  свѣ́щницѣ дꙋше́внѣмъ зарю̀ и҆спꙋща́ющꙋ бж҃їѧ  велѣ́нїѧ, всѣ̑мъ жи́знь даю́щагѡ; 
Кі́ими похва́льными вѣнцы̑ а҆ѳана́сїа вѣнча́емъ  словесы̀, свѧще́ннагѡ тече́нїѧ рачи́телѧ, нбⷭ҇нымъ  оу҆че́нїемъ взѧ́таго бг҃овидѣ́нїѧ крилы̀ бжⷭ҇твенными,  столпа̀ смире́нїѧ неѡбори́маго, стѣ́нꙋ разсꙋжде́нїѧ  непоколеби́мꙋю, нра́вомъ оу҆краше́нїѧ чⷭ҇тно́е  бл҃голѣ́пїе, ѡ҆ ча́дѣхъ свои́хъ хрⷭ҇та̀ бг҃а молѧ́щаго,  є҆ди́наго бл҃госе́рдаго; 
Оу҆́тро присносвѣ́тлое, прпⷣбне, показа́лсѧ  є҆сѝ, лꙋча́ми бл҃года́тными: страсте́й мгло́ю  ѡ҆слѣпѣва́ющихъ приве́лъ є҆сѝ къ свѣ́тꙋ  невече́рнемꙋ, ѻ҆́ч҃е а҆ѳана́сїе бг҃омꙋ́дре. ѿню́дꙋже  ꙗ҆́кѡ возрасти́вша тала́нтъ, дꙋша́мъ тѧ̀ цѣли́телѧ  хрⷭ҇то́съ предлага́етъ, неисцѣ̑льнымъ стрꙋпѡ́мъ  согни́вшымъ, мече́мъ слове́съ посѣка́юща, и҆ здра́вїе  при́снѡ и҆ спасе́нїе всѣ̑мъ подаю́ща. 
Сла́ва, гла́съ ѕ҃: 
Ꙗ҆́кѡ бжⷭ҇твеннаѧ жи́знь твоѧ̀, и҆ всеѡсвѧще́нный  тво́й (с. 70) коне́цъ, ѻ҆́ч҃е а҆ѳана́сїе: въ то́й бо  всеѧ̀ горы̀ мно́жество сне́мшесѧ, ꙗ҆́кѡ ви́дѣ безъ  дыха́нїѧ на ѻ҆дрѣ́ тѧ, глагѡ́лы велегла́сными вопїѧ́ше:  да́ждь коне́чное сло́во рабѡ́мъ твои̑мъ, свѧ́те. наꙋчѝ,  гдѣ̀ ѡ҆ставлѧ́еши ча̑да твоѧ̑, ѻ҆́ч҃е, и҆̀хже  оу҆ще́дри ꙗ҆́кѡ ѻ҆тє́цъ, пои́стиннѣ ми́лостивъ и҆  любе́зенъ. ѻ҆ба́че а҆́ще и҆ здѣ̀ гро́бъ покрыва́етъ, на  горѣ́ тѧ всѝ бога́тна и҆́мамы предста́телѧ и҆  моли́твенника къ бг҃ꙋ, любо́вїю чтꙋ́щїи тѧ̀. 
И҆ ны́нѣ, бг҃оро́диченъ: Кто̀ тебѐ не  оу҆бл҃жи́тъ: 
Вхо́дъ. Прокі́менъ днѐ. И҆ чтє́нїѧ трѝ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во  ѻ҆чесѣ́хъ безꙋ́мныхъ оу҆мре́ти, и҆ вмѣни́сѧ  ѡ҆ѕлобле́нїе и҆схо́дъ и҆́хъ: и҆ є҆́же ѿ на́съ  ше́ствїе, сокрꙋше́нїе, ѻ҆ни́ же сꙋ́ть въ ми́рѣ. И҆́бо  предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ,  оу҆пова́нїе и҆́хъ безсме́ртїѧ и҆спо́лнено, и҆ вма́лѣ  нака́зани бы́вше, вели́кими благодѣ́тельствовани  бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ  достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ  и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆  во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры  по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ  людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость  въ преподо́бныхъ є҆гѡ̀, и҆ посѣще́нїе во и҆збра́нныхъ  є҆гѡ̀. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ.  Сегѡ̀ ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ  добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀,  и҆ мы́шцею защити́тъ и҆̀хъ. (с. 71) Прїи́метъ всеѻрꙋ́жїе  рве́нїе своѐ, и҆ воѡрꙋжи́тъ тва́рь въ ме́сть врагѡ́мъ.  Ѡ҆блече́тсѧ въ бронѧ̀ пра́вды, и҆ возложи́тъ шле́мъ,  сꙋ́дъ нелицемѣ́ренъ: прїи́метъ щи́тъ непобѣди́мый  преподо́бїе: поѡстри́тъ же напра́сный гнѣ́въ во  ѻ҆рꙋ́жїе: спобо́ретъ же съ ни́мъ мі́ръ на безꙋ̑мныѧ:  по́йдꙋтъ праволꙋ̑чныѧ стрѣ́лы мѡ́лнїины, и҆ ꙗ҆́кѡ ѿ  благокрꙋ́гла лꙋ́ка ѻ҆блакѡ́въ на намѣ́ренїе полетѧ́тъ:  и҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды:  вознегодꙋ́етъ на ни́хъ вода̀ морска́ѧ, рѣ́ки же  потопѧ́тъ ѧ҆̀ на́глѡ. Сопроти́въ ста́нетъ и҆̀мъ дꙋ́хъ  си́лы, и҆ ꙗ҆́кѡ ви́хоръ развѣ́етъ и҆̀хъ: и҆  ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство  преврати́тъ престо́лы си́льныхъ. Слы́шите оу҆̀бо,  ца́рїе, и҆ разꙋмѣ́йте: навы́кните, сꙋдїи̑ концє́въ  землѝ. Внꙋши́те держа́щїи мно́жєства и҆ гордѧ́щїисѧ ѡ҆  наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а  держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ:  сѣди́на же є҆́сть мꙋ́дрость человѣ́кѡмъ, и҆ во́зрастъ  ста́рости житїѐ нескве́рное. Благоꙋго́денъ бг҃ови бы́въ,  возлю́бленъ бы́сть, и҆ живы́й посредѣ̀ грѣ̑шникъ  преста́вленъ бы́сть. Восхище́нъ бы́сть, да не ѕло́ба  и҆змѣни́тъ ра́зꙋма є҆гѡ̀, и҆лѝ ле́сть прельсти́тъ  дꙋ́шꙋ є҆гѡ̀. Раче́нїе бо ѕло́бы помрача́етъ дѡ́браѧ, и҆  паре́нїе по́хоти премѣнѧ́етъ оу҆́мъ неѕло́бивъ.  Сконча́всѧ вма́лѣ, и҆спо́лни лѣ̑та дѡ́лга: оу҆го́дна  бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ  среды̀ лꙋка́вствїѧ. Лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е:  ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. (с. 72) 
На лїті́и стїхи̑ры, гла́съ а҃. Самогла̑сны: 
Незаходи́маго свѣти́льника вселе́нныѧ, воспое́мъ  всѝ а҆ѳана́сїа: па́че со́лнца бо возсїѧ̀ въ тверды́ни  вѣ́ры, и҆ вѣ́рныхъ соста́вы къ добродѣ́тели наста́ви,  ѻ҆́во оу҆́бѡ бг҃одохнове́нными оу҆чє́нїи, и҆  спаси́тельными глагѡ́лъ ввождє́нїи, и҆̀же незави́стными  и҆ ѻ҆би́льными ѿ оу҆сте́нъ и҆сточа́ше. ѻ҆́во же  дѣ́телїю чꙋ́дною, и҆ равноа́гг҃льнымъ житїе́мъ, къ  ре́вности привлача́ѧ, и҆ ѻ҆боѧ̀ житїѐ и҆ сло́во  пресвѣ́тло, ꙗ҆́коже во́ждь и҆зрѧ́денъ бг҃оподо́бнѡ  показꙋ́ѧ. тогѡ̀ моли́твами, хрⷭ҇тѐ бж҃е на́шъ, сїѐ  ста́до соблюдѝ, и҆ правосла́вныхъ вѣ́рꙋ оу҆твердѝ,  ꙗ҆́кѡ чл҃вѣколю́бецъ. 
Гла́съ в҃: 
Хрⷭ҇то́ва рачи́телѧ тезоимени́таго безсме́ртїю,  и҆́стиннаго таи́нника сп҃сова, и҆ красотꙋ̀ и҆ хвалꙋ̀  є҆диноѻбра̑знымъ всѣ̑мъ, и҆ наста́вникѡмъ,  ѡ҆свѧще́ннаго ѿ младе́нства гдⷭ҇еви, ли́цы ѻ҆тє́цъ  соше́дшесѧ восхва́лимъ: се́й бо жела́нїе бжⷭ҇твенное въ  себѐ прїе́мъ, мїрскꙋ́ю оу҆́бѡ ѡ҆ста́ви пре́лесть,  взѧ́тъ же ꙗ҆ре́мъ хрⷭ҇то́въ на ра́мо, и҆ полкѝ бѣсѡ́въ  побѣдѝ мꙋ́жески, показа́въ на́мъ дѣ́тельнѡ бжⷭ҇твенныѧ  любвѐ и҆зрѧ́дный пꙋ́ть: и҆́бо и҆ то́й сі́й прете́къ во  тща́нїи, пости́же свѣ́тъ и҆́стинный трⷪ҇цы  вседѣ́тельныѧ. ѽ чꙋдесѐ оу҆жа́снагѡ, и҆ ве́щи  бг҃оподо́бныѧ! ꙗ҆́кѡ зе́менъ сы́й є҆стество́мъ, ра́венъ  бы́сть мы́слєннымъ сꙋществѡ́мъ, сла́вꙋ и҆ че́сть бж҃їю  воспрїе́млѧ, и҆ моли́твенникъ на́мъ быва́етъ: ꙗ҆́кѡ да  оу҆лꙋчи́мъ вѣ́чныхъ бла̑гъ въ де́нь сꙋ́дный. 
Гла́съ д҃: 
Оу҆дивѝ мы́сленныхъ, оу҆жасѝ и҆ зємны́ѧ,  пречꙋ́дны трꙋды̀ воздержа́нїѧ твоегѡ̀ житїѧ̀: ꙗ҆́коже бо  безпло́тенъ ѿню́дъ, во пло́ти ста́ростнѣ, врагѝ  неви̑димыѧ пребори́лъ є҆сѝ. ро́ди оу҆́бѡ тѧ̀ всѝ  пою́тъ благочести́выхъ, (с. 73) и҆зрѧ́днѣе же твоѐ  честно́е ста́до, свѣ́тлость твои́хъ болѣ́зней  столпописа́нїе, є҆́же показа́лъ є҆сѝ, ꙗ҆́кѡ гра́дъ въ  пꙋсты́ни красе́нъ, и҆́же жили́ще собо́рѡмъ мона́шєскимъ  бг҃оподо́бнѡ соста́вилъ є҆сѝ, и҆ є҆́же ꙗ҆́коже  ѻ҆де́ждами многоче́стными твои́ми красꙋ́етсѧ чꙋдесы̀, и҆  до́блественными страда̑нїи: и҆ твои́ми мольба́ми,  а҆ѳана́сїе, и҆ моли́твами и҆спроша́етъ, ко хрⷭ҇тꙋ̀  соблюсти́сѧ, и҆мꙋ́щемꙋ ве́лїю ми́лость. 
Сла́ва, гла́съ є҃: 
Вострꙋ́бимъ трꙋбо́ю пѣ́сней, благода́ть бо дх҃а,  всѧ́кїѧ трꙋбы̀ благолѣ́пнѣйши, всѣ́хъ къ пѣ́нїю  созыва́етъ бг҃оно́снагѡ ѻ҆тца̀: ца́рїе и҆ кнѧ́зи да  чꙋдѧ́тсѧ всѣ́хъ цр҃ѧ̀ и҆́скреннемꙋ рабꙋ̀, и҆́же  мїроде́ржца нача̑ла и҆ вла̑сти, дх҃а бжⷭ҇твеннагѡ всѣ́ми  ѻ҆рꙋ̑жїи побѣди́вшагѡ. па́стырїе и҆ оу҆чи́телїе,  и҆зрѧ́днаго вои́стиннꙋ пра́вила же и҆ ѻ҆́браза па́ствѣ,  да восхва́лѧтъ, и҆́же въ повелѣ́нїихъ свѣ́тлаго, и҆ въ  вѣ́рѣ до́блѧго, и҆́же въ видѣ́нїихъ высо́каго, въ  дѣѧ́нїихъ вы́ше ѻ҆́блакъ, во оу҆че́нїихъ пи́щꙋ  пото́ка, наста́вника заблꙋ́ждшымъ, подпо́рꙋ  преклонє́ннымъ, всѣ́хъ болѧ́щихъ ми́лꙋющаго, а҆ѳѡ́нꙋ  вели́кое оу҆краше́нїе, похвалѧ́юще всѝ рце́мъ:  ѻ҆тцє́мъ верхо́вне а҆ѳана́сїе, предста́ни твои̑мъ  рабѡ́мъ всегда̀, ѻ҆́ч҃е на́шъ, и҆ спасѝ ста́до твоѐ  моли́твами твои́ми. 
И҆ ны́нѣ, бг҃оро́диченъ, гла́съ то́йже: 
Вострꙋ́бимъ трꙋбо́ю пѣ́сней: прекло́ншибосѧ  свы́ше всецр҃и́ца мт҃и дв҃а, бл҃гослове́ньми вѣнчава́етъ  воспѣва́ющихъ ю҆̀. царѝ и҆ кнѧ́зи да стекꙋ́тсѧ, и҆  цр҃и́цѣ да воспле́щꙋтъ въ пѣ́снехъ, цр҃ѧ̀ ро́ждшей,  сме́ртїю ѡ҆держи̑мыѧ пе́рвѣе, разрѣши́ти чл҃вѣколю́бнѡ  благоизво́лившаго: па́стыри и҆ оу҆чи́тели, до́брагѡ  па́стырѧ пречⷭ҇тꙋю мт҃рь, соше́дшесѧ восхва́лимъ,  свѣ́щникъ златоза́рный, свѣтоно́сный ѻ҆́блакъ, нб҃съ  простра́ннѣйшꙋ, ѡ҆дꙋшевле́нный же кївѡ́тъ, (с. 74)  ѻ҆гнезра́чный влⷣченъ прⷭ҇то́лъ, маннопрїе́мнꙋю златꙋ́ю  ста́мнꙋ, затворе́ннꙋю сло́ва две́рь, всѣ́хъ хрⷭ҇тїа́нъ  прибѣ́жище, пѣ́сньми бг҃огла́сными похвалѧ́юще, си́це  рце́мъ: пала́то сло́ва, сподо́би смире́нныхъ на́съ  небе́снагѡ црⷭ҇твїѧ, ничто́же бо невозмо́жно хода́тайствꙋ  твоемꙋ̀. 
На стїхо́внѣ, гла́съ є҃. Подо́бенъ: Ра́дꙋйсѧ: 
Ра́дꙋйсѧ, а҆́гг҃льскимъ бесѣ́дꙋѧ ликостоѧ́нїємъ,  а҆ѳана́сїе прпⷣбне: житїе́ бо сїѐ, ѻ҆́ч҃е, на землѝ  вои́стиннꙋ, добродѣ́тель оу҆держа́въ, пожи́лъ є҆сѝ:  показа́лсѧ є҆сѝ чистоты̀ нескве́рное зерца́ло,  лꙋчеза̑рныѧ мѡ́лнїи воспрїе́млѧ дх҃а ст҃а́гѡ, всесла́вне.  ѿѻнꙋ́дꙋже ѡ҆зарѧ́емь, зрѣ́лъ є҆сѝ бꙋ̑дꙋщаѧ, всѧ̑  предглаго́лѧ, ѿ бжⷭ҇твеннагѡ свѣтоѧвле́нїѧ наꙋча́емь  хрⷭ҇то́ва: є҆го́же молѝ дꙋша́мъ на́шымъ пода́ти ве́лїю  ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, по́стникѡвъ нача́льникъ бы́въ, и҆  непобѣди́мь побо́рникъ: страсте́й бо ѿсѣка́ѧ ко́рень,  и҆ бѣсѡ́въ стремлє́нїѧ, предста́въ мꙋ́жески,  а҆ѳана́сїе, тѣ́хъ посрами́лъ є҆сѝ дꙋшепа́гꙋбнꙋю  пре́лесть. крⷭ҇та́ же сп҃сова дѣ́йство, и҆ непобѣди́мꙋю  ꙗ҆ви́лъ є҆сѝ си́лꙋ, є҆́юже и҆ препоѧ́савсѧ,  побѣди́лъ є҆сѝ всѧ̑ ѿмета́ющыѧ бж҃їе плотско́е  ꙗ҆вле́нїе хрⷭ҇то́во: є҆го́же молѝ дарова́ти дꙋша́мъ  на́шымъ ве́лїю ми́лость. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Сто́лпъ свѣтови́дѣнъ, добродѣ́телїю  оу҆твержде́нъ, и҆ ѻ҆́блакъ ѡ҆сѣнѧ́ющь, и҆́же во  а҆ѳѡ́нѣ, ты̀ ꙗ҆ви́лсѧ є҆сѝ, ѻ҆́ч҃е, къ нб҃сѝ ѿ  землѝ бг҃а зрѧ́щихъ предводѧ̀, крⷭ҇тною па́лицею  страсте́й и҆скорени́лъ є҆сѝ мо́ре: мы́сленнаго же  а҆мали́ка ѿри́нꙋвъ, непреткнове́нный нбⷭ҇ный восхо́дъ  ѡ҆брѣ́лъ є҆сѝ, бг҃облаже́нне, и҆ жре́бїй  непреминꙋ́ющь, со (с. 75) безпло́тными престо́лꙋ ра́дꙋѧсѧ  предстоѧ̀ хрⷭ҇то́вꙋ: є҆го́же молѝ дꙋша́мъ на́шымъ  пода́ти ве́лїю ми́лость. 
Сла́ва, гла́съ ѕ҃: 
Ѻ҆ч҃ескꙋю добро́тꙋ, по́стникѡвъ оу҆краше́нїе,  и҆сто́чника чꙋде́съ, и҆ къ бг҃ꙋ моли́твенника  непосты́дна, сте́кшесѧ, ѽ празднолю́бцы, пѣ́сненными  похвала́ми воспое́мъ, глаго́люще: ра́дꙋйсѧ, мона́шескагѡ  житїѧ̀ пра́вило, и҆ ѻ҆́бразъ, и҆ печа́ть и҆звѣ́стнаѧ:  ра́дꙋйсѧ, свѣти́льниче пресвѣ́тлый, ѡ҆зарѧ́ѧй всѧ́кꙋ  добродѣ́тель свѣтлостьмѝ: ра́дꙋйсѧ, и҆́же въ бѣда́хъ  вели́кїй оу҆тѣ́шителю, и҆ те́плый застꙋ́пниче  печа̑льнымъ. тѣ́мъ оу҆́бѡ, а҆ѳана́сїе, не преста́й  молѧ̀ хрⷭ҇та̀ бг҃а ѡ҆ ста́дѣ твое́мъ се́мъ, и҆ всѣ́хъ  вѣ́рныхъ, почита́ющихъ всечестно́е твоѐ оу҆спе́нїе. 
И҆ ны́нѣ, гла́съ то́йже: Бцⷣе, ты̀ є҆сѝ лоза̀  и҆́стиннаѧ: 
Тропа́рь, гла́съ г҃: Є҆́же во пло́ти житїю̀:  пи́санъ на ма́лѣй вече́рни. 
На оу҆́трени, на Бг҃ъ гдⷭ҇ь, тропа́рь два́жды.  Сла́ва, и҆ ны́нѣ, бг҃оро́диченъ: Тѧ̀  хода́тайствовавшꙋю: 
По а҃-й стїхоло́гїи сѣда́ленъ, гла́съ а҃. 
Подо́бенъ: Гро́бъ тво́й: 
Многосвѣ́тлаѧ ѕвѣзда̀ мона́шествꙋющихъ  показа́лсѧ є҆сѝ, и҆ степе́нь и҆звѣ́стенъ, воздержа́нїѧ  же предѣ́лъ, пресвѣ́тлое зерца́ло разсꙋжде́нїѧ,  прпⷣбне, па́мѧть твою̀ ра́достнѡ соверша́ющымъ  разрѣше́нїѧ просѝ согрѣше́нїй, преблаже́нне, бг҃ꙋ  предстоѧ̀. 
Два́жды. 
Сла́ва, и҆ ны́нѣ, бг҃оро́диченъ: 
Наста́ви на́съ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ преблага́го  прогнѣ́вавшыѧ гдⷭ҇а, неискꙋсобра́чнаѧ бл҃гослове́ннаѧ  марі́е, прибѣ́жище ѿча́ѧнныхъ человѣ́кѡвъ, бж҃їе  жили́ще. (с. 76) 
По в҃-й стїхоло́гїи сѣда́ленъ, гла́съ г҃.  Подо́бенъ: Бжⷭ҇твенныѧ вѣ́ры: 
Бжⷭ҇твеннымъ жела́нїемъ безсме́ртїѧ, а҆ѳана́сїе,  ѡ҆держи́мь, и҆ крⷭ҇тъ на ра́мо взе́мъ, во а҆ѳѡ́нѣ и҆́же  дре́вле жела́нїемъ, всели́лсѧ є҆сѝ, и҆дѣ́же, прпⷣбне,  гдⷭ҇еви собра́лъ є҆сѝ ста́до. тѣ́мже и҆ моли́твенника  тѧ̀ те́пла стѧжа́хомъ ко гдⷭ҇ꙋ. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́во, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ,  па́че всѣ́хъ менѐ пе́рсть бы́вша, ѡ҆скверне́на  плотски́ми прегрѣше́ньми, ѡ҆чи́сти моли́твъ твои́хъ  бжⷭ҇твенными вода́ми, подаю́щи, чⷭ҇таѧ, ве́лїю ми́лость. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Видѣ́нїе и҆ дѣѧ́нїе воспрїи́мъ, чꙋ̑вствїѧ,  прпⷣбне, оу҆краша́ѧ, житїѐ напра́вилъ є҆сѝ къ  бжⷭ҇твєннымъ повелѣ́нїємъ: мона́хѡмъ бо ꙗ҆ви́лсѧ  є҆сѝ свѣти́льникъ свѣ́телъ, наставлѧ́ѧ и҆ просвѣща́ѧ  на́съ къ позна́нїю. тѣ́мже восхвалѧ́юще велича́емъ  любо́вїю и҆схо́днꙋю па́мѧть твою̀, бг҃оно́се а҆ѳана́сїе.  сегѡ̀ ра́ди вопїе́мъ тѝ: молѝ хрⷭ҇та̀ бг҃а,  прегрѣше́нїй ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ, и҆ ѡ҆ставле́нїе дре́внихъ согрѣше́нїй. сегѡ̀  ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ (с. 77) возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; Є҆ѵⷢ҇лїе  матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Безсме́ртїѧ тезоимени́таго всѝ восхва́лимъ, во  а҆ѳѡ́нѣ мꙋ́жески и҆ до́блественнѣ пости́вшасѧ, и҆́же и҆  ста́до собра̀ сїѐ, и҆ хра́мъ гдⷭ҇еви воздви́же любо́вїю,  и҆ мт҃ри бж҃їи возложѝ всѧ̑: є҆́йже и҆ мо́литсѧ ѡ҆  на́съ вѣ́рою соверша́ющихъ па́мѧть є҆гѡ̀. 
Канѡ́нъ бцⷣы, на ѕ҃: И҆ ст҃а́гѡ, на и҃. Канѡ́нъ  бцⷣы. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Мно́гими содержи́мь напа́стьми, къ тебѣ̀  прибѣга́ю спасе́нїѧ и҆скі́й: ѽ мт҃и сло́ва и҆ дв҃о! ѿ  тѧ́жкихъ и҆ лю́тыхъ мѧ̀ спасѝ. 
Страсте́й мѧ̀ смꙋща́ютъ прило́зи, мно́гагѡ  оу҆ны́нїѧ и҆спо́лнити мою̀ дꙋ́шꙋ: оу҆мирѝ,  ѻ҆трокови́це, тишино́ю сн҃а и҆ бг҃а твоегѡ̀,  всенепоро́чнаѧ. 
Сп҃са ро́ждшꙋю тѧ̀ и҆ бг҃а молю̀, дв҃о,  и҆зба́витисѧ мѝ лю́тыхъ: къ тебѣ́ бо ны́нѣ прибѣга́ѧ,  простира́ю и҆ дꙋ́шꙋ и҆ помышле́нїе. 
Недꙋ́гꙋюща тѣ́ломъ и҆ дꙋше́ю, посѣще́нїѧ  бжⷭ҇твеннагѡ и҆ промышле́нїѧ ѿ тебє̀ сподо́би,  є҆ди́на бг҃ома́ти, ꙗ҆́кѡ бл҃га́ѧ, бл҃га́гѡ же  роди́тельнице. 
Канѡ́нъ ст҃а́гѡ. 
Гла́съ то́йже. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре, і҆и҃лѧ же бѣглеца̀, пѣшехо́дца  спасѐ, пѣ́снь бг҃ови воспѣва́юща. 
Безсме́ртїѧ бы́въ тезоимени́тъ, житїе́мъ  сконча́всѧ, и҆́стиннагѡ ꙗ҆ви́лсѧ є҆сѝ, ѻ҆́ч҃е  а҆ѳана́сїе, безсме́ртїѧ прїѧ́телище, преше́дъ ѿ  вре́менныхъ: но хрⷭ҇тꙋ̀ предстоѧ̀, помѧнѝ на́съ  помина́ющихъ тѧ̀. (с. 78) 
Благочести́въ ѿ мѧ́гкихъ бы́въ ногте́й,  прпⷣбне, къ добродѣ́тели стѧжа́нїю роди́телей лише́нїе  тѧ̀ ника́коже возбранѝ: но всѐ жела́нїе все́ю си́лою,  и҆ тща́нїе ѡ҆брати́лъ є҆сѝ къ є҆ди́номꙋ содѣ́телю. 
Ѿ оу҆сте́нъ скве́рныхъ хвалꙋ̀ дерзнꙋ́въ пою̀  тебѣ̀, и҆́же ѡ҆ тебѣ̀ жела́нїѧ прїе́мникъ бы́въ, и҆  любвѐ сою́зникъ: но, ѻ҆́ч҃е, ми́лостивъ бꙋ́ди, и҆  да́ждь по достоѧ́нїю тебѣ̀ сїю̀ принестѝ хвалꙋ̀. 
Бг҃оро́диченъ: 
Мла́до ѻ҆троча̀ па́че сло́ва родила̀ є҆сѝ,  ве́тхаго де́ньми, но́вꙋ на землѝ стезю̀ добродѣ́тели  показа́вша: є҆гѡ́же оу҆го́дникъ тво́й при́сный  а҆ѳана́сїй, ѻ҆трокови́це, любо́вїю снѣда́емь, се́й  хра́мъ тебѣ̀ созда̀. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Предста́тельство и҆ покро́въ жи́зни моеѧ̀ полага́ю  тѧ̀, бг҃ороди́тельнице дв҃о, ты́ мѧ ѡ҆кормѝ ко  приста́нищꙋ твоемꙋ̀, благи́хъ вино́вна, вѣ́рныхъ  оу҆твержде́нїе, є҆ди́на всепѣ́таѧ. 
Молю̀, дв҃о, дꙋше́вное смꙋще́нїе, и҆ печа́ли моеѧ̀  бꙋ́рю разори́ти: ты́ бо, бг҃оневѣ́стнаѧ, нача́льника  тишины̀ хрⷭ҇та̀ родила̀ є҆сѝ, є҆ди́на пречⷭ҇таѧ. 
Бл҃годѣ́телѧ ро́ждши, до́брыхъ вино́внаго,  благодѣѧ́нїѧ бога́тство всѣ̑мъ и҆сточѝ: всѧ̑ бо  мо́жеши, ꙗ҆́кѡ си́льнаго въ крѣ́пости хрⷭ҇та̀ ро́ждши,  бг҃облаже́ннаѧ. 
Лю́тыми недꙋ́ги и҆ болѣ́зненными страстьмѝ  и҆стѧза́емꙋ, дв҃о, ты́ ми помозѝ: и҆сцѣле́нїй бо  неѡскꙋ́дное тѧ̀ зна́ю сокро́вище, пренепоро́чнаѧ,  неиждива́емое. (с. 79) 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ. ꙗ҆́кѡ нѣ́сть свѧ́тъ  па́че тебє̀, є҆ди́не чл҃вѣколю́бче. 
Ѡ҆ дѣ́тства оу҆жѐ къ бг҃ꙋ любо́вїю взѧ́тъ,  свє́рстныѧ ѿ дѣте́й собира́ѧ, и҆ ли́къ составлѧ́ѧ,  дꙋхо́внѡ вчита́лъ є҆сѝ, дѣ̑тскїѧ, премꙋ́дре, си́хъ  ѻ҆бы̑чаи и҆зима́ѧ. 
Премꙋ́дрости жела́нїемъ преше́дъ, ко  благоразꙋ́мномꙋ гра́дꙋ кѡнстанті́ню, бг҃омꙋ́дре, доше́лъ  є҆сѝ, ꙗ҆́коже пчела̀ мꙋ́драѧ, и҆ любодѣ́льнѡ чи̑стаѧ  ѿ слове́съ совокꙋ́пль, неполє́знаѧ ѡ҆ста́вилъ є҆сѝ. 
Вѣ́триломъ, ѻ҆́ч҃е, крⷭ҇та̀, дꙋше́вный тво́й  кора́бль ѡ҆корми́въ, благоꙋти́шнѡ же и҆ легкѡ̀  жите́йскагѡ лю́тагѡ потопле́нїѧ и҆збѣ́глъ є҆сѝ, и҆ къ  тишинѣ̀ бжⷭ҇твенныхъ и҆звле́клъ є҆сѝ приста́нищъ,  ра́дꙋѧсѧ. 
Бг҃оро́диченъ: 
И҆́же пре́жде вѣ̑къ рожде́йсѧ ѿ ѻ҆ц҃а̀  неизрече́ннѡ, напослѣ́докъ и҆зъ оу҆тро́бы твоеѧ̀  про́йде, и҆ ѡ҆божѝ на́ше є҆стество̀, мт҃и дв҃о, и҆́же  прпⷣбныхъ ли́ки ꙗ҆́вѣ и҆зводѧ́й. 
Сѣда́ленъ, гла́съ и҃. Подо́бенъ: Премꙋ́дрости: 
Ѿ ю҆́ности всѧ̑ ѡ҆ста́вль житє́йскаѧ, кра̑снаѧ  же и҆ лѣ́пѡтнаѧ, оу҆се́рднѡ послѣ́довалъ є҆сѝ  зва́вшемꙋ тѧ̀, прпⷣбне, и҆ на ра́мо взѧ́лъ є҆сѝ крⷭ҇тъ  гдⷭ҇а твоегѡ̀, въ постѣ́хъ, ѻ҆́ч҃е, тѣ́ло и҆знꙋри́лъ  є҆сѝ. тѣ́мъ и҆ па́стырѧ тѧ̀ свои̑мъ ѻ҆вца́мъ до́брѣ  оу҆строѧ́етъ всебл҃гі́й гдⷭ҇и, а҆ѳана́сїе блаже́нне:  молѝ хрⷭ҇та̀ бг҃а, прегрѣше́нїй ѡ҆ставле́нїе дарова́ти  чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ. 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ (с. 80) пита́еши зижди́телѧ и҆  гдⷭ҇а. тѣ́мъ а҆́гг҃льскїй и҆ человѣ́ческїй ро́дъ,  досто́йнѡ сла́вимъ прест҃о́е ржⷭ҇тво̀ твоѐ, и҆ согла́снѡ  вопїе́мъ тѝ: молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти покланѧ́ющымсѧ вѣ́рою прест҃о́мꙋ  бжⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Страсте́й мои́хъ смꙋще́нїе, ко́рмчїю ро́ждшаѧ  гдⷭ҇а, и҆ бꙋ́рю оу҆тишѝ мои́хъ прегрѣше́нїй,  бг҃оневѣ́стнаѧ. 
Милосе́рдїѧ твоегѡ̀ бе́зднꙋ призыва́ющꙋ пода́ждь  мѝ, ꙗ҆́же благосе́рдаго ро́ждшаѧ, и҆ сп҃са всѣ́хъ  пою́щихъ тѧ̀. 
Наслажда́ющесѧ, пречⷭ҇таѧ, твои́хъ дарова́нїй,  благода́рственное воспѣва́емъ пѣ́нїе, вѣ́дꙋще тѧ̀  бг҃ома́терь. 
Наде́ждꙋ и҆ оу҆твержде́нїе, и҆ спасе́нїѧ стѣ́нꙋ  недви́жимꙋ и҆мꙋ́ще тѧ̀, всепѣ́таѧ, неꙋдо́бства всѧ́кагѡ  и҆збавлѧ́емсѧ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Оу҆́мъ страсте́й влады́кꙋ творѧ̀, и҆ бжⷭ҇твенными  закѡ́ны наставлѧ́емь, и҆ за́повѣдьми бж҃їими  оу҆вѣрѧ́емь, младе́нєцъ бесѣ́дѡванїѧ, и҆ скве́рныхъ  сѡ́нмища, и҆ плѧса̑нїѧ бѣсѡ́въ, благоче́стнѡ возразѝ,  ꙗ҆́кѡ премꙋ́дръ, лꙋ́чшее и҆збира́ѧ. 
Прїе́мъ ле́гкое сп҃са и҆́го, и҆ бжⷭ҇твеннымъ  стра́хомъ составлѧ́емь, и҆ ѡ҆чи́щъ тѣ́ло и҆ дꙋ́шꙋ, бы́лъ  є҆сѝ чистоты̀ и҆ цѣломꙋ́дрїѧ вина̀, и҆ предѣ́лъ  воздержа́нїѧ, и҆ печа́ть безстра́стїѧ, и҆ любвѐ  ѻ҆́бразъ, а҆ѳана́сїе. 
Проше́дъ є҆́же по на́съ, и҆ внѣ́шнее ты̀  наказа́нїе любомꙋ́дрїѧ, прозѧба́тельное и҆ рѣши́тельное,  ко́еждо (с. 81) прохожда́лъ є҆сѝ, пра́вдою  ѡ҆гражда́емь, мꙋ́дростїю и҆ разсꙋжде́нїемъ, смире́нїемъ  и҆ ра́зꙋмомъ, и҆ и҆нѣ́ми кра́сными дарова̑нїи. 
Бг҃оро́диченъ: 
Плещмѝ херꙋві́мскими стра́шными носи́мь влⷣка,  на прⷭ҇то́лѣ ꙗ҆́коже ѻ҆́гненнѣ, въ твою̀, чⷭ҇таѧ,  всели́сѧ оу҆тро́бꙋ, и҆ пло́ти прїѧ́тїемъ человѣ́ческое  ѡ҆божѝ сꙋщество̀, ꙗ҆́кѡ оу҆чи́тъ и҆зрѧ́дный въ  прпⷣбныхъ а҆ѳана́сїй, є҆ди́на всепѣ́таѧ. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
И҆спо́лни, чⷭ҇таѧ, весе́лїѧ се́рдце моѐ, твою̀  нетлѣ́ннꙋю даю́щи ра́дость, весе́лїѧ ро́ждшаѧ  вино́внаго. 
И҆зба́ви на́съ ѿ бѣ́дъ, бцⷣе чⷭ҇таѧ, вѣ́чное  ро́ждши и҆збавле́нїе, и҆ ми́ръ всѧ́къ оу҆́мъ преимꙋ́щїй. 
Разрѣшѝ мглꙋ̀ прегрѣше́нїй мои́хъ,  бг҃оневѣ́сто, просвѣще́нїемъ твоеѧ̀ свѣ́тлости,  свѣ́тъ ро́ждшаѧ бжⷭ҇твенный и҆ превѣ́чный. 
И҆сцѣлѝ, чⷭ҇таѧ, дꙋшѝ моеѧ̀ неможе́нїе,  посѣще́нїѧ твоегѡ̀ сподо́бльшаѧ, и҆ здра́вїе моли́твами  твои́ми пода́ждь мѝ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ꙗ҆ви́лсѧ є҆сѝ ꙗ҆́коже магни́тъ, привлачѧ̀  сла́достїю, ѻ҆́ч҃е, слове́съ твои́хъ, къ наказа́нїю и҆  послꙋша́нїю оу҆че́нїемъ, и҆́же рече́ннымъ непреста́ннѡ  зрѣ́ти и҆ ви́дѣти честно́е твоѐ и҆ ра́достное лицѐ. 
Зако́нѡмъ бж҃е́ствєннымъ послѣ́дꙋѧ, и҆  повелѣ́нїємъ повинꙋ́ѧсѧ сотво́ршагѡ, законополо́жникъ  ꙗ҆ви́лсѧ є҆сѝ мона́хѡмъ, и҆ пра́вило и҆звѣ́стнѣйшее,  наказа́тель (с. 82) безꙋ̑мнымъ, и҆ наста́вникъ  заблꙋ́ждшымъ, и҆ свѣти́льникъ во тмѣ̀, пресла́вне. 
Добродѣ́телей ѻ҆рга́нъ, и҆ благодарова́нїй  прїѧ́телище дх҃а ст҃а́гѡ сы́й, свѧще́нно и҆ красно̀  жили́ще созда́лъ є҆сѝ, всѧ́ко житїѐ и҆ жи́знь  прора́сленнѡ мона́хѡмъ предлага́ѧ. 
Бг҃оро́диченъ: 
Виті̑йскаѧ не мо́гꙋтъ оу҆ста̀ по достоѧ́нїю тѧ̀  пѣ́ти, всепѣ́таѧ, вы́шшꙋ сꙋ́щꙋ херꙋві̑мъ, и҆ всѧ́кїѧ  тва́ри. тѣ́мже съ бжⷭ҇твеннымъ а҆ѳана́сїемъ влⷣкꙋ ѡ҆  всѣ́хъ на́съ помолѝ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Сме́рти и҆ тлѝ ꙗ҆́кѡ спа́слъ є҆́сть, са́мъ сѧ̀  и҆зда́въ сме́рти, тлѣ́нїемъ и҆ сме́ртїю моѐ є҆стество̀  ꙗ҆́то бы́вшее, дв҃о, молѝ гдⷭ҇а и҆ сн҃а твоего̀,  врагѡ́въ ѕлодѣ́йствїѧ мѧ̀ и҆зба́вити. 
Предста́тельницꙋ тѧ̀ живота̀ вѣ́мъ, и҆  храни́тельницꙋ тве́рдꙋ, дв҃о, и҆ напа́стей рѣша́ющꙋ  молвы̑, и҆ нало́ги бѣсѡ́въ ѿгонѧ́ющꙋ: и҆ молю́сѧ  всегда̀, ѿ тлѝ страсте́й мои́хъ и҆зба́вити мѧ̀. 
Ꙗ҆́кѡ стѣ́нꙋ прибѣ́жища стѧжа́хомъ, и҆ дꙋ́шъ  всесоверше́нное спасе́нїе, и҆ простра́нство въ ско́рбехъ,  ѻ҆трокови́це, и҆ просвѣще́нїемъ твои́мъ при́снѡ  ра́дꙋемсѧ, ѽ влⷣчце! и҆ ны́нѣ на́съ ѿ страсте́й и҆  бѣ́дъ спасѝ. 
На ѻ҆дрѣ̀ ны́нѣ немощствꙋ́ѧй лежꙋ̀, и҆ нѣ́сть  и҆сцѣле́нїѧ пло́ти мое́й: но бг҃а и҆ сп҃са мі́рꙋ, и҆  и҆зба́вителѧ недꙋ́гѡвъ ро́ждшаѧ, тебѣ̀ молю́сѧ благо́й:  ѿ тлѝ недꙋ̑гъ возста́ви мѧ̀. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ (с. 83) глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е спасе́нїѧ  моегѡ̀. 
Оу҆мертви́лъ є҆сѝ плотскі̑ѧ по́хѡти  воздержа́нїемъ мно́гимъ: распѧ́лъ є҆сѝ себѐ мі́рꙋ и҆  страсте́мъ, поще́ньми и҆ слеза́ми, моли́твами и҆  пѣ́сньми непреста́нными прилѣплѧ́ѧсѧ бг҃ꙋ. 
Мона́шествꙋющихъ наста́вникъ сꙋ́щихъ въ горѣ̀  а҆ѳѡ́нстѣй, и҆ ѻ҆́бразъ начерта́нїе добродѣ́тельныхъ  дѣѧ́нїй сы́й, оу҆краси́лъ є҆сѝ ꙗ҆̀же та́мѡ всѧ̑  безсꙋпрꙋ́жныхъ пребыва̑нїѧ. 
Сла́докъ, пра́въ и҆ бла́гъ, кро́токъ же и҆  смире́нъ, благопристꙋ́пенъ прибли́жникъ, ми́лостивъ бы́лъ  є҆сѝ, ще́дръ и҆ благосе́рдъ, ти́хъ ѻ҆́бразы, хрⷭ҇то́въ  подража́тель нра̑вы. 
Бг҃оро́диченъ: 
Но́въ ꙗ҆́коже мѡѷсе́й ꙗ҆́вльсѧ, оу҆стро́илъ  є҆сѝ ꙗ҆́коже дрꙋгꙋ́ю ски́нїю, ѡ҆гра́дꙋ, всече́стне:  ю҆́же и҆ превозрасти́лъ є҆сѝ болѣ́зньми и҆ пѡ́ты, и҆  возложи́лъ є҆сѝ мт҃ри бж҃їей. 
Конда́къ, гла́съ и҃. Подо́бенъ: Взбра́нной: 
Ꙗ҆́кѡ невеще́ственныхъ сꙋще́ствъ зри́телѧ  и҆зрѧ́дна, и҆ дѣ́ѧтельна сказа́телѧ всеи́стинна,  взыва́етъ тѧ̀ ста́до твоѐ, бг҃оглаго́льниче: не  ѡ҆скꙋдѣ́й молѧ̀ ѡ҆ рабѣ́хъ твои́хъ, и҆зба́витисѧ  напа́стей и҆ ѡ҆бхожде́нїй, вопїю́щымъ тѝ: ра́дꙋйсѧ,  ѻ҆́ч҃е а҆ѳана́сїе. 
І҆́косъ: 
Свы́ше твоѐ зва́нїе прїе́мъ пресла́внѡ,  безсме́ртнꙋю жи́знь наслѣ́довалъ є҆сѝ: съ пло́тїю бо  на землѝ безпло́тныхъ житїѐ проше́дъ, бы́лъ є҆сѝ  страстьмѝ непрїѧ́тенъ. тѣ́мже тѧ̀ хва́лимъ, ѻ҆́ч҃е:  ра́дꙋйсѧ, свѣ́тлаѧ мона́шествꙋющихъ сла́во: ра́дꙋйсѧ,  ꙗ҆́сный цѣломꙋ́дрїѧ сто́лпе: ра́дꙋйсѧ, мꙋ́жества  ꙗ҆́вѣ сказа́тельное позна́нїе: ра́дꙋйсѧ, премꙋ́драгѡ  ра́зꙋма ꙗ҆вле́нїе: ра́дꙋйсѧ, пра́вило (с. 84)  равностоѧ́тельное, пра́вды и҆звѣ́стїе: ра́дꙋйсѧ,  сло́вомъ соверши́вшꙋ тѝ дѣѧ́нїємъ стремлє́нїѧ:  ра́дꙋйсѧ, оу҆́ме наслажда́ѧсѧ мы́слей неизрече́нныхъ:  ра́дꙋйсѧ, всю̀ тва́рь благоче́стнѡ оу҆ди́вль: ра́дꙋйсѧ,  и҆́мже посрами́шасѧ де́мѡни: ра́дꙋйсѧ, и҆́мже всѧ́ка  стра́сть оу҆мертви́сѧ: ра́дꙋйсѧ, и҆сто́чниче  живото́чныхъ во́дъ: ра́дꙋйсѧ, спаси́телю вѣ́рнѡ тѝ  вопїю́щихъ: ра́дꙋйсѧ, ѻ҆́ч҃е а҆ѳана́сїе. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
На́ше спасе́нїе ꙗ҆́коже восхотѣ́лъ є҆сѝ,  сп҃се, оу҆стро́ити, во оу҆тро́бꙋ дв҃ыѧ всели́лсѧ  є҆сѝ, ю҆́же мі́рꙋ предста́тельницꙋ показа́лъ є҆сѝ:  ѻ҆тє́цъ на́шихъ бж҃е, бл҃гослове́нъ є҆сѝ. 
Воли́телѧ ми́лости, є҆го́же родила̀ є҆сѝ, мт҃и  чⷭ҇таѧ, оу҆молѝ, и҆зба́витисѧ ѿ прегрѣше́нїй, и҆  дꙋше́вныхъ скве́рнъ, вѣ́рою зовꙋ́щымъ: ѻ҆тє́цъ на́шихъ  бж҃е, бл҃гослове́нъ є҆сѝ. 
Сокро́вище спасе́нїѧ, и҆ и҆сто́чникъ нетлѣ́нїѧ,  тѧ̀ ро́ждшꙋю и҆ сто́лпъ оу҆твержде́нїѧ, и҆ две́рь  покаѧ́нїѧ, зовꙋ́щымъ показа́лъ є҆сѝ: ѻ҆тє́цъ на́шихъ  бж҃е, бл҃гослове́нъ є҆сѝ. 
Тѣлє́сныѧ сла́бѡсти, и҆ дꙋшє́вныѧ недꙋ́ги,  бг҃ороди́тельнице, любо́вїю пристꙋпа́ющихъ къ кро́вꙋ  твоемꙋ̀, дв҃о, и҆сцѣли́ти сподо́би, сп҃са хрⷭ҇та̀ на́мъ  ро́ждшаѧ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
Всю̀ ѡ҆бтечѐ ѿню́дъ тва́рь житїѧ̀ твоегѡ̀  и҆справле́нїй вѣща́нїе, ѻ҆́ч҃е: и҆ въ пресла́внꙋю  дости́глъ є҆сѝ высотꙋ̀, бг҃ꙋ тѧ̀ просла́вльшꙋ, и҆  наро́чита всѣ̑мъ сотво́ршꙋ. 
Ни́щихъ строи́тель, вдови́цъ предста́тель, (с. 85)  промы́сленникъ си́рыхъ, печа́льныхъ ско́раѧ оу҆тѣ́ха,  потоплѧ́емыхъ приста́нище, ѡ҆би́димыхъ застꙋпле́нїе бы́лъ  є҆сѝ, твоемꙋ̀, ѻ҆́ч҃е, подо́бѧсѧ оу҆чи́телю. 
Ѕвѣздꙋ̀ всемі́рнꙋ, и҆ мона́шествꙋющихъ свѣти́ло  незаходи́мо, помо́щника въ бѣда́хъ, грѣ́шникѡвъ ве́лїе  прибѣ́жище вѣ́дый, хода́таѧ и҆ моли́твенника предлага́ю  влⷣцѣ хрⷭ҇тꙋ́ тѧ, всече́стне. 
Бг҃оро́диченъ: 
Ви́дѣти жела́ѧ тво́й оу҆го́дникъ, твоегѡ̀ сн҃а  и҆ бг҃а неизрече́ннꙋю сла́вꙋ, бг҃ороди́тельнице, сегѡ̀  честны́й крⷭ҇тъ на ра́мꙋ взе́мъ, послѣ́дова живонѡ́снымъ  є҆гѡ̀ и҆ бжⷭ҇твєннымъ стопа́мъ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
По́мощи, ꙗ҆́же ѿ тебє̀, тре́бꙋющыѧ, не  пре́зри, дв҃о, пою́щыѧ и҆ превозносѧ́щыѧ тѧ̀ во вѣ́ки. 
Неможе́нїе дꙋшѝ моеѧ̀ и҆сцѣлѧ́еши, и҆  тѣлє́сныѧ болѣ̑зни, дв҃о, да тѧ̀ просла́влю, чⷭ҇таѧ,  во вѣ́ки. 
И҆сцѣле́нїй бога́тство и҆злива́еши вѣ́рнѡ  пою́щымъ тѧ̀, дв҃о, и҆ превозносѧ́щымъ неизрече́нное  твоѐ ржⷭ҇тво̀. 
Напа́стей ты̀ прило́ги ѿгонѧ́еши, и҆ страсте́й  нахо́ды, дв҃о: тѣ́мже тѧ̀ пое́мъ во всѧ̑ вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Ю҆́ношески побѣжда́ѧ нача̑ла, а҆ѳана́сїе, и҆  вла̑сти тмы̀, вели́къ оу҆чи́тель бы́лъ є҆сѝ, и҆  наста́вникъ спаси́тельный, навѣ́ты и҆ ла̑ѧнїѧ и҆ лє́сти  тѣ́хъ ѿкрыва́ѧ, и҆ ста́до твоѐ всегѡ̀ де́мѡнѡвъ  ѕлодѣ́йствїѧ невреди́мо соблюда́ѧ. 
На землѝ ꙗ҆́кѡ человѣ́къ ходѧ̀, житїѐ на  нб҃сѣ́хъ ꙗ҆́кѡ (с. 86) вои́стиннꙋ стѧжа́лъ є҆сѝ,  а҆́гг҃лѡмъ собесѣ́дникъ ꙗ҆́вльсѧ, житїѐ и҆ жи́знь  соверша́ѧ ѻ҆́нѣхъ, съ ни́миже воспѣва́еши ны́нѣ:  свѧще́нницы благослови́те, лю́дїе превозноси́те хрⷭ҇та̀  во вѣ́ки. 
Тѧ̀ соше́дшесѧ дне́сь досто́йнѡ хва́лимъ, и҆  моще́й твои́хъ чти́мъ ра́кꙋ, страсте́й и҆збавле́нїе,  согрѣше́нїй ѡ҆ставле́нїе, всѧ́кїѧ напа́сти и҆  ѡ҆бстоѧ́нїѧ разрѣше́нїе, просѧ́ще моли́твами  твои́ми, свѧтꙋ́ю твою̀ па́мѧть вѣ́рнѡ и҆ ра́достнѡ  соверша́юще во вѣ́ки. 
Бг҃оро́диченъ: 
Ꙗ҆́коже и҆лїа̀ пе́рвѣе въ карми́лѣ всели́сѧ,  та́кѡ и҆ ты̀ въ горѣ̀ а҆ѳѡ́нстѣй оу҆пражнѧ́ѧсѧ,  возжела́лъ є҆сѝ ѻ҆со́бь бы́ти съ бг҃омъ, и҆  бг҃онача́льными ѡ҆зари́всѧ видѣ̑нїи, оу҆го́дникъ  ꙗ҆ви́лсѧ є҆сѝ чⷭ҇тѣй бцⷣѣ, вопїѧ̀ є҆́й, ра́дꙋйсѧ,  со а҆рха́гг҃ломъ. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀  велича́юще. 
То́ка сле́зъ мои́хъ не ѿврати́сѧ, ꙗ҆́же ѿ  всѧ́кагѡ лица̀ всѧ́кꙋ сле́зꙋ ѿе́мшаго, дв҃о, хрⷭ҇та̀  ро́ждшаѧ. 
Ра́дости моѐ се́рдце и҆спо́лни, дв҃о, ꙗ҆́же  ра́дости прїе́мшаѧ и҆сполне́нїе, грѣхо́внꙋю печа́ль  потреблѧ́ющи. 
Свѣ́та твоегѡ̀ зарѧ́ми просвѣтѝ, дв҃о, мра́къ  невѣ́дѣнїѧ ѿгонѧ́щи, благовѣ́рнѡ бцⷣꙋ тѧ̀  и҆сповѣ́дающихъ. 
На мѣ́стѣ ѡ҆ѕлобле́нїѧ не́мѡщи смири́вшагѡсѧ,  дв҃о, и҆сцѣлѝ, и҆зъ нездра́вїѧ во здра́вїе  претворѧ́ющи. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Въ чистотѣ̀ и҆ цѣломꙋ́дрїи, и҆ въ чи́стѣ  пребыва́нїи, и҆ житїѝ нескве́рненѣ, ꙗ҆́кѡ безпло́тенъ  на землѝ пожи́въ, (с. 87) восте́клъ є҆сѝ къ нбⷭ҇нымъ  стезѧ́мъ, и҆ со всѣ́ми ра́дꙋешисѧ прпⷣбными и҆  првⷣными, молѧ̀ ѡ҆ всѣ́хъ хрⷭ҇та̀. 
Вельмѝ возвели́чилъ є҆сѝ на землѝ твоего̀  влⷣкꙋ, и҆ оу҆́ды твои́ми видѣ́нїемъ и҆ дѣ́телїю,  сего̀ просла́вль пресла́внѡ, ꙗ҆ви́лсѧ є҆сѝ взо́ренъ  всю́дꙋ, и҆ сла́венъ бы́лъ є҆сѝ, бг҃оно́се:  добродѣ́тель бо вѣ́сть вои́стиннꙋ посрами́ти и҆  сꙋпоста́та. 
Совокꙋпи́лсѧ є҆сѝ со безпло́тными вѡ́инствы, и҆  преподѡ́бнымъ ликѡ́мъ сочета́лсѧ є҆сѝ, и҆ со  и҆збра́нными всѣ́ми ликꙋ́еши, прича́щсѧ и҆́стиннымъ  ѡ҆боже́нїемъ, и҆ безсме́ртною, ѻ҆́ч҃е, жи́знїю. съ  ни́миже ѡ҆ ста́дѣ твое́мъ непреста́ннѡ твоего̀ влⷣкꙋ  молѝ. 
Бг҃оро́диченъ: 
Хра́мъ ѡ҆свѧще́нъ, вмѣ́стенъ є҆ди́номꙋ ѿ  трⷪ҇цы сы́й, хра́мъ тво́й, влⷣчце, оу҆го́дникъ че́стенъ  а҆ѳана́сїй воздви́же въ сла́вꙋ твою̀ и҆ че́сть: въ не́мже  непреста́ннѡ не преста́й да́рꙋющи по́мощь моли́твами  твои́ми. 
Свѣти́ленъ. 
Ꙗ҆́кѡ и҆здале́ча возсїѧ́лъ є҆сѝ тє́мнымъ, сы́й  свѣтоно́сенъ, и҆ мра̑чныѧ страны̑, а҆ѳана́сїе,  просвѣти́лъ є҆сѝ твои́хъ добродѣ́телей свѣ́тлостїю:  но не преста́й молѧ́сѧ ѡ҆ мі́рѣ гдⷭ҇еви. 
Два́жды. 
Сла́ва, и҆ ны́нѣ, бг҃оро́диченъ: 
Оу҆моле́на бы́вши, всецр҃и́це, мольба́ми твоегѡ̀  честна́гѡ а҆ѳана́сїа, хранѝ ста́до твоѐ  неприкоснове́ннѡ всѧ́кагѡ сꙋпроти́вства, всегда́ тѧ  молѧ́щее предста́тельницꙋ мі́ра. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ: 
Честна̀ вои́стиннꙋ сме́рть ꙳ твоегѡ̀ прпⷣбнагѡ,  хрⷭ҇тѐ, ꙳ предъ тобо́ю бы́сть. ꙳ се́ бо и҆сточѝ ѿ  ногѝ оу҆го́дникъ тво́й ꙳ и҆сто́чникъ кро́ве, ꙳ и҆ по  сме́рти всѧ́къ недꙋ́гъ ѿгонѧ́щь, ꙳ и҆ прогонѧ́щь  лꙋка́вствїѧ дꙋ́хи, ꙳ на нѧ́же є҆щѐ жи́въ ꙳ сопроти́въ  ѡ҆полчи́сѧ да́же и҆ до кро́ве. 
Два́жды. (с. 88) 
И҆сто́чникъ чꙋде́съ показа̀, ꙳ и҆ рѣкꙋ̀  дарова́нїй, ꙳ ра́кꙋ моще́й твои́хъ человѣ́кѡмъ гдⷭ҇ь, ꙳  а҆ѳана́сїе премꙋ́дре: ꙳ слѣпы̑мъ є҆́же ви́дѣти сїѧ̑  дарова́сѧ, прокажє́ннымъ ѡ҆чище́нїе, ꙳ ѡ҆держи̑мыѧ  нечи́стыми дꙋ̑хи ꙳ ѿ тѣ́хъ вла́сти и҆збавлѧ́етъ, ꙳ и҆  цѣломꙋ́дрити твори́тъ. 
Ра́дꙋйсѧ, по́стникѡвъ свѣти́ло, ꙳  мона́шествꙋющихъ ѕвѣздо̀, ꙳ па́стырей похвало̀, ѻ҆́ч҃е  а҆ѳана́сїе, ꙳ прпⷣбныхъ совсе́льниче: ꙳ ра́дꙋйсѧ, трⷪ҇цы  жили́ще: ꙳ ра́дꙋйсѧ, любвѐ и҆ цѣломꙋ́дрїѧ и҆сто́чниче:  ꙳ ра́дꙋйсѧ, пресвѣ́тлый свѣти́льниче разсꙋжде́нїѧ: ꙳  ра́дꙋйсѧ, пра́вило добродѣ́телей пра́вое, ꙳ и҆ сто́лпе  ѡ҆дꙋшевле́нный. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ а҆ѳана́сїе: твое́ю бо стезе́ю вои́стиннꙋ  пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, и҆ прпⷣбныхъ соприча́стниче и҆  пра́ведныхъ: съ ни́миже моли́сѧ гдⷭ҇еви поми́ловатисѧ  дꙋша́мъ на́шымъ. 
И҆ ны́нѣ, бг҃оро́диченъ: Влⷣчце, прїимѝ  моли̑твы ра̑бъ твои́хъ: 
Славосло́вїе вели́кое. И҆ ѿпꙋ́стъ. 
На лїтꙋргі́и: Бл҃жє́нна ѿ канѡ́на ст҃а́гѡ,  пѣ́снь г҃-ѧ и҆ ѕ҃-ѧ. Прокі́менъ, гла́съ з҃: Честна̀  предъ гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ къ гала́тѡмъ, зача́ло сг҃ї. А҆ллилꙋ́їа, гла́съ  ѕ҃: Блаже́нъ мꙋ́жъ боѧ́йсѧ гдⷭ҇а: Сті́хъ: Си́льно  на землѝ бꙋ́детъ сѣ́мѧ є҆гѡ̀. Є҆ѵⷢ҇лїе лꙋкѝ,  зача́ло к҃д. Прича́стенъ: Въ па́мѧть вѣ́чнꙋю: (с. 89) 
Слꙋ́жба ѡ҆брѣ́тенїю честны́хъ моще́й прпⷣбнагѡ и҆  бг҃оно́снагѡ ѻ҆тца̀ на́шегѡ се́ргїа и҆гꙋ́мена,  ра́донежскагѡ чꙋдотво́рца. 
На ма́лѣй вече́рни, стїхи̑ры на д҃, гла́съ а҃:  Поⷣ: Нбⷭ҇ныхъ чинѡ́въ: 
Нбⷭ҇ныхъ чинѡ́въ ра́дованїе, ꙳ и҆ на землѝ  человѣ́кѡвъ весе́лїе, ꙳ въ наста́вшее ны́нѣ торжество̀  ꙳ честна́гѡ ѡ҆брѣ́тенїѧ чꙋдотво́рныхъ моще́й, ꙳ во  ѻ҆тцѣ́хъ вели́кагѡ и҆ преподо́бнагѡ се́ргїа, ꙳ тогѡ̀  моли́твами, хрⷭ҇тѐ, спасѝ дꙋ́шы на́шѧ. 
И҆́же на нб҃сѝ человѣ́ка бж҃їѧ, ꙳ и҆ на землѝ  а҆́гг҃ла сꙋ́ща съ пло́тїю, ꙳ бг҃ꙋ ѿ чре́ва ма́тернѧ  ѡ҆свѧще́ннагѡ блаже́ннагѡ се́ргїа ꙳ дне́сь наста̀  ѡ҆брѣ́тенїе чꙋдотво́рныхъ моще́й, ꙳ и҆ созыва́етъ всѐ  цр҃ко́вное и҆сполне́нїе, ꙳ возсыла́ти сла́вꙋ хрⷭ҇тꙋ̀  бг҃ꙋ. 
Вы́спрь на нб҃сѝ а҆́гг҃ли ра́дꙋютсѧ, ꙳ и҆ ни́зꙋ  на землѝ человѣ́цы ликовствꙋ́ютъ ꙳ и҆ цр҃ковь бж҃їѧ  оу҆краша́ема весели́тсѧ ꙳ ѡ҆ пресла́вномъ пренесе́нїи  честны́хъ моще́й твои́хъ, ꙳ ѻ҆́ч҃е се́ргїе, хрⷭ҇тꙋ̀  вопїю́щи: ꙳ ты́ ми держа́ва, хрⷭ҇тѐ, и҆ оу҆твержде́нїе. 
Сла́ва, гла́съ ѕ҃: 
Прїиди́те, всѝ концы̀ земні́и ра́дꙋющесѧ,  ѱалмы̑ и҆ пѣ́сньми дꙋхо́вными, честно́е пренесе́нїе  застꙋ́пника на́шегѡ благоче́стнѣ восхва́лимъ, и҆  ѡ҆бстоѧ́ще честнꙋ́ю є҆гѡ̀ и҆ чꙋдотво́рнꙋю ра́кꙋ, на  по́мощь того̀ призыва́емъ, си́це глаго́люще: пребл҃же́нне  ѻ҆́ч҃е, се́ргїе, да́рꙋй ѻ҆те́чествꙋ на́шемꙋ и҆  дꙋхо́вномꙋ ста́дꙋ твоемꙋ̀ (с. 90) твои́ми моли́твами  посо́бїе на врагѝ, и҆ ѻ҆те́чество ми́ромъ ѡ҆градѝ, и҆  вѡ́ѧ є҆гѡ̀ на сопроти̑вныѧ оу҆крѣпѝ, и҆ спасѝ дꙋ́шы  на́шѧ. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
До́мъ дх҃а прест҃а́гѡ ꙳ бы́лъ є҆сѝ, ѻ҆́ч҃е: и҆  на́съ моли́твами твои́ми, ꙳ вселе́нїе покажѝ ст҃ѣ́й  трⷪ҇цѣ, бг҃омꙋ́дре се́ргїе и҆ пребога́те. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Прїиди́те вѣ́рнїи ра́дꙋющесѧ, ꙳ и҆ вни́демъ въ  цр҃ковь въ весе́лїи се́рдца, ꙳ ѡ҆блобыза́юще чєстны́ѧ  мо́щи се́ргїа бг҃омꙋ́драгѡ, и҆сцѣле́нїе и҆ грѣхѡ́въ  проще́нїе прїи́мемъ, ꙳ моли́твами є҆гѡ̀. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Прїимѝ пѣ́нїе ꙳ ча̑дъ твои́хъ, се́ргїе ѻ҆́ч҃е,  ꙳ и҆ пою́щымъ ѡ҆брѣ́тенїе моще́й твои́хъ, ꙳ и҆ лю́бѧщымъ  тѧ̀, ꙳ подава́й є҆́же на по́льзꙋ проше́нїе. 
Сла́ва, и҆ ны́нѣ, бг҃оро́диченъ: гла́съ и҆  подо́бенъ то́йже: 
Вы́шнїи ли́цы, ꙳ бцⷣе дв҃о, ꙳ пою́тъ съ ни́жними,  ꙳ сла́вѧще непреста́ннѡ ꙳ ржⷭ҇тво̀ твоѐ пречи́стое. 
Тропа́рь, пи́санъ на вели́цѣй вече́рни. 
На вели́цѣй вече́рни, на Гдⷭ҇и, воззва́хъ,  стїхи̑ры на и҃, гла́съ д҃. 
Подо́бенъ: Зва́нный свы́ше: 
Є҆гда̀ пре́жде ржⷭ҇тва̀ твоегѡ̀, ꙳ прїи́де  заче́ншаѧ тѧ̀ въ цр҃ковь бж҃їю, ꙳ тогда̀ во чре́вѣ є҆ѧ̀  трикра́ты возгласи́лъ є҆сѝ, ꙳ трⷪ҇цꙋ прославлѧ́ѧ,  бг҃омꙋ́дре ѻ҆́ч҃е се́ргїе. ꙳ пре́жде мїрска́гѡ позна́нїѧ  бг҃а позна́лъ є҆сѝ, ꙳ па́че же бг҃омъ позна́нъ бы́лъ  є҆сѝ, преблаже́нне, ꙳ проѧвлѧ́ѧ всѣ̑мъ хотѧ̑щаѧ бы́ти  на тебѣ̀, ꙳ бж҃їѧ благода́ти сїѧ́нїе, ꙳ и҆ свѣтлостьмѝ  лица̀ твоегѡ̀, ꙳ показꙋ́ѧ дꙋше́внꙋю и҆ (с. 91) тѣле́снꙋю  чистотꙋ̀, ꙳ є҆ѧ́же ра́ди и҆збра́нный сосꙋ́дъ бы́въ  хрⷭ҇та̀ бг҃а на́шегѡ: ꙳ є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Є҆гда̀ бж҃їе раче́нїе на́йде на тѧ̀, ꙳ бг҃омꙋ́дре  и҆ всеблаже́нне ѻ҆́ч҃е се́ргїе, ꙳ тогда̀ всѧ̑ сꙋ̑щаѧ въ  мі́рѣ преѡби́дѣлъ є҆сѝ, ꙳ и҆ хрⷭ҇та̀ є҆ди́наго ѿ  дꙋшѝ возлюби́въ, и҆ тогѡ̀ живонѡ́снымъ стопа́мъ  послѣ́дꙋѧ, ꙳ пꙋсты́ню дости́глъ є҆сѝ: ꙳ и҆ сїю̀  насѣ́ѧвъ сѣ́менемъ трꙋдѡ́въ твои́хъ, ꙳ и҆ напои́въ  тꙋ́чами сле́зъ твои́хъ, ꙳ оу҆мно́жилъ є҆сѝ плоды̀  добродѣ́телей: ꙳ и҆ тѣ́ми напита́въ ча̑да, приве́лъ  є҆сѝ ѧ҆̀ хрⷭ҇тꙋ̀ бг҃ꙋ. ꙳ є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Є҆гда̀ бжⷭ҇твенный гла́съ оу҆слы́шалъ є҆сѝ,  бг҃омꙋ́дре, глаго́лющъ тѝ: сѐ пречи́стаѧ грѧде́тъ: ꙳  тогда̀ во мно́зѣ по́двизѣ прилѣ́жнѣ моли́лсѧ є҆сѝ,  ꙗ҆́кѡ да сподо́бишисѧ ѻ҆́нагѡ стра́шнагѡ посѣще́нїѧ. ꙳  и҆ а҆́бїе пресвѣ́тлый па́че со́лнца свѣ́тъ ꙳ ѡ҆сїѧ́ тѧ,  преподо́бне, ꙳ и҆ влⷣчцꙋ бг҃ома́терь разꙋ́мныма и҆  тѣле́сныма ѻ҆чи́ма ви́дѣти сподо́билсѧ є҆сѝ, ꙳ и҆  тоѧ̀ сла́дкїй гла́съ оу҆ши́ма внꙋши́лъ є҆сѝ рече́нный:  ꙳ неѿстꙋ́пна бꙋ́дꙋ ѿ мѣ́ста сегѡ̀, ꙳ и҆ не и҆́мать  ѡ҆скꙋдѣ́ти ѻ҆би́тель твоѧ̀: ꙳ ю҆́же молѝ, ꙳ спастѝ и҆  просвѣти́ти дꙋ́шы на́шѧ. 
Є҆гда̀ приспѣ̀ вре́мѧ ꙳ є҆́же къ бг҃ꙋ  ѿше́ствїѧ твоегѡ̀, ꙳ тогда̀ ꙗ҆́кѡ ѕвѣзда̀  пресвѣ́тлаѧ восте́клъ є҆сѝ въ небє́сныѧ ѻ҆би́тєли,  ꙳ и҆ та́мѡ съ ли́ки ст҃ы́хъ престо́лꙋ є҆диносꙋ́щныѧ  трⷪ҇цы предстои́ши: ꙳ блаже́нное же и҆ честно́е тѣ́ло  твоѐ, ꙳ на мнѡ́га лѣ̑та земле́ю покрове́но бы́вшее, ꙳  ны́нѣ ѿ землѝ и҆зда́вшесѧ чꙋде́съ зарю̀ и҆спꙋща́етъ,  ꙳ чтꙋ́щымъ ѡ҆брѣ́тенїе твоѐ, бг҃омꙋ́дре се́ргїе. ꙳  ѻ҆те́чествꙋ на́шемꙋ на сопроти̑вныѧ побѣ̑ды да́рꙋй, ꙳  и҆ всѣ̑мъ вѣ̑рнымъ грѣхѡ́въ проще́нїе и҆спросѝ оу҆  хрⷭ҇та̀ бг҃а на́шегѡ: ꙳ є҆го́же молѝ, ꙳ спастѝ и҆  просвѣти́ти дꙋ́шы на́шѧ. (с. 92) 
Сла́ва, гла́съ и҃: 
Прїиди́те, всѝ вѣ́рнїи рѡссі́йстїи собо́ри, и҆  наслади́мсѧ ны́нѣшнѧгѡ свѣ́тлагѡ торжества̀, прїиди́те  свѧще́нныхъ и҆сполне́нїе, и҆ мона́хѡвъ сосло́вїе, и҆  ви́дите, ка́кѡ цр҃ковь бж҃їѧ оу҆краша́етсѧ, ѱалмы̑ и҆  пѣ́сньми и҆ пѣ́ньми дх҃о́вными и҆сполнѧ́ема: честна́ѧ  же и҆ сла́внаѧ ѻ҆би́тель бг҃облаже́ннагѡ ѻ҆тца̀ се́ргїа  весе́лїѧ и҆ ра́дости и҆сполнѧ́ема: во ѡ҆брѣ́тенїи  честны́хъ моще́й є҆гѡ̀, хва́лѧщисѧ вселе́ннꙋю созыва́етъ  ра́достнѡ вопи́ти гдⷭ҇еви: ты̀ дарова́лъ є҆сѝ, влⷣко  хрⷭ҇тѐ, ѻ҆те́чествꙋ на́шемꙋ крѣ́пкаго во́ина, и҆  непобѣди́мое ѻ҆рꙋ́жїе на неви̑димыѧ и҆ ви̑димыѧ врагѝ,  и҆ хрⷭ҇тоимени̑тымъ лю́демъ сокро́вище неистощи́мо  неисчерпа́емыхъ дарова́нїй. тогѡ̀ моли́твами пода́ждь  дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ. Вхо́дъ. Чтє́нїѧ. 
При́тчей чте́нїе. 
[Глава̀ і҃] Па́мѧть пра́веднагѡ съ похвала́ми, и҆  благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. [г҃] Лꙋ́чше бо сїю̀ кꙋпова́ти,  не́жели зла́та и҆ сребра̀ сокрѡ́вища. Честнѣ́йшаѧ же  є҆́сть ка́менїй многоцѣ́нныхъ: все́ же честно́е  недосто́йно є҆ѧ̀ є҆́сть. Долгота́ бо дне́й, и҆ лѣ̑та  живота̀ въ десни́цѣ є҆ѧ̀: въ шꙋ́ицѣ же є҆ѧ̀  бога́тство и҆ сла́ва: ѿ оу҆́стъ є҆ѧ̀ и҆схо́дитъ  пра́вда, зако́нъ же и҆ ми́лость на ѧ҆зы́цѣ но́ситъ. [и҃]  Послꙋ́шайте оу҆̀бо менє̀, ѽ ча̑да! честна̑ѧ бо рекꙋ̀:  и҆ бл҃же́нъ человѣ́къ, и҆́же пꙋти̑ моѧ̑ сохрани́тъ:  и҆схо́ди бо моѝ, и҆схо́ди живота̀, и҆ оу҆готовлѧ́етсѧ  хотѣ́нїе ѿ гдⷭ҇а. Сегѡ̀ ра́ди молю̀ ва́съ, и҆  предлага́ю мо́й гла́съ сыновѡ́мъ человѣ́чєскимъ: ꙗ҆́кѡ  а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ и҆  смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ (с. 93) же  крѣ́пость. А҆́зъ менѐ лю́бѧщыѧ люблю̀, и҆́щꙋщїи же  менѐ ѡ҆брѧ́щꙋтъ бл҃года́ть. Разꙋмѣ́йте оу҆́бѡ,  неѕло́бивїи, кова́рство, ненака́заннїи же, прилага́йте  сердца̀. Послꙋ́шайте менє̀ и҆ па́ки, честна̑ѧ бо рекꙋ̀:  и҆ ѿве́рзꙋ ѿ оу҆сте́нъ пра̑ваѧ, ꙗ҆́кѡ и҆́стинѣ  поꙋчи́тсѧ горта́нь мо́й, мє́рзски же предо мно́ю  оу҆стны̀ лжи̑выѧ. Съ пра́вдою всѝ глаго́лы оу҆́стъ  мои́хъ: ничто́же въ ни́хъ стро́потно, нижѐ развраще́нно.  Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
При́тчей чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость, ѧ҆зы́къ же непра́веднагѡ поги́бнетъ.  Оу҆стнѣ̀ мꙋже́й првⷣныхъ ка́плютъ бл҃года̑ти, оу҆ста́  же нечести́выхъ развраща́ютсѧ. [а҃ї] Мѣ̑рила льсти̑ваѧ,  ме́рзость предъ гдⷭ҇емъ, вѣ́съ же пра́ведный прїѧ́тенъ  є҆мꙋ̀. И҆дѣ́же а҆́ще вни́детъ досажде́нїе, та́мѡ и҆  безче́стїе: оу҆ста́ же смире́нныхъ поꙋча́ютсѧ  премꙋ́дрости. Соверше́нїе пра́выхъ наста́витъ и҆̀хъ, и҆  поползнове́нїе ѿрица́ющихсѧ оу҆пасе́тъ и҆̀хъ. не  по́льзꙋютъ и҆мѣ̑нїѧ въ де́нь ꙗ҆́рости, пра́вда же  и҆зба́витъ ѿ сме́рти. Оу҆́меръ првⷣный, ѡ҆ста́ви  раска́ѧнїе: нарꙋ́чна же быва́етъ и҆ посмѣѧ́тельна  нечести́выхъ па́гꙋба. Пра́вда непоро́чнагѡ и҆справлѧ́етъ  пꙋти̑, въ нече́стїе же па́даетъ непра́вда. Пра́вда мꙋже́й  пра́выхъ и҆зба́витъ и҆̀хъ: безсовѣ́тїемъ же плѣнѧ́ютсѧ  беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ  наде́жда: похвала́ же нечести́выхъ поги́бнетъ.  Пра́ведникъ ѿ ло́ва оу҆бѣ́гнетъ, въ негѡ́же мѣ́сто  предае́тсѧ нечести́вый. Во оу҆стѣ́хъ нечести́выхъ  сѣ́ть гра́жданѡмъ, чꙋ́вство же пра́ведныхъ  благоспѣ́шное. Во благи́хъ пра́ведныхъ и҆спра́витсѧ  гра́дъ, и҆ въ поги́бели нечести́выхъ ра́дованїе. Во  бл҃гослове́нїи пра́выхъ возвы́ситсѧ гра́дъ, оу҆сты́ (с.  94) же нечести́выхъ раскопа́етсѧ. Рꙋга́етсѧ гра́жданѡмъ  лише́нный ра́зꙋма, мꙋ́жъ же мꙋ́дрый безмо́лвїе во́дитъ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во  ѻ҆чесѣ́хъ безꙋ́мныхъ оу҆мре́ти, и҆ вмѣни́сѧ  ѡ҆ѕлобле́нїе и҆схо́дъ и҆́хъ: и҆ є҆́же ѿ на́съ  ше́ствїе, сокрꙋше́нїе, ѻ҆ни́ же сꙋ́ть въ ми́рѣ. И҆́бо  предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ,  оу҆пова́нїе и҆́хъ безсме́ртїѧ и҆спо́лнено, и҆ вма́лѣ  нака́зани бы́вше, вели́кими благодѣ́тельствовани  бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ  достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ  и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆  во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры  по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ  людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость  въ преподо́бныхъ є҆гѡ̀, и҆ посѣще́нїе во и҆збра́нныхъ  є҆гѡ̀. 
На лїті́и стїхи̑ры, гла́съ ѕ҃: 
Прїиди́те, празднолю́бцы и҆ по́стникѡвъ сосло́вїе,  вѣ́рою соше́дшесѧ, и҆́стиннаго по́стника почти́мъ дне́сь  се́ргїа, съ весе́лїемъ ше́ствовавшаго по стопа́мъ влⷣки  своегѡ̀ оу҆́зкїй пꙋ́ть, и҆ безстра́стнꙋю жи́знь, и҆  вѣ́рою возопїи́мъ: ѽ всеблаже́нне! прпⷣбнымъ  сожи́телю, и҆ по́стникѡмъ похвало̀, ѡ҆ на́съ моли́сѧ ко  гдⷭ҇ꙋ, поми́ловатисѧ дꙋша́мъ на́шымъ. 
Прпⷣбне и҆ бг҃оно́се се́ргїе, любвѐ ра́ди  хрⷭ҇то́вы всѧ̑ ѡ҆ста́вилъ є҆сѝ, и҆ въ пꙋсты́ню вше́дъ,  ника́коже оу҆боѧ́лсѧ є҆сѝ неви́димыхъ вра̑гъ  кова́рствїѧ: а҆́ще бо и҆ мно́гажды прїидо́ша на тѧ̀,  скрежета́нїемъ зꙋбны́мъ ꙗ҆́рость показꙋ́юще, ты́ же  моли́твами твои́ми, ꙗ҆́кѡ ды́мъ безъ (с. 95) вѣ́сти  си́хъ сотвори́лъ є҆сѝ. ѽ непоро́чныѧ твоеѧ̀ дꙋшѝ, и҆  крѣ́пкагѡ терпѣ́нїѧ твоегѡ̀! хрⷭ҇та̀ непреста́ннѡ молѝ  спасти́сѧ дꙋша́мъ на́шымъ. 
Рѡссі́йскаѧ оу҆́бѡ всеѡсвѧще́ннаѧ, и҆ вели́каѧ  цр҃ковь, съ правосла́вными лю́ди, мона́си же и҆ прості́и,  є҆ѵⷢ҇льскихъ и҆стѡ́чникъ стрꙋѧ́ми напои́вшесѧ, дꙋхо́внѡ  весели́мсѧ, въ наро́читомъ пра́здницѣ, до́брагѡ па́стырѧ  и҆ оу҆чи́телѧ, и҆ цѣлє́бныѧ є҆гѡ̀ мо́щи ѡ҆бстоѧ́ще  любе́знѡ ѡ҆блобыза́емъ, и҆ си́хъ ꙗ҆́кѡ цвѣ̑ты пѣ́сньми  и҆ хвала́ми оу҆вѧзе́мъ, рекꙋ́ще: ра́дꙋйсѧ, се́ргїе  блаже́нне, нбⷭ҇ный человѣ́че, земны́й а҆́гг҃ле, и҆ дх҃а  ст҃а́гѡ ѻ҆би́тель: ра́дꙋйсѧ, ꙗ҆́кѡ мно́гихъ ко  спаси́тельномꙋ пꙋтѝ наста́вилъ є҆сѝ: ра́дꙋйсѧ,  во́инствꙋ на́шемꙋ похвала̀ и҆ оу҆твержде́нїе, прпⷣбне  се́ргїе бг҃опрїѧ́тне, ѻ҆ч҃ествꙋ твоемꙋ̀ пресвѣ́тлый  свѣти́льниче, и҆ моли́твенниче ѡ҆ дꙋша́хъ на́шихъ. 
Гла́съ а҃: 
Прїиди́те, свѧще́нныхъ собо́ри, и҆ правосла́вныхъ  и҆сполне́нїе, прїиди́те мона́хѡвъ совокꙋпле́нїе, и҆  вни́демъ ра́дꙋющесѧ въ цр҃ковь бг҃а на́шегѡ, и҆  чꙋдотво́рнꙋю ра́кꙋ преподо́бнагѡ ѻ҆тца̀ се́ргїа  ѡ҆б̾и́мемъ ра́достнѡ, ꙗ҆́кѡ чꙋде́съ сокро́вище  неиз̾е́млемо: и҆ чєстны́ѧ є҆гѡ̀ мо́щи любо́вїю  лобыза́юще, разли́чныхъ недꙋ̑гъ свободи́мсѧ, и҆ дꙋша́мъ  спасе́нїе прїи́мемъ, вопїю́ще є҆мꙋ̀: ѽ всеблаже́нне  ѻ҆́ч҃е се́ргїе! молѝ преблага́го бг҃а на́шего,  дарова́ти посо́бїе на врагѝ ѻ҆те́чествꙋ на́шемꙋ, и҆  спастѝ дꙋ́шы на́шѧ. 
Дне́сь весели́тсѧ нб҃о свы́ше, и҆ землѧ̀ ра́дꙋетсѧ  съ человѣ́ки, и҆ да ликовствꙋ́ютъ новоизбра́ннїи  рѡссі́йстїи собо́ри, и҆ свѣ́тлѡ торжествꙋ́ютъ  мона́шєскаѧ совокꙋплє́нїѧ: ст҃а́ѧ же цр҃ковь бж҃їѧ, и҆  ди́внаѧ въ пра́вдꙋ, ꙗ҆́кѡ пресвѣ́тлыми зарѧ́ми  просвѣща́ема, мно́гихъ чꙋде́съ (с. 96) наполнѧ́ющисѧ ѿ  честны́хъ и҆ многоцѣле́бныхъ моще́й преподо́бнагѡ  ѻ҆тца̀ се́ргїа, всю̀ вселе́ннꙋю созыва́етъ похвали́ти  по́двиги є҆гѡ̀. тѣ́мъ всѝ соше́дшесѧ, тогѡ̀  ѡ҆брѣ́тенїе въ пѣ́снехъ и҆ пѣ́нїихъ ве́селѡ  пра́зднꙋющїи, воспое́мъ хрⷭ҇та̀ бг҃а на́шего, да пода́стъ  на́мъ моли́твами є҆гѡ̀ ми́ръ и҆ ве́лїю ми́лость. 
Наста̀ дне́сь свѣ́тлое торжество̀ пренесе́нїѧ  моще́й бг҃облаже́ннагѡ ѻ҆ц҃а̀ се́ргїа: прїиди́те, всѝ  вѣ́рнїи, це́рковь бж҃їю пѣ́сньми вѣнча́емъ, и҆ въ не́й  просла́вимъ въ трⷪ҇цѣ пѣва́емаго хрⷭ҇та̀ бг҃а на́шего,  вопїю́ще и҆ глаго́люще: ты̀ дарова́лъ є҆сѝ, влⷣко  хрⷭ҇тѐ, твоего̀ оу҆го́дника гра́дꙋ на́шемꙋ москвѣ̀  тве́рдꙋю стѣ́нꙋ, и҆ всѣ̑мъ рѡссі̑йскимъ страна́мъ  крѣ́пкаго предста́телѧ показа́лъ є҆сѝ, и҆  хрⷭ҇тоимени̑тымъ лю́демъ такова́го чꙋдесопода́телѧ, и҆  неисцѣ́льныхъ недꙋ̑гъ цѣли́телѧ, и҆ бѣсовѡ́мъ  прогони́телѧ, и҆ моли́твенника ѡ҆ дꙋша́хъ на́шихъ. 
Сла́ва, гла́съ ѕ҃: 
Прїиди́те, мона́шествꙋющихъ мно́жество дне́сь,  се́ргїа, благоче́стїѧ подража́телѧ, пѣ́сньми и҆ пѣ́ньми  восхва́лимъ, и҆ честнꙋ́ю є҆гѡ̀ и҆ многоцѣле́бнꙋю ра́кꙋ  ѡ҆бстоѧ́ще, любе́знѡ ѡ҆блобыза́емъ, глаго́люще: ра́дꙋйсѧ,  пресла́вне се́ргїе, ѻ҆те́чествꙋ твоемꙋ̀ пресвѣ́тлый  свѣти́льниче: ра́дꙋйсѧ, ꙗ҆́кѡ чи́стѣ чистѣ́йшемꙋ  свѣ́тꙋ совокꙋ́пльсѧ: ра́дꙋйсѧ, ꙗ҆́кѡ трⷪ҇цѣ  предстои́ши со а҆́гг҃лы, ю҆́же непреста́ннѡ молѝ,  дарова́ти дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ д҃: Подо́бенъ:  Да́лъ є҆сѝ зна́менїе: 
Да́лъ є҆сѝ оу҆краше́нїе цр҃кви твое́й, гдⷭ҇и, ꙳  чєстны́ѧ и҆ многоцѣлє́бныѧ мо́щи ꙳ прпⷣбнагѡ се́ргїа  твоегѡ̀ оу҆го́дника: ꙳ и҆ ꙗ҆́кѡ оу҆́тварь ца́рскꙋю  и҆мꙋ́щи красꙋ́етсѧ, ꙳ и҆ ꙗ҆́кѡ вѣне́цъ пресвѣ́тлый  носѧ́щи весели́тсѧ, ꙳ созыва́ющи (с. 97) своѧ̑ ча̑да,  и҆̀хже водо́ю и҆ дх҃омъ є҆ѵⷢ҇льски породѝ. ꙳ тѣ́мже  твоѐ чл҃вѣколю́бное смотре́нїе сла́вимъ, ꙳ і҆и҃се  чл҃вѣколю́бче, ꙳ и҆ сп҃се дꙋ́шъ на́шихъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Да́лъ є҆сѝ держа́вꙋ неѡбори́мꙋ ꙳ ца́рствꙋющемꙋ  гра́дꙋ москвѣ̀, гдⷭ҇и, ꙳ и҆ всѣ̑мъ рѡссі̑йскимъ  страна́мъ оу҆твержде́нїе: ꙳ честнѣ́й же ѻ҆би́тели  твое́й тве́рдое оу҆крѣпле́нїе ꙳ и҆ стѣ́нꙋ  непоколеби́мꙋ, цѣльбонѡ́сныѧ и҆ ст҃ы̑ѧ мо́щы ꙳  пребл҃же́ннагѡ се́ргїа твоегѡ̀ рачи́телѧ. ꙳ тѣ́мъ твоѧ̑  чл҃вѣколю̑бныѧ щедрѡ́ты сла́вимъ, ꙳ і҆и҃се всеси́льне, ꙳  и҆ сп҃се дꙋ́шъ на́шихъ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Да́лъ є҆сѝ рѡссі́йскомꙋ ѻ҆те́чествꙋ, гдⷭ҇и, ꙳  тве́рдое защище́нїе, и҆ ѻ҆рꙋ́жїе спасе́нїѧ, ꙳ и҆ во́ємъ  є҆гѡ̀ вели́кое на сопроти̑вныѧ ѡ҆долѣ́нїе, ꙳  ст҃и́телємъ же честно́е оу҆краше́нїе, и҆ всѣ̑мъ  болѧ́щымъ врачевство̀ безме́здно, ꙳ ст҃ы̑ѧ мо́щи  прпⷣбнагѡ и҆ требл҃же́ннагѡ се́ргїа, ꙳ и҆̀хже ны́нѣ  ра́достнѡ ѡ҆блобыза́емъ, ꙳ и҆сцѣлє́нїѧ разли̑чнаѧ  прїе́млюще, ꙳ твоѐ неизрече́нное милосе́рдїе сла́вимъ, ꙳  і҆и҃се бл҃госе́рде, и҆ сп҃се дꙋ́шъ на́шихъ. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ се́ргїе: твое́ю бо стезе́ю вои́стиннꙋ  пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, прпⷣбныхъ соприча́стниче и҆ пра́ведныхъ:  съ ни́миже моли́сѧ гдⷭ҇еви, поми́ловатисѧ дꙋша́мъ  на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
На благослове́нїи хлѣ́бѡвъ тропа́рь, гла́съ и҃: 
Ѿ ю҆́ности воспрїѧ́лъ є҆сѝ хрⷭ҇та̀ въ дꙋшѝ  твое́й, (с. 98) преподо́бне, и҆ па́че всегѡ̀ вожделѣ́лъ  є҆сѝ мїрска́гѡ мѧте́жа оу҆клони́тисѧ: мꙋ́жески въ  пꙋсты́ню всели́лсѧ є҆сѝ, и҆ ча̑да послꙋша́шѧ въ не́й,  плоды̀ смире́нїѧ возрасти́лъ є҆сѝ. тѣ́мъ бы́въ трⷪ҇цѣ  вселе́нїе, чꙋдесы̀ твои́ми всѣ́хъ просвѣти́лъ є҆сѝ,  приходѧ́щихъ къ тебѣ̀ вѣ́рою, и҆ и҆сцѣлє́нїѧ всѣ̑мъ  подаѧ̀ ѻ҆би́льнѡ: ѻ҆́ч҃е на́шъ се́ргїе, молѝ хрⷭ҇та̀  бг҃а, да спасе́тъ дꙋ́шы на́шѧ. 
На оу҆́трени по а҃-й стїхоло́гїи сѣда́ленъ, гла́съ  а҃. 
Подо́бенъ: Ка́мени запеча́танꙋ: 
Приспѣ̀ дне́сь па́мѧть твоѧ̀, ѻ҆́ч҃е се́ргїе  прехва́льне, веселѧ́щи и҆збра́нное твоѐ ста́до: въ ню́же  че́стнѡ пра́зднꙋемъ ѡ҆брѣ́тенїе ст҃ы́хъ твои́хъ моще́й,  и҆ ра́достнѡ велича́емъ хрⷭ҇та̀ бг҃а, чꙋде́съ благода́ть  тебѣ̀ дарова́вшаго, вопїю́ще: сла́ва да́вшемꙋ тѝ  крѣ́пость: сла́ва вѣнча́вшемꙋ тѧ̀: сла́ва даю́щемꙋ  тобо́ю всѣ̑мъ и҆сцѣле́нїе. 
Два́жды. 
Сла́ва, и҆ ны́нѣ, бг҃оро́диченъ: 
Гаврїи́лꙋ вѣща́вшꙋ тебѣ̀, дв҃о, ра́дꙋйсѧ, со  гла́сомъ воплоща́шесѧ всѣ́хъ влⷣка, въ тебѣ̀ ст҃ѣ́мъ  кївѡ́тѣ, ꙗ҆́коже речѐ пра́ведный дв҃дъ: ꙗ҆ви́ласѧ  є҆сѝ ши́ршаѧ нб҃съ, поноси́вши зижди́телѧ твоего̀.  сла́ва все́льшемꙋсѧ въ тѧ̀: сла́ва проше́дшемꙋ и҆зъ  тебє̀: сла́ва свободи́вшемꙋ на́съ ржⷭ҇тво́мъ твои́мъ. 
По в҃-й стїхоло́гїи сѣда́ленъ, гла́съ а҃.  Подо́бенъ: Гро́бъ тво́й: 
Вели́кїй па́стырь на́шъ ны́нѣ да похва́литсѧ,  мона́шескїй пресвѣ́тлый сто́лпъ да воспое́тсѧ пѣ́сньми,  просвѣща́ѧй на́съ чꙋде́съ свѣтлостьмѝ, ѿ  пречестны́хъ є҆гѡ̀ моще́й и҆сходѧ́щими, и҆ ꙗ҆́кѡ  росода́тельный ѻ҆́блакъ, погаша́ѧй пла́мень страсте́й  на́шихъ, и҆ ѡ҆роша́ѧй вѣ́рныхъ ра́зꙋмы, бжⷭ҇твенный  се́ргїй. 
Два́жды. (с. 99) 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами, пода́ти  ѡ҆ставле́нїе грѣхѡ́въ на́шихъ всѣ́хъ, и҆ и҆справле́нїе  житїѧ̀, вѣ́рою и҆ любо́вїю при́снѡ тѧ̀ сла́вѧщымъ. 
По полѷеле́и сѣда́ленъ, гла́съ г҃. Подо́бенъ:  Красотѣ̀ дѣ́вства: 
Ми́лостивомꙋ хрⷭ҇то́вꙋ оу҆го́дникꙋ, па́стырю  на́шемꙋ и҆ оу҆чи́телю, всѝ тебѣ̀ прилѣ́жнѡ мо́лимсѧ,  и҆ любо́вїю ѡ҆блобыза́емъ мо́щи твоѧ̑ чєстны́ѧ, и҆  ра́достїю ѿ дꙋшѝ вопїе́мъ: разрꙋшѝ пога́ныхъ  нашє́ствїѧ, и҆ покорѝ подъ но́зѣ во́инствꙋ на́шемꙋ, и҆  разорѝ ѻ҆́блакъ страсте́й на́шихъ, и҆ бѣсѡ́вскаѧ  мечта̑нїѧ прогонѝ ѿ ста́да оу҆чєни́къ твои́хъ, и҆  всѧ́ческихъ и҆зба́ви и҆скꙋше́нїй любо́вїю тѧ̀ пою́щихъ,  се́ргїе прпⷣбне. 
Два́жды. 
Сла́ва, и҆ ны́нѣ, бг҃оро́диченъ: 
Недомы́сленно и҆ непостижи́мо є҆́сть, влⷣчце  бг҃ора́дованнаѧ, є҆́же содѣ́ѧнное на тебѣ̀ стра́шное  бж҃їе та́инство: и҆́бо неѡб̾име́ннаго заче́нши родила̀  є҆сѝ, пло́тїю ѡ҆бложе́на ѿ пречⷭ҇тыхъ крове́й  твои́хъ: є҆го́же всегда̀, чⷭ҇таѧ, ꙗ҆́кѡ сн҃а твоего̀  молѝ, спасти́сѧ дꙋша́мъ на́шымъ. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; Всѧ́кое дыха́нїе: Є҆ѵⷢ҇лїе  матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ и҃: 
Прпⷣбне ѻ҆́ч҃е, мі́ра красоты̑ и҆ пи̑щи  вре́мєнныѧ ѿню́дъ возненави́дѣлъ є҆сѝ, мона́шеское  житїѐ па́че возлюби́въ, и҆ а҆́гг҃лѡмъ собесѣ́дникъ  бы́ти сподо́билсѧ є҆сѝ, и҆ свѣти́льникъ многосвѣ́тлый  рѡссі́йскїѧ землѝ, чꙋдесмѝ ꙗ҆́коже второ́е со́лнце  сїѧ́ѧ: но всѣ́хъ на́съ помина́й, соверша́ющихъ  свѧще́ннꙋю па́мѧть твою̀. мы́ бо ча̑да твоѧ̑, и҆ (с. 100)  ѻ҆́вцы слове́сныхъ твои́хъ оу҆че́нїй, и҆ тѧ̀ на по́мощь  призыва́емъ, просѧ́ще тобо́ю прїѧ́ти ми́ръ и҆ ве́лїю  ми́лость. 
Канѡ́нъ бцⷣы со і҆рмосо́мъ на ѕ҃: И҆ прпⷣбнагѡ  се́ргїа на и҃. 
Гла́съ д҃. Пѣ́снь а҃. І҆рмо́съ: 
Предѣли́въ пꙋчи́нꙋ чермнꙋ́ю бг҃ъ, фараѡ́на  погрꙋзи́вый въ не́й, прове́дъ мѡѷсе́а немо́креннѡ въ  пꙋсты́ню, и҆ ѡ҆дожди́въ ма́ннꙋ въ снѣ́дь лю́демъ  і҆и҃лєвымъ, ꙗ҆́кѡ си́ленъ. 
Свѣ́томъ твоегѡ̀ трисо́лнечнагѡ бж҃ества̀,  содѣ́телю мо́й, просвѣтѝ помрачє́нныѧ ѻ҆́чи дꙋшѝ  моеѧ̀, молю́тисѧ, и҆ ѡ҆чи́сти се́рдце моѐ, да возмогꙋ̀  пѣ́ти ѡ҆брѣ́тенїе честны́хъ моще́й прпⷣбнагѡ се́ргїа  твоегѡ̀ рачи́телѧ. 
Да́ждь мѝ сло́во, сло́ве бж҃їй, во ѿверзе́нїе  оу҆́стъ мои́хъ, и҆ оу҆ѧсни́ ми ѧ҆зы́къ, ми́лостиве, и҆  не помина́й грѣхѡ́въ мои́хъ мно́жества, да твое́ю  бл҃года́тїю наставлѧ́емь, возмогꙋ̀ пѣ́ти прпⷣбнаго  твоего̀ се́ргїа. 
Ꙗ҆́коже во чре́вѣ ма́терни проглаше́нїемъ трⷪ҇цꙋ  проповѣ́далъ є҆сѝ, та́кѡ и҆ та̀ просла́ви тѧ̀: ка́кѡ  на мнѡ́га лѣ̑та сокровє́ны земле́ю чєстны́ѧ мо́щи  твоѧ̑ нетлѣ̑нны ѡ҆брѣто́шасѧ, благоꙋха́нїѧ вкꙋ́пѣ же  и҆ чꙋде́съ вѣ́рныхъ и҆сполнѧ́юще. 
Бг҃оро́диченъ: 
Пречⷭ҇таѧ влⷣчце, нбⷭ҇ныхъ си́лъ превы́шшаѧ,  поро́ждшаѧ сп҃са всѣ́хъ содѣ́телѧ, є҆диносꙋ́щна  ѻ҆ц҃ꙋ̀ и҆ дх҃ꙋ, да́ждь на́мъ сло́во, препѣ́таѧ, ꙗ҆́кѡ  да возмо́жемъ пѣ́ти тѧ̀, сꙋ́щꙋю застꙋ́пницꙋ ро́да  на́шегѡ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Да не хва́литсѧ мꙋ́дръ хвалѧ́йсѧ, но ѡ҆ се́мъ,  є҆́же разꙋмѣва́ти, ꙗ҆́кѡ нѣ́сть свѧ́тъ, ꙗ҆́кѡ бг҃ъ  на́шъ, возносѧ́й ро́гъ на́шъ, даѧ́й крѣ́пость царє́мъ  на́шымъ. 
Крⷭ҇та̀ гдⷭ҇нѧ си́лою оу҆крѣплѧ́ѧсѧ, стра̑сти  дꙋшє́вныѧ и҆ плотско́е мꙋдрова́нїе дꙋ́хꙋ покори́лъ  є҆сѝ: и҆ сегѡ̀ ра́ди (с. 101) дх҃ꙋ прест҃о́мꙋ  прекра́снаѧ ѻ҆би́тель бы́въ, и҆ нераздѣ́льныѧ трⷪ҇цы  и҆збра́нно поко́ище. 
Житїе́мъ твои́мъ, є҆́же въ мі́рѣ се́мъ,  ѻ҆́бразъ бы́въ всѣ̑мъ, ѿ дꙋшѝ хрⷭ҇тꙋ̀  порабо́тившымсѧ, чистото́ю же ꙗ҆́кѡ со́лнце просїѧ́лъ  є҆сѝ: и҆ сегѡ̀ ра́ди стокра́тное возда́нїе ѿ рꙋкꙋ̀  вседержи́телѧ прїѧ́лъ є҆сѝ, бг҃омꙋ́дре се́ргїе. тѣ́мже  тѧ̀ ра́достнѡ оу҆блажа́емъ. 
Прїиди́те, сни́демсѧ въ настоѧ́щее ны́нѣ  торжество̀, оу҆́зримъ и҆ ра́дости и҆спо́лнимсѧ, и҆  хрⷭ҇та̀ да просла́вимъ та́кѡ прославлѧ́юща є҆го̀  прославлѧ́ющихъ, и҆ на́мъ стѣ́нꙋ неѡбори́мꙋ и҆ чꙋде́съ  пода́телѧ дарова́вшаго, бг҃облаже́ннаго се́ргїа. 
Бг҃оро́диченъ: 
Бл҃годаре́нїе, вкꙋ́пѣ же и҆ пѣ́нїе, бг҃ома́ти,  ра́дꙋѧсѧ прино́симъ тѝ, ꙗ҆́кѡ родила̀ є҆сѝ пло́тїю  бг҃а вседержи́телѧ, тве́рдꙋю предста́тельницꙋ тебѐ  хрⷭ҇тїа́нѡмъ дарова́вшаго. 
Сѣда́ленъ, гла́съ и҃: 
Жите́йское мо́ре преплы́лъ є҆сѝ мно́гимъ  воздержа́нїемъ, и҆ приста́лъ є҆сѝ въ ти́хое  приста́нище, въ нбⷭ҇ныѧ ѻ҆би́тєли, ꙗ҆́кѡ ѕвѣзда̀  свѣтоза́рна сїѧ́еши, и҆ ꙗ҆́кѡ со́лнце незаходи́мое  мо́лнїѧми чꙋде́съ твои́хъ вселе́ннꙋю всю̀ просвѣща́еши,  и҆ ѡ҆зарѧ́еши стада̀ оу҆чєни́къ твои́хъ: всѣ̑мъ  вѣ̑рнымъ да́рꙋеши грѣхѡ́въ проще́нїе, и҆ житїѧ̀  и҆справле́нїе, и҆ є҆́же на сопроти̑вныѧ ѡ҆долѣ́нїе,  ꙗ҆́кѡ да ра́достнѡ ѡ҆бстоѧ́ще честнꙋ́ю и҆  многоцѣле́бнꙋю ра́кꙋ, любе́знѡ лобыза́емъ ст҃ы̑ѧ мо́щи  твоѧ̑, и҆ ꙗ҆́кѡ ѻ҆тцꙋ̀ чадолюби́вꙋ вопїе́мъ тѝ:  бг҃омꙋ́дре и҆ пребл҃же́нне ѻ҆́ч҃е се́ргїе, молѝ ст҃ꙋ́ю  трⷪ҇цꙋ, є҆́йже въ житїѝ се́мъ порабо́талъ є҆сѝ,  грѣхѡ́въ ѡ҆ставле́нїе дарова́ти чтꙋ́щымъ любо́вїю  ѡ҆брѣ́тенїе честны́хъ моще́й твои́хъ. 
Два́жды. (с. 102) 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ, досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀  твоемꙋ̀. 
Пѣ́снь д҃. І҆рмо́съ: 
Нб҃са̀ добродѣ́тель твоѧ̀ покры́ла є҆́сть, и҆  землѧ̀ и҆спо́лнисѧ сла́вы твоеѧ̀, хрⷭ҇тѐ. тѣ́мже  вѣ́рнѡ вопїе́мъ: сла́ва си́лѣ твое́й, гдⷭ҇и. 
Ѿ оу҆тро́бы мт҃рни бг҃ꙋ прилѣпи́лсѧ є҆сѝ,  бл҃же́нне ѻ҆́ч҃е се́ргїе, и҆ зача́ло мꙋ́дрости стра́хъ  бж҃їй въ се́рдцы твое́мъ и҆мѣ́лъ є҆сѝ, ко́рень и҆  ѡ҆снова́нїе всѣ́хъ благи́хъ, нищетꙋ̀ дꙋхо́внꙋю  возлюби́въ. сегѡ̀ ра́ди влⷣка хрⷭ҇то́съ чꙋдесы̀  ѡ҆богати́лъ тѧ̀ є҆́сть. 
Ꙗ҆́кѡ крі́нъ благово́нный, ѿ земны́хъ нѣ́дръ  и҆зда́шасѧ чєстны́ѧ мо́щи твоѧ̑, преблаже́нне се́ргїе,  и҆ ꙗ҆́кѡ сокро́вище, чꙋде́съ зарю̀ и҆спꙋща́ютъ,  веселѧ́ще дꙋхѡ́внаѧ ча̑да твоѧ̑. 
Дне́сь ра́дꙋетсѧ ца́рствꙋющїй гра́дъ москва̀, и҆  весе́лїѧ и҆сполнѧ́етсѧ всѧ̀ вселе́ннаѧ: честна́ѧ же  ѻ҆би́тель твоѧ̀, бг҃облаже́нне се́ргїе, хва́лѧщисѧ  оу҆краша́етсѧ, и҆мѣ́ющи въ себѣ̀ чєстны́ѧ мо́щи  твоѧ̑, ꙗ҆́кѡ сокро́вище неѡскꙋ́дное и҆ пречꙋ́дное. 
Бг҃оро́диченъ: 
Дв҃о гдⷭ҇оимени́таѧ, и҆ цр҃и́це всеѧ̀ тва́ри,  мно́гими прⷪ҇рѡ́ки пронарече́ннаѧ ро́ждшаѧ цр҃ѧ̀ нбⷭ҇ныхъ  си́лъ, да́ждь, гпⷭ҇жѐ, побѣ́дꙋ на врагѝ во́инствꙋ  на́шемꙋ, и҆ црⷭ҇твїѧ нбⷭ҇нагѡ всѣ́хъ на́съ сподо́би  моли́твами твои́ми. (с. 103) 
Пѣ́снь є҃. І҆рмо́съ: 
Ча́сть моѧ̀ є҆сѝ, гдⷭ҇и, и҆ сла́ва лица̀ моегѡ̀:  ты́ бо мѧ̀ и҆зъ тмы̀ невѣ́дѣнїѧ є҆ди́нъ и҆зба́вилъ  є҆сѝ бг҃оразꙋ́мїемъ. и҆ тебѣ̀ молю́сѧ, хрⷭ҇тѐ. да́рꙋй  рабꙋ̀ твоемꙋ̀ ми́ръ, ꙗ҆́кѡ чл҃вѣколю́бецъ. 
Ꙗ҆́же въ трⷪ҇цѣ бг҃а на́шегѡ ст҃а́ѧ цр҃ковь и҆  ди́внаѧ впра́вдꙋ, свѣ́тлѡ красꙋ́етсѧ: всенаро́дное  мно́жество дꙋхо́внѣ ра́дꙋетсѧ, зрѧ́ще тѧ̀, бг҃омꙋ́дре  се́ргїе, рꙋка́ма а҆рхїере́а бж҃їѧ че́стнѡ взе́млема, и҆  на плещꙋ̀ свѧще́нныхъ носи́ма. 
Посѣще́нїѧ ра́ди бг҃ома́тере ра́дости  и҆спо́лнивсѧ, свѣ́тъ бы́лъ є҆сѝ ста́дꙋ твоемꙋ̀, и҆  наста́вникъ но́вомꙋ і҆и҃лю, преводѧ̀ на́съ, ѻ҆́ч҃е, ѿ  землѝ къ нбⷭ҇нымъ ѻ҆би́телемъ, и҆дѣ́же ны́нѣ  наслажда́ешисѧ неизрече́нныѧ свѣ́тлости. 
Ма́тернѧ оу҆тро́ба ѡ҆свѧти́сѧ честны́мъ  зача́тїемъ твои́мъ, сла́вный же гра́дъ росто́въ  просвѣти́сѧ рождество́мъ твои́мъ: вели́каѧ же твоѧ̀ и҆  многосла́внаѧ ѻ҆би́тель просла́висѧ пѡ́двиги твои́ми,  всѧ́ же вселе́ннаѧ напо́лнисѧ чꙋде́съ твои́хъ, прпⷣбне  ѻ҆́ч҃е се́ргїе. 
Бг҃оро́диченъ: 
Мт҃и бж҃їѧ пречⷭ҇таѧ, тве́рдаѧ застꙋ́пнице на тѧ̀  надѣ́ющымсѧ, покро́ве и҆ стра́жъ гра́дꙋ на́шемꙋ, и҆  неѡбори́маѧ стѣно̀ свѧтѣ́й ѻ҆би́тели се́й, и҆  ѻ҆рꙋ́жїе спасе́нїѧ ѻ҆те́чествꙋ на́шемꙋ, спасѝ всѣ́хъ  благоче́стнѡ покланѧ́ющихсѧ ст҃о́мꙋ ѻ҆́бразꙋ твоемꙋ̀. 
Пѣ́снь ѕ҃. І҆рмо́съ: 
Да не погрꙋзи́тъ менє̀ бꙋ́рѧ водна́ѧ, нижѐ  пожре́тъ менѐ глꙋбина̀: ѿве́рженъ бо є҆́смь во  глꙋбины̑ се́рдца морска́гѡ ѕѡ́лъ мои́хъ. тѣ́мъ зовꙋ̀,  ꙗ҆́кѡ і҆ѡ́на: да взы́детъ ѿ тлѝ ѕѡ́лъ живо́тъ мо́й къ  тебѣ̀, бж҃е. 
Ѿ млада́гѡ во́зраста, ѻ҆́ч҃е се́ргїе, хрⷭ҇та̀  возлюби́въ, и҆ сегѡ̀ живонѡ́снымъ стопа́мъ послѣ́дꙋѧ,  мі́ра всегѡ̀ (с. 104) и҆збѣ́глъ є҆сѝ, и҆ дости́глъ  є҆сѝ въ незаходи́мый свѣ́тъ ра́зꙋма, и҆дѣ́же ны́нѣ  дерзнове́ннѡ ст҃ѣ́й трⷪ҇цѣ предстои́ши: ю҆́же ѡ҆  всѣ́хъ на́съ оу҆молѝ. 
Оу҆диви́шасѧ во пло́ти житїю̀ твоемꙋ̀ безпло́тнїи  чи́нове, и҆ оу҆страши́шасѧ бѣсѡ́вскаѧ пѡ́лчища ѿ бг҃а  да́нныѧ тебѣ̀ на ни́хъ побѣ́ды: мы́ же прославлѧ́емъ  тѧ̀, преподо́бне се́ргїе, ѡ҆бстоѧ́ще ра́кꙋ честны́хъ  моще́й твои́хъ, и҆ велича́емъ хрⷭ҇та̀, чꙋдесы̀ тѧ̀  просла́вльшаго. 
И҆̀же любо́вїю и҆ чи́стою вѣ́рою чтꙋ́щымъ  честно́е и҆ сла́вное ѡ҆брѣ́тенїе ст҃ы́хъ моще́й твои́хъ,  и҆ пра́зднꙋющымъ свѣ́тлѡ свѧще́ннꙋю па́мѧть твою̀,  ѻ҆́ч҃е преблаже́нне се́ргїе, моли́твами твои́ми всѣ̑мъ  полє́знаѧ и҆спросѝ. 
Бг҃оро́диченъ: 
Безъ сѣ́мене во чре́вѣ твое́мъ заче́нши творца̀  всѣ́хъ и҆ сп҃си́телѧ, бг҃ома́ти влⷣчце, и҆ ро́ждши  пло́тїю хрⷭ҇та̀ бг҃а: є҆го́же моли́твами твои́ми  ми́лостива на́мъ сотворѝ, и҆ да сподо́бимсѧ всѝ  ꙗ҆вле́нїѧ є҆гѡ̀ и҆ црⷭ҇твїѧ. 
Конда́къ, гла́съ и҃. Подо́бенъ: Взбра́нной: 
Дне́сь ꙗ҆́кѡ со́лнце пресвѣ́тло возсїѧ́вше ѿ  землѝ чєстны́ѧ мо́щи твоѧ̑, нетлѣ̑нны ѡ҆брѣто́шасѧ,  ꙗ҆́кѡ благоꙋха́нный цвѣ́тъ, мно́жествомъ чꙋде́съ  сїѧ́юще, и҆ всѣ̑мъ вѣ̑рнымъ и҆сточа́юще разли̑чнаѧ  и҆сцѣлє́нїѧ, и҆ веселѧ́ще и҆збра́нное твоѐ ста́до,  є҆́же мꙋ́дрѣ собра́въ, до́брѣ па́ствилъ є҆сѝ. ѡ҆  ни́хже и҆ ны́нѣ трⷪ҇цѣ предстои́ши молѧ́сѧ, и҆  во́инствꙋ побѣди́тєльнаѧ на врагѝ дарова́ти, да всѝ  вопїе́мъ тѝ: ра́дꙋйсѧ, се́ргїе бг҃омꙋ́дре. 
І҆́косъ: 
Сꙋ̑щаѧ въ мі́рѣ преѡби́дѣвъ, премі̑рнаѧ и҆  нетлѣ̑ннаѧ селє́нїѧ, ѻ҆́ч҃е бг҃омꙋ́дре, стѧжа́лъ  є҆сѝ, и҆ незави́стными дармѝ ѿ вседержи́тельныѧ  десни́цы по числꙋ̀ добродѣ́телей ѡ҆богати́всѧ, и҆  вѣнце́мъ по́чести ꙗ҆́кѡ побѣди́тель (с. 105)  вѣнча́всѧ, чꙋдесы̀ всѣ́хъ ѡ҆богаща́еши, пою́щихъ тѝ  си́це: ра́дꙋйсѧ, бг҃облаже́нне се́ргїе: ра́дꙋйсѧ, и҆́же  пре́жде рожде́нїѧ твоегѡ̀ трикра́ты проглаше́нїемъ  просла́вивый ст҃ꙋ́ю трⷪ҇цꙋ: ра́дꙋйсѧ, ꙗ҆́кѡ ѿ  младе́нства твоегѡ̀ и҆збра́нный сосꙋ́дъ бы́въ прест҃о́мꙋ  дх҃ꙋ: ра́дꙋйсѧ, мїрскꙋ́ю красотꙋ̀ и҆ сла́вꙋ ꙗ҆́кѡ  оу҆ме́ты вмѣни́лъ є҆сѝ: ра́дꙋйсѧ, ꙗ҆́кѡ всели́выйсѧ  въ пꙋсты́ню: ра́дꙋйсѧ, ꙗ҆́кѡ гра́дъ сїю̀ сотвори́лъ  є҆сѝ: ра́дꙋйсѧ, ꙗ҆́кѡ въ не́й хра́мъ прече́стенъ въ  похвалꙋ̀ ст҃ы́ѧ трⷪ҇цы воздви́гнꙋвый: ра́дꙋйсѧ, ꙗ҆́кѡ  сла́внꙋ и҆ превели́кꙋ ѻ҆би́тель въ сла́вꙋ бж҃їю созда́лъ  є҆сѝ: ра́дꙋйсѧ, ꙗ҆́кѡ въ не́й мно́жєства  мона́шествꙋющихъ собра́въ, гдⷭ҇еви приве́лъ є҆сѝ:  ра́дꙋйсѧ, ꙗ҆́кѡ ми́лостивагѡ посѣще́нїѧ бг҃ома́тере  сподо́билсѧ є҆сѝ, то́й бо во пло́ти ꙗ҆́кѡ а҆́гг҃лъ  послꙋжи́въ: ра́дꙋйсѧ, ꙗ҆́кѡ гдⷭ҇еви мо́лишисѧ ѡ҆  чтꙋ́щихъ ѡ҆брѣ́тенїе честны́хъ моще́й твои́хъ: ра́дꙋйсѧ,  наро́дꙋ на́шемꙋ ѻ҆рꙋ́жїе спасе́нїѧ, и҆ побѣди́тель на  врагѝ, є҆го́же соблюда́й вы́нꙋ здра́ва и҆ ве́села, да  всѝ твоѐ ѡ҆брѣ́тенїе свѣ́тлѡ пра́зднꙋемъ, ра́достнѡ  вопїю́ще: ра́дꙋйсѧ, се́ргїе бг҃омꙋ́дре. 
Пѣ́снь з҃. І҆рмо́съ: 
Не преда́ждь на́съ до конца̀ и҆́мене твоегѡ̀  ра́ди, и҆ не разорѝ завѣ́та твоегѡ̀, и҆ не ѡ҆ста́ви  ми́лости твоеѧ̀ ѿ на́съ, гдⷭ҇и бж҃е ѻ҆тє́цъ на́шихъ,  препѣ́тый во вѣ́ки. 
Бж҃їимъ хране́нїемъ соблюдено̀ бы́сть честно́е  тѣ́ло твоѐ, бг҃омꙋ́дре се́ргїе, мно́гими лѣ́ты земле́ю  покрове́но цѣ́ло, и҆ ничи́мже вреди́мо и҆зы́де. мы́ же  ча̑да твоѧ̑ сїѐ зрѧ́ще, ра́достнѡ вопїе́мъ:  бл҃гослове́нъ бг҃ъ ѻ҆тє́цъ на́шихъ. 
Весе́лїѧ ри́зою ѡ҆блече́сѧ, ра́дости вѣнце́мъ  вѣнча́сѧ честна́ѧ глава̀ твоѧ̀, свѣ́тлѡ вни́де въ  небе́сный черто́гъ цр҃ѧ̀ хрⷭ҇та̀, по́честь прїе́млѧ  трꙋдѡ́въ твои́хъ, поѧ̀ гдⷭ҇еви: бл҃гослове́нъ бг҃ъ  ѻ҆тє́цъ на́шихъ. (с. 106) 
Свѣ́тлымъ житїе́мъ твои́мъ сїѧ́ѧ, чꙋ́дне се́ргїе,  въ жи́зни се́й, безпло́тныхъ чи́ны дости́глъ є҆сѝ,  ны́нѣ же съ ни́ми ликꙋ́еши оу҆ прⷭ҇то́ла всѣ́хъ бг҃а:  просѝ грѣхѡ́въ ѡ҆ставле́нїе дарова́ти, соверша́ющымъ  любо́вїю па́мѧть ѡ҆брѣ́тенїѧ честны́хъ моще́й твои́хъ. 
Бг҃оро́диченъ: 
Прострѝ моле́нїе, пречⷭ҇таѧ дв҃о влⷣчце, къ  ро́ждшемꙋсѧ и҆зъ тебє̀ бг҃ꙋ на́шемꙋ, и҆ тобо́ю а҆да́ма  назда́вшемꙋ, и҆ на́ше є҆стество̀ ѡ҆бнови́вшꙋ, да всѝ  вопїе́мъ тѝ: бл҃гослове́нъ, пречⷭ҇таѧ, пло́дъ чре́ва  твоегѡ̀. 
Пѣ́снь и҃. І҆рмо́съ: 
Всѧ́чєскаѧ, влⷣко, премꙋ́дростїю твое́ю  соста́вилъ є҆сѝ, земли́ же па́ки оу҆тверди́лъ є҆сѝ,  ꙗ҆́коже вѣ́си, дно̀, ѡ҆снова́нїемъ водрꙋзи́вый на  вода́хъ безмѣ́рныхъ. тѣ́мъ всѝ вопїе́мъ, воспѣва́юще:  благослови́те, дѣла̀ гдⷭ҇нѧ, непреста́ннѡ гдⷭ҇а. 
Весели́тсѧ дне́сь цр҃ковь бж҃їѧ, ꙗ҆́кѡ ца́рскою  порфѵ́рою ѡ҆дѣва́ющисѧ: честна́ѧ же ѻ҆би́тель твоѧ̀,  бг҃облаже́нне ѻ҆́ч҃е се́ргїе, ꙗ҆́кѡ многоцѣ́нно  сокро́вище и҆мꙋ́щи честно́е тѣ́ло твоѐ, разли̑чна  и҆сцѣлє́нїѧ подава́юще всѣ̑мъ, вѣ́рнѡ пою́щымъ:  бл҃гослови́те всѧ̑ дѣла̀ гдⷭ҇нѧ непреста́ннѡ гдⷭ҇а. 
Свѣ́томъ небе́снымъ просвѣща́етсѧ хра́мъ бж҃їй,  и҆ въ не́мъ благочести́выхъ собо́ри ра́дꙋютсѧ, ви́дѧще  тѧ̀, бг҃облаже́нне ѻ҆́ч҃е се́ргїе, а҆рхїере́йскима  рꙋка́ма носи́ма и҆ ѿ всѣ́хъ вѣ́рныхъ покланѧ́ема,  хрⷭ҇тꙋ̀ вопїю́щихъ, бл҃гослови́те всѧ̑ дѣла̀ гдⷭ҇нѧ  непреста́ннѡ гдⷭ҇а. 
Съ нбⷭ҇ными вѡ́инствы ны́нѣ трⷪ҇цѣ предстоѧ̀, и҆  съ ли́ки всѣ́хъ ст҃ы́хъ водворѧ́ѧсѧ, вѣ́рнѡ  почита́ющымъ па́мѧть твою̀, грѣхѡ́въ проще́нїе  и҆спросѝ: и҆ свѣ́тлѡ пра́зднꙋющымъ ѡ҆брѣ́тенїе  честны́хъ моще́й твои́хъ, спасе́нїе на́мъ да́рꙋй, да  ра́дꙋющесѧ пое́мъ: бл҃гослови́те всѧ̑ дѣла̀ гдⷭ҇нѧ  непреста́ннѡ гдⷭ҇а. (с. 107) 
Бг҃оро́диченъ: 
Превѣ́чный во чре́вѣ твое́мъ, дв҃о чⷭ҇таѧ,  зачина́етсѧ, и҆ соверше́нный бг҃ъ, и҆́же и҆зъ тебє̀  неискꙋсобра́чныѧ ѻ҆трокови́цы млⷣнецъ пло́тїю роди́всѧ,  соверше́нъ бг҃ъ и҆ человѣ́къ, человѣ̑ки ви́дитсѧ,  сопрⷭ҇то́ленъ сы́й ѻ҆ц҃ꙋ̀ и҆ дх҃ꙋ: є҆го́же  превозно́симъ во вѣ́ки. 
Пѣ́снь ѳ҃. І҆рмо́съ: 
Мѡѷсе́й на горѣ̀ неѡпали́мꙋю кꙋпинꙋ̀ ви́дѣ,  і҆ѡ́сифъ въ верте́пѣ неизрече́нное ржⷭ҇тво̀ слы́ша,  нескве́рнаѧ дв҃о, безмꙋ́жнаѧ мт҃и, пѣ́сньми тѧ̀, бцⷣе,  велича́емъ. 
Взѧ́тсѧ къ высотѣ̀ нбⷭ҇нѣй добродѣ́тельми,  бг҃омꙋ́дре ѻ҆́ч҃е се́ргїе, и҆ въ весе́лїи се́рдца  предстои́ши прⷭ҇то́лꙋ ст҃ы́ѧ трⷪ҇цы, не забꙋ́ди ча̑дъ  твои́хъ. Соверше́нно здра́вїе и҆ ди́внꙋ побѣ́дꙋ да́рꙋй  на врагѝ во́инствꙋ на́шемꙋ, да вси́ тѧ пѣ́сньми  непреста́ннѡ велича́емъ. 
Пресла́внаѧ па́мѧть твоѧ̀, бг҃оно́се, па́че лꙋ̑чъ  со́лнечныхъ, вѣ̑рныѧ просвѣща́етъ, благоче́стнѡ тѧ̀  почита́ющыѧ, и҆ вѣ́рою и҆ любо́вїю покланѧ́ющыѧсѧ ра́цѣ  честны́хъ моще́й твои́хъ, и҆ въ пѣ́снехъ пою́щыѧ тѧ̀,  бг҃омꙋ́дре се́ргїе. 
Рꙋко́ю мое́ю недосто́йною, и҆ любо́вїю серде́чною  приноси́мое тебѣ̀ ма́лое моле́нїе, прїимѝ,  бг҃облаже́нне ѻ҆́ч҃е се́ргїе, дꙋша́мъ на́шымъ спасе́нїе,  и҆ тѣлесє́мъ здра́вїе, и҆ мі́рꙋ ми́ръ моли́твами  твои́ми да́рꙋй: да тѧ̀ мно́жае въ пѣ́снехъ велича́емъ. 
Бг҃оро́диченъ: 
Ѽ дв҃о влⷣчце всепѣ́таѧ, мт҃и хрⷭ҇та̀ бг҃а  на́шегѡ! спасѝ всѧ̑ на тѧ̀ надѣ́ющыѧсѧ, и҆ къ твоемꙋ̀  застꙋпле́нїю притека́ющыѧ, и҆ благоче́стнѡ тѧ̀ сꙋ́щꙋю  бцⷣꙋ въ пѣ́снехъ велича́ющыѧ. 
Свѣти́ленъ. Подо́бенъ: Жєны̀ оу҆слы́шите: 
Дне́сь соше́дшесѧ нбⷭ҇наѧ со земны́ми ра́дꙋютсѧ,  и҆ (с. 108) вѣ́рныхъ совокꙋплє́нїѧ со свѧще́нными,  вкꙋ́пѣ же и҆ мона̑хи, весе́лїѧ дꙋхо́внагѡ и҆ дарѡ́въ  чꙋде́съ твои́хъ и҆сполнѧ́ютсѧ, прпⷣбне се́ргїе, въ твоѐ  ѡ҆брѣ́тенїе, сла́вѧще гдⷭ҇а. 
Два́жды. 
Сла́ва, и҆ ны́нѣ, бг҃оро́диченъ: 
Премꙋ́дрость ѵ҆поста́снꙋю, сло́во ѻ҆́ч҃ее  присносꙋ́щное, врача̀ человѣ́кѡмъ хрⷭ҇та̀ ро́ждшаѧ, дв҃о  пречⷭ҇таѧ, ꙗ҆́звы и҆ стрꙋ́пы се́рдца моегѡ̀ и҆сцѣлѝ,  лю̑тыѧ и҆ многовре́мєнныѧ, и҆ страстна̑ѧ взыгра̑нїѧ  оу҆ти́ши пло́ти моеѧ̀. 
На хвали́техъ стїхи̑ры на д҃, гла́съ д҃. Подо́бенъ:  Ꙗ҆́кѡ до́блѧ: 
Ꙗ҆́кѡ ѕвѣзда̀ многосвѣ́тлаѧ ꙳ хрⷭ҇та̀ сл҃нца  незаходи́магѡ, ꙳ зарѧ́ми твои́хъ добродѣ́телей ꙳ всѣ́хъ  просвѣща́еши, ꙳ блиста́нїемъ чꙋде́съ всѧ̑ концы̀  ѡ҆зарѧ́еши, ꙳ бг҃облаже́нне и҆ бг҃омꙋ́дре ѻ҆́ч҃е  се́ргїе, ꙳ вѣ́рою чтꙋ́щихъ свѧтꙋ́ю па́мѧть твою̀, ꙳ и҆  честно́е ѡ҆брѣ́тенїе моще́й твои́хъ, ꙳ въ пѣ́снехъ  свѣ́тлѡ почита́ющихъ. 
Два́жды. 
Ꙗ҆́кѡ свѣти́льникъ многосвѣ́тлый, ꙳ и҆  болѧ́щымъ вра́чь преизрѧ́дный, ꙳ и҆ мона́шескїй па́стырь  доброразсꙋ́дный показа́лсѧ є҆сѝ, ꙳ во́инствꙋ на́шемꙋ  ѻ҆рꙋ́жїе спасе́нїѧ, ꙳ и҆ на врагѝ побѣ́да, ꙳ и҆ всеѧ̀  рѡссі́йскїѧ землѝ оу҆добре́нїе, ꙳ и҆ моле́бникъ  вѣ́ренъ ѡ҆ всѣ́хъ, ꙳ вѣ́рою и҆́мѧ твоѐ, се́ргїе,  призыва́ющихъ, ꙳ и҆ любо́вїю пра́зднꙋющихъ ѡ҆брѣ́тенїе  честны́хъ моще́й твои́хъ. 
Ꙗ҆́кѡ цвѣ́тъ бл҃гово́ненъ, ꙳ и҆ кади́ло  благоꙋха́нїѧ, ꙳ и҆ ꙗ҆́кѡ бжⷭ҇твеннаѧ мѷрополо́жница, ꙳  за́пахъ масте́й твои́хъ ꙳ во всѧ̑ страны̑ и҆спꙋща́еши, ꙳  и҆ мо́лнїѧми чꙋде́съ твои́хъ ꙳ лю́ди хрⷭ҇тоимєни́тыѧ  просвѣща́еши, ꙳ вѣ́рою соверша́ющыѧ свѧще́ннꙋю па́мѧть  твою̀, ꙳ прпⷣбне и҆ всеблаже́нне се́ргїе. 
Сла́ва, гла́съ ѕ҃: 
Дне́сь вѣ́рнїи хрⷭ҇тоимени́тїи наро́ди  соше́дшесѧ, ра́дости и҆спо́лнимсѧ, и҆ ли́къ соста́вльше,  дꙋхо́внѣ пра́зднꙋемъ, (с. 109) во благонаро́читое  торжество̀ прпⷣбнагѡ ѻ҆тца̀, во ѱалмѣ́хъ и҆  пѣ́нїихъ хрⷭ҇тꙋ̀ вопїю́ще: ты̀ проѧви́лъ є҆сѝ, влⷣко  хрⷭ҇тѐ, послѣ́днемꙋ ро́дꙋ на́шемꙋ, такова́го чꙋде́съ  дарова́телѧ, вели́каго застꙋ́пника всеѧ̀ землѝ  рѡссі́йскїѧ: но, ѽ прпⷣбне, и҆ бг҃омꙋ́дре ѻ҆́ч҃е  се́ргїе! моли́сѧ прилѣ́жнѡ хрⷭ҇тꙋ̀ бг҃ꙋ на́шемꙋ за  всѣ́хъ, вѣ́рою и҆ любо́вїю тѧ̀ почита́ющихъ. 
И҆ ны́нѣ, бг҃оро́диченъ: Славосло́вїе вели́кое. И҆  ѿпꙋ́стъ. 
На лїтꙋргі́и, бл҃жє́нна, ѿ канѡ́на прпⷣбнагѡ  пѣ́снь г҃-ѧ и҆ ѕ҃-ѧ. Прокі́менъ, а҆пⷭ҇лъ и҆ а҆ллилꙋ́їа  прпⷣбнагѡ. Є҆ѵⷢ҇лїе лꙋкѝ, зача́ло к҃д. Прича́стенъ:  Въ па́мѧть вѣ́чнꙋю: 


(с. 109) 
Мѣ́сѧца тогѡ́же въ ѕ҃-й де́нь. 
Прпⷣбнагѡ ѻ҆ц҃а̀ на́шегѡ сїсѡ́а вели́кагѡ. 
Стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Свѣ́тлѡ возсїѧ̀ ꙗ҆́коже со́лнце, прпⷣбне, ꙳  всепра́зднственнаѧ па́мѧть твоѧ̀, ꙳ зарѧ́ми ѡ҆блиста́ющи  ꙳ твои́хъ добродѣ́тельныхъ дѣѧ́нїй, всебл҃же́нне, ꙳ и҆  ѡ҆зарѧ́ющи вѣ́рныхъ мы̑сли ꙳ сїѧ́нїемъ чꙋде́съ твои́хъ.  ꙳ сїю̀ оу҆́бѡ пра́зднꙋюще, ра́достнѡ тѧ̀ чте́мъ, ꙳ и҆  вѣ́рнѡ оу҆блажа́емъ, ꙳ мона́хѡвъ похвала̀. 
А҆́гг҃лъ земны́й, ꙳ ꙗ҆́коже дрꙋгі́й пожи́лъ  є҆сѝ, ꙳ воздержа́нїемъ тѣ́ло твоѐ оу҆вѧди́лъ є҆сѝ,  пребога́те, ꙳ и҆ бдѣ́ньми и҆ па́мѧтїю сме́ртною всегда̀  поꙋча́ѧсѧ ꙳ бжⷭ҇твеннѡ, ѻ҆́ч҃е, ꙳ и҆ возраста́ѧ  вели́кими восхождє́нїи ꙳ къ жела́нїю кра́йнемꙋ. ꙳  тѣ́мже вои́стиннꙋ прибли́жилсѧ є҆сѝ ꙳ въ са́мое то̀  соверше́нїе. 
Чꙋ́до па́че оу҆ма̀, ꙳ во оу҆спе́нїи твое́мъ  бы́сть, ꙳ (с. 110) прпⷣбномꙋ́дре чꙋде́сне, ꙳ внегда̀  ли́къ ст҃ы́хъ, ѻ҆́ч҃е, предста̀ внеза́пꙋ. ꙳ ꙗ҆́коже бо  со́лнце, мꙋ́дре, лицѐ твоѐ ѡ҆блиста̀, ꙳ ꙗ҆влѧ́ѧ  блиста́ющїй зра́къ, ꙳ твоеѧ̀ дꙋшѝ чистотꙋ̀, и҆  оу҆вѣрѧ́юще всѣ́хъ, ꙳ каковꙋ̀ кончи́нꙋ полꙋчи́лъ  є҆сѝ. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ сїсѡ́е: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, прпⷣбныхъ соприча́стниче и҆ пра́ведныхъ:  съ ни́миже моли́сѧ гдⷭ҇еви, поми́ловатисѧ дꙋша́мъ  на́шымъ. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ: 
Ю҆́ница нескве́рнаѧ, ꙳ ю҆нца̀ ви́дѧщи на дре́вѣ ꙳  пригвожда́ема во́лею, рыда́ющи жа́лостнѣ, ꙳ оу҆вы̀  мнѣ̀, вопїѧ́ше: ꙳ люби́мѣйшее ча́до: ꙳ что́ ти со́нмъ  воздадѐ безбл҃года́тный є҆вре́йскїй, ꙳ хотѧ́ мѧ  ѡ҆безча́дствовати ꙳ ѿ тебє̀, вселюбе́зне; 
Тропа́рь, гла́съ а҃: 
Пꙋсты́нный жи́тель, и҆ въ тѣлесѝ а҆́гг҃лъ, и҆  чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ  сїсѡ́е, посто́мъ, бдѣ́нїемъ, моли́твою нбⷭ҇наѧ  дарова̑нїѧ прїи́мъ, и҆сцѣлѧ́еши недꙋ̑жныѧ, и҆ дꙋ́шы  вѣ́рою притека́ющихъ тѝ: сла́ва да́вшемꙋ тебѣ̀  крѣ́пость, сла́ва вѣнча́вшемꙋ тѧ̀, сла́ва  дѣ́йствꙋющемꙋ тобо́ю всѣ̑мъ и҆сцѣлє́нїѧ. 
Канѡ́нъ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Страстьмѝ оу҆мерщвле́на ѡ҆живи́ мѧ, ѻ҆́ч҃е,  моли́твами твои́ми, жи́зни ны́нѣ живꙋ́щихъ, со  дерзнове́нїемъ мно́гимъ предстоѧ̀. (с. 111) 
Жела́нїемъ, ѻ҆́ч҃е, бжⷭ҇твеннымъ раче́нїе пло́ти  ѿри́нꙋвъ, послѣ́довалъ є҆сѝ любо́вїю зовꙋ́щемꙋ,  сїсѡ́е бл҃же́нне. 
Зарю̀ невеще́ственнꙋ, ѻ҆́ч҃е, внꙋ́трь въ се́рдцы  прїе́мъ, просвѣти́лсѧ є҆сѝ, и҆ всестра́стнꙋю мглꙋ̀  потреби́лъ є҆сѝ. 
Бг҃оро́диченъ: 
Спаси́ мѧ, въ бꙋ́ри всѣ́хъ сласте́й  ѡ҆бꙋрева́емаго, сп҃са ро́ждшаѧ, всѣ́хъ тишинꙋ̀,  пренепоро́чнаѧ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Пло́ть покори́лъ є҆сѝ по́мыслꙋ крѣ́пкѡ,  прпⷣбне, дꙋ́шꙋ же показа́лъ є҆сѝ рабо́ты страстны́ѧ  свобо́днꙋ. 
Болѣ́зньми твои́ми браздꙋ̀ дꙋше́внꙋю, мꙋ́дре  прпⷣбне, до́брѣ дѣ́лаѧ, кла́съ безстра́стїѧ и҆ чꙋде́съ  и҆зрасти́лъ є҆сѝ. 
Въ ме́ртвость ѡ҆дѣ́ѧлсѧ є҆сѝ животво́рца  хрⷭ҇та̀, прпⷣбне, стопа́мъ послѣ́дꙋѧ: тѣ́мъ  возставлѧ́ти тебѣ̀ и҆ мє́ртвыѧ бл҃года́ть дае́тъ. 
Бг҃оро́диченъ: 
Мѣ́сто свѧще́нїѧ, и҆ мы́сленнꙋ, чⷭ҇таѧ, трапе́зꙋ,  хлѣ́бъ хрⷭ҇та̀ жи́знь всѣ́хъ прїе́мшꙋю, пое́мъ тѧ̀. 
Сѣда́ленъ, гла́съ д҃. 
Воздержа́нїемъ житїѐ оу҆краси́лъ є҆сѝ, и҆  оу҆́ды оу҆мертви́въ, побѣди́лъ є҆сѝ страстна̑ѧ  прирѣва̑нїѧ, сїсѡ́е блаже́нне, и҆ преста́вилсѧ є҆сѝ къ  бг҃ꙋ въ вѣ́чный живо́тъ, ꙗ҆́кѡ досто́инъ наслѣ́дникъ.  тѣ́мъ не преста́й молѧ́сѧ, спастѝ дꙋ́шы на́шѧ. 
Сла́ва, и҆ ны́нѣ, бг҃оро́диченъ: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное, стѣно̀ и҆  покро́ве и҆ приста́нище прибѣга́ющымъ къ тебѣ̀,  приснодв҃о чⷭ҇таѧ, сн҃а твоего̀ и҆ бг҃а молѝ со  а҆́гг҃лы, оу҆мире́нїе да́ти мі́рови, и҆ спасе́нїе, и҆  ве́лїю ми́лость. (с. 112) 
Крⷭ҇тобг҃оро́диченъ: 
Крⷭ҇то́мъ сн҃а твоегѡ̀, бг҃облагода́тнаѧ,  і҆́дѡльскаѧ пре́лесть всѧ̀ оу҆праздни́сѧ, и҆ де́мѡнскаѧ  крѣ́пость попра́сѧ. сегѡ̀ ра́ди вѣ́рнїи по до́лгꙋ тѧ̀  при́снѡ пое́мъ и҆ благослови́мъ, и҆ бцⷣꙋ вои́стиннꙋ  и҆сповѣ́дающе тѧ̀ велича́емъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Ѡ҆дожде́нїемъ бл҃года́ти, ѻ҆́ч҃е, рѣ́ки чꙋде́съ  и҆сточи́лъ є҆сѝ, ѿ скве́рны ѡ҆чища́ѧ, вѣ́рою,  блаже́нне, къ тебѣ̀ притека́ющыѧ. 
Всено́щными мольба́ми, и҆ вседне́вными, прпⷣбне,  стоѧ̑нїи, дꙋ́шꙋ пред̾ѡчи́стивъ, трⷪ҇цѣ до́мъ сїю̀  показа́лъ є҆сѝ. 
Въ пꙋсты́нѧхъ оу҆дали́лсѧ є҆сѝ, ѻ҆́ч҃е,  бѣ́гаѧ, и҆ ѡ҆жида́ѧ тѧ̀ спаса́ющаго, бл҃же́нне, ѿ  малодꙋ́шїѧ и҆ ѡ҆ѕлобле́нїѧ. 
Бг҃оро́диченъ: 
Несѣко́мꙋю го́рꙋ тѧ̀ дре́вле а҆ввакꙋ́мъ  прови́дѣ, всенепоро́чнаѧ, и҆зъ неѧ́же бг҃ъ ꙗ҆ви́сѧ, и҆  на́съ и҆стлѣ́вшыѧ ѡ҆бнови́лъ є҆́сть. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Хра́мъ трисо́лнечнагѡ бж҃ества̀ бы́въ, страсте́й  кꙋмі́ры твоеѧ̀ дꙋшѝ потреби́лъ є҆сѝ. 
Оу҆мертви́въ пло́ти твоеѧ̀ мꙋдрова́нїе,  бг҃оно́се, мє́ртвыѧ воскреси́лъ є҆сѝ дѣ́йствомъ дх҃а. 
Дꙋхѡ́въ нечи́стыхъ ѿгони́тель ꙗ҆ви́лсѧ є҆сѝ,  ѻ҆́ч҃е: ст҃а́гѡ бо дх҃а чи́стое жили́ще бы́лъ є҆сѝ  ты̀. 
Бг҃оро́диченъ: 
Сл҃нца ро́ждши незаходи́маго, бцⷣе, всего̀  просвѣтѝ ѡ҆мраче́на мѧ̀ страстьмѝ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ (с. 113) глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е спасе́нїѧ  моегѡ̀. 
Ки́та мы́сленнагѡ всегꙋби́тельства и҆збѣжа́лъ  є҆сѝ, воздержа́нїе, моли́твꙋ, любо́вь немꙋ́тнꙋ,  держа́вное смире́нїе, и҆ любле́нїе тве́рдо, ко хрⷭ҇тꙋ̀,  ѻ҆́ч҃е, стѧжа́въ. 
Бг҃ъ твоѧ̑ ꙗ҆́же къ немꙋ̀ напра́ви стѡпы̀,  си́льный си́льна ꙗ҆́вѣ содѣ́ла, попира́юща ѕмїє́въ и҆  скорпі́й главы̑, бг҃оно́се всеблаже́нне. 
Манове́нїемъ є҆́же къ бг҃ꙋ, бг҃ъ ꙗ҆́вѣ бы́лъ  є҆сѝ, ко свѣ́тꙋ все́ю любо́вїю свѣ́тъ бы́въ, а҆́гг҃лъ  земны́й, бг҃оно́се ѻ҆́ч҃е, нбⷭ҇ный же человѣ́къ. 
Бг҃оро́диченъ: 
Мр҃і́е, чи́стый дѣ́вства сосꙋ́де, ѡ҆чи́сти мо́й  оу҆́мъ ѿ страстна́гѡ ѡ҆мраче́нїѧ и҆ и҆спо́лни  бл҃года́ти и҆ пра́вды се́рдце моѐ, всенепоро́чнаѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Подвиза́всѧ, а҆́гг҃лъ на землѝ ви́дѣнъ бы́лъ  є҆сѝ, ѡ҆зарѧ́ѧй, прпⷣбне, помышлє́нїѧ вѣ́рныхъ  бг҃озна́меньми всегда̀. тѣ́мже тѧ̀ вѣ́рою, сїсѡ́е,  почита́емъ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Всю̀ дх҃а зарю̀ прїѧ́лъ є҆сѝ оу҆мо́мъ чи́стымъ,  и҆ свѣти́льникъ вѣ́рнѡ вопїю́щихъ бы́лъ є҆сѝ:  бл҃гослове́нъ є҆сѝ, гдⷭ҇и бж҃е, во вѣ́ки. 
Два́жды. 
Бжⷭ҇твеннымъ ѻ҆гне́мъ воздержа́нїѧ попали́лъ  є҆сѝ те́рнїе грѣхо́вное, и҆ къ свѣ́тꙋ мы́сленномꙋ  преше́лъ є҆сѝ, взыва́ѧ: бл҃гослове́нъ є҆сѝ, гдⷭ҇и  бж҃е, во вѣ́ки. 
Бг҃оро́диченъ: 
Спаси́ мѧ, мт҃и сп҃са, содержи́ма глꙋбино́ю  согрѣше́нїй: (с. 114) и҆ всѧ́кїѧ вра́жїѧ и҆схи́ти  ѕло́бы, да твоѐ спаса́емь велича́ю застꙋпле́нїе. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Непреста́нными прилѣжѧ̀ моли́твами и҆ мольба́ми,  мра́къ ѿ дꙋшѝ страсте́й ѿгна́лъ є҆сѝ, и҆ оу҆ма̀  твоегѡ̀ зри́тельное ѡ҆чи́стилъ є҆сѝ. тѣ́мже прозрѣ́ти  проро́чески сподо́билсѧ є҆сѝ бꙋ̑дꙋщаѧ, сїсѡ́е,  благоче́стнѡ воспѣва́ѧ: лю́дїе, превозноси́те гдⷭ҇а во  вѣ́ки. 
А҆́гг҃льски пожи́лъ є҆сѝ съ тѣ́ломъ, прпⷣбне,  и҆ проти̑вныѧ побѣди́лъ є҆сѝ полкѝ. тѣ́мже въ  невеще́ственнѣй жи́зни, и҆дѣ́же а҆́гг҃льскїѧ чи́ны, съ  весе́лїемъ, ѻ҆́ч҃е, всели́лсѧ є҆сѝ, съ ни́миже  взыва́еши: свѧще́ннїи воспо́йте гдⷭ҇а, лю́дїе  превозноси́те во всѧ̑ вѣ́ки. 
Ѡ҆лѧдѣ́вшꙋю страстьмѝ дꙋ́шꙋ мою̀ ѡ҆чи́сти,  твои́ми къ бг҃ꙋ свѧще́нными моли́твами, и҆ содержа́щагѡ  мѧ̀ плѣне́нїѧ и҆зба́ви, ѻ҆́ч҃е бг҃оно́се, да пою̀  чи́стѡ: ѻ҆́троцы благослови́те, свѧще́нницы воспо́йте,  лю́дїе превозноси́те во всѧ̑ вѣ́ки. 
Бг҃оро́диченъ: 
Ѡ҆свѧти́вшисѧ дх҃омъ, прїѧ́ла є҆сѝ во  оу҆тро́бѣ твое́й содѣ́телѧ человѣ́ческагѡ  є҆стества̀, и҆ сего̀ несказа́ннѡ родила̀ є҆сѝ,  ѻ҆трокови́це чⷭ҇таѧ. є҆го́же непреста́ннѡ воспѣва́юще  пое́мъ: ѻ҆́троцы благослови́те, свѧще́нницы воспо́йте,  лю́дїе превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Ꙗ҆ви́сѧ чꙋ́до стра́шное, въ са́мое вре́мѧ  оу҆спе́нїѧ (с. 115) твоегѡ̀, па́че со́лнца твоемꙋ̀  лицꙋ̀, ѻ҆́ч҃е, ѡ҆блиста́вшꙋ, є҆гда̀ прїидо́ша ли́цы  а҆́гг҃льстїи, дꙋ́хъ тво́й прїе́млющїи, и҆ свѣ́тꙋ  трисо́лнечномꙋ приносѧ́щїи. 
Бжⷭ҇твенными, бл҃же́нне, добро́тами наслажда́ѧсѧ,  и҆ прича́стїемъ ѡ҆божа́емь, и҆ просвѣща́емь свѣ́тлыми  ѿтꙋ́дꙋ сїѧ̑нїи, свѣтоно́снꙋю твою̀ вѣ́рнѡ па́мѧть  чтꙋ́щыѧ, твои́ми мольба́ми, мꙋ́дре, мра́чныѧ страсте́й  па́гꙋбы и҆зба́ви. 
Пра́веденъ, непоро́ченъ, всѧ́кагѡ ѡ҆греба́ѧсѧ  ѕла̀, ѻ҆́ч҃е, бы́лъ є҆сѝ, прпⷣбенъ, неѕло́бивъ, бг҃ꙋ  послꙋжи́въ въ прпⷣбїи: тѣ́мже почи́ла є҆́сть трⷪ҇ца въ  се́рдцѣ твое́мъ, є҆ѧ́же ны́нѣ ꙗ҆снѣ́е наслажда́ешисѧ  свѣ́тлѡ, досточꙋ́дне. 
Бг҃оро́диченъ: 
Ѿ дѣ́лъ ѿню́дъ во мнѣ̀ спасе́нїѧ нѣ́сть,  всенепоро́чнаѧ: проти́вною бо ше́ствꙋѧ стезе́ю, тмы̀  и҆спо́лнихсѧ. но свѣ́тъ ѿ свѣ́та на́мъ возсїѧ́вшаѧ,  просвѣтѝ и҆ спаси́ мѧ, не пре́зри менє̀ лю́тѣ  погиба́юща. 


(с. 115) 
Мѣ́сѧца тогѡ́же въ з҃-й де́нь. 
Прпⷣбныхъ ѻ҆тє́цъ на́шихъ, ѳѡмы̀, и҆́же въ  мале́и, и҆ а҆ка́кїа, и҆́же въ лѣ́ствицѣ. 
Стїхи̑ры, гла́съ а҃. Подо́бенъ: Нбⷭ҇ныхъ чинѡ́въ: 
Бг҃осїѧ́нна тѧ̀ свѣти́льника, ѻ҆́ч҃е,  позна́хомъ, ꙳ мы́сленными зарѧ́ми ѡ҆зарѧ́юща мі́ръ, ꙳ и҆  тмꙋ̀ ѿгонѧ́ща лꙋка́вагѡ ꙳ де́мѡнѡвъ смꙋще́нїѧ. ꙳  тѣ́мже свѣтоно́снꙋю твою̀ па́мѧть ꙳ вѣ́рнѡ  пра́зднꙋемъ, бл҃же́нне. 
Свѣ́телъ въ житїѝ дре́вле бы́въ, бога́тствомъ и҆  си́лою, ꙳ мона́шескимъ ѻ҆́бразомъ, ꙳ преподо́бне,  ѡ҆дѣ́ѧлсѧ (с. 116) є҆сѝ, ѻ҆́ч҃е ѳѡмо̀, ꙳ нищетѣ̀  подо́бѧсѧ на́съ ра́ди вопло́щшагѡсѧ: ꙳ тѣ́мже мно́гими  тѧ̀ дарова̑нїи ѡ҆богати́лъ є҆́сть. 
Столпо́мъ ѻ҆́гненнымъ зри́тельнѡ тѧ̀ ꙳ бг҃ъ  наста́ви ко спасе́нїю, ꙳ ѻ҆́ч҃е, ꙳ къ ти́хомꙋ  приста́нищꙋ, ꙳ и҆ къ горѣ̀ безстра́стїѧ: ꙳ во́дꙋ же  твое́ю моли́твою и҆сточи́лъ є҆сѝ, ꙳ и҆ неви́дѧщымъ  є҆́же ви́дѣти, ꙳ и҆ хромы̑мъ благотече́нїе дарова́лъ  є҆сѝ. 
И҆́ны стїхи̑ры ст҃а́гѡ а҆ка́кїа, гла́съ д҃.  Подо́бенъ: Ꙗ҆́кѡ до́блѧ: 
Воздержа́нїемъ мꙋ́дрость плотскꙋ́ю оу҆мертви́лъ  є҆сѝ, ꙳ и҆ дꙋ́шꙋ ѡ҆живи́лъ є҆сѝ посто́мъ, ꙳ и҆  добродѣ́телей соверше́нїемъ. ꙳ ѿсю́дꙋже и҆ ꙗ҆ви́лсѧ  є҆сѝ ꙳ ꙗ҆́кѡ жи́въ по кончи́нѣ вои́стиннꙋ: ꙗ҆́коже  бо со́нъ вмѣни́сѧ тебѣ̀ сме́рть, ꙳ къ бг҃ꙋ  преста́вльшꙋсѧ, ꙳ и҆ въ рꙋ́цѣ дꙋ́шꙋ прело́жшꙋ є҆мꙋ̀, ꙳  а҆ка́кїе сла́вне. 
Страсте́й оу҆спи́лъ є҆сѝ ꙳ жела̑нїѧ, а҆ка́кїе,  ꙳ бдѣ́нїе всено́щное ꙗ҆́кѡ стѧжа́въ, ꙳ послꙋша́нїе и҆  смире́нїе, ꙳ поꙋче́нїе же бжⷭ҇твенныхъ писа́нїй, ꙳ и҆  се́рдце чи́сто, ꙳ и҆ оу҆́мъ несмꙋще́нъ. ꙳ тѣ́мже бы́лъ  є҆сѝ и҆ прїѧ́телище дх҃а ст҃а́гѡ, ꙳ зари̑ чꙋде́съ  возсїѧ́въ концє́мъ. 
Мїрска́гѡ пристра́стїѧ ꙳ до конца̀ возгнꙋша́всѧ, ꙳  безстра́стїѧ сосꙋ́дъ бы́лъ є҆сѝ: ꙳ въ любомꙋ́дрїи же,  сла́вне, ꙳ дѣ́тельнымъ восхожде́нїемъ ꙳ возвы́силсѧ  є҆сѝ къ самомꙋ̀ жела́нїю коне́чномꙋ, ꙳ и҆ оу҆зрѣ́лъ  є҆сѝ та́йнымъ видѣ́нїемъ ꙳ неви́димыхъ недомы́слєнныѧ  и҆ бжⷭ҇твєнныѧ добрѡ́ты, ꙳ а҆ка́кїе всемꙋ́дре и҆  блаже́нне. 
Сла́ва, и҆ ны́нѣ, бг҃оро́диченъ: 
Ꙗ҆́же бг҃а невмѣсти́маго ꙳ во чре́вѣ твое́мъ  вмѣсти́вшаѧ, ꙳ чл҃вѣколю́бнѡ чл҃вѣ́ка бы́вша, ꙳ и҆  на́ше смѣше́нїе и҆зъ тебє̀ прїи́мша, ꙳ и҆ ѡ҆божи́вша  ꙗ҆́вѣ, ꙳ не пре́зри менѐ, всечи́стаѧ, ны́нѣ  скорбѧ́ща: ꙳ но оу҆ще́дри ско́рѡ, ꙳ и҆ разли́чныѧ  вражды́ же ꙳ и҆ вре́да лꙋка́вагѡ свободѝ. (с. 117) 
Крⷭ҇тобг҃оро́диченъ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ  ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тѝ  вѣща́ше: ꙳ сн҃е возжелѣ́нне, ꙳ ка́кѡ на дре́вѣ  крⷭ҇тнѣмъ повѣ́шенъ є҆сѝ, долготерпѣли́ве; ꙳ ка́кѡ  рꙋ́цѣ и҆ но́зѣ твоѝ, сло́ве, ꙳ пригвозди́шасѧ ѿ  беззако́нныхъ, ꙳ и҆ кро́вь твою̀ и҆злїѧ́лъ є҆сѝ,  влⷣко; 
Тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми  по твое́й кро́тости, не ѿста́ви ми́лость твою̀ ѿ  на́съ, но моли́твами и҆́хъ въ ми́рѣ оу҆пра́ви живо́тъ  на́шъ. 
Канѡ́нъ прпⷣбнагѡ ѳѡмы̀. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Просвѣще́нїе бжⷭ҇твенныѧ благода́ти, сла́вне, въ  дꙋшѝ прїи́мъ, ꙗ҆́кѡ дрꙋгі́й є҆гѵ́петъ страсте́й мглꙋ̀  ѡ҆ста́вилъ є҆сѝ, и҆ житїѐ прїѧ́лъ є҆сѝ нбⷭ҇ное. 
Свѣ́телъ, ѻ҆́ч҃е, въ житїѝ бы́въ, на  и҆ноплеме́нники воздви́глъ є҆сѝ неисчє́тны побѣ̑ды,  и҆ мона́шествовавъ прпⷣбнѡ, полкѝ де́мѡнѡвъ побѣди́лъ  є҆сѝ. 
Воздержа́тельнѡ врагꙋ̀ спле́тсѧ, посо́бїемъ,  прпⷣбне, бжⷭ҇твеннагѡ дх҃а смири́лъ є҆сѝ сего̀, и҆  побѣ́ды съ небесѐ вѣне́цъ прїѧ́лъ є҆сѝ. 
Бг҃оро́диченъ: 
Є҆ди́на бг҃а всѣ́хъ сꙋ́щаго невмѣсти́ма, тебѣ̀  вмѣ́стна бы́вша за бла́гость, породила̀ є҆сѝ,  ѻ҆трокови́це. є҆го́же молѝ, спастѝ пою́щыѧ тѧ̀. 
И҆́нъ канѡ́нъ прпⷣбнагѡ а҆ка́кїа, є҆гѡ́же  краегране́сїе: 
А҆ка́кїа, и҆зрѧ́днаго послꙋ́шника, пѣ́сньми пою̀. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй (с. 118) пѣшеше́ствовавъ і҆и҃ль,  крⷭ҇тоѻбра́зными мѡѷсе́овыма рꙋка́ма а҆мали́ковꙋ си́лꙋ  въ пꙋсты́ни побѣди́лъ є҆́сть. 
Неѕло́бнымъ нра́вомъ ѡ҆бложи́всѧ, благоѻбра́знꙋю  добродѣ́телей стѧжа́лъ є҆сѝ добро́тꙋ, хрⷭ҇то́вꙋ  во́льномꙋ послꙋша́нїю подо́бѧсѧ да́же до сме́рти,  всеблаже́нне. 
Ѕло́бы ѡ҆брѣта́телѧ посрами́лъ є҆сѝ  безѕло́бїемъ твои́мъ, терпѣ́нїемъ же, ѻ҆́ч҃е,  и҆скꙋше́нїй тогѡ̀ го́рдꙋю и҆ вознесе́ннꙋю враждꙋ̀ къ  землѝ, всеблаже́нне, смири́лъ є҆сѝ. 
Воздержа́нїемъ терпѣли́внымъ, прпⷣбне,  пред̾ѡбꙋча́ѧсѧ, и҆ страсте́й ѿсѣка́ѧ нача̑ла,  безстра́стїѧ ѻ҆де́ждею оу҆краси́лсѧ є҆сѝ по́слѣжде,  бл҃года́тїю бжⷭ҇твенною покрыва́емь. 
Оу҆крѣ́пль дꙋше́вное оу҆строе́нїе терпѣ́нїемъ  тве́рдымъ, и҆ до́блимъ, всеблаже́нне, по́мысломъ по всѧ̑  дни̑ терпѣ́въ мꙋ́ченическїй по́двигъ, и҆ вѣне́чникъ  показа́лсѧ є҆сѝ. 
Бг҃оро́диченъ: 
Крѣ́пость твори́тельнаѧ и҆ пѣ́нїе, бг҃ъ и҆  гдⷭ҇ь, и҆́же на́съ ра́ди и҆з̾ тебє̀ воплоще́йсѧ и҆  рожде́йсѧ, прⷪ҇ро́чески ꙗ҆́коже и҆са́їа, пречⷭ҇таѧ,  благовѣстѝ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Твои́ми прекло́ньсѧ бг҃ъ мольба́ми, рꙋко́ю тѧ̀  прⷪ҇ро́ка оу҆́зъ и҆зба́ви, и҆ ше́ствовати благоизво́ли  къ болѣ́зненномꙋ трꙋдꙋ̀ воздержа́нїѧ. 
Житїѧ̀ го́рькое ѡ҆ста́вивъ треволне́нїе, ко  приста́нищꙋ пристꙋпи́лъ є҆сѝ воздержа́нїѧ и҆ тишинѣ̀  бжⷭ҇твеннѣй, ѻ҆́ч҃е ѳѡмо̀, и҆спо́лнивсѧ дх҃а  благода́тїю. 
Столпо́мъ і҆и҃лѧ, и҆ногда̀ пꙋсты́ню, всеблаже́нне,  проходи́ти наста́вивый, столпо́мъ тѧ̀ ѻ҆́гненнымъ  наставлѧ́ше, прови́дѧй дꙋшѝ твоеѧ̀ благоро́дїе. 
Бг҃оро́диченъ: 
Златꙋ́ю ꙗ҆́кѡ и҆́стиннѡ кади́льницꙋ, и҆ ста́мнꙋ  ма́нны, (с. 119) и҆ бжⷭ҇твеннꙋю го́рꙋ, и҆ пала́тꙋ краснꙋ̀  бж҃їю, тѧ̀, дв҃о, и҆менꙋ́емъ. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Всего̀ тебѐ сама́го творцꙋ̀ твоемꙋ̀ и҆ бг҃ꙋ,  прпⷣбне, возложи́въ, терпѣ́лъ є҆сѝ томи́тельное  оу҆ничиже́нїе. 
Зако́ннѡ страда́льческое терпѣ́нїе, возде́ржниче,  показа́лъ є҆сѝ на землѝ. тѣ́мже тебѣ̀ небе́сное  весе́лїе даде́сѧ. 
Смире́нїе и҆́стинно, долготерпѣ́нїе ѻ҆па́сно  держа́лъ є҆сѝ, терпѣ́нїе, воздержа́нїемъ съ  послꙋша́нїемъ, пребл҃же́нне. 
Бг҃оро́диченъ: 
Всѣ́хъ содѣ́тель зи́ждетсѧ, на́съ ра́ди,  пречⷭ҇таѧ, пло́ть прїе́мъ ѡ҆дꙋшевле́нꙋ, и҆зъ тебє̀,  прест҃а́ѧ бг҃оневѣ́сто. 
Конда́къ а҆ка́кїа, гла́съ в҃. Подо́бенъ: Вы́шнихъ  и҆щѧ̀: 
Мі́ръ ѡ҆ста́вль, хрⷭ҇тꙋ̀ послѣ́довалъ є҆сѝ ѿ  младе́нства, премꙋ́дре а҆ка́кїе прпⷣбне, тогѡ̀ подража́ѧ  во́льное смире́нїе, низве́рглъ є҆сѝ го́рдостнаго  мꙋчи́телѧ: молѝ непреста́ннѡ ѡ҆ всѣ́хъ на́съ. 
Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆ви́лсѧ є҆сѝ, преподо́бне, благоꙋгоди́въ  бжⷭ҇твенными дѣѧ̑нїи, и҆ житїе́мъ чи́стымъ, наслѣ́дїѧ  сподо́билсѧ є҆сѝ безпло́тныхъ, молѝ спасти́сѧ на́мъ. 
Сла́ва, а҆ка́кїа, гла́съ то́йже. Подо́бенъ: Ско́рѡ  предварѝ: 
Свѣ́тлостїю вѣ́ры, и҆ дѣ́тельнымъ свѣ́томъ,  ꙗ҆ви́лсѧ є҆сѝ равноа́гг҃ленъ на землѝ вои́стиннꙋ,  а҆ка́кїе всемꙋ́дре, показа́лъ є҆сѝ мꙋ́жески крѣ́пкое  оу҆ма̀ твоегѡ̀, сокрꙋши́лъ є҆сѝ напа̑данїѧ страсте́й  посто́мъ. тѣ́мже и҆ по кончи́нѣ, ꙗ҆́кѡ жи́въ ꙗ҆ви́лсѧ  є҆сѝ, непобѣди́ме. 
И҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное (с. 120) сꙋщество̀: и҆ воздви́гла є҆сѝ всѧ̑  ѿ сме́рти къ животꙋ̀ нетлѣ́нїѧ. тѣ́мже тѧ̀ по до́лгꙋ  блажи́мъ всѝ, дв҃о препросла́вленнаѧ, ꙗ҆́коже прорекла̀  є҆сѝ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀  пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи  вѣща́ше: что̀ но́вое и҆ стра́нное сїѐ чꙋ́до, сн҃е мо́й,  ка́кѡ жи́знь всѣ́хъ вкꙋша́еши сме́рти, ѡ҆живи́ти  мє́ртвыѧ хотѧ̀, ꙗ҆́кѡ милосе́рдъ; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Воздержа́нїѧ поже́глъ є҆сѝ ѻ҆гне́мъ  бжⷭ҇твеннымъ те́рнїе грѣхо́вное, и҆ чꙋде́съ заре́ю,  ѻ҆́ч҃е, ѡ҆блиста́лъ є҆сѝ. 
Дꙋшѝ твоеѧ̀ ѻ҆́чи ѿ страстны́ѧ ти́ны  ѡ҆чи́стивъ, незрѧ́щыѧ зѣ̑ницы, ѻ҆́ч҃е, ѿве́рзлъ  є҆сѝ. 
Са́мъ ѿчꙋжди́лсѧ є҆сѝ мїрски́хъ мѧте́жей,  бг҃оно́се, и҆ премі́рнꙋю тишинꙋ̀ полꙋчи́лъ є҆сѝ. 
Бг҃оро́диченъ: 
Неискꙋсобра́чнаѧ влⷣчце, ꙗ҆́же бг҃а безъ  сѣ́мене заче́ншаѧ, напа́стей и҆ печа́лей всѣ́хъ  и҆зба́ви. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Оу҆мертви́въ, ѻ҆́ч҃е, мꙋ́дрость пло́ти твоеѧ̀,  твою̀ дꙋ́шꙋ ѡ҆живи́лъ є҆сѝ, и҆ пра́вды вѣне́цъ прїѧ́лъ  є҆сѝ, зовы́й, а҆ка́кїе: сла́ва си́лѣ твое́й, гдⷭ҇и. 
По́двиги дѡ́лги прїе́млѧ, и҆́же по всѧ̑ дни̑  терпѣли́вное пока́зовалъ є҆сѝ сопротивле́нїе, ѻ҆́ч҃е.  тѣ́мже по сме́рти ꙗ҆́кѡ жи́въ возопи́лъ є҆сѝ: сла́ва  си́лѣ твое́й, гдⷭ҇и. 
Тве́рдымъ оу҆мо́мъ томлє́нїѧ за хрⷭ҇та̀  претерпѣ́лъ є҆сѝ, а҆ка́кїе блаже́нне, сего̀ помышлѧ́ѧ  на крⷭ҇тѣ̀ пригвожде́нна за спасе́нїе ро́да на́шегѡ. (с.  121) 
Бг҃оро́диченъ: 
Чистѣ́йши є҆сѝ нб҃съ, и҆ мы́сленныхъ си́лъ,  ꙗ҆́кѡ си́хъ зижди́телѧ, пречⷭ҇таѧ, ро́ждши. тѣ́мже тѝ  зове́мъ: ра́дꙋйсѧ, бцⷣе всепѣ́таѧ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Рꙋководѧ́щаго тѧ̀ къ пꙋсты́нѧмъ благоче́стнѡ  и҆мѣ́лъ є҆сѝ и҆лїю̀, ѻ҆́ч҃е, ѳесві́тѧнина,  ꙗ҆влѧ́ющасѧ но́щїю и҆ тайноꙋча́ща бжⷭ҇твєннымъ тѧ̀,  прпⷣбне. 
Ꙗ҆́кѡ въ дрꙋгі́й карми́лъ, въ мале́йскꙋю го́рꙋ,  мꙋ́дре, всели́лсѧ є҆сѝ, видѣ́нїй бжⷭ҇твенныхъ  наслажда́ѧсѧ, и҆ чꙋдотворе́нїй бл҃года́ть пресла́внѡ,  блаже́нне, прїе́млѧ. 
Простра́ннагѡ пꙋтѝ тѣ́сный предпочита́ѧ,  дости́глъ є҆сѝ ра́достнѡ широтꙋ̀ раѧ̀: и҆ дре́вꙋ  жи́зненномꙋ, ѻ҆́ч҃е, невозбра́ннѡ причаща́ешисѧ  веселѧ́сѧ. 
Бг҃оро́диченъ: 
Оу҆ѧзви́вшеесѧ прилѡ́ги вра́жїими, чⷭ҇таѧ, ꙗ҆́кѡ  ми́лостива, и҆сцѣлѝ се́рдце моѐ, на крⷭ҇тѣ̀ пло́тїю  пригвозди́вшагосѧ неизрече́ннѡ ро́ждшаѧ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Ты̀ прпⷣбне, ꙗ҆́звами мꙋ́жески оу҆ранѧ́емь, и҆  бїє́нїи по всѧ̑ дни̑, терпѧ̀ крѣ́пкѡ, прпⷣбнѡ почи́лъ  є҆сѝ. 
Тече́нїе до́брое сконча́въ, а҆ка́кїе неѕло́бный,  трꙋдѡ́въ свобо́дный и҆ болѣ́зней воспрїѧ́лъ є҆сѝ  поко́й. 
Оу҆́мъ тво́й чи́стымъ по́мысломъ ѡ҆кормлѧ́емь,  а҆ка́кїе бг҃оно́се, къ вино́вномꙋ всѣ́хъ благополꙋ́чнѡ  оу҆стреми́сѧ. 
Бг҃оро́диченъ: 
Ни а҆́гг҃льскїй оу҆́мъ, ни человѣ́чь мо́жетъ  ржⷭ҇тва̀ твоегѡ̀ сказа́ти: превосхо́дитъ бо всѧ́ко  постиже́нїе ра́зꙋма. (с. 122) 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
Въ пꙋсты́ни безво́днѣй всели́лсѧ є҆сѝ, и҆  моли́твъ ѡ҆дожде́нїемъ твои́хъ, прпⷣбне, во́дꙋ  всебога́тнꙋ, влⷣкꙋ и҆сточи́ти оу҆моли́лъ є҆сѝ. 
Ꙗ҆́коже а҆враа́мъ дре́вле пра́ведный, во и҆́нꙋ  странꙋ̀ себѐ оу҆дали́лъ є҆сѝ, и҆ бг҃ꙋ прибли́жилсѧ,  и҆ въ зе́млю кро́ткихъ всели́лсѧ є҆сѝ. 
Мона́хъ и҆́стиненъ бы́лъ є҆сѝ, и҆ по погребе́нїи  и҆сцѣле́нїй дарова̑нїѧ, ѻ҆́ч҃е ѳѡмо̀, тре́бꙋющымъ  и҆сточа́еши си́лою дꙋхо́вною. 
Бг҃оро́диченъ: 
Во́лею всѧ̑ содѣ́лавый, въ ложесна̀ восхотѣ́въ  неискꙋсобра́чныѧ всели́сѧ, тлѣ́нїемъ недꙋ́говавшыѧ  нетлѣ́нїемъ почестѝ хотѧ̀, ꙗ҆́кѡ благосе́рдъ. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Оу҆снꙋ́лъ є҆сѝ бл҃же́ннымъ сно́мъ, блаже́нне,  и҆ по сме́рти ꙗ҆ви́лсѧ є҆сѝ послꙋ́шаѧ, ѻ҆́ч҃е,  вопроша́ющихъ, ꙗ҆́кѡ не оу҆мира́етъ послꙋша́нїе  и҆мѣ́ѧй. 
Сконча́въ дѡ́брыѧ по́двиги, тезоимени́те,  нетлѣ́ннагѡ, бг҃омꙋ́дре, сподо́билсѧ є҆сѝ вои́стиннꙋ  безсме́ртїѧ, и҆дѣ́же ра́дꙋѧсѧ вѣнцы̀ побѣ́ды  воспрїѧ́лъ є҆сѝ. 
Бжⷭ҇твенное и҆ до́брое и҆ бг҃оꙋго́дное  воздержа́нїе житїѧ̀ твоегѡ̀, блаже́нне, мнѡ́гїѧ  оу҆твержда́етъ бжⷭ҇твеннымъ стра́хомъ, и҆ жела́нїемъ  бл҃гъ бꙋ́дꙋщихъ, а҆ка́кїе. 
Бг҃оро́диченъ: 
Вои́стиннꙋ бцⷣꙋ тѧ̀ вѣ́рою сла́вимъ, ꙗ҆́кѡ бг҃а  заче́ншꙋю, и҆ ро́ждшꙋю сего̀ неискꙋсобра́чнѡ, соеди́ншасѧ  и҆зъ тебє̀ прїѧ́тныѧ ст҃ы́мъ хра́момъ. (с. 123) 
Конда́къ ѳѡмы̀, гла́съ д҃. Подо́бенъ: Вознесы́йсѧ: 
Ве́лїю побѣ́дꙋ мꙋ́жески показа́лъ є҆сѝ,  ѿѻнꙋ́дꙋже бж҃е́ственною любо́вїю разгорѣ́всѧ, царѧ̀  тлѣ́ннаго и҆ всѧ̑ кра̑снаѧ преѡби́дѣлъ є҆сѝ, на  горѣ̀ мале́йстѣй вселе́нїе соверши́въ, ѿ неѧ́же въ  нбⷭ҇наѧ возше́лъ є҆сѝ къ цр҃ю̀ царе́й, ѳѡмо̀: молѝ  непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Ѻ҆́гнь страсте́й воздержа́нїѧ росо́ю, ѻ҆́ч҃е,  погаси́лъ є҆сѝ, и҆ просїѧ́въ ꙗ҆́коже со́лнце  добродѣ́телей свѣ́тлостїю, всѣ́хъ вопїю́щихъ  просвѣща́еши сердца̀, блаже́нне: бл҃гослове́нъ є҆сѝ,  бж҃е ѻ҆тє́цъ на́шихъ. 
Слѣпы̑мъ є҆́же зрѣ́ти, и҆ хромы̑мъ, ѻ҆́ч҃е  ѳѡмо̀, благотече́нїе, скѡ́рбнымъ и҆збавле́нїе, и҆  болѧ́щымъ и҆сцѣле́нїе подаѧ̀ си́лою хрⷭ҇то́вою, взыва́лъ  є҆сѝ: бл҃гослове́нъ є҆сѝ, бж҃е ѻ҆тє́цъ на́шихъ. 
Безмо́лвнѡ твою̀ соверши́лъ є҆сѝ жи́знь, ѻ҆́ч҃е  блаже́нне, нестѧжа́нїемъ просвѣща́ѧсѧ, и҆ воздержа́нїемъ  оу҆краша́ѧсѧ, поѧ̀ оу҆миле́нїемъ се́рдца влⷣцѣ,  пребога́те: бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Дв҃о чⷭ҇таѧ, неискꙋсобра́чнаѧ, бл҃гослове́ннаѧ,  па́дающихъ и҆справле́нїе, согрѣша́ющихъ и҆збавле́нїе,  спаси́ мѧ блꙋ́днаго, спасѝ сн҃ꙋ твоемꙋ̀ зовꙋ́ща:  бл҃гослове́нъ є҆сѝ, бж҃е ѻ҆тє́цъ на́шихъ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Всѣ́мъ жела́нїемъ ко влⷣцѣ и҆ды́й, доса̑ды и҆  безчє́стїѧ, (с. 124) прпⷣбне, и҆ ꙗ҆́звы терпѧ̀,  взыва́лъ є҆сѝ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
По́мыслъ тво́й влⷣчнїѧ помышлѧ́ѧ стрⷭ҇ти и҆  распѧ́тїе, и҆ сме́рти поꙋча́ѧсѧ, оу҆ранѧ́емь поѧ́ше:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Ме́ртвъ во гро́бѣ по зако́нꙋ оу҆мира́ющихъ лежѧ̀  безъ дыха́нїѧ, глаго́лющемꙋ вѣща́еши па́че є҆стества̀,  ꙗ҆́кѡ не оу҆́мерлъ є҆́смь, и҆ взыва́еши: бл҃гослове́нъ  є҆сѝ въ хра́мѣ сла́вы твоеѧ̀, гдⷭ҇и. 
Бг҃оро́диченъ: 
Оу҆ме́ршыѧ, и҆́мже, дв҃о, держи́ми бѣ́хомъ  зако́номъ, жи́знь ро́ждши и҆́стиннꙋю, возста́вила є҆сѝ  зовꙋ́щыѧ: бл҃гослове́на ты̀ въ жена́хъ, пренепоро́чнаѧ  влⷣчце. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а,  по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑  вѣ́ки. 
Стра̑сти неꙋдержи̑мыѧ дꙋшѝ воздержа́нїѧ оу҆здо́ю  покори́въ, невеще́ствєннымъ а҆́гг҃лѡмъ оу҆подо́билсѧ  є҆сѝ, вопїѧ̀: по́йте дѣла̀ ꙗ҆́кѡ гдⷭ҇а, и҆  превозноси́те во всѧ̑ вѣ́ки. 
Ѳесві́тѧнина и҆лїѝ послѣ́дꙋѧ, преблаже́нне,  свѧще́нномꙋ житїю̀, на го́рꙋ возше́лъ є҆сѝ бесѣ́довати  къ бг҃ꙋ, посто́мъ оу҆́мъ ѡ҆чища́ѧ, поѧ̀: благослови́те,  всѧ̑ дѣла̀ гдⷭ҇нѧ, гдⷭ҇а. 
Кро́токъ и҆ неѕло́бивъ ꙗ҆́вльсѧ, на землѝ  кро́ткихъ живе́ши, бг҃омꙋ́дре, со всѣ́ми преподо́бными  и҆ и҆збра́нными поѧ̀: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Живы́й сꙋ́щїй и҆сто́чникъ, ꙗ҆́кѡ во́дꙋ жи́зни  ро́ждшаѧ, дꙋ́шꙋ мою̀ и҆ста́ѧвшꙋю грѣхо́внымъ пла́менемъ,  дв҃о бцⷣе, напо́й, да тѧ̀ сла́влю во всѧ̑ вѣ́ки. (с.  125) 
И҆́нъ. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Крѣ́пкимъ воздержа́нїемъ бг҃ꙋ тебѣ̀ бы́сть  смѣси́тисѧ, преподо́бне: оу҆́зъ тѣ́ла разрѣ́шшꙋсѧ, и҆  пло́ть и҆знꙋри́вшꙋ, и҆ видѣ́нїемъ дѣ́тельнымъ, ѻ҆́ч҃е,  зовы́й: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Съ мꙋ́чєники хрⷭ҇тѡ́вы сочета́емь и҆ вчинѧ́емь,  непреста́ннѡ, прпⷣбне, поѧ̀ чл҃вѣколю́бца, и҆ молѧ́сѧ  ѡ҆ на́съ восхвалѧ́ющихъ тѧ̀ и҆ вопїю́щихъ: благослови́те,  всѧ̑ дѣла̀ гдⷭ҇нѧ, гдⷭ҇а. 
Пострада́въ зако́ннѡ на землѝ, небе́сный  ѡ҆брѣ́лъ є҆сѝ поко́й, ра́дꙋѧсѧ, преподо́бне, со  ст҃ы́ми, и҆ соприча́стникъ весе́лїю и҆ ра́дости и҆́хъ  бы́въ, и҆ взыва́ѧ: благослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Воплоща́етсѧ безпло́тный пре́жде, содѣ́тель  зи́ждетсѧ и҆зъ тебє̀, всенепоро́чнаѧ: и҆́бо въ пречⷭ҇таѧ  ложесна̀ твоѧ̑ заше́дъ непостижи́мый, ѡ҆писа́нїемъ  плотски́мъ хотѧ̀ ѡ҆б̾ѧ́тсѧ. тѣ́мже вси́ тѧ  благослови́мъ, марі́е бг҃оневѣ́сто. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе  па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
Дх҃омъ, ѻ҆́ч҃е, ѡ҆бнища́въ, нбⷭ҇ное црⷭ҇тво  воспрїѧ́лъ є҆сѝ со всѣ́ми и҆збра́нными, сла́вы  неизрече́нныѧ и҆сполнѧ́емь, и҆ болѣ́зней по́честь  прїе́млѧ, ѳѡмо̀, возда́нїѧ. сегѡ̀ ра́ди тѧ̀ вѣ́рою и҆  любо́вїю оу҆блажа́емъ. 
Моще́й твои́хъ ра́ка вѣ́рнѡ пристꙋпа́ющымъ (с.  126) и҆сточа́етъ и҆сцѣле́нїй рѣ́ки, стра̑сти дꙋ́шъ  потоплѧ́ющаѧ, и҆ тѣле́съ болѣ̑зни ѿе́млющаѧ,  блаже́нне ѳѡмо̀, моли́твенниче вѣ́рою при́снѡ блажа́щымъ  тѧ̀. 
Совокꙋплѧ́ѧсѧ съ прпⷣбныхъ свѣ́тлыми ли̑ки, и҆  сїѧ́нїемъ невече́рнимъ мы́сленнѡ, ѻ҆́ч҃е ѳѡмо̀,  ѡ҆зарѧ́емь, бж҃е́ственнꙋю твою̀ па́мѧть творѧ́щыѧ  просвѣтѝ вѣ́рнѡ, и҆ оу҆лꙋчи́ти спасе́нїе моли́твами  твои́ми сподо́би. 
Бг҃оро́диченъ: 
Ѡ҆блиста́ющаѧ всѣ́хъ чꙋде́съ зарѧ̀ твои́хъ,  бг҃облагода́тнаѧ чⷭ҇таѧ, страсте́й и҆ скорбе́й ѿе́млетъ  мглꙋ̀, и҆ свѣ́тъ весе́лїѧ мы́сленный простира́етъ, мт҃рь  бж҃їю тѧ̀ велича́ющымъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣе, велича́емъ. 
Ми́лостивнѡ вмѣсти́лсѧ є҆сѝ, ѻ҆́ч҃е, ко  всѧ́ческихъ благода́телю, неѕло́бїѧ добро́тою  оу҆краша́емь, и҆ красото́ю добродѣ́телей сїѧ́ѧ: тѣ́мже  тѧ̀ всѝ оу҆блажа́емъ. 
Зако́нꙋ повинꙋ́ѧсѧ влⷣчню, твою̀ преклони́лъ  є҆сѝ вы́ю мона́шествꙋющихъ боре́нїю, и҆ побѣдоно́сецъ,  ѻ҆́ч҃е, бы́въ, къ неѕло́бїю дости́глъ є҆сѝ  соверше́нномꙋ, всеблаже́нне. 
Пѣ́нїе бг҃ꙋ возсыла́ти со безпло́тными  сподо́билсѧ є҆сѝ ꙗ҆́кѡ соблю́дъ ѻ҆́нѣхъ житїѐ и҆  чистотꙋ̀: терпѣ́нїемъ же дѣ́лъ мꙋ́чєникъ сла́вꙋ  прїѧ́лъ є҆сѝ. 
Прїимѝ ѿ на́съ, бг҃оно́се, приноси́мое тебѣ̀  пѣ́нїе ѿ чи́ста се́рдца, и҆ возда́ждь мольба́ми  твои́ми согрѣше́нїй ѡ҆ставле́нїе и҆ спасе́нїе,  всече́стне. 
Бг҃оро́диченъ: 
Ꙗ҆́кѡ ко́рень сꙋ́щꙋю вои́стиннꙋ нетлѣ́нїѧ, тѧ̀,  дв҃о, всѝ вѣ́рнїи и҆ оу҆твержде́нїѧ хвала́ми  почита́емъ: ты́ бо ѵ҆поста́сное безсме́ртїе на́мъ родила̀  є҆сѝ. 


(с. 127) 
Мѣ́сѧца тогѡ́же въ и҃-й де́нь. 
Ст҃а́гѡ великомꙋ́ченика проко́пїа: 
Въ то́йже де́нь воспомина́нїе зна́менїѧ,  ꙗ҆́вльшагѡсѧ ѿ і҆кѡ́ны прест҃ы́ѧ влⷣчцы на́шеѧ бцⷣы,  честна́гѡ и҆ сла́внагѡ є҆ѧ̀ благовѣ́щенїѧ, во гра́дѣ  вели́цѣмъ оу҆́стюзѣ: 
И҆ ст҃а́гѡ проко́пїа, хрⷭ҇та̀ ра́ди ю҆ро́дивагѡ,  оу҆́стюжскагѡ чꙋдотво́рца: 
Въ то́йже де́нь ꙗ҆вле́нїе ѻ҆́браза прест҃ы́ѧ бцⷣы  во гра́дѣ каза́ни. 
Слꙋ́жбы и҆́хъ пи̑саны по се́й слꙋ́жбѣ. 
Стїхи̑ры мч҃ника, на ѕ҃, гла́съ д҃. Подо́бенъ:  Ꙗ҆́кѡ до́блѧ: 
Съ нб҃сѐ зва́нїе твоѐ, ꙳ ꙗ҆́коже бы́сть  проповѣ́дникꙋ ꙗ҆зы́кѡвъ, ꙳ проко́пїе всесла́вне, ꙳ и҆  просвѣ́щсѧ мы́слїю, ꙳ тмꙋ̀ ѡ҆ста́вилъ є҆сѝ  і҆́дѡльскꙋю, ꙳ и҆ свѣти́льникъ вѣ́рныхъ бы́лъ є҆сѝ, ꙳  бжⷭ҇твенными сїѧ̑нїи честны́хъ твои́хъ пѡ́двигъ ꙳  ѡ҆зарѧ́ѧ концы̀ мі́ра, ꙳ сла́ва мꙋ́ченикѡвъ и҆ похвала̀. 
Воздержа́нїемъ пе́рвѣе ꙳ плотска̑ѧ взыгра̑нїѧ  ѡ҆бꙋзда́въ, ꙳ по́слѣжде къ страда́нїю ꙳ мꙋжемꙋ́дреннѡ  ѿлꙋчи́лсѧ є҆сѝ, ꙳ всеблаже́нне проко́пїе, ꙳ не  пощадѣ́въ пло́ти си́лою дꙋ́ха. ꙳ тѣ́мже всѧ́къ  претерпѣ́лъ є҆сѝ ꙳ ви́дъ мꙋче́нїй, ꙳ вѣнцено́сецъ къ  вы̑шнимъ любостоѧ́нїємъ восте́клъ є҆сѝ. 
Воево́да ꙗ҆́кѡ непобѣди́мь, ꙳ крⷭ҇то́мъ  воѡрꙋжи́всѧ, ꙳ тѡ́ки кро́вными ꙳ всѝ си́лꙋ сопроти́вныхъ  погрꙋзи́лъ є҆сѝ, ꙳ и҆ тꙋ̑чи и҆сточи́лъ є҆сѝ  и҆сцѣле́нїй бога́тнѡ, ꙳ ѿ и҆стѡ́чникъ и҆злива́ѧ, ꙳  досточꙋ́дне, спаси́тельныхъ, ꙳ и҆ всѣ́хъ напаѧ́ѧ, ꙳  пла́менемъ страсте́й содержи́мыхъ, бг҃одохнове́нне. (с.  128) 
И҆́ны стїхи̑ры, гла́съ то́йже. Подо́бенъ: Да́лъ  є҆сѝ зна́менїе: 
Ꙗ҆́кѡ па́ѵла пе́рвѣе ꙳ съ нб҃сѐ тѧ̀ призва̀ ꙳  і҆и҃съ и҆́стина, ꙳ проко́пїе пресла́вне: ꙳ є҆мꙋ́же  благодꙋ́шнѡ, блаже́нне, вѣ́ровавъ, ꙳ ѻ҆те́ческꙋю  пре́данꙋю лжꙋ̀ ꙳ и҆ безбо́жнꙋю ле́сть ѡ҆ста́вилъ є҆сѝ:  ꙳ и҆ ра́дꙋѧсѧ ѿлꙋчи́лсѧ є҆сѝ къ болѣ́знєннымъ  трꙋдѡ́мъ, ꙳ соверше́ннагѡ страда́нїѧ ꙳ просвѣ́щсѧ  мы́слїю. 
Трезꙋ̑бцы стрꙋ́жемь, ꙳ и҆ ѻ҆гне́мъ и҆знꙋрѧ́емь, ꙳  и҆ въ темни́цѣ затворѧ́емь, пребы́лъ є҆сѝ  непрело́женъ, ꙳ ко предлежа́щымъ бж҃е́ствєннымъ  воздаѧ́нїємъ ꙳ просвѣще́ннымъ по́мысломъ ꙳ предзрѧ̀,  мꙋ́чениче многострада́льне. ꙳ тѣ́мже тѧ̀ вѣнча̀  вѣнцеда́вецъ хрⷭ҇то́съ, проко́пїе, ꙳ по́двиги  сконча́вшаго ꙳ и҆ вѣ́рꙋ соблю́дшаго. 
Ѻ҆́бразомъ страда́нїѧ, є҆́же пло́тїю прїѧ́тъ, ꙳  і҆и҃съ оу҆лови́лъ тѧ̀ є҆́сть, ꙳ добро́ты, проко́пїе,  вожделѣ́въ и҆́скреннѡ, бжⷭ҇твенныѧ дꙋшѝ твоеѧ̀: є҆́йже  оу҆диви́шасѧ вразѝ терпѣ́нїю и҆ свѣ́тлости. ꙳ тѣ́мже  тѧ̀ оу҆блажа́емъ ꙳ со страда́вшими съ тобо́ю, сла́вне: ꙳  съ ни́миже просѝ ѡ҆ставле́нїе лю́тыхъ пою́щымъ тѧ̀. 
Сла́ва, гла́съ ѕ҃: 
Просїѧ̀ дне́сь сла́внаѧ па́мѧть твоѧ̀, проко́пїе  многострада́льне, созыва́ющи на́съ празднолю́бцєвъ ко  благохвале́нїю и҆ сла́вѣ хрⷭ҇та̀ бг҃а на́шегѡ. тѣ́мже  и҆ притека́юще къ ра́цѣ моще́й твои́хъ, и҆сцѣле́нїй  дарова̑нїѧ прїе́млемъ: и҆ вѣнча́вшаго тѧ̀ сп҃са хрⷭ҇та̀  воспѣва́емъ во вѣ́ки, непреста́ннѡ сла́вѧще. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле ꙳  и҆ непоро́чнаѧ влⷣчца ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ  вопїѧ́ше: ꙳ ча́до сладча́йшее, ꙳ что̀ зрѣ́нїе сїѐ  но́вое и҆ пресла́вное; ꙳ ка́кѡ со́нмъ (с. 129)  безблагода́тный ꙳ сꙋди́щꙋ пїла́товꙋ предаде́ тѧ, ꙳ и҆  ѡ҆сꙋжда́етъ на сме́рть ꙳ живота̀ всѧ́ческихъ; ꙳ но  воспѣва́ю твоѐ неизрече́нное, сло́ве, снизхожде́нїе. 
На стїхо́внѣ ѻ҆ктѡ́иха. Сла́ва, гла́съ и҃: 
[Проко́пїа хартофѷла́ѯа] Та́йными сїѧ̑нїи  пресвѣ́тлыѧ трⷪ҇цы ѡ҆зарѧ́емь, мꙋ́чениче проко́пїе  доблемꙋ́дренне, положе́нїемъ бо́гъ бы́лъ є҆сѝ,  ѡ҆божа́емь прича́стїемъ. тѣ́мже вѣ́рою творѧ́щыѧ тво́й  свѣтоно́сный пра́здникъ, ѿ напа́стей многоѻбра́зныхъ  спаса́й твои́ми моли́твами. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀,  влⷣко, ꙳ оу҆вы̀ мнѣ̀, вопїѧ́ше, ꙳ ча́до сла́дкое: ꙳  ра̑ны непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ  и҆зба́вивый милосе́рдїемъ твои́мъ; 
Тропа́рь, гла́съ д҃: 
Мч҃никъ тво́й, гдⷭ҇и, проко́пїй во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей  низложѝ, сокрꙋшѝ и҆ де́мѡнѡвъ немѡщны́ѧ де́рзѡсти.  тогѡ̀ моли́твами спасѝ дꙋ́шы на́шѧ. 
На оу҆́трени ѻ҆́ба канѡ́на ѻ҆ктѡ́иха безъ  мч҃ничнѡвъ. И҆ ст҃а́гѡ на ѕ҃. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бога́тыми сїѧ̑нїи дх҃а ѡ҆блїѧ́нъ, свѣтоно́сный  се́й, и҆ честны́й пра́здникъ тво́й чтꙋ́щыѧ, страсте́й  мглы̀ и҆зба́ви и҆ напа́стей, мꙋ́чениче проко́пїе. 
Зва́нїе не ѿ человѣ̑къ бы́сть твоѐ, проко́пїе,  но съ (с. 130) нб҃сѐ ꙗ҆́кѡ па́ѵла пе́рвѣе хрⷭ҇то́съ  оу҆ловѝ, страсте́й свои́хъ свидѣ́телѧ всеи́стиннаго  тѧ̀ содѣ́лавъ. 
Во́инствомъ тлѣ́ннымъ, премꙋ́дре, на вѣ̑чнꙋющаѧ  ꙗ҆́кѡ смы́сленъ премѣни́въ, и҆ сме́ртнаго царѧ̀ на  безсме́ртнаго, и҆ црⷭ҇твїе нетлѣ́нное тебѣ̀  подава́ющаго, проко́пїе. 
Бг҃оро́диченъ: 
Є҆стество́мъ содѣ́телѧ родила̀ є҆сѝ, на́съ  ѡ҆божи́вшаго па́че оу҆ма̀ соедине́нїемъ и҆́стиннымъ,  бцⷣе препѣ́таѧ: є҆го́же молѝ, просвѣти́ти пою́щыѧ  тѧ̀. 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ  хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростїю,  хрⷭ҇тѐ: нѣ́сть бо свѧ́тъ, па́че тебє̀, чл҃вѣколю́бче. 
Посредѣ̀ крⷭ҇та̀ пресла́внѡ хрⷭ҇то́съ тебѣ̀  ꙗ҆влѧ́етсѧ, наꙋча́ѧ ꙗ҆́вѣ, є҆́же къ на́мъ схожде́нїе,  и҆ тѧ̀ къ страда́нїю призыва́ѧ. 
Хра́мъ и҆ сто́лпъ воздви́глъ є҆сѝ тебѐ сама́го  бжⷭ҇твенномꙋ дх҃ꙋ, ре́вностїю дыха́ѧ бж҃їею: хра́мы и҆  бездꙋ̑шныѧ и҆стꙋка́ны дє́мѡнскїѧ низложи́лъ є҆сѝ,  мꙋ́чениче проко́пїе. 
Совле́клсѧ є҆сѝ ко́жныхъ ри́зъ строга́нїемъ,  нетлѣ́нїѧ же ѻ҆де́ждею ѡ҆дѣ́ѧвсѧ, проко́пїе: и҆  многоко́зненнаго, мꙋ́чениче, ѡ҆бнажи́лъ є҆сѝ. 
Бг҃оро́диченъ: 
И҆зба́ви мѧ̀ всѧ́кагѡ прило́га сопроти́внагѡ  ѕмі́ѧ, мт҃и дв҃о чⷭ҇таѧ, и҆ се́рдце моѐ просвѣтѝ,  вѣ́рою тѧ̀ сла́вѧщагѡ, пренепоро́чнаѧ. 
Сѣда́ленъ, гла́съ а҃. Подо́бенъ: Гро́бъ тво́й: 
Ꙗ҆́кѡ па́ѵла пе́рвѣе хрⷭ҇то́съ съ нб҃сѐ,  проко́пїе мꙋ́дре, тѧ̀ зове́тъ къ вѣ́рѣ, добро́тꙋ  бжⷭ҇твеннꙋю провѣ́дый се́рдца твоегѡ̀. тѣ́мже  пострада́лъ є҆сѝ мꙋ́жески, проповѣ́даѧ стрⷭ҇ти, и҆  тогѡ̀ къ человѣ́кѡмъ, преблаже́нне, соше́ствїе. 
Два́жды. (с. 131) 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на  вѣ́рныхъ предста́тельнице и҆ покро́ве, бѣ́дъ и҆  скорбе́й и҆ лю́тыхъ ѡ҆бстоѧ́нїй всѣ́хъ и҆зба́ви, на тѧ̀  оу҆пова́нїе, ѻ҆трокови́це, и҆мꙋ́щихъ, и҆ дꙋ́шы на́шѧ  спасѝ бжⷭ҇твенными моли́твами твои́ми. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва  на крⷭ҇тѣ̀ просте́рта, вопїѧ́ше: сн҃е мо́й,  собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ  сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ  твои́хъ, ще́дре, созда́нїе; 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Превознесе́ннаго держа́вою нече́стїѧ го́рдаго  мꙋчи́телѧ, ко влⷣцѣ бжⷭ҇твенными воззрѣ̑нїи взыва́ѧ,  разрази́лъ є҆сѝ: сла́ва си́лѣ твое́й, гдⷭ҇и. 
Ꙗ҆влѧ́етсѧ въ темни́цѣ тебѣ̀ затворе́нꙋ  и҆зба́витель, проко́пїе, де́рзости наполнѧ́ѧ тѧ̀,  сїѧ́нїемъ же просвѣща́ѧ тѧ̀, и҆ зва́нїе сꙋгꙋ́бо твоемꙋ̀  предспѣ́ѧнїю подаѧ̀. 
Бл҃года́тїю бжⷭ҇твенною просвѣще́но зрѧ́ще твоѐ  лицѐ невѣ́рїѧ мра́комъ покрове́ннїи, свѣ́тъ вѣ́ры  бжⷭ҇твеннымъ манове́нїемъ прїе́млютъ. 
Бг҃оро́диченъ: 
Ѡ҆тѧгче́на сно́мъ оу҆ны́нїѧ, къ покаѧ́нїѧ  оу҆́трꙋ мѧ̀ твое́ю неꙋсы́пною, влⷣчце, воздви́гни  моли́твою, и҆ спаси́ мѧ є҆ди́на сп҃са ро́ждшаѧ. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ,  но мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе  бжⷭ҇тва̀, ѿ но́щи оу҆́тренююще, воспѣва́емъ тѧ̀,  чл҃вѣколю́бче. 
Свѣ́томъ слове́съ твои́хъ во́инство бг҃опоко́рное  приве́лъ є҆сѝ хрⷭ҇тꙋ̀, мꙋче́нїѧ кро́вїю  наслѣ́дствовавшее, съ тобо́ю, проко́пїе, црⷭ҇тво  недви́жимое. (с. 132) 
Сѷгкли́тства ꙗ҆ви́шасѧ вы́шнѧгѡ прича̑стницы,  жєны̀ сѷгкли̑тскїѧ, и҆ ро́да свѣ́тлости ѿре́кшесѧ,  и҆ оу҆мре́ти и҆зво́лиша по тебѣ̀, сло́ве безсме́ртне. 
Ѻ҆гне́мъ распалѧ́еми бжⷭ҇твеннымъ дꙋ́шы,  ѡ҆палѧ́емагѡ и҆ неща́днѡ жего́магѡ тѣ́ла пренебре́гше,  ꙗ҆̀же твоѐ возжелѣ́вшыѧ црⷭ҇тво, многоми́лостиве. 
Бг҃оро́диченъ: 
Заче́нши родила̀ є҆сѝ бг҃а є҆мманꙋ́ила, на  ѡ҆бновле́нїе человѣ́кѡмъ, прест҃а́ѧ, чⷭ҇таѧ, пло́ть  бы́вша:є҆го́же при́снѡ молѝ спастѝ дꙋ́шы на́шѧ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
И҆сточа́ѧ тво́й медото́чный ѧ҆зы́къ оу҆чє́нїѧ  медотѡ́чнаѧ, и҆ го́рести безбо́жїѧ вои́стиннꙋ и҆зба́ви,  благопоко́рнѡ тебѣ̀ притека́ющыѧ, мꙋ́чениче проко́пїе. 
Ма́терь благоче́стїе, мꙋ́чениче, стѧжа́въ,  ѕлоче́стїѧ и҆з̾има́еши, твою̀ по пло́ти честнꙋ́ю  ма́терь, и҆ приво́диши нбⷭ҇номꙋ ѻ҆ц҃ꙋ̀ страда́нїѧ ра́ди. 
Лани̑ты стрꙋжа̀ желѣ́зомъ мꙋчи́тель, по́мысла  твоегѡ̀ тве́рдости, мꙋ́чениче, не поколеба̀, водрꙋже́нагѡ  любо́вїю, стрⷭ҇ти пло́тїю претерпѣ́вшагѡ. 
Бг҃оро́диченъ: 
Ст҃а́го ст҃ы́хъ неизрече́ннѡ родила̀ є҆сѝ,  прест҃а́ѧ дв҃о, вѣ̑рныѧ при́снѡ ѡ҆свѧща́ющаго и҆  мꙋ́ченичєскїѧ ли́ки со а҆́гг҃лы совокꙋплѧ́ющаго. 
Конда́къ, гла́съ в҃: Подо́бенъ: Вы́шнихъ и҆щѧ̀: 
Ре́вностїю ко хрⷭ҇тꙋ̀ бжⷭ҇твенною распала́емь, и҆  крⷭ҇та̀ крѣ́постїю ѡ҆гражда́емь, врагѡ́въ шата́нїе и҆  де́рзость низложи́лъ є҆сѝ, проко́пїе, и҆ честнꙋ́ю  цр҃ковь возвы́силъ є҆сѝ, вѣ́рою преꙋспѣва́ѧ, и҆  просвѣща́ѧ на́съ. (с. 133) 
І҆́косъ: 
Оу҆ста̀ ра́зꙋма мнѣ̀ пода́ждь, пребезнача́льне  сло́ве, хотѧ́щꙋ пѣ́ти твоего̀ ѻ҆рꙋ́жника проко́пїа:  и҆́маши бо бога́тство милосе́рдїѧ неизче́тно, хрⷭ҇тѐ  мо́й, пꙋчи́нꙋ твои́хъ сꙋде́бъ: да и҆ а҆́зъ дꙋше́внагѡ  мра́ка ѡ҆чи́щꙋсѧ, оу҆ма́ же всѧ́кꙋ скве́рнꙋ ѿмы́въ,  хра́мъ свѧще́нїѧ дѣ́лы бжⷭ҇твенными твои́ми бꙋ́дꙋ, и҆  достѡ́йнаѧ пою̀ мꙋ́ченикꙋ, вѣ́рою преꙋспѣва́ѧ, и҆  просвѣща́ѧ на́съ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Тѧ́жестїю ѻ҆́лова твое́й вы́и сокрꙋша́емѣ,  мꙋ́чениче, не чꙋ́лъ є҆сѝ: носи́ти бо и҆́го на вы́и  возжелѣ́лъ є҆сѝ преле́гкое, за милосе́рдїе на́мъ  примѣ́шшагѡсѧ. 
Бл҃года́ть свы́ше и҆сцѣле́нїй прїе́мъ, недꙋ́ги  ѿе́млеши, мꙋ́чениче, и҆ лꙋка̑выѧ ѿгонѧ́еши дꙋ́хи,  вопїѧ̀: бл҃гослове́нъ є҆сѝ, гдⷭ҇и бж҃е ѻ҆тє́цъ  на́шихъ. 
Многоѻбра̑зныѧ ѿ вра̑гъ ꙗ҆́звы прїе́млѧ,  бл҃же́нне, и҆ ѻ҆гне́мъ ѡ҆палѧ́емь, тве́рдостнѣ  нече́стїе попали́лъ є҆сѝ, бл҃гослове́нъ є҆сѝ, вопїѧ̀,  бж҃е ѻ҆тє́цъ на́шихъ. 
Бг҃оро́диченъ: 
Ѿ дв҃ы нетлѣ́нныѧ па́че є҆стества̀ ражда́етсѧ  сло́во, и҆́же сло́вомъ всѧ̑ содѣва́ѧй, безслове́сїѧ  хотѧ̀ и҆зба́вити во́льное славосло́вѧщыѧ тогѡ̀ сни́тїе. 
Пѣ́снь и҃. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Свѣща́ми ѡ҆палѧ́емь лю́тѣ, ѻ҆стны́ же  подбода́емь, и҆ (с. 134) лѣ̑тнымъ ра́намъ строга́нїе  прїе́млѧ, и҆ болѣ́знꙋѧ ѕѣлѡ̀, мꙋ́чениче, взыва́лъ  є҆сѝ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Твое́ю десни́цею тє́мнаѧ де́мѡнѡвъ ли́ца,  бл҃же́нне, заꙋши́лъ є҆сѝ: сїю́ бо на оу҆́глїе  горѧ́щее, сла́вне, ѡ҆пали́тисѧ положи́лъ є҆сѝ,  беззако́нномꙋ мꙋчи́телю противлѧ́ѧсѧ, и҆ взыва́ѧ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Ка́менѧ хрⷭ҇та̀ незы́блема, всебл҃же́нне сла́вне,  и҆мѣ́ѧ ѡ҆снова́нїе, ка́менїемъ, проко́пїе, ра́довашесѧ  сꙋ́ровѡ ѡ҆тѧгчава́емь, къ нетѧ́жцѣй тѧ̀ ра́дости  ѡ҆блегча́етъ, вопїю́ща: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
Сѐ всѝ, ѻ҆трокови́це, ро́ди, ꙗ҆́коже прорекла̀  є҆сѝ, тѧ̀ оу҆блажа́ютъ, бг҃а бл҃же́ннаго ро́ждшꙋю,  бл҃же́нны содѣва́ющаго, и҆̀же повелѣ́нїємъ є҆гѡ̀  послѣ́дꙋющыѧ вѣ́рнѡ, и҆ вопїю́щыѧ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣе, велича́емъ. 
Возжелѣ́нный тебѣ̀ полꙋчи́вшꙋ коне́цъ,  велемꙋ́дреннѡ преклони́лъ є҆сѝ бг҃ꙋ вы́ю, оу҆да́ренъ  же бы́въ мече́мъ, ꙗ҆́коже на колесни́цꙋ твое́ю всѣ́лъ  є҆сѝ кро́вїю, и҆ къ немꙋ̀, мꙋ́чениче, восте́клъ є҆сѝ. 
То́чиши рѣ́ки и҆сцѣле́нїй, и҆сто́чникъ бы́въ  чꙋде́съ, оу҆ставлѧ́еши же пла́мень страсте́й,  дє́мѡнскїѧ же погрꙋжа́еши полкѝ, всеси́льною дх҃а  бжⷭ҇твенною крѣ́постїю, досточꙋ́дне. 
Всесвѧтꙋ́ю твою̀ па́мѧть ра́достнѡ творѧ́щыѧ,  всѧ́кагѡ преще́нїѧ, всѧ́кагѡ же недꙋ́га и҆ всѧ́кїѧ бѣды̀  спаса́й, проко́пїе, къ зижди́телю бг҃ꙋ свѧще́нными  твои́ми мольба́ми. (с. 135) 
Бг҃оро́диченъ: 
Свѣ́тъ на́мъ возсїѧ̀, ѻ҆трокови́це, ѿ  свѣтоно́сныѧ твоеѧ̀ оу҆тро́бы, созда́тель со́лнца и҆  ѕвѣ́здъ, и҆ всѧ́кїѧ тва́ри: є҆го́же прилѣ́жнѡ молѝ,  просвѣти́ти пою́щыѧ тѧ̀. 
Свѣти́ленъ: 
Съ нб҃сѐ, ꙗ҆́кѡ па́ѵлꙋ, бы́сть тебѣ̀ зва́нїе,  є҆мꙋ́же тезоимени́тнѡ преспѣва́ѧ, проко́пїе, гдⷭ҇еви  ли́ки мꙋ́чєникъ приве́лъ є҆сѝ: съ ни́миже мо́лиши ѡ҆  хва́лѧщихъ тѧ̀. 
Бг҃оро́диченъ: 
Свѣ́тъ ро́ждшаѧ, дв҃о, и҆́же ѿ свѣ́та  нерожде́нна, незаходи́маго свѣ́та, твои́ми неꙋсы́пными  моли́твами наставлѧ́ющи не преста́й, тѧ̀ пою́щыѧ, мт҃и  приснодв҃о. 
На хвали́техъ стїхи̑ры, на д҃ Гла́съ в҃.  Вѷзанті́ево: 
Ꙗ҆́кѡ преꙋспѣва́ѧ въ бз҃ѣ, ѡ҆ всѣ́хъ моли́сѧ,  страстоно́сче, преꙋспѣва́ти въ не́мъ, мꙋ́ченикѡмъ  похвало̀, вели́кїй проко́пїе, ꙗ҆́кѡ дерзнове́нїе и҆мѣ́ѧ  къ немꙋ̀, и҆ тогѡ̀ престо́лꙋ при́снѡ предстоѧ̀ въ  бг҃оизрѧ́дныхъ стезѧ́хъ, и҆ бжⷭ҇твенныхъ дѣѧ́нїихъ  благоꙋгожда́ющихъ є҆мꙋ̀, и҆ тѧ̀ блажа́щихъ. 
Гла́съ г҃. Ге́рманово: 
Ю҆́ношескимъ во́зрастомъ подвиза́ѧсѧ, ꙗ҆́коже  бжⷭ҇твеннѣйшїй па́ѵелъ, свы́ше бжⷭ҇твенное дарова́нїе  прїѧ́лъ є҆сѝ: и҆ лю́тагѡ борца̀ де́рзость  всеѻрꙋ́жествомъ крⷭ҇та̀ низложи́лъ є҆сѝ, мꙋ́ченикѡмъ  похвало̀, страстоно́сче проко́пїе, ѡ҆ на́съ ко гдⷭ҇ꙋ  моли́сѧ, спастѝ дꙋ́шы на́шѧ. 
Гла́съ д҃. Кѷпрїа́ново: 
Хвала̀ бг҃ꙋ ѿ бре́нныхъ оу҆сте́нъ прино́ситсѧ,  въ бжⷭ҇твеннѣй па́мѧти твое́й, проко́пїе  многострада́льне: ты́ бо ꙗ҆ви́лсѧ є҆сѝ и҆зрѧ́дный  во́инъ сло́ва вѣ́ры, побѣди́въ въ трꙋдѣ́хъ і҆́дѡльскїѧ  зра́ки: и҆ ны́нѣ просвѣти́лсѧ є҆сѝ свѣ́томъ  трⷪ҇ческимъ, ѡ҆зарѧ́ѧ на̑ша помышлє́нїѧ, моли́твами  твои́ми. (с. 136) 
Гла́съ є҃: 
Цр҃ковь дне́сь ѡ҆дѣ́ѧвшисѧ держа́вою твое́ю,  мꙋ́чениче хрⷭ҇то́въ, весели́тсѧ: и҆ твою̀ всеизрѧ́днꙋю  па́мѧть по достоѧ́нїю благохва́льнѡ взыва́етъ,  почита́ющи: ра́дꙋйсѧ, и҆́же па́ѵлꙋ поревнова́вый, и҆  крⷭ҇тъ хрⷭ҇то́въ взе́мъ, и҆ сѣ̑ти сокрꙋши́лъ є҆сѝ  чꙋжда́гѡ: ра́дꙋйсѧ, мꙋ́ченикѡвъ похвало̀, проко́пїе  многострада́льне: ѡ҆ на́съ ко гдⷭ҇ꙋ не преста́й молѧ́сѧ,  ꙗ҆́кѡ дерзнове́нїе и҆мѣ́ѧ, страда́льцєвъ  оу҆краше́нїе. 
Сла́ва, гла́съ д҃: 
Червлени́цею крове́й мꙋче́нїѧ твоегѡ̀,  оу҆краси́вшисѧ це́рковь бж҃їѧ, со́лнєчныѧ зари̑  и҆спꙋща́етъ, проко́пїе многострада́льне: крⷭ҇то́мъ бо  воѡрꙋжи́въ себѐ, и҆ оу҆мре́ти по хрⷭ҇тѣ̀ жела́ѧ  доблемꙋ́дреннѡ ко ѡ҆полче́нїю чꙋжда́гѡ сꙋпроти́вꙋ ста́лъ  є҆сѝ, и҆ посрами́въ оу҆мышлє́нїѧ беззако́нныхъ,  побѣ́дный во́инъ ꙗ҆́вльсѧ хрⷭ҇то́въ. тѣ́мже мо́лимъ  тѧ̀, ꙗ҆́кѡ и҆мѣ́ѧ дерзнове́нїе къ немꙋ̀, мꙋ́ченикѡвъ  оу҆краше́нїе, молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ви́дѧщи  пречⷭ҇таѧ, ꙳ и҆ ре́бра и҆скопава́ема копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти  безблагода́тнїи лю́дїе возда́ша, ꙳ за ꙗ҆̀же сотвори́лъ  є҆сѝ дѡ́браѧ и҆̀мъ; ꙳ и҆ тщи́шисѧ безча́дствовати мѧ̀,  вселюбе́знѣйшїй: ꙳ оу҆дивлѧ́юсѧ, бл҃гоꙋтро́бне, ꙳  твоемꙋ̀ во́льномꙋ распѧ́тїю. 
На стїхо́внѣ ѻ҆ктѡ́иха. Та́же глаго́лемъ  припѣ́въ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. И҆ пое́мъ стїхи́рꙋ, гла́съ ѕ҃: 
Прїиди́те, всѝ земні́и концы̀, дꙋхо́вный ли́къ  соста́вимъ, пѣ́нїемъ трꙋ́бный гла́съ воспрїи́мше, и҆  благода̑рныѧ пѣ̑сни принесе́мъ, глаго́люще: ра́дꙋйсѧ,  хрⷭ҇то́въ во́ине, мꙋ́чениче проко́пїе: любо́вїю бо сегѡ̀  пострада́лъ є҆сѝ, (с. 137) блаже́нне: ра́дꙋйсѧ, и҆́же  тѣ́ло ѿда́въ на ра̑ны лю̑тыѧ за вѣ́чнꙋю и҆ блаже́ннꙋю  вои́стиннꙋ жи́знь: ра́дꙋйсѧ, несы́тною дꙋше́ю  наслажда́ѧсѧ непреста́ннѡ, ꙗ҆́кѡ ѻ҆́бщникъ хрⷭ҇та̀ бг҃а  на́шегѡ. тѣ́мже ѡ҆ творѧ́щихъ вѣ́рою сла́внꙋю па́мѧть  твою̀ молѝ, и҆зба́витисѧ всѧ́кагѡ гнѣ́ва и҆ тлѝ и҆  мꙋче́нїѧ. 
Сла́ва, гла́съ и҃. 
Ꙗ҆́коже па́ѵелъ зва́нїе ѿ бг҃а прїе́мъ,  мꙋ́чениче проко́пїе, и҆ преꙋспѣва́ѧ въ бз҃ѣ крⷭ҇та̀  жела́нїемъ, мꙋчи́телей ѕлочє́стїѧ и҆ мꙋчє́нїѧ всѧ̑  мꙋ́жественнѡ посрами́лъ є҆сѝ. тѣ́мже и҆ до кро́ве  противоста́лъ є҆сѝ ко грѣхꙋ̀, къ неви̑димымъ врагѡ́мъ  подвиза́ѧсѧ: и҆ мо́лишисѧ непреста́ннѡ и҆зба́вителю и҆  бг҃ꙋ, дарова́ти вселе́ннѣй ми́ръ, и҆ дꙋша́мъ на́шымъ  ве́лїю ми́лость. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Подо́бенъ: Мꙋ́чєницы гдⷭ҇ни: 
Не терплю̀, ча́до, ви́дѧщи тѧ̀ на дре́вѣ  оу҆снꙋ́вша, бо́дрость всѣ̑мъ подаю́щаго, ꙗ҆́кѡ да  дре́вле престꙋпле́нїѧ плодо́мъ, сно́мъ поги́бельнымъ  оу҆снꙋ́вшымъ, бжⷭ҇твеннꙋю и҆ спаси́тельнꙋю бо́дрость  пода́си, дв҃а глаго́лаше пла́чꙋщисѧ, ю҆́же велича́емъ. 
На лїтꙋргі́и: бл҃жє́нна ѻ҆ктѡ́иха, и҆ ѿ канѡ́на  ст҃а́гѡ пѣ́снь г҃-ѧ. Прокі́менъ, гла́съ д҃: Ди́венъ  бг҃ъ во ст҃ы́хъ свои́хъ, бг҃ъ і҆и҃левъ. Сті́хъ: Въ  цр҃квахъ благослови́те бг҃а, гдⷭ҇а ѿ и҆стѡ́чникъ  і҆и҃левыхъ. А҆пⷭ҇лъ къ тїмоѳе́ю, зача́ло сч҃в.  А҆ллилꙋ́їа, гла́съ д҃: Пра́ведникъ ꙗ҆́кѡ фі́нїѯъ  процвѣте́тъ: Є҆ѵⷢ҇лїе матѳе́а зача́ло л҃ѳ.  Прича́стенъ: Въ па́мѧть вѣ́чнꙋю: (с. 138) 
Слꙋ́жба ст҃а́гѡ бл҃же́ннагѡ проко́пїа, хрⷭ҇та̀ ра́ди  ю҆ро́дивагѡ, оу҆́стюжскагѡ чꙋдотво́рца. 
Ве́черъ, Бл҃же́нъ мꙋ́жъ: На Гдⷭ҇и, воззва́хъ,  стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Бл҃же́нне проко́пїе бг҃омꙋ́дре, ꙳ чи́стаѧ твоѧ̀  дꙋша̀ ꙳ правовѣ̑рнымъ смы́сломъ сїѧ́ющи, ꙳ ѡ҆блиста́ющи  добродѣ́телей свѣтлостьмѝ, ꙳ ѡ҆зарѧ́етъ вѣ́рныхъ  и҆сполне́нїе, ꙳ бѣсо́вскꙋю тмꙋ̀ ѿгонѧ́щи: ꙳ тѣ́мже  ꙗ҆́кѡ прича́стника тѧ̀ ꙳ невече́рнѣй благода́ти ꙳  оу҆блажа́емъ благоче́стнѡ всѝ, досточꙋ́дне. 
И҆мѣ́ѧ дꙋ́шꙋ ми́лостивнꙋ, ꙳ и҆ чи́стъ по́мыслъ,  и҆ се́рдце бо́дро, ꙳ вѣ́рꙋ небла́зненꙋ, и҆ любо́вь  вои́стиннꙋ нелицемѣ́рнꙋ, ꙳ ѿ землѝ преста́вилсѧ  є҆сѝ къ нбⷭ҇нымъ, ꙳ и҆ съ ли́ки пра́ведныхъ  водворѧ́ешисѧ. ꙳ тѣ́мже тѧ̀ почита́емъ свѧще́нными  пѣ́сньми, ꙳ и҆ благоче́стнѡ всѝ сла́вимъ, ꙳ досточꙋ́дне  проко́пїе. 
Бжⷭ҇твенными оу҆чє́нїи оу҆крѣплѧ́ѧсѧ, ꙳  стра̑сти плѡтскі́ѧ ѿ дꙋшѝ ѿгна́лъ є҆сѝ, ꙳ и҆  ст҃ѣ́й трⷪ҇цѣ селе́нїе преѡчище́ное бы́лъ є҆сѝ. ꙳  тѣ́мъ къ бжⷭ҇твеннѣй жи́зни преста́вилсѧ є҆сѝ, ꙳ бг҃ꙋ  соблюда́ющꙋ ны́нѣ ꙳ невреди́мо твоѐ блаже́нное тѣ́ло,  ꙳ бжⷭ҇твеннымъ сꙋдо́мъ, ꙳ и҆́мже са́мъ вѣ́сть, ꙳  прославлѧ́ѧй тѧ̀ ꙗ҆́вѣ, проко́пїе. 
Сла́ва, гла́съ а҃: 
Ꙗ҆́кѡ тече́нїе до́брѣ сконча́вшемꙋ, и҆ вѣ́рꙋ  соблю́дшемꙋ непоро́чнꙋ, и҆ врагѝ безплѡ́тныѧ  терпѣ́нїемъ свои́мъ попра́вшемꙋ, возложи́сѧ на честны́й  тво́й ве́рхъ побѣ́ды (с. 139) вѣне́цъ пресвѣ́телъ, ѿ  рꙋкѝ вседержи́телѧ бг҃а, є҆гѡ́же ра́ди мі́ръ и҆ ꙗ҆̀же  въ не́мъ сꙋ́єтства преѡби́дѣлъ є҆сѝ: тѣ́мъ и҆  свѧта́ѧ твоѧ̀ чи́стаѧ дꙋша̀ на нб҃са̀ востечѐ  ра́дꙋющисѧ, пра́ведныхъ же ли́цы срѣто́ша тѧ̀  веселѧ́щесѧ, и҆ нбⷭ҇наѧ селє́нїѧ свѣ́тлѡ воспрїѧ́ша:  блаже́нное же и҆ честно́е тѣ́ло твоѐ на землѝ  пребыва́етъ нетлѣ́нно, вѣ̑рнымъ подава́ѧ и҆сцѣле́нїе.  тѣ́мже вѣ́рою пра́вою и҆ те́плымъ жела́нїемъ, свѧто́мꙋ  твоемꙋ̀ гро́бꙋ припа́дающе, бг҃омꙋ́дре, проко́пїе,  про́симъ и҆спроси́ти оу҆ хрⷭ҇та̀ бг҃а на́шегѡ, гра́дꙋ  твоемꙋ̀ непоколеби́мꙋ и҆ безмѧте́жнꙋ пребы́ти ѿ  навѣ̑тъ вра́жїихъ, и҆ пога́нскагѡ наше́ствїѧ,  ѻ҆те́чествꙋ на́шемꙋ побѣ́ды на врагѝ, оу҆мире́нїѧ  мі́рꙋ, и҆ спасе́нїѧ дꙋша́мъ на́шымъ. 
И҆ ны́нѣ, бг҃оро́диченъ воскре́сенъ. Вхо́дъ.  Свѣ́те ти́хїй: Прокі́менъ днѐ. Чтє́нїѧ г҃. Сегѡ̀  мѣ́сѧца въ пѧ́тый де́нь. 
На лїті́и стїхи̑ры, гла́съ в҃: 
Ю҆ро́дствомъ премꙋ́дрости дости́гъ глꙋбинꙋ̀,  преблаже́нне, и҆ ра̑йскаѧ селє́нїѧ наслѣ́дивъ, и҆  ны́нѣ веселѧ́сѧ съ ли́ки првⷣныхъ, и҆ че́сти зрѧ̀  влⷣчнїѧ добро́ты, и҆ со а҆́гг҃лы предстоѧ̀ ст҃ѣ́й  трⷪ҇цѣ, помина́й, блаже́нне, всегда̀ чтꙋ́щыѧ па́мѧть  твою̀. 
Тѣ́снымъ ше́ствовавъ пꙋте́мъ, дости́глъ є҆сѝ  ра́йскїѧ широты̀, ны́нѣ же и҆зрѧ́днѣ наслажда́ѧсѧ  нбⷭ҇ныѧ пи́щи, и҆ вѣнце́мъ страда́нїѧ вѣнча́лсѧ є҆сѝ  ѿ рꙋкѝ вседержи́телевы. є҆го́же ны́нѣ молѝ,  блаже́нне проко́пїе, ѡ҆ є҆́же сохрани́тисѧ гра́дꙋ  твоемꙋ̀ ѿ вра̑гъ ненавѣ́тнꙋ, и҆ дꙋша́мъ на́шымъ  дарова́ти ве́лїю ми́лость. 
Ле́гкостїю кри́лъ прелетѣ́въ ѿ многомѧтꙋ́щагѡ,  и҆ треволнова́тельнагѡ мі́ра, и҆ внѣ̀ бꙋ́рнагѡ  приста́нища дости́гъ, застꙋпа́ѧ ѿ напа́стей всѧ̑  призыва́ющыѧ тѧ̀ вѣ́рнѡ, покрыва́й, преблаже́нне, и҆  на́съ прите́кшихъ въ хра́мъ (с. 140) тво́й. ѽ  преблаже́нне проко́пїе! спасѝ ста́до твоѐ моли́твами  твои́ми ко гдⷭ҇ꙋ. 
Ꙗ҆́кѡ со́лнце свѣтоза́рно, добродѣ́тельнагѡ  ра́ди житїѧ̀ твоегѡ̀, повсю́дꙋ просїѧ́лъ є҆сѝ. хра́мꙋ  оу҆́бѡ, и҆дѣ́же лежа́тъ честны̑ѧ твоѧ̑ мо́щи, ꙗ҆́коже  ца́рскꙋю и҆мꙋ́щꙋ оу҆́тварь, гра́дꙋ же оу҆́бѡ всю́дꙋ  ꙗ҆́кѡ трꙋбѣ̀ велегла́снѡ вопїю́щꙋ и҆ хва́лѧщꙋсѧ,  и҆мѣ́ющꙋ въ себѣ̀ процвѣ́тша чꙋде́съ и҆сто́чника  неисчерпа́емаго, и҆ и҆з̾ѻби́льнѡ всѣ̑мъ подава́юща  бога́тнѡ дарова̑нїѧ чꙋде́съ. ѽ преблаже́нне, и҆  чꙋдоно́сче проко́пїе! и҆спросѝ моли́твами твои́ми оу҆  хрⷭ҇та̀ бг҃а, є҆́же дарова́ти ѻ҆те́чествꙋ на́шемꙋ  посо́бїе на ва́рвары, и҆ и҆̀же твоѐ пра́зднество  творѧ́щымъ че́стнѡ, ѡ҆чище́нїе и҆ спасе́нїе дꙋша́мъ  на́шымъ. 
Сла́ва, гла́съ и҃: 
Добродѣ́телей твои́хъ, бг҃омꙋ́дре, и҆справлє́нїѧ  оу҆ѧсни́ша вѣ́рныхъ сердца̀: кто́ бо слы́шавъ  безмѣ́рное твоѐ смире́нїе, и҆ терпѣ́нїе, не  оу҆диви́тсѧ; є҆́же ко всѣ̑мъ кро́тость и҆ безѕло́бїе,  къ скорбѧ́щымъ ми́лованїе, и҆ къ сꙋ́щымъ въ бѣда́хъ  ско́рое поможе́нїе, въ пꙋ́ть ше́ствꙋющымъ благо́е  поспѣше́нїе, и҆ къ пла́вающымъ немѧте́жное приста́нище:  всѧ̑ бл҃голѣ́пнѡ предварѝ, досточꙋ́дне проко́пїе, и҆  ны́нѣ неꙋвѧда́емымъ ѡ҆дѣ́ѧвсѧ вѣнце́мъ ѿ рꙋкѝ  вседержи́телѧ бг҃а. є҆го́же молѝ, спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ в҃. Подо́бенъ:  До́ме Є҆ѵфра́ѳовъ: 
До́мъ и҆ жили́ще ꙳ дх҃а прест҃а́гѡ, ꙳ премꙋ́дре  проко́пїе, бы́лъ є҆сѝ. ꙳ тѣ́мже и҆ на́съ до́мы тогѡ̀  содѣ́лай, ꙳ свѧтꙋ́ю твою̀ па́мѧть почита́ющихъ. 
Сті́хъ: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. 
Житїѐ твоѐ ꙗ҆́кѡ со́лнце ꙳ въ сердца̀ вѣ́рныхъ  возсїѧ̀, ꙳ чꙋде́съ зарю̀ и҆спꙋща́ѧ: ꙳ тѣ́мже и҆ на́съ  свѣ́томъ невече́рнимъ ѡ҆зарѝ, ꙳ всечестнꙋ́ю твою̀  па́мѧть почита́ющихъ. (с. 141) 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Не преста́й молѧ́сѧ, проко́пїе, ꙳ ѡ҆ при́сныхъ  твои́хъ рабѣ́хъ, ꙳ и҆̀хже дꙋхо́внымъ твои́мъ житїе́мъ  просвѣти́лъ є҆сѝ, ꙳ да всѝ честно́е твоѐ оу҆спе́нїе  ꙳ веселѧ́щесѧ почита́емъ. 
Сла́ва, гла́съ то́йже: Самогла́сенъ: 
Свѣ́томъ разꙋ́мнымъ ѿ бг҃а просвѣще́нъ,  мїрска́гѡ пристра́стїѧ ѿбѣ́глъ є҆сѝ, бꙋ́йство  хрⷭ҇та̀ ра́ди стѧжа́въ: тѣ́мъ гра́да на́шегѡ оу҆́стюга  застꙋ́пникъ бы́въ, въ не́мже чи́стымъ и҆ непоро́чнымъ  житїе́мъ гдⷭ҇еви оу҆годи́лъ є҆сѝ, и҆ мнѡ́гїѧ лю́ди  оу҆диви́лъ є҆сѝ чꙋдесы̀, бг҃облаже́нне проко́пїе: но  и҆ ны́нѣ и҆мѣ́ѧ дерзнове́нїе ко влⷣцѣ всѣ́хъ хрⷭ҇тꙋ̀  бг҃ꙋ, молѝ ѡ҆ вѣ́рою творѧ́щихъ всечестнꙋ́ю па́мѧть  твою̀, и҆ притека́ющихъ со оу҆се́рдїемъ къ чꙋдотво́рномꙋ  гро́бꙋ твоемꙋ̀, и҆зба́витисѧ страсте́й, дꙋше́вныхъ же  вкꙋ́пѣ и҆ тѣле́сныхъ, и҆ всѧ́кихъ бѣ́дъ и҆ скорбе́й,  и҆ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Тропа́рь, гла́съ д҃: 
Просвѣти́всѧ бжⷭ҇твенною бл҃года́тїю, бг҃омꙋ́дре,  и҆ ве́сь ра́зꙋмъ въ се́рдцы, ѿ сꙋ́етнагѡ мі́ра сегѡ̀ къ  зижди́телю неꙋкло́ннѡ возложи́лъ є҆сѝ, цѣломꙋ́дрїемъ  и҆ мно́гимъ терпѣ́нїемъ, во вре́меннѣй жи́зни тече́нїе  до́брѣ сконча́въ, и҆ вѣ́рꙋ соблю́лъ є҆сѝ непоро́чнꙋ.  тѣ́мже и҆ по сме́рти ꙗ҆ви́сѧ свѣ́тлость житїѧ̀  твоегѡ̀: и҆сточа́еши бо чꙋдесє́мъ и҆сто́чникъ  неисчерпа́емый вѣ́рою притека́ющымъ ко свѧто́мꙋ твоемꙋ̀  гро́бꙋ, проко́пїе всеблаже́нне, молѝ хрⷭ҇та̀ бг҃а, да  спасе́тъ дꙋ́шы на́шѧ. 
На оу҆́трени, по а҃-й стїхоло́гїи сѣда́ленъ,  гла́съ и҃: 
Ѿ ю҆́ности ꙗ҆́кѡ свѣти́льникъ возсїѧ́лъ  є҆сѝ, бл҃же́нне, ѕѣ́льнымъ воздержа́нїемъ  оу҆мертви́лъ є҆сѝ плотска̑ѧ (с. 142) взыгра̑нїѧ:  тѣ́мъ и҆ на высотꙋ̀ восте́клъ є҆сѝ бг҃оразꙋ́мїѧ,  пресла́вне, пожи́въ въ мі́рѣ бг҃оꙋго́днѡ, посрами́лъ  є҆сѝ бѣсѡ́вскаѧ ѡ҆полчє́нїѧ, проко́пїе всеблаже́нне.  сегѡ̀ ра́ди вопїе́мъ тѝ, молѝ хрⷭ҇та̀ бг҃а,  согрѣше́нїй ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Помышлє́нїѧ нечи̑ста, и҆ оу҆стны̀ льсти̑вы,  дѣла́ же моѧ̑ всѧ̑ ѡ҆сквернє́на, и҆ что̀ сотворю̀;  ка́кѡ оу҆срѧ́щꙋ сꙋдїю̀; влⷣчце дв҃о, молѝ сн҃а твоего̀  и҆ зижди́телѧ и҆ гдⷭ҇а, ꙗ҆́кѡ да въ покаѧ́нїи прїи́метъ  дꙋ́хъ мо́й, ꙗ҆́кѡ є҆ди́нъ бл҃гоꙋтро́бенъ. 
По в҃-й стїхоло́гїи сѣда́ленъ, гла́съ д҃: 
Бы́лъ є҆сѝ бездо́менъ на землѝ, бг҃омꙋ́дре  проко́пїе, всѧ́ко ѡ҆ѕлобле́нїе претерпѣва́ѧ, дѡ́брыѧ  дѣ́тєли, ꙗ҆́коже ѳѷмїа́мъ благово́ненъ, и҆ же́ртвꙋ  бл҃гопрїѧ́тнꙋ бг҃ꙋ прине́слъ є҆сѝ. тѣ́мъ ны́нѣ на  нб҃сѝ дерзнове́нїе стѧжа́въ къ немꙋ̀, молѝ дарова́ти  согрѣше́нїй ѡ҆чище́нїе вѣ́рою хва́лѧщымъ свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее во страсте́хъ земноро́дныхъ  ме́ртвенное сꙋщество̀, и҆ воздви́гла є҆сѝ всѧ̑ ѿ  сме́рти къ животꙋ̀ нетлѣ́нїѧ. тѣ́мже тѧ̀ по до́лгꙋ  блажи́мъ всѝ, дв҃о препросла́вленнаѧ, ꙗ҆́коже прорекла̀  є҆сѝ. 
По полѷеле́и сѣда́ленъ, гла́съ и҃: 
Ꙗ҆́кѡ врача̀ премꙋ́дра, и҆ оу҆го́дника гдⷭ҇нѧ  благопрїѧ́тна, къ чꙋдоно́сномꙋ твоемꙋ̀ гро́бꙋ  прикаса́ющесѧ, бг҃омꙋ́дре, соше́дшесѧ любо́вїю и҆  вѣ́рою, во ѱалмѣ́хъ и҆ пѣ́нїихъ возра́дꙋемсѧ  сла́вѧще хрⷭ҇та̀, таковꙋ́ю благода́ть тебѣ̀ дарова́вшаго  и҆сцѣле́нїй, проко́пїе всеблаже́нне. молѝ (с. 143)  хрⷭ҇та̀ бг҃а, согрѣше́нїй ѡ҆ставле́нїе дарова́ти,  вѣ́рою и҆ любо́вїю пра́зднꙋющымъ всечестнꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Тѧ̀ мо́лимъ, пречⷭ҇таѧ, предста́тельницꙋ на́шꙋ:  смꙋща́ємыѧ въ печа́лехъ не пре́зри до конца̀ поги́бнꙋти  рабы̑ твоѧ̑, но оу҆скорѝ и҆з̾ѧ́ти на́съ настоѧ́щагѡ  гнѣ́ва и҆ печа́ли, ѽ бг҃ора́дованнаѧ прест҃а́ѧ чⷭ҇таѧ!  ты́ бо на́мъ є҆сѝ стѣна̀ и҆ по́мощь неѡбори́ма. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. Сті́хъ: Оу҆слы́ши, бж҃е,  гла́съ мо́й, внегда̀ моли́тимисѧ къ тебѣ̀. Є҆ѵⷢ҇лїе  матѳе́а, зача́ло м҃г. По н҃ ѱалмѣ̀ стїхи́ра, гла́съ  ѕ҃: 
Человѣ́че бж҃їй, вѣ́рный ра́бе, оу҆го́дниче  хрⷭ҇то́въ, соверши́телю тогѡ̀ бжⷭ҇твенныхъ повелѣ́нїй,  мꙋ́же ди́вный въ чꙋдесѣ́хъ, сто́лпе и҆ оу҆твержде́нїе  гра́да на́шегѡ, црⷭ҇твїѧ нбⷭ҇нагѡ наслѣ́дниче,  бг҃облаже́нне проко́пїе, дерзнове́нїе и҆мѣ́ѧ ко хрⷭ҇тꙋ̀  бг҃ꙋ, не преста́й моли́тисѧ ѡ҆ дꙋша́хъ на́шихъ. 
Канѡ́нъ бцⷣы, со і҆рмосо́мъ на ѕ҃: и҆ ст҃а́гѡ  проко́пїа на и҃. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Высоко̀ житїѐ и҆мѣ́ѧ, и҆ восхождє́нїи  бжⷭ҇твенными ве́сь свѣ́телъ бы́въ, просвѣще́нїе мѝ  и҆спросѝ похвалѧ́ющꙋ честны̑ѧ твоѧ̑ по́двиги, и҆́миже  до́брѣ пожи́въ, полꙋчи́лъ є҆сѝ и҆́хже надѣ́ѧлсѧ  є҆сѝ, бл҃же́нне проко́пїе. 
Мѷроꙋха̑ннаѧ любѧ̀ оу҆чє́нїѧ, и҆ во чте́нїи  ст҃ы́хъ писа́нїй оу҆пражнѧ́ѧсѧ, сласте́й оу҆клони́лсѧ  є҆сѝ, бл҃же́нне, смра́дныхъ и҆ безче́стныхъ: и҆  ѡ҆благово́нилсѧ є҆сѝ бжⷭ҇твенными дарова́ньми  оу҆добрѧ́ѧсѧ. (с. 144) 
Дрема́нїе вѣ́ждома ѿ дꙋшѝ, бл҃же́нне,  ѿгна́лъ є҆сѝ, бдѧ̀ и҆ бг҃ꙋ приединѣва́ѧсѧ  всено́щными стоѧ̑нїи, непрекло́ненъ нꙋ́ждами  є҆сте́ственными: тѣ́мже ко дню̀ невече́рнемꙋ преше́лъ  є҆сѝ. 
Бг҃оро́диченъ: 
Ꙗ҆́кѡ черто́гъ ѡ҆дꙋшевле́нный бж҃їй и҆  кади́льницꙋ разꙋ́мнагѡ и҆ свѣтоно́снагѡ оу҆́глѧ,  приснора́дованнꙋю блажи́мъ бцⷣꙋ, зовꙋ́ще: ра́дꙋйсѧ,  хода́таице спасе́ннагѡ воззва́нїѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ  на́шъ, и҆ нѣ́сть пра́веденъ, па́че тебє̀, гдⷭ҇и. 
Глаго́лѡмъ животѡ́чнымъ внима́ѧ, и҆спи́лъ є҆сѝ  во́дꙋ спасе́нїѧ, возгнꙋша́всѧ го́рькагѡ грѣха̀, и҆ поѧ̀  глаго́лалъ є҆сѝ бг҃ꙋ, проко́пїе: ꙗ҆́кѡ нѣ́сть свѧ́тъ  па́че тебє̀, гдⷭ҇и. 
Ми́лованїе стѧжа́лъ є҆сѝ хрⷭ҇топодо́бно,  разда́лъ є҆сѝ бога́тство тре́бꙋющымъ, нбⷭ҇ное бога́тство  хода́тайствꙋющее тебѣ̀, є҆го́же и҆ полꙋчи́лъ є҆сѝ,  вопїѧ̀, проко́пїе: ꙗ҆́кѡ нѣ́сть свѧ́тъ па́че тебє̀,  гдⷭ҇и. 
Присво́ивсѧ зижди́телю любо́вїю бжⷭ҇твенною,  прїѧ́лъ є҆сѝ нбⷭ҇ное наслѣ́дїе. дре́ва живо́тнагѡ  полꙋчи́ти сподо́билсѧ є҆сѝ, бл҃же́нне, бг҃отворе́нїемъ  ѡ҆божа́ѧсѧ, и҆ поѧ̀, сла́вне: ꙗ҆́кѡ нѣ́сть свѧ́тъ па́че  тебє̀, гдⷭ҇и. 
Бг҃оро́диченъ: 
Сꙋ́щи а҆́гг҃лъ ст҃ѣ́йши, зижди́телѧ а҆́гг҃лѡвъ во  твою̀ бокꙋ̀ носи́ла є҆сѝ, и҆ родила̀ є҆сѝ, бг҃ома́ти,  на и҆збавле́нїе человѣ́кѡмъ пою́щымъ тѝ: ꙗ҆́кѡ нѣ́сть  пречⷭ҇ты, ра́звѣ тебє̀, влⷣчце. 
Сѣда́ленъ, гла́съ д҃: 
Благоволи́въ благи́ми дѣѧ̑нїи, и҆скꙋси́лсѧ є҆сѝ  ꙗ҆́кѡ зла́то въ пещѝ напа́стьми, проко́пїе сла́вне.  тѣ́мже и҆ по сме́рти и҆сточа́еши чꙋдеса̀ бога́тнѡ ꙗ҆́кѡ  во́ды, недꙋ́ги (с. 145) оу҆ставлѧ́еши: ѡ҆ на́съ при́снѡ  моли́сѧ, ꙗ҆́кѡ да согрѣше́нїй проще́нїе прїи́мемъ. 
Два́жды. 
Сла́ва, и҆ ны́нѣ, бг҃оро́диченъ: 
Чтⷭ҇аѧ, всенепоро́чнаѧ и҆ неискꙋсомꙋ́жнаѧ, ꙗ҆́же  є҆ди́на безлѣ́тнаго сн҃а и҆ сло́ва бж҃їѧ въ лѣ́то  ро́ждши. сего̀ со ст҃ы́ми и҆ честны́ми патрїа̑рхи, и҆  мꙋ́чєники, и҆ прⷪ҇рѡ́ки, прпⷣбными молѝ, дарова́ти  на́мъ ѡ҆чище́нїе и҆ ве́лїю ми́лость. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Повелѣ̑нїѧ ѻ҆те́чєскаѧ хранѧ̀ невреди́мѡ,  правовѣ́рнымъ смы́сломъ, ты̀ ѿ ю҆́ности и҆мѣ́лъ  є҆сѝ житїѐ чи́сто, и҆ ми́лостивенъ нра́въ,  досточꙋ́дне. 
Ни смꙋще́нїе мїрско́е, ни вла́сти держа́нїе, ни  сла́ва вре́меннаѧ, твоегѡ̀ къ бг҃ꙋ раче́нїѧ, проко́пїе,  превратѝ: но благоволи́лъ є҆сѝ вои́стиннꙋ  бжⷭ҇твєннымъ дѣѧ́нїємъ. 
Возне́ссѧ бжⷭ҇твенными поꙋчє́нїи вы́нꙋ, врага̀  смири́лъ є҆сѝ: и҆сцѣле́нїѧ дѣ́тель прїѧ́лъ є҆сѝ,  проко́пїе, сꙋдо́мъ пра́веднымъ всѧ́чєскаѧ пра́вѧщагѡ. 
Бг҃оро́диченъ: 
Препѣ́таѧ, во́инствы горѣ̀ препѣ́таго бг҃а  родила̀ є҆сѝ, чл҃вѣ́ка вои́стиннꙋ бы́вша: є҆го́же за  рабы̑ твоѧ̑ молѧ́щи не преста́й, приснодв҃о. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й: къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо  ра́звѣ тебє̀ бг҃а не зна́ю. 
Свѣ́томъ чи́стымъ ст҃ы́ѧ трⷪ҇цы просвѣще́нъ,  зако́номъ же сеѧ̀ ѡ҆гражде́нъ, но́щь жите́йскꙋю безъ  претыка́нїѧ преше́лъ є҆сѝ: видѣ̑нїи бжⷭ҇твенными  возвыша́ѧсѧ, блаже́нне, въ бжⷭ҇твенный живо́тъ всели́лсѧ  є҆сѝ. (с. 146) 
Ны́нѣ на тебѣ̀ чꙋ́до ве́лїе ви́дитсѧ, и҆  оу҆́жаса и҆спо́лнено: ка́кѡ по погребе́нїи вои́стиннꙋ  надо́лзѣ соблюда́етсѧ невреди́мѡ, бл҃же́нне, твоѐ  тѣ́ло во гро́бѣ лежа́що, сꙋдо́мъ и҆́мже вѣ́сть бг҃ъ,  прославлѧ́ѧй тѧ̀. 
Блаже́нне проко́пїе, твоѐ дерзнове́нїе къ бг҃ꙋ,  и҆ любо́вь ю҆́же ѿ се́рдца къ томꙋ̀ и҆мѣ́ти  благоволи́въ, и҆́стинно и҆мени́то же возсїѧ́въ  пресла́внѡ, бжⷭ҇твенными свѣтлостьмѝ просвѣтѝ  вѣ́рныхъ сѡ́нмища. 
Бг҃оро́диченъ: 
За ны̀ и҆зъ тебє̀ вопло́щшагосѧ, дв҃о мт҃и,  всегда̀ молѝ, благоче́стнѡ тѧ̀ блажа́щымъ и҆зба́витисѧ  бѣ́дъ, дꙋшетлѣ́нныхъ страсте́й и҆ печа́лей, и҆  вѣ́чнꙋющагѡ пла́мене мꙋче́нїѧ. 
Пѣ́снь з҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
Ка̑пли сла̑дкїѧ и҆ска́павше, блаже́нне, пѡ́тъ  твои́хъ сла́дость, и҆ и҆сцѣле́нїй сїѧ̑нїѧ, на хвалꙋ̀  хрⷭ҇та̀ бг҃а на́шегѡ. 
Во дво́рѣхъ бг҃а процвѣ́лъ є҆сѝ, вїногра́дъ  многопло́депъ прозѧ́бъ, и҆ добродѣ́телей гро́здїе,  дѣ́лателю дꙋша́мъ ѻ҆би́лїе пода́въ. 
Ца́рства бж҃їѧ возжелѣ́лъ є҆сѝ, надъ страстьмѝ  ца́рствовавъ, проко́пїе, и҆ по произволе́нїю лꙋ́чшемꙋ,  ра́дость пра́ведныхъ полꙋчи́лъ є҆сѝ. 
Бг҃оро́диченъ: 
И҆збра́нно бг҃ꙋ бы́вши ꙗ҆́кѡ прекра́сное  селе́нїе, и҆ простра́нное семꙋ̀, дв҃о, была̀ є҆сѝ, и҆  черто́гъ, и҆ свѣ́щникъ, и҆ трапе́за. 
Конда́къ, гла́съ д҃: 
Хрⷭ҇та̀ ра́ди, ю҆ро́дствомъ воздꙋ̑шнаѧ мыта̑рства  на рꙋка́хъ а҆́гг҃льскихъ неприкоснове́ннѡ преше́дъ,  ца́рскагѡ дости́глъ є҆сѝ престо́ла, и҆ ѿ цр҃ѧ̀  всѣ́хъ хрⷭ҇та̀ бг҃а да́ръ прїе́мъ благода́ть  и҆сцѣле́нїй: мно́гими бо чꙋдесы̀ твои́ми и҆ зна́менїемъ  стра́шнымъ оу҆диви́лъ є҆сѝ гра́дъ тво́й (с. 147)  вели́кїй оу҆́стюгъ: лю́демъ твои̑мъ ми́лость и҆спросѝ,  мѵ́ро ѿ честна́гѡ ѻ҆́браза прест҃ы́ѧ бцⷣы моли́твою  и҆зве́лъ є҆сѝ, и҆ недꙋ̑жнымъ по́далъ є҆сѝ цѣльбы̑.  тѣ́мже мо́лимъ тѧ̀, чꙋдоно́сче проко́пїе, молѝ хрⷭ҇та̀  бг҃а непреста́ннѡ, пода́ти грѣхѡ́въ на́шихъ проще́нїе. 
І҆́косъ: 
Ка́кѡ возмогꙋ̀ грѣ́шный и҆ скве́рный а҆́зъ дꙋше́ю  вкꙋ́пѣ и҆ тѣ́ломъ и҆списа́ти во пло́ти сꙋ́щее  равноа́гг҃лѡмъ житїѐ твоѐ, и҆ пресла̑внаѧ чꙋдеса̀;  а҆́ще оу҆́бѡ мно́зи премꙋ́дрїи не дости́гнꙋтъ  и҆сповѣ́дати мно́гагѡ твоегѡ̀ терпѣ́нїѧ, и҆ смире́нїѧ,  и҆ те́плыѧ ко хрⷭ҇тꙋ̀ любвѐ: но ѻ҆ба́че надѣ́ѧсѧ на  твоѐ безѕло́бїе, ѽ блаже́нне! си́це вопїю́ ти:  ра́дꙋйсѧ, пресвѣ́тлаѧ ѕвѣздо̀, ѿ восто́ка  добродѣ́телей возсїѧ́вшаѧ, и҆ вселе́ннꙋю чꙋдесы̀  ѡ҆зари́вшаѧ: ра́дꙋйсѧ, возненави́дѣвый роди́тельскꙋю  любо́вь, хрⷭ҇та́ же є҆ди́наго надъ всѣ́ми сꙋ́щаго бг҃а  всѣ́мъ се́рдцемъ возлюби́вый и҆ томꙋ̀ невозвра́тнымъ  жела́нїемъ послѣ́довавый: ра́дꙋйсѧ, ꙗ҆́кѡ бꙋ́йственное  и҆ ю҆ро́дственное, є҆́же по а҆пⷭ҇лꙋ, жи́тельство  и҆збра́вый: ра́дꙋйсѧ премѣни́вый тлѣ̑ннаѧ и҆  настоѧ̑щаѧ, наде́ждею бꙋ́дꙋщихъ бла̑гъ: ра́дꙋйсѧ,  дре́внемꙋ і҆́ѡвꙋ оу҆подо́бивыйсѧ терпѣ́нїемъ: ра́дꙋйсѧ,  страстоте́рпче хрⷭ҇то́въ непобѣди́мый, но при́снѡ  побѣди́вый дїа́вола твои́мъ смире́нїемъ: ра́дꙋйсѧ,  ꙗ҆́кѡ дре́внїй ѻ҆́нъ ла́зарь ни́щїй ны́нѣ почива́еши  въ нѣ́дрѣхъ а҆враа́млихъ: ра́дꙋйсѧ, и҆́же по  ѿше́ствїи мі́ра сегѡ̀, сꙋ́щымъ въ бѣда́хъ, и҆  и҆скꙋше́нїихъ гото́въ ѡ҆брѣта́ѧйсѧ предста́тель и҆  застꙋ́пникъ: ра́дꙋйсѧ, вездѣ̀ призыва́ющыѧ тѧ̀ бы́стрѡ  предварѧ́ѧй: мо́лиши бо хрⷭ҇та̀ бг҃а непреста́ннѡ,  пода́ти грѣхѡ́въ на́шихъ проще́нїе. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ  мꙋчи́телѧ высо́къ пла́мень вознесло̀ є҆́сть: хрⷭ҇то́съ  же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю,  сы́й бл҃гослове́нъ и҆ препросла́вленъ. (с. 148) 
Крѣ́постїю возмо́гъ живода́вца, плотско́е  оу҆держа́лъ є҆сѝ жела́нїе, пребога́те, и҆ оу҆́мъ  возвы́силъ є҆сѝ на нбⷭ҇наѧ, поѧ̀ крѣ́пкѡ: сы́й  бл҃гослове́нъ и҆ препросла́вленъ. 
Са́мъ неблагоро́денъ сотвори́всѧ, благоро́дны  пра́вы стѧжа́лъ є҆сѝ оу҆мо́мъ цѣ́лымъ: поꙋче́нїемъ же  оу҆пражнѧ́ѧсѧ бг҃одохнове́нныхъ писа́нїй, всѐ жела́нїе  твоѐ къ бг҃ꙋ всеви́дцꙋ, блаже́нне, возложи́лъ є҆сѝ. 
Го́рнее црⷭ҇тво, вы́шнїй гра́дъ, бж҃їй ра́й,  пра́ведныхъ наслажде́нїе, и҆ пи́щꙋ несодѣ́ѧннꙋю,  бога́тство некра́домое, свѣ́тъ невече́рнїй, ѡ҆брѣстѝ  сподо́билсѧ є҆сѝ, блаже́нне проко́пїе. 
Бг҃оро́диченъ: 
Є҆го́же породила̀ є҆сѝ, влⷣчце, при́снѡ молѝ,  ѿ рабо́ты и҆зба́вити мѧ̀ страсте́й, и҆ ѡ҆сꙋжде́нїѧ, и҆  стꙋжа́ющагѡ мѝ лю́тагѡ ѡ҆камене́нїѧ, и҆ ѡ҆скорблѧ́ющагѡ,  чⷭ҇таѧ, ѡ҆держа́нїѧ, бг҃ора́дованнаѧ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ  дѣ̑йства раздѣлѧ́ше, бж҃їимъ велѣ́нїемъ халдє́и  ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Ѻ҆́гнь помышлѧ́ѧ стра́шный, предъ прⷭ҇то́ломъ  хрⷭ҇то́вымъ хотѧ́щъ и҆зы́ти, оу҆миле́нїемъ се́рдца  те́плы пролива́еши пото́ки слє́зныѧ, погаша́ѧ тѣ́ми  страсте́й пе́щь, проко́пїе бг҃омꙋ́дре. 
Любо́вїю предложи́лъ є҆сѝ твою̀, мꙋ́дре, къ бг҃ꙋ  дꙋ́шꙋ, и҆ къ томꙋ̀ прилѣпи́лсѧ є҆сѝ, вопїѧ̀  пѣ́сненнѡ, хрⷭ҇тѐ мо́й, ты̀ ны́нѣ мѧ̀ и҆зба́ви  страсте́й смертоно́сныхъ во вѣ́ки. 
Терпѣ́нїемъ пожда́тель и҆ се́рдцемъ смире́нъ, ты̀  ви́дѣнъ бы́лъ є҆сѝ, ми́лостивъ тре́бꙋющымъ, ѻ҆бы́чай  при́снѡ бла́гъ и҆мѣ́ѧ, и҆ нра́въ добродѣ́тельный,  всече́стне. въ ни́хже до́брѣ пожи́въ, чꙋде́съ то́чиши  благода́ть. 
Бг҃оро́диченъ: 
А҆да́мовъ содѣ́тель ѿ крове́й твои́хъ чⷭ҇тыхъ  (с. 149) зи́ждетсѧ, и҆ млеко́мъ пита́етсѧ, пита́ѧй всѧ́ко  дыха́нїе, дв҃о бцⷣе. тѣ́мъ ꙗ҆́кѡ мт҃рь тѧ̀ бж҃їю  прославлѧ́емъ. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. Тѣ́мъ всепѣ́тꙋю  бцⷣꙋ велича́емъ. 
Ви́дѣти жела́ѧ сла́вꙋ бг҃а на́шегѡ,  добродѣ́тельми бг҃оразꙋ́мїѧ себѐ оу҆добри́лъ є҆сѝ:  и҆ свѣщꙋ̀ носѧ̀, вше́лъ є҆сѝ во свѣ́тлый черто́гъ, со  а҆́гг҃лы живы́й ꙗ҆снѣ́е наслажда́ѧсѧ бж҃ества̀. 
Ꙗ҆́кѡ оу҆́треннее со́лнце взы́де па́мѧть твоѧ̀,  сꙋ́щыѧ во мра́цѣ сердца̀ просвѣща́ющи: ты́ бо свѣ́та  и҆ днѐ ꙗ҆ви́лсѧ є҆сѝ вои́стиннꙋ сы́нъ, бг҃омꙋ́дре  проко́пїе: сегѡ̀ ра́ди тѧ̀ почита́емъ. 
Мꙋ́дростїю оу҆краша́ѧсѧ, и҆ ра́зꙋмомъ  просвѣща́ѧсѧ, смире́нїемъ се́рдца красꙋ́ѧсѧ, высото́ю  житїѧ̀, досточꙋ́дне, въ разꙋ̑мныѧ дворы̀ вше́лъ є҆сѝ,  и҆дѣ́же на́съ помѧнѝ чтꙋ́щихъ тѧ̀, блаже́нне проко́пїе. 
Бг҃оро́диченъ: 
Свѣ́та жили́ще, всѧ̑ ѡ҆зари́вшагѡ, и҆ сѣ́нь  ви́дѣна была̀ є҆сѝ, бг҃облагода́тнаѧ, мо́стъ и҆  лѣ́ствица, на высотꙋ̀ земны̑ѧ возводѧ́щи, дв҃о. тѣ́мъ  тѧ̀ оу҆блажа́емъ, и҆ вѣ́рнѡ велича́емъ. 
Свѣти́ленъ. Подо́бенъ: Жєны̀ оу҆слы́шите: 
Оу҆дали́лсѧ є҆сѝ, бѣ́гаѧ мїрска́гѡ  сожи́тельства, и҆ хрⷭ҇тꙋ̀ сꙋ́щемꙋ надъ всѣ́ми бг҃ꙋ  на́шемꙋ непоро́чнымъ житїе́мъ благоꙋгоди́лъ є҆сѝ,  всеблаже́нне проко́пїе. є҆го́же и҆ ны́нѣ молѝ ѡ҆ на́съ  рабѣ́хъ твои́хъ, вѣ́рою пра́зднꙋющихъ всечестнꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Премꙋ́дрость ѵ҆поста́снꙋю, сло́во ѻ҆́ч҃ее  присносꙋ́щное, (с. 150) врача̀ человѣ́кѡмъ хрⷭ҇та̀  ро́ждшаѧ, дв҃о пречⷭ҇таѧ, ꙗ҆́звы и҆ стрꙋ́пы се́рдца  моегѡ̀ и҆сцѣлѝ лю̑тыѧ и҆ многовре́мєнныѧ, и҆  страстна̑ѧ взыгра̑нїѧ оу҆тишѝ пло́ти моеѧ̀. 
На хвали́техъ стїхи̑ры ст҃а́гѡ на д҃, гла́съ д҃. 
Подо́бенъ: Да́лъ є҆сѝ зна́менїе: 
Да́лъ є҆сѝ при́тчꙋ терпѣ́нїѧ и҆ мꙋ́жества, ꙳  пребл҃гі́й гдⷭ҇и, ꙳ пра́веднаго проко́пїа и҆  многочꙋде́снаго, ꙳ добродѣ́тельми и҆ словесы̀ ꙳ и҆  дѣ́лы сїѧ́юща, ꙳ цѣломꙋ́дрїемъ оу҆краша́ема и҆  кро́тостїю: ꙳ тѣ́мъ твоѐ неизрече́нное смотре́нїе  сла́вимъ, ꙳ і҆и҃се всеси́льне ꙳ и҆ сп҃се дꙋ́шъ на́шихъ. 
Два́жды. 
Пра́веденъ и҆ неѕло́бивъ, ꙳ и҆́стиненъ же и҆  непоро́ченъ и҆ вѣ́ренъ, ꙳ оу҆клонѧ́ѧсѧ ѿ всѧ́кїѧ  ѕло́бныѧ ве́щи, ꙳ показа́лсѧ є҆сѝ, проко́пїе блаже́нне,  ꙳ просвѣще́нъ добродѣ́тельми, ꙳ и҆ благоче́стїемъ  сїѧ́ѧ. ꙳ тѣ́мъ тѧ̀ оу҆блажа́емъ, и҆ свѧто́е твоѐ и҆  честно́е дне́сь пра́зднꙋемъ оу҆спе́нїе, ꙳ ра́дꙋющесѧ,  бг҃омꙋ́дре. 
Цѣломꙋ́дрїемъ и҆ благовѣ́рїемъ, ꙳ ꙗ҆́кѡ  багрѧни́цею многоцѣ́нною ѡ҆дѣ́ѧвсѧ, проко́пїе, ꙳  пра́вдою же и҆ кро́тостїю, ꙳ ꙗ҆́кѡ бжⷭ҇твеннымъ  вѣнце́мъ оу҆вѧ́злсѧ є҆сѝ, ꙳ со стра́ждꙋщими хрⷭ҇та̀  ра́ди ꙳ ца́рствовати возжелѣ́лъ є҆сѝ. ꙳ и҆ ны́нѣ  цр҃ю̀ си́лъ предстои́ши, ꙳ і҆и҃сꙋ всеми́лостивомꙋ ꙳ и҆  сп҃сꙋ дꙋ́шъ на́шихъ. 
Сла́ва, гла́съ и҃: 
Добродѣ́телей твои́хъ, бг҃омꙋ́дре, и҆справлє́нїѧ  оу҆ѧсни́ша вѣ́рныхъ сердца̀: кто́ бо, слы́шавъ  безмѣ́рное твоѐ смире́нїе и҆ терпѣ́нїе, не  оу҆диви́тсѧ; є҆́же ко всѣ̑мъ кро́тость и҆ безѕло́бїе,  къ скорбѧ́щымъ ми́лованїе, и҆ сꙋ́щымъ въ бѣда́хъ ско́рое  поможе́нїе, въ пꙋ́ть ше́ствꙋющымъ благо́е поспѣше́нїе,  и҆ къ пла́вающымъ немѧте́жное приста́нище: всѧ̑  бг҃олѣ́пнѡ предвари́лъ є҆сѝ, досточꙋ́дне проко́пїе: и҆  ны́нѣ неꙋвѧда́емымъ оу҆вѧ́злсѧ є҆сѝ вѣнце́мъ ѿ (с.  151) рꙋкѝ вседержи́телѧ бг҃а, є҆го́же молѝ спасти́сѧ  дꙋша́мъ на́шымъ. 
И҆ ны́нѣ: Всѐ оу҆пова́нїе: 
Славосло́вїе вели́кое. И҆ ча́съ а҃-й. И҆ ѿпꙋ́стъ.  На лїтꙋргі́и, бл҃жє́нна, пѣ́снь г҃-ѧ и҆ ѕ҃. Прокі́менъ,  а҆пⷭ҇лъ, а҆ллилꙋ́їа, и҆ є҆ѵⷢ҇лїе преподо́бнагѡ. 
Слꙋ́жба ꙗ҆вле́нїю і҆кѡ́ны прест҃ы́ѧ влⷣчцы на́шеѧ  бг҃оро́дицы каза́нскїѧ. 
Ве́черъ, Блаже́нъ мꙋ́жъ: На Гдⷭ҇и, воззва́хъ,  поста́вимъ стїхѡ́въ и҃, и҆ пое́мъ стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Ꙗ҆́кѡ прекра́снаѧ сло́ва пала́та ꙳ и҆ престо́лъ  свѣтоноси́вый, бцⷣе влⷣчце, сопресто́льное сло́во  ѻ҆́ч҃ее ꙳ во твои́хъ ложесна́хъ вмѣсти́ла є҆сѝ: ꙳ и҆  ро́ждши свѣ́тъ незаходи́мый, ꙳ на́ше ѡ҆мраче́нїе  просвѣти́ла є҆сѝ, ꙳ ле́сть ѕмїи́нꙋ ѿгна́ла є҆сѝ, ꙳  и҆ тлѣ́нїе потреби́ла є҆сѝ. ꙳ жи́знь вѣ́чнꙋю мі́рꙋ  дарова́ла є҆сѝ твои́мъ ржⷭ҇тво́мъ. врата̀ раѧ̀  ѿве́рзла є҆сѝ, ꙳ и҆ всѧ̑ блага̑ѧ человѣ́ческомꙋ  є҆стествꙋ̀ дарова́ла є҆сѝ. ꙳ но и҆ ны́нѣ, гпⷭ҇жѐ,  твои́ми моли́твами, ꙳ и҆збавлѧ́й рабы̑ твоѧ̑ ѿ всѣ́хъ  бѣ́дъ. 
Ꙗ҆́кѡ вели́ка сꙋ́щи цр҃и́ца ꙳ и҆ мт҃и на нб҃сѝ  превысо́кихъ си́лъ цр҃ѧ̀, ꙳ пречⷭ҇тыѧ твоѧ̀ рꙋ́ки  просте́рши, ꙳ моле́бнѡ за ны̀ предстои́ши, ꙳ и҆ на землѝ  ꙗ҆́кѡ держа́внаѧ помо́щница, ꙳ бжⷭ҇твенною твое́ю  і҆кѡ́ною, и҆ дꙋ́хомъ съ твои́ми рабы̑ пребыва́еши, ꙳ и҆  ве́селѡ спаса́еши, и҆ и҆збавлѧ́еши ѿ всѧ́кїѧ напа́сти,  ꙳ благоче́стнѡ бцⷣꙋ тѧ̀ и҆сповѣ́дающыѧ. 
Ꙗ҆́кѡ златоза́рный ра́й, ꙳ и҆ мѣ́сто  прекра́сное, и҆ бг҃опросвѣще́нное, ꙳ и҆ дре́во ст҃о́е, ꙳  дх҃омъ ст҃ы́мъ ѡ҆сѣне́нное, ꙳ вмѣсти́лище свѣ́та  невече́рнѧгѡ, ꙳ тебѐ вѣ́дꙋщымъ ꙗ҆́снѡ (с. 152)  немерца́ющисѧ бжⷭ҇твенною лꙋче́ю, ꙳ млⷣнцемъ твои́мъ  свѣ́тиши все́й тва́ри: ꙳ є҆го́же молѧ́щи, цр҃и́це  бцⷣе, спасѝ ѻ҆те́чество и҆ лю́ди, ꙳ къ тебѣ̀  прибѣга́ющыѧ ѿ всѣ́хъ бѣ́дъ. 
Ꙗ҆́кѡ порфѵ́рою ца́рскою и҆ вѵ́ссомъ, ꙳ і҆кѡ́ною  твое́ю и҆ твоегѡ̀ сн҃а, бцⷣе, ꙳ цр҃ковь бж҃їѧ  просвѣти́вшисѧ, ꙳ красꙋ́етсѧ чꙋдесы̀: ꙳ дне́сь  ꙗ҆вле́нїемъ всѧ̑ созыва́етъ пра́здновати, ꙳ па́че  сїѧ́нїѧ со́лнечнагѡ, ꙳ бл҃года́тїю ст҃а́гѡ дх҃а  блиста́ющисѧ, ꙳ на болѧ́щихъ и҆ недꙋ́жныхъ и҆сцѣле́нїѧ  и҆сто́чники и҆сточа́ющи, ꙳ и҆ всѣ̑мъ да́рꙋющи бога́тꙋю  ми́лость. 
И҆́ны стїхи̑ры. Гла́съ и҃: 
Высо́кїй цр҃ю̀ непостижи́мый, со ѻ҆ц҃е́мъ сѣдѧ́й  на прⷭ҇то́лѣ и҆ бжⷭ҇твеннымъ дх҃омъ, благоволи́вый  роди́тисѧ на землѝ, ѿ дв҃ы неискꙋсобра́чныѧ, і҆и҃се,  оу҆щедрѧ́ѧ твоѐ созда́нїе, человѣ́ческое є҆стество̀  неизрече́нными добро́тами, прїимѝ твоеѧ̀ мт҃ре  приноси́мыѧ тебѣ̀ за ны̀ моли̑твы, и҆ не помѧнѝ  беззако́нїй на́шихъ. но поми́лꙋй и҆ спасѝ дꙋ́шы на́шѧ,  ꙗ҆́кѡ милосе́рдъ. 
Два́жды. 
Преклони́въ небеса̀ цр҃ь сла́вы, сни́де ѡ҆бнови́ти  а҆да́ма, престꙋпле́нїемъ всего̀ и҆стлѣ́вшаго. всели́сѧ  въ тѧ̀, чⷭ҇таѧ дв҃о, и҆ роди́сѧ, ключе́й дѣ́вства не  рꙋши́въ, и҆ на рꙋка́хъ твои́хъ смире́нъ млⷣнецъ, и҆́же  а҆рха́гг҃лѡвъ цр҃ь, ноша́шесѧ: и҆ ны́нѣ твою̀ моли́твꙋ  прїе́млетъ, и҆ проше́нїе твоѐ во все́мъ и҆сполнѧ́етъ,  бцⷣе, ꙗ҆́кѡ тво́й сн҃ъ и҆ бг҃ъ, є҆мꙋ́же оу҆се́рднѡ  моли́сѧ, да спасе́тъ дꙋ́шы на́шѧ, ꙗ҆́кѡ милосе́рдъ. 
Па́че ски́нїи мѡѷсе́евы, по ѻ҆́бразꙋ нбⷭ҇номꙋ  сотворе́нныѧ, всю́ тѧ бг҃ъ ѡ҆свѧтѝ, бцⷣе, дх҃омъ  ст҃ы́мъ, ве́сь всели́всѧ въ тѧ̀, всего̀ человѣ́ка  ѡ҆живѝ. тѣ́мъ и҆ твоѧ̀ і҆кѡ́на, па́че а҆арѡ́нѧ кївѡ́та,  напо́лнисѧ бл҃года́ти бж҃їѧ, и҆ и҆сточа́етъ ѡ҆свѧще́нїе  дꙋша́мъ и҆ тѣлесє́мъ: є҆́йже любе́знѡ покланѧ́ющесѧ,  про́симъ ѿ тебє̀ вели́кїѧ ми́лости, да спасе́ши дꙋ́шы  на́шѧ, бл҃гослове́ннаѧ помо́щнице. (с. 153) 
Сла́ва, и҆ ны́нѣ, гла́съ и҃: 
Прїиди́те, возра́дꙋемсѧ держа́внѣй застꙋ́пницѣ  ро́да на́шегѡ цр҃и́цѣ бцⷣѣ. прїиди́те къ ти́хомꙋ є҆ѧ̀  чꙋ́дномꙋ, почита́емомꙋ а҆́гг҃лы, честно́мꙋ поклони́мсѧ  ѻ҆́бразꙋ: да́рꙋетъ бо бцⷣа вѣ̑рнымъ ѻ҆би́льныѧ да́ры  цѣлє́бныѧ ѿ неистощи́магѡ и҆сто́чника ст҃ы́ѧ і҆кѡ́ны,  неѡскꙋ́днꙋю бл҃года́ть и҆сточа́ющи. тмы̀ и҆збавлѧ́етъ  на́съ и҆скꙋше́нїй и҆ бѣ́дъ, и҆ всѧ́кагѡ грѣха̀,  благоче́стнѡ и҆ бг҃опрїѧ́тнѡ прославлѧ́ющихъ и҆ чтꙋ́щихъ  свѣ́тлꙋю и҆ чꙋ́днꙋю бг҃омт҃ре ст҃ꙋ́ю і҆кѡ́нꙋ. тѣ́мъ  воспѣва́юще воззове́мъ первоѻбра́знѣй: ра́дꙋйсѧ,  любе́знаѧ мі́рꙋ по́моще, во спасе́нїе дꙋ́шъ на́шихъ. 
Вхо́дъ. Прокі́менъ днѐ. И҆ чтє́нїѧ. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто,  и҆ спа̀ та́мѡ, за́йде бо со́лнце: и҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ и҆ со́нъ ви́дѣ: И҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до  нб҃съ, и҆ а҆́гг҃ли бж҃їи восхожда́хꙋ и҆ низхожда́хꙋ по  не́й. Гдⷭ҇ь же оу҆твержда́шесѧ на не́й, и҆ речѐ: а҆́зъ  бг҃ъ а҆враа́мовъ, ѻ҆тца̀ твоегѡ̀, и҆ бг҃ъ і҆саа́ковъ, не  бо́йсѧ. Землѧ̀, и҆дѣ́же ты̀ спи́ши на не́й, тебѣ̀ да́мъ  ю҆̀, и҆ сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ  песо́къ земны́й, и҆ распространи́тсѧ на мо́ре и҆ лі́вꙋ,  и҆ сѣ́веръ, и҆ на восто́ки: и҆ возблагословѧ́тсѧ ѡ҆  тебѣ̀ всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆  сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ,  а҆́може а҆́ще по́йдеши, и҆ возвращꙋ́ тѧ въ зе́млю сїю̀,  ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти  мѝ всѧ̑, є҆ли̑ка глаго́лахъ тебѣ̀. И҆ воста̀ і҆а́кѡвъ  ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на  мѣ́стѣ се́мъ, а҆́зъ же не вѣ́дѣхъ. И҆ оу҆боѧ́сѧ, и҆  речѐ: ꙗ҆́кѡ стра́шно мѣ́сто (с. 154) сїѐ, нѣ́сть  сїѐ, но до́мъ бж҃їй, и҆ сїѧ̑ врата̀ небє́снаѧ. 
Прⷪ҇ро́чества і҆езекі́илева чте́нїе. 
[Глава̀ м҃г и҆ м҃д] Та́кѡ глаго́летъ гдⷭ҇ь:  бꙋ́детъ ѿ днѐ ѻ҆сма́гѡ и҆ про́чее, сотворѧ́тъ  і҆ерє́и на ѻ҆лтарѝ всесожже́нїѧ ва́шегѡ, и҆ ꙗ҆̀же  спасе́нїѧ ва́шегѡ, и҆ прїимꙋ̀ вы̀, глаго́летъ а҆дѡнаі̀  гдⷭ҇ь. И҆ ѡ҆брати́ мѧ на пꙋ́ть вра́тъ ст҃ы́хъ внѣ́шнихъ,  зрѧ́щихъ на восто́ки, и҆ сїѧ̑ бѧ́хꙋ затворє́на. И҆ речѐ  гдⷭ҇ь ко мнѣ̀: врата̀ сїѧ̑ затворє́на бꙋ́дꙋтъ, и҆ не  ѿве́рзꙋтсѧ, и҆ никто́же про́йдетъ сквозѣ̀ и҆́хъ,  ꙗ҆́кѡ гдⷭ҇ь бг҃ъ і҆и҃левъ про́йдетъ и҆́ми, и҆ бꙋ́дꙋтъ  затворє́на. Ꙗ҆́кѡ и҆гꙋ́менъ сѧ́детъ въ ни́хъ снѣ́сти  хлѣ́бъ, по пꙋтѝ є҆ла́мскихъ вра́тъ вни́детъ, и҆ по  пꙋтѝ є҆гѡ̀ и҆зы́детъ. И҆ введе́ мѧ по пꙋтѝ вра́тъ  ст҃ы́хъ, сꙋ́щихъ къ сѣ́верꙋ, прѧ́мѡ хра́мꙋ, и҆ ви́дѣхъ,  и҆ сѐ и҆спо́лнь сла́вы хра́мъ гдⷭ҇ень. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ,  и҆ растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̑ созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀, и҆ тре́бꙋющымъ  оу҆ма̀ речѐ: прїиди́те, ꙗ҆ди́те мо́й хлѣ́бъ, и҆  пі́йте вїно̀, є҆́же раствори́хъ ва́мъ. Ѡ҆ста́вите  безꙋ́мїе, и҆ жи́ви бꙋ́дете: и҆ взыщи́те ра́зꙋма, да  поживетѐ, и҆ и҆спра́вите ра́зꙋмъ въ вѣ́дѣнїи.  Наказꙋ́ѧй ѕлы̑ѧ, прїи́метъ себѣ̀ безче́стїе: ѡ҆блича́ѧй  же нечести́ваго, ѡ҆поро́читъ себѐ: ѡ҆бличе́нїе бо  нечести́вомꙋ, ра̑ны є҆мꙋ̀. Не ѡ҆блича́й ѕлы́хъ, да не  возненави́дѧтъ тебє̀, ѡ҆блича́й премꙋ́дра, и҆ возлю́битъ  тѧ̀. Да́ждь премꙋ́дромꙋ винꙋ̀, и҆ премꙋ́дрѣйшїй бꙋ́детъ:  сказꙋ́й пра́ведномꙋ, и҆ приложи́тъ прїима́ти. Нача́ло  премꙋ́дрости, стра́хъ гдⷭ҇ень, и҆ совѣ́тъ ст҃ы́хъ,  ра́зꙋмъ: разꙋмѣ́ти бо зако́нъ, по́мысла є҆́сть  блага́гѡ: си́мъ бо ѻ҆́бразомъ (с. 155) мно́гое поживе́ши  вре́мѧ, и҆ приложа́тсѧ тебѣ̀ лѣ̑та живота̀. 
На лїті́и стїхи̑ры, гла́съ в҃, Самогла́сны: 
Ꙗ҆́кѡ вои́стиннꙋ дре́внѧгѡ кївѡ́та пречестнѣ́е,  є҆гда̀ дв҃дъ собра́въ чи́ны ликовствова́ше, ны́нѣ  твоѧ̀, бцⷣе і҆кѡ́на, є҆́йже предстоѧ́тъ а҆рхїере́євъ  собо́ри, и҆ съ чи́нми а҆́гг҃лъ. мона́си же и҆ прості́и,  и҆ всѐ хрⷭ҇тоимени́тыхъ люде́й мно́жество, досто́йнѡ  блажа́тъ тѧ̀ мт҃рь бж҃їю, и҆ прославлѧ́ютъ раболѣ́пнѡ,  и҆ чествꙋ́ютъ, и҆ покланѧ́ютсѧ, и҆ мо́лѧтсѧ тебѣ̀ по  бз҃ѣ: да мі́ръ оу҆мири́ши въ правосла́вїи, и҆  ѻ҆те́чество оу҆тверди́ши, и҆ спасе́ши ѿ всѣ́хъ ѕѡ́лъ  твоѧ̑ рабы̀, ꙗ҆́кѡ є҆ди́на бл҃гослове́ннаѧ. 
Предстоѧ́тъ тѝ, гпⷭ҇жѐ бцⷣе, предъ твои́мъ,  пречⷭ҇таѧ, ѻ҆́бразомъ а҆рхїере́євъ сосло́вїе, и҆ всѝ  лю́дїе, мона́си и҆ прості́и, вѣ́дꙋще тѧ̀ вои́стиннꙋ  помо́щницꙋ си́льнꙋ и҆ непобѣди́мꙋ, молє́нїѧ тебѣ̀  приноси́ти ѿ всеѧ̀ дꙋшѝ подвиза́ютсѧ, и҆ поꙋща́ютсѧ на  моли́твꙋ къ бг҃ꙋ, тре́бꙋюще твоеѧ̀ по́мощи, да простре́ши  бг҃онѡ́сныѧ твоѧ̑ рꙋ́ки, и҆ оу҆мо́лиши за мі́ръ. вонмѝ  и҆ оу҆слы́ши, влⷣчце, и҆ пода́ждь оу҆тѣше́нїе рабѡ́мъ  твои̑мъ, до́ндеже не ѡ҆долѣ́ютъ ны̀ грѣхѝ на́шѧ  тѧ̑жкїѧ и҆ лю̑тыѧ: твоеѧ́ бо всегда̀ тре́бꙋемъ всѝ  по́мощи. 
Гла́съ ѕ҃: 
Пе́рвѣе написа́вшейсѧ твое́й і҆кѡ́нѣ  є҆ѵⷢ҇льскихъ та̑инъ благовѣ́стникомъ, и҆ къ тебѣ̀  цр҃и́цѣ принесе́ннѣй, да оу҆сво́иши тꙋ̀, и҆ си́льнꙋ  содѣ́лаеши спастѝ чествꙋ́ющыѧ тѧ̀, и҆ пора́доваласѧ  є҆сѝ, ꙗ҆́кѡ сꙋ́щи ми́лостива, спасе́нїѧ на́шегѡ  содѣ́тельница, ꙗ҆́кѡ оу҆ста̀ и҆ гла́съ і҆кѡ́нѣ  бы́вше, ꙗ҆́коже и҆ бг҃а внегда̀ зачина́ющи во чре́вѣ,  пѣ́снь воспѣ́ла є҆сѝ: сѐ ѿ ны́нѣ оу҆блажа́тъ мѧ̀  всѝ ро́ди, и҆ на тꙋ̀ зрѧ́щи глаго́лала є҆сѝ со  вла́стїю: съ си́мъ ѻ҆́бразомъ благода́ть моѧ̀ и҆ си́ла.  и҆ мы̀ и҆́стиннѡ вѣ́рꙋемъ, ꙗ҆́кѡ сѐ рекла̀ є҆сѝ, (с.  156) гпⷭ҇жѐ, си́мъ ѻ҆́бразомъ съ на́ми є҆сѝ: тѣ́мъ  благоговѣ́йнѡ предстоѧ́ще, покланѧ́емсѧ тебѣ̀ рабѝ  твоѝ, посѣти́ ны твои́ми ма́терними щедро́тами. 
Гла́съ з҃: 
Гора̀ є҆сѝ вели́каѧ и҆ пресла́внаѧ, па́че горы̀  сїна́йскїѧ, бцⷣе: ѻ҆на́ бо не терпѧ́ше сни́тїѧ сла́вы  бж҃їѧ во ѻ҆́бразѣхъ и҆ сѣ́нехъ, ѻ҆гне́мъ  возгара́шесѧ, и҆ гро́ми и҆ мѡ́лнїи та́мѡ бы́ша. ты́ же  ве́сь бжⷭ҇твенный ѻ҆́гнь сꙋ́щь, бж҃їе сло́во во чре́вѣ  твое́мъ неѡпа́льнѡ носи́ла є҆сѝ, и҆ ѿ сосє́цъ  твои́хъ млеко́мъ пита́ла є҆сѝ ма́нїемъ носѧ́щаго всѧ̑.  и҆ ма́тернее дерзнове́нїе къ немꙋ̀ и҆мꙋ́щи, помозѝ,  влⷣчце, вѣ́рнѡ пра́зднꙋющымъ тво́й честны́й пра́здникъ,  и҆ не забꙋ́ди, ми́лостивнѡ посѣща́ющи: прїѧ́ла бо є҆сѝ  ѿ бг҃а да́ръ стро́ити и҆ покрыва́ти хрⷭ҇тоимени́тое  ста́до, рабы̑ твоѧ̑. 
Сла́ва, и҆ ны́нѣ, гла́съ ѕ҃: 
Тебѣ̀ всѝ ро́ди человѣ́честїи хва́льныѧ да́ры  прино́сѧтъ, влⷣчце, и҆ мо́лѧтсѧ ꙗ҆́кѡ цр҃и́цѣ и҆ мт҃ри  бж҃їи, прⷪ҇ро́цы тѧ̀ премꙋ́дрѡ проповѣ́даша, леѵі́ти  благослови́ша, а҆пⷭ҇ли и҆ мч҃ницы и҆сповѣ́даша.  сщ҃е́нницы покланѧ́ютсѧ, а҆рхїере́є проповѣ́даютъ,  мона́си и҆ прості́и благоговѣ́ютъ, бога́тїи и҆  оу҆бо́зїи, сироты̑ и҆ вдовы̑, и҆ всѧ́къ во́зрастъ, и҆  всѧ́ко преспѣ́ѧнїе, ста́рческое и҆ младе́нческое, подъ  кро́въ тво́й держа́вный съ вѣ́рою прибѣга́емъ: покры́й  и҆ соблюдѝ, гпⷭ҇жѐ, моли́твами твои́ми, и҆ спасѝ ѿ  бѣ́дъ дꙋ́шъ на́шѧ. 
На стїхо́внѣ стїхи̑ры, гла́съ в҃: 
Вмѣсти́лище чⷭ҇тое свѣ́та пречⷭ҇тагѡ, бцⷣе,  ка́кѡ тѧ̀ рабѝ досто́йнѡ воспѣва́емъ, ꙗ҆́кѡ  ꙗ҆вле́нїемъ пречⷭ҇тыѧ твоеѧ̀ і҆кѡ́ны, и҆ превѣ́чнагѡ  млⷣнца, всѧ̑ ѡ҆свѧща́еши; 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ѽ дв҃о нескве́рнаѧ, бг҃ора́дованнаѧ! что́ ти  когда̀ таково̀ благодаре́нїе принесе́мъ; ꙗ҆́кѡ  блаже́ннагѡ твоегѡ̀ ржⷭ҇тва̀ всесїѧ́ющею лꙋче́ю всѣ́хъ  ѿ тлѣ́нїѧ къ жи́зни возвела̀ є҆сѝ. (с. 157) 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Ѽ дв҃о гпⷭ҇жѐ, мт҃и зижди́телева, нбⷭ҇ныхъ  є҆сѝ чинѡ́въ ра́дованїе, и҆ человѣ́ческомꙋ ро́дꙋ  бл҃гослове́ннаѧ помо́щнице, молѝ ѡ҆ спасе́нїи дꙋ́шъ  на́шихъ. 
Сла́ва, и҆ ны́нѣ, гла́съ є҃: 
Воспое́мъ лю́дїе свѣ́тлѡ дв҃дскꙋю пѣ́снь,  ѻ҆трокови́цѣ невѣ́стѣ бж҃їи, и҆ мт҃ри цр҃ѧ̀ хрⷭ҇та̀:  предста̀ цр҃и́ца ѡ҆деснꙋ́ю тебє̀, влⷣко, рѧ́сны  златы́ми ѡ҆дѣ́ѧна, и҆ преꙋкра́шена бжⷭ҇твенными  благолѣ́потами. сїю̀ оу҆̀бо, ꙗ҆́кѡ и҆збра́ннꙋю и҆  до́брꙋю въ жена́хъ, па́че всегѡ̀ мі́ра оу҆добри́въ,  бл҃говоли́лъ є҆сѝ роди́тисѧ и҆зъ неѧ̀, вели́кїѧ ра́ди  ми́лости, и҆ сїю̀ помо́щницꙋ лю́демъ твои̑мъ дарова́лъ  є҆сѝ, спаса́ти и҆ покрыва́ти ѿ бѣ́дъ всемогꙋ́щею  твое́ю и҆ бжⷭ҇твенною си́лою: є҆ѧ́же моли́твами, хрⷭ҇тѐ  бж҃е, поми́лꙋй на́съ. 
Тропа́рь, гла́съ д҃: 
Застꙋ́пнице оу҆се́рднаѧ, мт҃и гдⷭ҇а вы́шнѧгѡ, за  всѣ́хъ мо́лиши сн҃а твоего̀ хрⷭ҇та̀ бг҃а на́шего, и҆  всѣ̑мъ твори́ши спасти́сѧ, въ держа́вный тво́й покро́въ  прибѣга́ющымъ. всѣ́хъ на́съ застꙋпѝ, ѽ гпⷭ҇жѐ  цр҃и́це и҆ влⷣчце! и҆̀же въ напа́стехъ и҆ ско́рбехъ, и҆  въ болѣ́знехъ ѡ҆бремене́нныхъ грѣхи̑ мно́гими,  предстоѧ́щихъ и҆ молѧ́щихсѧ тебѣ̀ оу҆миле́нною дꙋше́ю,  и҆ сокрꙋше́ннымъ се́рдцемъ предъ пречⷭ҇тымъ твои́мъ  ѻ҆́бразомъ со слеза́ми, и҆ невозвра́тнѡ наде́ждꙋ  и҆мꙋ́щихъ на тѧ̀, и҆збавле́нїѧ всѣ́хъ ѕѡ́лъ, всѣ̑мъ  полє́знаѧ да́рꙋй, и҆ всѧ̑ спасѝ, бцⷣе дв҃о: ты́ бо  є҆сѝ бжⷭ҇твенный покро́въ рабѡ́мъ твои̑мъ. 
На оу҆́трени, на Бг҃ъ гдⷭ҇ь, тропа́рь,  три́жды. 
По а҃-й стїхоло́гїи сѣда́ленъ, гла́съ г҃: 
Лю́дїе благочести́вїи, правовѣ́рнїи собо́ри  хрⷭ҇тоимени́тїи, пристꙋпи́те вѣ́рнѡ всѝ, бжⷭ҇твенномꙋ  припа́дающе бж҃їѧ (с. 158) мт҃ре ѻ҆́бразꙋ: та́ѧ бо  и҆сцѣле́нїе болѧ́щымъ ра́достнѡ подае́тъ, оу҆ѧзвлѧ́етъ  же ѕлосла̑вныѧ ꙗ҆́кѡ стрѣла̀ ѿ лꙋ́ка, на́съ всѣ́хъ  весели́тъ свѣтови́днѡ, и҆ благода́тїю ѡ҆зарѧ́етъ,  моли́твами свои́ми. 
Сла́ва, и҆ ны́нѣ: 
Всю́ тѧ бг҃ъ ѡ҆свѧтѝ дв҃ꙋ до́брꙋю, и҆ непоро́чнꙋю  въ жена́хъ, прⷪ҇рѡ́ки проѡбрази́въ че́стнѡ, і҆ерє́и  благослови́въ, во ст҃а̑ѧ ст҃ы́хъ вселѝ, а҆́гг҃ломъ  воспита̀, съ нб҃сѐ пи́щꙋ хлѣ́бъ подаѧ̀: са́мъ же  пребл҃гі́й, є҆диноро́дное бг҃ъ сло́во, всели́сѧ въ тѧ̀  и҆ пло́тїю про́йде и҆зъ тебє̀. тѣ́мже тѝ покланѧ́емсѧ,  и҆ чти́мъ, ꙗ҆́кѡ вои́стиннꙋ и҆́стиннꙋю сꙋ́щꙋю бцⷣꙋ. 
По в҃-й стїхоло́гїи сѣда́ленъ, гла́съ д҃: 
Да ликовствꙋ́етъ свѣ́тлѡ вѣ́рныхъ всѐ  мно́жество, рыда́етъ же де́мѡнское во́инство, ви́дѧще  многоиме́нныѧ сїѧ́юща пра́здники бж҃їѧ мт҃ре,  оу҆блажа́емꙋ бж҃їю мт҃рь, бжⷭ҇твенными пѣ́сньми.  и҆дѣ́же бо бг҃опрїѧ́тнѡ сла́витсѧ пребл҃гослове́ннаѧ  бцⷣа влⷣчца, бг҃оизбра́ннаѧ ѻ҆трокови́ца, непрїѧ́зни  паде́нїе, хрⷭ҇тїа́нѡмъ же крѣ́пкое оу҆твержде́нїе. 
Сла́ва, и҆ ны́нѣ: 
Ѽ всебл҃гослове́ннаѧ бцⷣе влⷣчце,  бг҃оизбра́ннаѧ ѻ҆трокови́це, свѣ́тлое прⷪ҇ро́ческое  сбытїѐ, а҆пⷭ҇льскаѧ похвало̀, и҆ мч҃ническое  и҆сповѣ́данїе и҆ вѣ́нче, а҆́гг҃лы что́маѧ, и҆  человѣ́ческими рѡ́ды многопѣ́таѧ, и҆ всегѡ̀ мі́ра  вожделѣ́ннаѧ помо́щнице, и҆зба́ви рабы̑ твоѧ̑  ѡ҆сꙋжде́нїѧ бꙋ́дꙋщагѡ, и҆ є҆́зера ѻ҆́гненнагѡ, є҆ди́на  благослове́ннаѧ. 
По полѷеле́и сѣда́ленъ, гла́съ а҃: 
Правовѣ́рнѡ чтꙋ́щыѧ тѧ̀, и҆ къ тебѣ̀  прибѣга́ющыѧ, и҆ і҆кѡ́нѣ твое́й ст҃ѣ́й любе́знѡ  покланѧ́ющыѧсѧ, ѽ бж҃їѧ мт҃и! спасѝ и҆ не да́ждь въ  расхище́нїе сопоста́тѡмъ, нижѐ на́йдꙋтъ на ны̀ всѧ̑  ѕла̑ѧ, ꙗ҆̀же (с. 159) грѣхѝ на́шѧ оу҆гото́ваша на́мъ,  нижѐ беззакѡ́нїѧ на̑ша превзы́дꙋтъ на главы̑ на́шѧ, но  да твоѧ̀ мт҃рнѧѧ къ бг҃ꙋ преѡдолѣ́етъ за ны̀  бг҃опрїѧ́тнаѧ моли́тва. 
Сла́ва, и҆ ны́нѣ: 
Пречи́стаѧ твоѧ̀ і҆кѡ́на, бцⷣе дв҃о, врачевство̀  всемꙋ̀ мі́рꙋ дꙋхо́вное, къ не́йже прибѣга́юще тебѣ̀  покланѧ́емсѧ и҆ почита́емъ, и҆ лобыза́емъ и҆ чти́мъ,  и҆сцѣле́нїй благода́ть почерпа́юще ѿ неѧ̀, и҆ недꙋ̑гъ  тѣле́сныхъ, и҆ дꙋше́вныхъ страсте́й, твои́ми моли́твами  свобожда́емсѧ. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. Всѧ́кое дыха́нїе: Є҆ѵⷢ҇лїе лꙋкѝ,  зача́ло д҃ По н҃-мъ ѱалмѣ̀ стїхи́ра, гла́съ и҃:  Прїиди́те, возра́дꙋемсѧ: Пи́сана на Гдⷭ҇и,  воззва́хъ: 
Канѡ́нъ ѻ҆дїги́трїи прест҃ы́ѧ бцⷣы, со і҆рмосо́мъ  на ѕ҃. 
Творе́нїе і҆еромона́ха і҆гна́тїа. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Ра́достнѡ, чⷭ҇таѧ, ны́нѣ наста́вшее хвале́нїе  приноша́ю ра́дꙋѧсѧ, и҆ ти́химъ гла́сомъ, ѻ҆дїги́трїе,  вопїю́ ти: ра́дꙋйсѧ, и҆ и҆спо́лни мѧ̀ ра́зꙋма, пѣ́ти  начина́юща. 
Хрⷭ҇та̀ роди́вшаѧ ра́дость на́мъ вѣ́чнꙋю, ѽ  ра́дꙋйсѧ, всепѣ́таѧ, правосла́вныхъ наде́жда,  ѻ҆дїги́трїе всепѣ́таѧ дв҃и́це, ра́дости и҆спо́лни мѧ̀  мі́рови жела́нныѧ. 
Ликꙋ́ютъ всѝ человѣ́цы и҆ а҆́гг҃ли, всегда̀  согла́снѡ вопїю́ще, на нб҃сѝ и҆ на землѝ, ѻ҆дїги́трїе:  ра́дꙋйсѧ, дв҃и́це, ра́дости бо рожⷭ҇тво́мъ твои́мъ  всѧ́чєскаѧ и҆спо́лнила є҆сѝ. 
Ра́дость, ѻ҆дїги́трїе, со стра́хомъ тѝ  вопїю́щихъ (с. 160) ра́дости сподо́би, мт҃и сꙋ́щїѧ  ра́дости, и҆збавлѧ́ющи скорбе́й всѧ́ческихъ, и҆ всѣ́хъ  поми́лꙋй къ тебѣ̀ прибѣга́ющихъ. 
И҆́нъ канѡ́нъ пра́здника, на и҃, гла́съ то́йже. 
Пѣ́снь а҃. І҆рмо́съ то́йже. 
Благоговѣ́ютъ тѝ бцⷣе, а҆́гг҃лѡвъ нача́льницы,  и҆ свѧты́хъ чи́ни че́стнѡ слꙋ́жатъ, првⷣнїи красꙋ́ютсѧ,  нбⷭ҇ныхъ хода́таицꙋ блажа́тъ тѧ̀: кꙋ́пнѡ же и҆ землѧ̀ и҆  нб҃о въ весе́лїи свѣ́тлѡ восхвалѧ́ютъ тѧ̀, и҆ мы̀  грѣ́шнїи ми́лости про́симъ: ѡ҆зарѝ на̑ша сердца̀,  влⷣчце, воспѣ́ти пѣ́снь ст҃ы́ѧ твоеѧ̀ і҆кѡ́ны  ꙗ҆вле́нїю. 
Прїиди́те, собери́тесѧ хрⷭ҇тоимени́тїи лю́дїе,  оу҆мы̀ та́йнѡ ѡ҆чи́стившесѧ, во ст҃ꙋ́ю цр҃ковь мт҃ре  хрⷭ҇та̀ бг҃а на́шегѡ: и҆сточа́етъ бо на́мъ неѡскꙋ́днѡ,  ѿ ст҃ы́ѧ і҆кѡ́ны и҆сто́чникъ дꙋхо́венъ, цѣле́бенъ  дꙋша́мъ и҆ тѣ́лѡмъ, пѣ́снь вопїю́щымъ: бл҃гослове́нъ  и҆зъ тебє̀ рожде́йсѧ бг҃ъ на́шъ. 
Диви́тъ, пренепоро́чнаѧ, и҆ оу҆жаса́етъ всѧ́къ  слꙋ́хъ стра́нно чꙋ́до бжⷭ҇твеннагѡ твоегѡ̀ ржⷭ҇тва̀,  ка́кѡ херꙋві́мскаго творца̀ зачала̀ є҆сѝ! ка́кѡ ѻ҆́гнь  нестерпи́мый во оу҆тро́бѣ носи́ла є҆сѝ! ка́кѡ сꙋ́щꙋю  жи́знь пло́тїю ѡ҆блекла̀ є҆сѝ и҆ живо́тъ всемꙋ̀ мі́рꙋ  родила̀ є҆сѝ, бг҃а кꙋ́пнѡ и҆ чл҃вѣ́ка! 
Подъ кро́въ тво́й, дв҃о гпⷭ҇жѐ, прибѣга́емъ всѝ  ро́ди человѣ́честїи, просвѣтѝ на́съ свѣ́томъ ржⷭ҇тва̀  твоегѡ̀, грѣ́шныѧ рабы̑ твоѧ̑ молѧ́щыѧсѧ прилѣ́жнѡ, и҆  кла́нѧющыѧсѧ пречи́стѣй твое́й і҆кѡ́нѣ, просѧ́ще ѿ  тебє̀ прїѧ́ти вели̑кїѧ ми́лѡсти. 
Катава́сїа: Ѿве́рзꙋ оу҆ста̀ моѧ̀: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бж҃е́ственнѣй твое́й сла́вѣ вѣнцє́въ  сла́вы сподо́би. 
Хрⷭ҇та̀ вы́шнѧгѡ цр҃ѧ̀, ѽ ра́дꙋйсѧ,  непоколеби́маѧ, (с. 161) чⷭ҇таѧ и҆ ѡ҆дꙋшевле́ннаѧ  пала́то! ра́дꙋйсѧ, ѻ҆дїги́трїе, ра́дꙋйсѧ: тобо́ю бо  нерꙋши́мь на́шъ гра́дъ сохранѧ́етсѧ. 
Вмѣсти́ти є҆го́же не возмо́же тва́рь, во  оу҆тро́бꙋ неискꙋсобра́чнꙋю, ѻ҆дїги́трїе дв҃и́це,  тѣле́снѡ вмѣсти́ла є҆сѝ. тѣ́мже тѝ: ра́дꙋйсѧ,  пое́мъ, по до́лгꙋ велича́юще. 
Ра́дость многопѣ́таѧ мі́рови, ра́достнѡ тѝ  пою́ще при́снѡ, вѣ́чнꙋющїѧ, чⷭ҇таѧ, ра́дости  сподоблѧ́емсѧ, твои́ми мт҃рними моли́твами, къ  ро́ждшемꙋсѧ и҆зъ тебє̀, ѻ҆дїги́трїе. 
Златꙋ́ю тѧ̀ ста́мнꙋ, и҆ свѣ́щникъ, и҆ же́злъ, и҆  трапе́зꙋ, чⷭ҇таѧ, призыва́емъ, ѻ҆дїги́трїе, и҆ гла́съ  є҆́же: ра́дꙋйсѧ, тебѣ̀ при́снѡ привноша́емъ, съ си́миже  и҆мены̀. 
И҆́нъ. І҆рмо́съ то́йже: 
Кꙋ́ю тѝ досто́йнꙋю похвалꙋ̀ на́ше принесе́тъ  коне́чное неможе́нїе; ꙗ҆́кѡ ꙗ҆вле́нїемъ пречⷭ҇тыѧ  твоеѧ̀ бжⷭ҇твенныѧ і҆кѡ́ны, незави́стныѧ и҆сто́чники  цѣлє́бныѧ и҆сточа́еши, вѣ́рнѡ прибѣга́ющымъ къ тебѣ̀  рабѡ́мъ твои̑мъ. 
Бжⷭ҇твенныѧ твоеѧ̀ і҆кѡ́ны ст҃о́е ꙗ҆вле́нїе,  бцⷣе дв҃о, ꙗ҆́кѡ свѣтоза́рное возсїѧ̀ на́мъ со́лнце,  пресла́вныхъ чꙋде́съ лꙋчи̑ пꙋща́ющи, тмы̑ лю́тыхъ  ѡ҆бстоѧ́нїй ѿгонѧ́ющи, свѧще́нными твои́ми, влⷣчце,  предста́тельствы. 
И҆спо́лнила є҆сѝ благода́ти и҆ногда̀  первопи́саннꙋю твою̀ і҆кѡ́нꙋ, гпⷭ҇жѐ дв҃о бцⷣе: и҆  ны́нѣ та́же бл҃года́ть и҆́стинствꙋетъ, сїѧ́нїемъ вѣ́ры  чꙋде́съ, ꙗ҆́кѡ тоѧ̀ ра́ди первопи́санныѧ, ко спасе́нїю  вѣ́рнѡ къ тебѣ̀ по бз҃ѣ прибѣга́ющымъ. 
Покланѧ́емсѧ, бцⷣе, твоемꙋ̀ пречⷭ҇томꙋ ѻ҆́бразꙋ,  и҆ пресла́дкомꙋ твоемꙋ̀ млⷣнцꙋ, превѣ́чномꙋ и҆  незаходи́момꙋ свѣ́тꙋ хрⷭ҇тꙋ̀, и҆́мже спасла̀ є҆сѝ ѿ  лю́тыхъ ѕѡ́лъ, и҆ тлѣ́нїѧ сме́ртнагѡ всѐ человѣ́ческое  є҆стество̀. 
Сѣда́ленъ, гла́съ и҃. Подо́бенъ: Премꙋ́дрости: 
Бжⷭ҇твеннїи сло́ва а҆пⷭ҇ли, є҆ѵⷢ҇лїа хрⷭ҇то́ва  велегла́снїи (с. 162) вселе́нныѧ благовѣ́стницы,  бжⷭ҇твеннꙋю цр҃ковь созда́вше, въ прест҃о́е твоѐ и҆́мѧ,  бцⷣе, и҆ къ тебѣ̀, гпⷭ҇жѐ, прихо́дѧтъ, молѧ́ще тѧ̀  прїитѝ на тоѧ̀ ѡ҆свѧще́нїе. ты́ же, ѽ бг҃ома́ти, рекла̀  є҆сѝ: и҆ди́те съ ми́ромъ, и҆ а҆́зъ съ ва́ми та́мѡ  є҆́смь: ѻ҆ни́ же ше́дше ѡ҆брѣта́ютъ та́мѡ на стѣнѣ̀  це́ркве, твоегѡ̀, влⷣчце, ѻ҆́браза подо́бїе,  бжⷭ҇твенною пи́сано си́лою, шаро́вными подѡ́бїи: и҆  ви́дѣвше поклони́шасѧ тѝ, и҆ просла́виша бг҃а. съ  ни́миже и҆ мы̀ бжⷭ҇твеннѣй твое́й покланѧ́емсѧ і҆кѡ́нѣ,  просѧ́ще ѿ тебє̀ вели́кїѧ ми́лости: да́рꙋй  согрѣше́нїй ѡ҆ставле́нїе рабѡ́мъ твои̑мъ, є҆ди́на  бл҃гослове́ннаѧ. 
Сла́ва, и҆ ны́нѣ, то́йже: 
Пѣ́снь д҃. І҆рмо́съ: 
Сѣдѧ́й въ сла́вѣ на престо́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ра́дꙋйсѧ, чꙋ́до чꙋде́съ, ѻ҆дїги́трїе влⷣчце,  ра́дꙋйсѧ, всѣ́хъ ра́досте градѡ́въ и҆ ве́сей,  непобѣди́мое хрⷭ҇тїа́нское въ бѣда́хъ храни́лище, и҆  предгра́дїе, и҆ на врагѝ побѣжде́нїе. 
Ра́дꙋйсѧ, ра́дꙋйсѧ, люде́й правосла́вныхъ  похвало̀, и҆ хрⷭ҇толюби́выхъ во́инствъ покро́въ  пребыва́еши всѣ́хъ, цр҃и́це: ра́дꙋйсѧ, ѻ҆дїги́трїе,  прибѣ́жище всѣ̑мъ на́мъ и҆ оу҆твержде́нїе. 
Ра́дꙋйсѧ, всѣ̑мъ ско́рое въ бѣда́хъ  и҆збавле́нїе: ра́дꙋйсѧ, гото́вое всѣ̑мъ скорбѧ́щымъ  оу҆тѣше́нїе: ра́дꙋйсѧ, всепѣ́таѧ: ра́дꙋйсѧ,  ѻ҆дїги́трїе всебл҃гослове́ннаѧ, всѣ̑мъ немощны̑мъ  и҆сцѣли́тельнице. 
Ра́дꙋйсѧ, є҆ѧ́же вели̑чїѧ всѧ̀ тва́рь сла́вити  оу҆́бѡ спѣши́тъ по достоѧ́нїю, но не возмога́етъ,  ѻ҆дїги́трїе, и҆ сегѡ̀ ра́ди зове́тъ тѝ. ра́дꙋйсѧ,  влⷣчце, бг҃овмѣсти́мое жили́ще. 
И҆́нъ. І҆рмо́съ то́йже: 
Почти́мъ, лю́дїе, чⷭ҇тыѧ въ чистотѣ̀ і҆кѡ́нꙋ дв҃ы  бцⷣы, (с. 163) и҆ тоѧ̀ бжⷭ҇твеннагѡ млⷣнца хрⷭ҇та̀ бг҃а  на́шегѡ, и҆ лобыза́емъ и҆ прославлѧ́емъ со стра́хомъ и҆  тре́петомъ: почита́емъ бо і҆кѡ́нꙋ благоче́стнѡ, па́че же  почита́емъ са́мꙋю тꙋ́ю сꙋ́щꙋю чⷭ҇тꙋю бг҃ома́терь. 
Дв҃дъ бжⷭ҇твенный и҆ чꙋ́дный прⷪ҇ро́къ и҆здале́ча  прови́дѧ, глаго́ла: лицꙋ̀ твоемꙋ̀ помо́лѧтсѧ бога́тїи  лю́дїе. мы́ же вѣ́рнїи покланѧ́емсѧ, и҆ лобыза́емъ  честнꙋ́ю і҆кѡ́нꙋ, дꙋша́ми кꙋ́пнѡ и҆ тѣлесы̀  ѡ҆свѧща́емсѧ. 
Є҆ѵⷢ҇лїа хрⷭ҇то́ва бг҃огла́сный списа́тель лꙋка̀,  бж҃їимъ манове́нїемъ, всенепоро́чный тво́й написꙋ́етъ  ѻ҆́бразъ, бцⷣе, и҆ млⷣнца превѣ́чнаго на рꙋка́хъ  твои́хъ воѡбрази́въ: къ немꙋ́же притека́ющыѧ напа́стей и҆  бѣ́дъ и҆збавлѧ́еши, и҆ всѧ̑ покрыва́еши, и҆ спаса́еши  твое́ю ми́лостїю. 
Ты̀ є҆сѝ похвало̀ и҆ вѣне́цъ ст҃ы̑мъ всѣ̑мъ,  ѽ цр҃и́це! ты̀ оу҆пова́нїе на́ше и҆ помо́щнице по  бз҃ѣ, и҆ на тѧ̀ наде́ждꙋ спасе́нїѧ на́шегѡ возложи́хомъ  всѝ. тебѣ̀ мо́лимсѧ ꙗ҆́кѡ бж҃їи мт҃ри: ѡ҆дождѝ  грѣ̑шнымъ рабѡ́мъ твои̑мъ бога̑тыѧ твоѧ̑  дꙋшеспаси́тєльныѧ ми́лѡсти. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Бл҃госты́ни бе́здно и҆ щедро́тамъ є҆сѝ,  ра́дꙋйсѧ, ѻ҆дїги́трїе дв҃и́це: ра́дꙋйсѧ, всѣ̑мъ  ра́дость творѧ́щи вѣ̑рнымъ: ѽ ра́дꙋйсѧ, сꙋ́щымъ въ  бѣда́хъ, скорбѧ́щымъ пребы́страѧ застꙋ́пнице. 
Ра́дости ѿ и҆сполне́нїѧ вели̑чїѧ чꙋде́съ твои́хъ  зрѧ́ще и҆сполнѧ́емсѧ всѝ, не зрѧ́ще, и҆ слы́шаще же  вѣ́рнїи. тѣ́мже ра́дꙋйсѧ, тебѣ̀ при́снѡ всю́дꙋ, и҆  всѝ, ѻ҆дїги́трїе, пое́мъ. 
Хрⷭ҇та̀ бг҃а на́шегѡ, ѽ ра́дꙋйсѧ, ѻ҆дїги́трїе,  жили́ще и҆ (с. 164) до́мъ, неизрече́ннѣй и҆  пребжⷭ҇твеннѣй, дв҃о, сла́вѣ є҆гѡ̀: ѽ ра́дꙋйсѧ,  пала́то преꙋкраше́ннаѧ: ра́дꙋйсѧ, гра́де ѡ҆дꙋшевле́нный,  присноца́рствꙋющїй. 
Ра́дость неѡскꙋ́днꙋю тѧ̀ разсмотрѧ́юще, ꙗ҆́кѡ  мо́ре, ѻ҆трокови́це, ѻ҆дїги́трїе дв҃и́це, ра́дꙋющесѧ  всѝ, ра́дꙋйсѧ, вопїе́мъ тѝ: и҆ пою́ще бжⷭ҇твенныхъ  дарѡ́въ неви́димѡ при́снѡ ѿ тебє̀ ѡ҆жида́емъ. 
И҆́нъ. І҆рмо́съ то́йже: 
Всѧ́ко, пречⷭ҇таѧ, сꙋщество̀ воспѣ́ти  недоꙋмѣ́етъ тѧ̀: па́че бо го́рнихъ оу҆мѡ́въ  превозвы́силасѧ є҆сѝ, ро́ждши непристꙋ́пнаго и҆  стра́шнаго всецр҃ѧ̀ и҆ бг҃а: но ꙗ҆́кѡ ми́лостива, и҆  ско́раѧ человѣ́кѡмъ помо́щница, вонмѝ моле́нїю ра̑бъ  твои́хъ, и҆ да́рꙋй твою̀ по́мощь. 
И҆дѣ́же ѡ҆сѣни́тъ бл҃года́ть твоѧ̀, бцⷣе,  стра́хомъ и҆счеза́ютъ де́мѡни, и҆ разрꙋша́етсѧ  ѕлоко́зненное тѣ́хъ мечта́нїе, бѣ́гаютъ дꙋ́си те́мнїи,  ра́дꙋетсѧ же вѣ́рныхъ всѐ мно́жество, тебѣ̀ пѣ́снь  хва́льнꙋ ѿ се́рдца вопїю́ще: ра́дꙋйсѧ, бжⷭ҇твенный  покро́ве дꙋ́шъ на́шихъ. 
Без̾ѻчє́снымъ сла́дкое зрѣ́нїе дае́тсѧ,  глꙋхи̑мъ слы́шанїе, нѣмы̑мъ благоглаго́ланїе, хромы̑мъ  хожде́нїе, прокажє́ннымъ ѡ҆чище́нїе, де́мѡнствꙋємымъ  цѣломꙋ́дрїе: и҆ въ болѣ́знехъ сꙋ́щымъ разли́чныхъ  и҆сцѣле́нїе, ѡ҆сѣне́нїемъ пречⷭ҇тыѧ твоеѧ̀, бцⷣе,  і҆кѡ́ны. 
Не оу҆молчи́мъ никогда́же, бцⷣе, ѱалмы̑ и҆  пѣ́сньми воспѣва́ти вели̑чїѧ твоѧ̑, ѡ҆бра́дованнаѧ:  бг҃а бо вои́стиннꙋ воплоти́вшагосѧ родила̀ є҆сѝ, во  спасе́нїе на́ше всемі́рное и҆ и҆збавле́нїе. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Хрⷭ҇та̀, чⷭ҇таѧ, прїе́млющи, гла́съ є҆́же  ра́дꙋйсѧ, (с. 165) ѻ҆дїги́трїе дв҃и́це, слы́шала є҆сѝ,  є҆го́же неизрече́ннѡ ро́ждши, и҆ ра́дꙋйсѧ, ѿ всѣ́хъ  слы́шиши всегда̀. 
Ра́дости всѧ̑ и҆спо́лнила є҆сѝ, вы̑шнѧѧ и҆  ни̑жнѧѧ ты̀ совокꙋпи́ла є҆сѝ, ѻ҆дїги́трїе. тѣ́мже  ра́достнѡ и҆ согла́снѡ ны́нѣ, нб҃о и҆ всѧ̀ землѧ̀  зове́тъ тѝ. 
Вдова́мъ, ѽ ра́дꙋйсѧ, всепѣ́таѧ, и҆ всѣ̑мъ  си̑рымъ, ѻ҆дїги́трїе, оу҆тѣше́нїе: ра́дꙋйсѧ, всѣ̑мъ  и҆сточа́ющи ни́щымъ бога́тство неистощи́мое. 
Зла́та всѧ́кагѡ блиста́ема, и҆ оу҆́тра  со́лнечнагѡ свѣтлѣ́йши, жили́ще хрⷭ҇то́во: ра́дꙋйсѧ,  ѻ҆дїги́трїе: ра́дꙋйсѧ, дв҃и́це: ра́дꙋйсѧ, невѣ́сто  неневѣ́стнаѧ. 
И҆́нъ. І҆рмо́съ то́йже: 
Бжⷭ҇твеннагѡ твоегѡ̀ ржⷭ҇тва̀, дв҃о гпⷭ҇жѐ,  пребога́таѧ благода́ть, ю҆́же дре́вле и҆зглаше́нїемъ  предала̀ є҆сѝ пречи́стомꙋ твоемꙋ̀ ѻ҆́бразꙋ,  неѡскꙋ́днѣ дѣ́йствовати вели̑каѧ же и҆ пресла̑внаѧ, во  спасе́нїе на тѧ̀ надѣ́ющымсѧ. 
И҆дѣ́же прославлѧ́етсѧ ст҃о́е и҆́мѧ  ѡ҆бра́дованныѧ бцⷣы, та́мѡ всѧ́ческихъ благи́хъ  и҆сто́чницы пролива́ютсѧ: прїиди́те въ чистотѣ̀  человѣ́цы, се́ бо ꙗ҆вле́нїемъ бжⷭ҇твенныѧ дв҃ы і҆кѡ́ны,  сказꙋ́етъ цр҃и́цы прише́ствїе, во спасе́нїе всѣ́хъ  вѣ́рныхъ. 
Цѣлє́нїѧ болѣ́зней, ѿгна́нїе же страсте́й, и҆  дꙋшепита́тельное спасе́нїе, грѣхѡ́въ проще́нїе, и҆  вѣ́чное и҆збавле́нїе, ѿ пречⷭ҇тыѧ твоеѧ̀ і҆кѡ́ны,  влⷣчце, вѣ́рнѡ приходѧ́ще прїе́млемъ, бг҃ома́ти  всенепоро́чнаѧ. 
Къ тебѣ̀, гпⷭ҇жѐ, прибѣга́ютъ ро́ди  правосла́вныхъ, про́сѧтъ вели́кїѧ ми́лости, и҆ прїе́млютъ  неѡскꙋ́днѡ сꙋ́щїи въ недꙋ́зѣхъ и҆сцѣле́нїе, въ  страсте́хъ премѣне́нїе, въ печа́лѣхъ оу҆тѣше́нїе:  и҆сточѝ мнѣ̀, влⷣчце, ка́плю дꙋшеспаси́тельнꙋю, да со  всѣ́ми и҆ а҆́зъ пою̀ твоѐ вели́чїе. 
Конда́къ, гла́съ и҃. Подо́бенъ: Взбра́нной: 
Притеце́мъ лю́дїе къ ти́хомꙋ семꙋ̀ и҆ до́бромꙋ (с.  166) приста́нищꙋ, ско́рой помо́щницѣ, гото́вомꙋ и҆  те́пломꙋ спасе́нїю, покро́вꙋ дв҃ы, оу҆скори́мъ на  моли́твꙋ, и҆ потщи́мсѧ на покаѧ́нїе: и҆сточа́етъ бо на́мъ  неѡскꙋ́дныѧ ми́лѡсти, пречⷭ҇таѧ бцⷣа, предварѧ́етъ на  по́мощь, и҆ и҆збавлѧ́етъ ѿ вели́кихъ бѣ́дъ и҆ ѕѡ́лъ,  благонра̑вныѧ и҆ бг҃обоѧ́щыѧсѧ рабы̑ своѧ̑. 
І҆́косъ: 
Смы́слъ ѡ҆чи́стивше и҆ оу҆́мъ, притеце́мъ къ  бцⷣѣ, свѣ́тлѡ пѣ́сньми оу҆блажа́юще ю҆̀, и҆  пречⷭ҇тꙋю і҆кѡ́нꙋ є҆ѧ̀ прославлѧ́емъ и҆ чти́мъ, и҆  припа́дающе покланѧ́емсѧ ꙗ҆́кѡ само́й сꙋ́щей ѻ҆́ной:  че́сть бо і҆кѡ́ны на первоѻбра́зное восхо́дитъ, и҆  почита́ѧй и҆ покланѧ́ѧйсѧ є҆́й почита́етъ са́мое  первоѻбра́зное, ꙗ҆́коже бжⷭ҇твеннїи ѻ҆тцы̀ реко́ша. и҆  а҆́ще кто̀ не чти́тъ прест҃ы́ѧ бцⷣы, и҆ не покланѧ́етсѧ  і҆кѡ́нѣ є҆ѧ̀, а҆на́ѳема да бꙋ́детъ: посрамлѧ́етъ бо и҆  погꙋблѧ́етъ не чтꙋ́щыѧ ю҆̀, и҆збавлѧ́етъ же ѿ вели́кихъ  бѣ́дъ и҆ ѕѡ́лъ благонра̑вныѧ и҆ бг҃обоѧ́щыѧсѧ рабы̑  своѧ̑. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  бл҃гослове́нъ є҆сѝ. 
Ра́дꙋйсѧ, ра́дꙋйсѧ, бцⷣе ѻ҆дїги́трїе, всѣ́хъ и҆  всегда̀ наставлѧ́ющи вѣ́рныхъ, ше́ствовати ко всѧ́комꙋ  пꙋтѝ спасе́нномꙋ: ра́дꙋйсѧ, влⷣчце, тобо́ю бо при́снѡ  и҆збавлѧ́емсѧ настоѧ́щїѧ ва́рварскїѧ бѣды̀. 
Ра́дꙋйсѧ, ра́дꙋйсѧ, ѻ҆дїги́трїе, бдѧ́щи и҆  молѧ́щисѧ ѡ҆ на́съ къ бг҃ꙋ, и҆ всѧ́кїѧ ѕло́бы  хода́тайствомъ твои́мъ, всѧ́ческихъ скорбе́й,  бг҃ороди́тельнице, всѣ́хъ люде́й и҆збавлѧ́ющи. 
Ра́дꙋйсѧ, ра́дꙋйсѧ, прест҃а́ѧ ѻ҆дїги́трїе,  прошє́нїѧ на̑ша къ по́льзѣ на́мъ и҆сполнѧ́ющи, и҆  ходѧ́щи всѣ̑мъ при́снѡ (с. 167) всегда̀ любодрꙋ́жное  бл҃го́е є҆ди́нство, спѣ́шное же во и҆зѧ́щныхъ. 
Ра́дꙋйсѧ, ра́дꙋйсѧ, кораблє́мъ, ѻ҆дїги́трїе,  нꙋ́жднѡ пла́вающымъ, и҆збавлѧ́ющи вѣ́рныхъ, и҆ всѣ̑мъ  и҆збавле́нїе ѿ всѧ́кїѧ ско́рби, и҆ недꙋ́ги пестрѡ́тныѧ,  и҆ ме́длєнныѧ разрѣша́ющи вско́рѣ. 
И҆́нъ. І҆рмо́съ то́йже: 
Прїиди́те, почерпе́мъ ѿпꙋще́нїе ѿ  неистощи́магѡ и҆сто́чника, точа́щагѡ ст҃ы́ню, пречⷭ҇тыѧ  дв҃ы, и҆ тоѧ̀ пречⷭ҇тагѡ млⷣнца бж҃їѧ сло́ва, на́съ  ра́ди вочеловѣ́чшагѡсѧ. къ немꙋ́же возопїи́мъ: тво́рче  и҆зба́вителю препросла́вленный со ѻ҆ц҃е́мъ и҆ дх҃омъ  бж҃е, бл҃гослове́нъ є҆сѝ. 
Неꙋсы́пнꙋю, чⷭ҇таѧ, и҆ бг҃опрїѧ́тнꙋю и҆мꙋ́щи  моли́твꙋ, и҆ непреѡдолѣ́емꙋю держа́вꙋ крѣ́пости,  врагѡ́въ на́шихъ де́рзость ꙗ҆́же на ны̀ разорѝ, и҆ вы̑ѧ  и҆́хъ подъ но́зѣ вѣ́рномꙋ во́инствꙋ на́шемꙋ низложѝ,  да возвесели́мсѧ ѡ҆ тебѣ̀ рабѝ, сн҃ꙋ твоемꙋ̀ вопїю́ще:  ѻ҆тє́цъ на́шихъ бж҃е, бл҃гослове́нъ є҆сѝ. 
Ра́дꙋемсѧ и҆ весели́мсѧ вѣ́рнїи лю́дїе, чꙋ́дномꙋ  ꙗ҆вле́нїю і҆кѡ́ны пречⷭ҇тыѧ влⷣчцы бцⷣы. рѣка́ бо  ꙗ҆ви́сѧ неисчерпа́ема, цѣле́бнꙋю во́дꙋ точа́щи:  слѣпы̑мъ бо ви́дѣти дае́тъ, и҆ глꙋхи̑мъ слы́шанїе,  хромы̑мъ хожде́нїе, и҆ всѣ̑мъ сꙋ́щымъ въ недꙋ́зѣхъ  безме́здно и҆сцѣле́нїе. 
Неиспы́танна глꙋбина̀, недовѣ́домо та́инство,  непостижи́мь ѻ҆́бразъ, дв҃о, зача́тїѧ твоегѡ̀: зача́тїе  безъ сѣ́мене, безъ мꙋ́жа ржⷭ҇тво̀, безпло́тный  воплоти́сѧ, превѣ́чный младе́нствꙋетъ, сн҃ъ бж҃їй сн҃ъ  тебє̀ дв҃ы быва́етъ. є҆мꙋ́же вопїе́мъ: бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ (с. 168)  воздвиза́етъ пѣ́ти тебѣ̀: гдⷭ҇а по́йте, дѣла̀, и҆  превозноси́те є҆го̀ во всѧ̑ вѣ́ки. 
Ра́дꙋйсѧ, всебл҃гослове́ннаѧ марі́е, и҆зъ тебє́  бо всебл҃гослове́нный бг҃ъ ѡ҆дѣ́ѧсѧ во всего́ мѧ  человѣ́ка, и҆ ѡ҆дѣ́ѧвсѧ соединѝ своемꙋ̀ бж҃ествꙋ̀  неизрече́ннымъ соедине́нїемъ, дв҃о ѻ҆дїги́трїе:  ра́дꙋйсѧ, ѡ҆бра́дованнаѧ, ра́досте всегѡ̀ мі́ра. 
Ра́дꙋйсѧ, лꙋка́выхъ дꙋхѡ́въ прогони́тельнице:  ра́дꙋйсѧ, бцⷣе ѻ҆дїги́трїе: ра́дꙋйсѧ, ю҆́же нбⷭ҇наѧ  неви̑димаѧ вѡ́инства славосло́вѧтъ всегда̀, и҆ велича́ютъ  ꙗ҆́кѡ мт҃рь бж҃їю бы́вшꙋю: ра́дꙋйсѧ, ꙗ҆́же ни̑жнѧѧ  сочета́вши съ вы́шними. 
Ра́дꙋйсѧ, всѣ́хъ нбⷭ҇ныхъ си́лъ безъ разсꙋжде́нїѧ  превосходѧ́щаѧ: ра́дꙋйсѧ, ѻ҆дїги́трїе: ра́дꙋйсѧ, всѧ́кїѧ  тва́ри ꙗ҆́кѡ бг҃а ро́ждшаѧ гдⷭ҇ьствꙋющи, є҆́й, влⷣчце  всепѣ́таѧ: ра́дꙋйсѧ, пребыва́еши дв҃о чⷭ҇таѧ и҆ по  ржⷭ҇твѣ̀. 
Ра́дꙋйсѧ, жена́мъ всѣ̑мъ сла́во, хра́ме  преѡсвѧще́нный бг҃а на́шегѡ: ра́дꙋйсѧ, ѻ҆дїги́трїе:  ра́дꙋйсѧ, дꙋшеспаси́тельнаѧ все́й вселе́ннѣй: ра́дꙋйсѧ,  покрыва́ющїй ѻ҆́блаче, нб҃съ ши́ршаѧ: ра́дꙋйсѧ,  мѷрополо́жница, бжⷭ҇твеннагѡ мѵ́ра полна̀. 
И҆́нъ. І҆рмо́съ то́йже: 
Оу҆́мъ а҆́гг҃льскїй и҆ человѣ́ческїй  оу҆жаса́етсѧ, бцⷣе, ка́кѡ бг҃а нбⷭ҇наго ложесна́ми  ѡ҆б̾е́мши воплоти́ла є҆сѝ; ка́кѡ млⷣнца ро́ждши,  ꙗ҆́кѡ сн҃а на рꙋкꙋ̀ но́сиши; є҆гѡ́же оу҆жаса́етсѧ  тва́рь, и҆ трепе́щꙋтъ го́рнїи престо́ли, вопїю́ще  непреста́ннѡ: ст҃ъ, ст҃ъ ст҃ъ є҆сѝ, бж҃е, препѣ́тый и҆  превозноси́мый во вѣ́ки. 
Ра́дꙋйсѧ, сꙋ́щаѧ ра́досте всегѡ̀ мі́ра, со  а҆рха́гг҃ломъ гаврїи́ломъ вопїе́мъ тѝ, бцⷣе: ра́дꙋйсѧ,  вмѣсти́лище невмѣсти́магѡ: ра́дꙋйсѧ, бл҃года́тнаѧ,  носи́ло бж҃ества̀ всегѡ̀: ра́дꙋйсѧ, а҆да́мово воззва́нїе,  съ тобо́ю гдⷭ҇ь, и҆ тебє̀ ра́ди съ на́ми, спаса́ѧ на́съ,  є҆го́же пое́мъ и҆ превозно́симъ во вѣ́ки. (с. 169) 
Ко́рень і҆ессе́евъ ѡ҆свѧще́нный, ко́рень грѣха̀  на́шегѡ и҆сто́ргнꙋла є҆сѝ, же́злъ а҆арѡ́новъ  процвѣ́тшїй, жизнода́телѧ цвѣ́та и҆зрасти́вши хрⷭ҇та̀,  ста́мно маннопрїе́мнаѧ, сме́рти всю̀ си́лꙋ сокрꙋши́ла  є҆сѝ, и҆ въ поро́дꙋ жи́зни возвела̀ є҆сѝ ро́дъ  человѣ́ческїй. тѣ́мже тѧ̀ пое́мъ, до́брыхъ вино́внꙋю. 
Ты̀ похвала̀ хрⷭ҇тїа́нъ є҆сѝ, влⷣчце, ты̀  ѻ҆рꙋ́жїе на врагѝ, и҆ стѣна̀ къ тебѣ̀ прибѣга́ющихъ.  тѧ̀ и҆ ны́нѣ на по́мощь призыва́емъ, гпⷭ҇жѐ: не да́ждь  врагѡ́мъ вознести́сѧ на лю́ди твоѧ̑, и҆̀же тебє̀ не  хва́лѧтъ, ни сн҃а твоегѡ̀, бцⷣе, и҆ твое́й і҆кѡ́нѣ не  кла́нѧютсѧ, си́хъ побѣдѝ, и҆ дꙋ́шы на́шѧ спасѝ. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ, всеблаже́ннаѧ  бцⷣе, чи́стаѧ приснодв҃о. 
Ра́дꙋйсѧ, свѣщѐ, свѣ́тъ невече́рнїй поне́сшаѧ,  и҆ въ ржⷭ҇твѣ̀ твое́мъ многобо́жїѧ тмꙋ̀ разрꙋши́вшаѧ, и҆  а҆́дѡвы про́пасти и҆зба́вльшаѧ лю́ди: ра́дꙋйсѧ,  ѻ҆дїги́трїе бцⷣе, добро́тъ всѣ́хъ предхода́таице. 
Ра́дꙋйсѧ, землѐ, и҆зъ неѧ́же кла́съ прозѧ́бши  нбⷭ҇ный вѣ̑рнымъ, и҆ мі́ра всегѡ̀ дꙋшегꙋ́бнагѡ гла́да  и҆зба́ви, разꙋ́мнаѧ и҆ ѡ҆дꙋшевле́ннаѧ: ѽ ра́дꙋйсѧ,  вїногра́де, и҆́же гро́здъ живо́тный ро́ждшаѧ, бцⷣе  чⷭ҇таѧ ѻ҆дїги́трїе! 
Ра́дꙋйсѧ, та́йныхъ цвѣтѡ́въ прекра́сный сꙋ́щїй  раю̀: ра́дꙋйсѧ, мт҃и дв҃о, неви́димыхъ ра́зꙋмъ, чистото́ю  страннолѣ́пнѡ побѣ́ждши, бг҃ороди́тельнице: ра́дꙋйсѧ,  ѻ҆трокови́це: ра́дꙋйсѧ, ѻ҆дїги́трїе, всемі́рное чꙋ́до  и҆ слы́шанїе. 
Лѣ́то живота̀ на́шегѡ про́чее сохранѝ  неврежде́нно, поможе́нїемъ твои́мъ, дв҃о ѻ҆трокови́це,  и҆ сподо́би (с. 170) коне́цъ бл҃гі́й полꙋчи́ти на́мъ,  воспѣва́ющымъ тѧ̀, и҆ взыва́ющымъ: ра́дꙋйсѧ,  всебл҃же́ннаѧ, бцⷣе чⷭ҇таѧ ѻ҆дїги́трїе. 
И҆́нъ. І҆рмо́съ то́йже: 
Тебѐ тве́рдꙋю помо́щницꙋ ро́дꙋ человѣ́ческомꙋ,  бцⷣе марі́е, ли́къ прⷪ҇ро́ческїй многоѻбра́знѡ  провозвѣстѝ, сѣ́нь ст҃ꙋ́ю, нб҃съ простра́ннѣйшꙋю,  скрижа́ль бг҃опи́саннꙋю, и҆ кꙋпинꙋ̀ неѡпали́мꙋю, две́рь  бг҃опрохо́днꙋю, го́рꙋ же, и҆ лѣ́ствицꙋ, и҆ мо́стъ, и҆  же́злъ процвѣ́тшїй: мы́ же вои́стиннꙋ бцⷣꙋ тѧ̀  велича́емъ. 
Та́йна глꙋбины̀ ржⷭ҇тва̀ твоегѡ̀ оу҆́мъ  а҆́гг҃льскїй оу҆жаса́етъ, дв҃о, и҆ пречⷭ҇таѧ і҆кѡ́на  де́мѡны прого́нитъ, и҆ ли́ца нечести́выхъ ѡ҆мрача́етъ, и҆  въ стꙋ́дъ порѣва́етъ: не терпѧ́тъ бо взира́ти на си́лꙋ  є҆ѧ̀, бѣ́гаютъ же и҆ и҆счеза́ютъ. мы́ же любе́знѡ  покланѧ́емсѧ и҆ лобыза́емъ, и҆ тѧ̀ бцⷣꙋ велича́емъ. 
Предста́тельница сꙋ́щи неѿстꙋ́пна къ вы́шнемꙋ  цр҃ю̀, ꙗ҆́кѡ и҆мꙋ́щи мт҃рне дерзнове́нїе непосты́днѡ, въ  ми́рѣ глꙋбо́цѣ правосла́вныхъ житїѐ оу҆твердѝ, и҆  ѻ҆те́чество на́ше возвы́си, и҆ всѧ̑ полє́знаѧ да́рꙋй  всегда̀ рабѡ́мъ твои̑мъ, да тѧ̀, бцⷣе, велича́емъ. 
Ѽ всеми́лостиваѧ хрⷭ҇тїа́нѡмъ помо́щнице! не  мо́жетъ тѧ̀ воспѣ́ти досто́йнѡ оу҆́мъ человѣ́ческїй и҆  а҆́гг҃льскїй, ꙗ҆́кѡ всеѧ̀ тва́ри честнѣ́йшїи, нбⷭ҇ныхъ  и҆ земны́хъ сла́внѣйши: всѣ́хъ бо родила̀ є҆сѝ  творца̀ и҆ бг҃а. но, ѽ влⷣчце! прїимѝ ми́лостивнѡ,  ю҆́же тебѣ̀ ѿ се́рдца возложи́хомъ пѣ́снь, спаса́й  на́съ всегда̀, на тѧ́ бо надѣ́емсѧ. 
Свѣти́ленъ: 
Да почти́тсѧ всепѣ́таѧ мт҃и бж҃їѧ, жи́знь сꙋ́щꙋю  ро́ждши хрⷭ҇та̀ бг҃а на́шего, ра́йскихъ двере́й  ѿверзе́нїе, и҆ всегѡ̀ мі́ра ѡ҆чище́нїе, къ животꙋ̀  возведе́нїе. се́й є҆́сть прорѡ́ки глаго́лавый, томꙋ̀  поклони́мсѧ, бг҃ꙋ и҆ сп҃сꙋ дꙋ́шъ на́шихъ. 
Два́жды. (с. 171) 
Сла́ва, и҆ ны́нѣ: 
Прїиди́те, вѣ́рнїи съ чистото́ю, возвели́чимъ  пречⷭ҇тыѧ мт҃ре бг҃а на́шегѡ чꙋ́днꙋю і҆кѡ́нꙋ, и҆  бжⷭ҇твеннаго млⷣнца сп҃са хрⷭ҇та̀. є҆го́же ꙗ҆́кѡ  ро́ждшаѧ на рꙋкꙋ̀ носи́вши, и҆ мт҃рне дерзнове́нїе къ  немꙋ̀ и҆мꙋ́щи, непреста́ннѡ мо́литъ за ны̀, и҆ подае́тъ  рабѡ́мъ свои̑мъ бога̑тыѧ ми́лѡсти. 
На хвали́техъ стїхи̑ры, на д҃, гла́съ д҃: 
Просла́вимъ вѣ́рнїи ѡ҆бра́дованнꙋю бцⷣꙋ, па́че  же во оу҆стѣ́хъ на́шихъ и҆́мамы всегда̀ ст҃о́е и҆  бл҃гослове́нное и҆́мѧ є҆ѧ̀, непреста́ннѡ прибѣга́юще къ  пречⷭ҇тѣй є҆ѧ̀ и҆ цѣльбоно́снѣй і҆кѡ́нѣ: то́ю бо  ѡ҆брѣта́емъ ꙗ҆̀же на землѝ всѧ̑ блага̑ѧ и҆ полє́знаѧ,  и҆ сꙋ́щихъ на воздꙋ́сѣ ѿ де́мѡнѡвъ запина́нїй  и҆збавлѧ́емсѧ: ꙗ҆́кѡ мт҃и ро́ждшаѧ всѣ́хъ творца̀,  спаса́етъ ѿ бѣ́дъ дꙋ́шы на́шѧ. 
Два́жды. 
Да рыда́етъ вѣ́чнѡ со́нмъ ѕлочести́выхъ, не  и҆сповѣ́дающихъ тѧ̀ въ ржⷭ҇твѣ̀ чⷭ҇тꙋю  бг҃ороди́тельницꙋ, и҆ не покланѧ́ющихсѧ пречⷭ҇тѣй твое́й  і҆кѡ́нѣ: вѣ́рнїи же лю́дїе ра́дꙋющесѧ и҆сповѣ́даемъ  тѧ̀ и҆́стиннꙋю дв҃ꙋ бцⷣꙋ, ꙗ҆́кѡ вои́стиннꙋ родила̀  є҆сѝ пло́тїю хрⷭ҇та̀ бг҃а на́шего, тлѣ́нїе а҆да́мово  попра́ла є҆сѝ, и҆ ѿ грѣха̀ всегѡ̀ мі́ра ѡ҆чи́стила  є҆сѝ, жи́знь безконе́чнꙋю дарова́ла є҆сѝ, ра́йскїй  вхо́дъ вѣ̑рнымъ ѿве́рзла є҆сѝ бжⷭ҇твеннымъ твои́мъ  ржⷭ҇тво́мъ. є҆го́же молѝ, спасти́сѧ на́мъ пою́щымъ  вѣ́рнѡ твоѐ та́инство. 
Ра́дꙋетсѧ оу҆́бѡ и҆ весели́тсѧ неизрече́нною  ра́достїю всѐ мно́жество благочести́выхъ: припа́дающе же  покланѧ́ютсѧ, всѝ благоговѣ́ютъ бж҃їи мт҃ри съ  боѧ́знїю, благодарѧ́ще сїю̀ по бз҃ѣ, ꙗ҆́кѡ бг҃а,  толи́кихъ превели́кихъ бла̑гъ хода́таицꙋ, въ нѧ́же  жела́ютъ а҆́гг҃ли прини́кнꙋти, дарова̀ бцⷣею вѣ̑рнымъ  хрⷭ҇то́съ бг҃ъ на́шъ, и҆мѣ́ѧй премно́жество щедро́тъ и҆  вели́кꙋю пребога́тꙋю ми́лость. (с. 172) 
Сла́ва, и҆ ны́нѣ, гла́съ и҃: 
Ст҃а́ѧ твоѧ̀ и҆ соѻбра́знаѧ і҆кѡ́на, бцⷣе дв҃о,  благода́тїю твое́ю пребога́тый сꙋ́щїй и҆сто́чникъ,  кипѧ́щїй все́й подсо́лнечнѣй, и҆ свѣтѧ́щїй всемꙋ̀ мі́рꙋ  свѣтолꙋ́чными ст҃а́гѡ дх҃а сїѧ́ньми и҆ и҆сцѣле́нїй  свѣтлостьмѝ. ты́ бо бг҃а сло́ва пло́тїю несказа́ннѡ  родила̀ є҆сѝ, ѿ а҆рха́гг҃ла гаврїи́ла сицєва́ѧ  слы́шавше: ра́дꙋйсѧ, ѡ҆бра́дованнаѧ, гдⷭ҇ь съ тобо́ю, и҆  дх҃ъ ст҃ы́й ѡ҆сѣни́тъ тѧ̀ къ зача́тїю. та́кожде рекла̀  є҆сѝ къ первопи́санной твое́й і҆кѡ́нѣ, на тꙋ̀ зрѧ́щи:  съ то́ю моѧ̀ благода́ть, и҆ сло́во твоѐ со вла́стїю  і҆кѡ́нѣ бы́сть. и҆ ѻ҆́бразъ и҆ гла́съ, и҆ си́ла и҆  дѣ́ло, и҆ всѧ́къ оу҆́мъ превосходѧ́щаѧ бжⷭ҇твеннаѧ  благода́ть, спребыва́ющи вѣ́чнѡ, зна́мєнїѧ и҆ чꙋдеса̀  непреста́ннѡ содѣва́етъ, и҆ дꙋшеполе́зное и҆сцѣле́нїе  всѣ̑мъ вѣ́рнѡ приходѧ́щымъ подае́тъ, твои́ми  бг҃ома́терними непреста́нными къ бг҃ꙋ моли́твами. 
Славосло́вїе вели́кое и҆ ѿпꙋ́стъ. 
На лїтꙋргі́и, бл҃жє́нна бцⷣы, пѣ́снь г҃-ѧ и҆ ѕ҃- ѧ. Прокі́менъ, а҆ллилꙋ́їа, и҆ прича́стенъ бцⷣѣ.  А҆пⷭ҇лъ, и҆ є҆ѵⷢ҇лїе, рѧ́дъ, и҆ бцⷣѣ. 


(с. 172) 
Мѣ́сѧца тогѡ́же въ ѳ҃-й де́нь. 
Ст҃а́гѡ свѧщенномꙋ́ченика пагкра́тїа, є҆пі́скопа  таѵромені́йскагѡ. 
Стїхи̑ры, гла́съ в҃. Подо́бенъ: Є҆гда̀ ѿ  дре́ва: 
Є҆гда̀ верхо́вный оу҆ч҃никѡ́въ ѡ҆бходѧ̀ мі́ръ  ве́сь оу҆твердѝ, тогда̀ ѡ҆брѣ́те тѧ̀ ꙗ҆́кѡ ка́мень  честны́й, цр҃кве ѡ҆снова́нїе положѝ, бл҃же́нне, столпы̀  разорѧ́юща і҆́дѡльскїѧ и҆ (с. 173) хра́мы бжⷭ҇твенною  си́лою сло́ва, пло́тїю примѣси́тисѧ, ѻ҆́ч҃е,  человѣ́кѡмъ благоволи́вшагѡ. 
Сло́вомъ ѿгонѧ̀ лꙋка̑выѧ дꙋ́хи ѕло́бы,  соверши́лъ є҆сѝ дꙋхѡ́вны лю́ди, дх҃а благода́тїю,  мꙋ́чениче пагкра́тїе, воздѣ́лаѧ ни́вꙋ си́хъ серде́чнꙋю,  и҆ влага́ѧ сѣ́мѧ бжⷭ҇твенное, є҆́же дѣ́лателю  приноша́лъ є҆сѝ нбⷭ҇номꙋ, молѧ̀ ѡ҆ восхвалѧ́ющихъ тѧ̀  вѣ́рнѡ. 
За́падъ сїѧ̑нїи мы́сленными ты̀ восто́къ содѣ́лъ  є҆сѝ, сл҃нца носѧ́щъ бж҃їѧ позна́нїѧ, ѿ дв҃ы на́мъ  па́че оу҆ма̀ возсїѧ́вшагѡ. и҆ заше́дъ страда́нїемъ,  ѻ҆́ч҃е, возсїѧ́лъ є҆сѝ къ свѣ́тꙋ невече́рнемꙋ,  и҆дѣ́же зерца́лѡмъ разрѣ́шшымсѧ, зри́ши жела́емꙋю  добро́тꙋ подвигополо́жника твоегѡ̀, пагкра́тїе. 
Сла́ва, и҆ ны́нѣ, бг҃оро́диченъ: 
Є҆ди́на невмѣсти́маго бг҃а нетѣсномѣ́стнѡ во  чре́вѣ носи́ла є҆сѝ, чл҃вѣ́ка бы́вша за бла́гость,  прест҃а́ѧ бг҃оневѣ́сто. тѣ́мже молю́ тѧ:  оу҆тѣснѧ́ющихъ мѧ̀ страсте́й и҆змѣнѝ, ꙗ҆́кѡ да  тѣ́снꙋю и҆ пра́вꙋю стезю̀ ше́ствовавъ, дости́гнꙋ ꙗ҆́же  къ животꙋ̀, дв҃о, водѧ́щꙋю. 
Крⷭ҇тобг҃оро́диченъ: 
Дре́вꙋ крⷭ҇тномꙋ тѧ̀, і҆и҃се, пригвожде́на, зрѧ́щи  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ;  свѣ́те непристꙋ́пный пребезнача́льнагѡ ѻ҆ц҃а̀, потщи́сѧ  и҆ просла́висѧ, ꙗ҆́кѡ да сла́вꙋ полꙋча́тъ бж҃е́ственнꙋю,  бж҃е́ственныѧ стрⷭ҇ти твоѧ̑ сла́вѧщїи. 
Тропа́рь, гла́съ д҃: 
И҆ нра́вѡмъ прича́стникъ, и҆ престо́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ,  бг҃одохнове́нне, въ видѣ́нїѧ восхо́дъ: сегѡ̀ ра́ди  сло́во и҆́стины и҆справлѧ́ѧ, и҆ вѣ́ры ра́ди пострада́лъ  є҆сѝ да́же до кро́ве, свѧщенномꙋ́чениче пагкра́тїе,  молѝ хрⷭ҇та̀ бг҃а, спасти́сѧ дꙋша́мъ на́шымъ. (с. 174) 
Канѡ́нъ. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Пречестны́й ка́мень тѧ̀ цр҃ковь познава́етъ,  пагкра́тїе, водрꙋже́нїемъ слове́съ твои́хъ  оу҆твержда́ема при́снѡ: и҆ сегѡ̀ ра́ди твою̀ почита́емъ  па́мѧть дне́сь. 
Ѡ҆бнови́лъ є҆сѝ ра́ломъ твои́хъ бжⷭ҇твенныхъ  слове́съ сердца̀, пагкра́тїе, ѡ҆лѧденѣ̑вшаѧ пе́рвѣе  ѕловѣ́рїѧ мгло́ю, плодонѡ́снаѧ показа́лъ є҆сѝ ꙗ҆́вѣ  вѣ́ры ра́ди. 
Є҆ди́ницꙋ тричи́сленнꙋю, соединѧ́емꙋ въ то́жде  є҆стество̀ возвѣща́ѧ, погаси́лъ є҆сѝ безбо́жїѧ мглꙋ̀,  и҆ свѣтолꙋ́чными оу҆чє́нїи лю́ди просвѣти́лъ є҆сѝ. 
Бг҃оро́диченъ: 
И҆зъ тебє̀ возсїѧ̀ свѣтода́вецъ, просвѣща́ѧ  концы̀ і҆и҃съ гдⷭ҇ь, чⷭ҇таѧ влⷣчце: и҆́мже и҆̀же во  тмѣ̀ и҆ сѣ́ни свѣ́тъ ви́дѣша. 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ, въ во́ли твое́й,  хрⷭ҇тѐ бж҃е, и҆́же надъ вода́ми нб҃о оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Дх҃омъ оу҆твержда́емь, лꙋка̑выѧ ѿгна́лъ є҆сѝ  дꙋ́хи: и҆ трꙋдо́мъ моли́твъ хра́мы разори́лъ є҆сѝ  і҆́дѡльскїѧ, цє́ркви возставлѧ́ѧ, досточꙋ́дне. 
Сѣчи́тельнымъ сло́вомъ твои́мъ посѣ́клъ є҆сѝ  ѕлоче́стїѧ, прпⷣбне, те́рнїе, и҆ насади́лъ є҆сѝ  дꙋша́мъ спаси́тєльнаѧ оу҆чє́нїѧ добродѣ́телей,  ѻ҆би̑лꙋюща плодѡ́въ, свѧще́нне. 
Сосꙋ́дъ ѡ҆брѣ́тъ тѧ̀ бжⷭ҇твеннагѡ дх҃а, чи̑стыѧ  зари̑ прїе́млюща, верхо́вный оу҆ч҃ни́къ, къ за́падꙋ  посла̀ безбо́жїѧ и҆згна́ти мглꙋ̀, всече́стне. 
Бг҃оро́диченъ: 
Тѧ̀ ѻ҆́блакъ всесвѣ́телъ, ковче́гъ и҆ ста́мнꙋ  всезла́тꙋ, (с. 175) простра́ннѣйшꙋ нб҃съ, и҆  превознесе́ннꙋю лѣ́ствицꙋ, неискꙋсобра́чнаѧ дв҃о,  вѣ́рнїи оу҆блажа́емъ. 
Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Благоче́стїѧ побо́рникъ, побѣдоно́сецъ, свѧще́нне  пагкра́тїе показа́всѧ, на нб҃сѣ́хъ со безпло́тными  ны́нѣ предстои́ши гдⷭ҇еви: молѝ спасти́сѧ на́мъ. 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, и҆  помо́щницꙋ на́шꙋ, и҆ къ бг҃ꙋ премѣне́нїе, є҆́юже тлѝ  и҆зба́вихомсѧ, бцⷣꙋ вѣ́рнїи оу҆блажа́емъ. 
Крⷭ҇тобг҃оро́диченъ: 
На дре́вѣ ви́дѧщи воздви́жена сн҃а твоего̀,  пречⷭ҇таѧ, оу҆тро́бою мт҃рнею растерза́ема, жа́лостнѡ  взыва́ла є҆сѝ: оу҆вы̀ мнѣ̀, ка́кѡ заше́лъ є҆сѝ  свѣ́те мо́й безлѣ́тный; 
Пѣ́снь д҃. І҆рмо́съ: 
Дх҃омъ прови́дѧ, проро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Ѻ҆гне́мъ оу҆тѣ́шителѧ, ѻ҆гнедохнове́ненъ  ꙗ҆́вльсѧ, ле́сть попали́лъ є҆сѝ, пагкра́тїе мꙋ́дре, и҆  возсїѧ́въ ꙗ҆́кѡ свѣ́щникъ въ мо́ри потоплѧ́ємымъ  невѣ́дѣнїѧ, ко приста́нищємъ бжⷭ҇твенныѧ вво́диши  во́ли. 
Ѿ ка́мене некраесѣко́ма пе́тръ напои́всѧ и҆  насы́щсѧ, ꙗ҆́кѡ и҆́нꙋ тѧ̀ посыла́етъ рѣкꙋ̀,  ѡ҆лѧденѣ́вшыѧ напои́ти дꙋ́шы, бг҃омꙋ́дре, и҆ нече́стїѧ  рѣ́ки и҆зсꙋши́ти тече́нїемъ бжⷭ҇твеннагѡ проповѣ́данїѧ. 
Глагѡ́лъ твои́хъ вѣща́нїе и҆злїѧ́сѧ, мꙋ́дре,  сїѧ́нїемъ просвѣща́емь ра́зꙋма хрⷭ҇то́ва. тѣ́мже и҆  є҆́ллинскаѧ мꙋ́дрость ѡ҆бꙋи́сѧ, и҆ ѕло́бы мꙋдре́цъ  сожже́сѧ, мꙋ́чениче свѧти́телю пагкра́тїе. 
Житїѐ твоѐ бжⷭ҇твенными блиста́ѧсѧ добро́тами  всѧ̑ (с. 176) ѡ҆мрачѝ де́мѡнскаѧ стремлє́нїѧ, и҆  разори́въ тмꙋ̀ безбо́жїѧ, сы́ны днѐ показа̀, любо́вїю  твои̑мъ оу҆че́нїємъ покори́вшыѧсѧ. 
Бг҃оро́диченъ: 
Воплоща́ема сло́ва во двою̀ сꙋщєствꙋ̀,  ѻ҆трокови́це, и҆ хотѣ́нїи, родила̀ є҆сѝ, чⷭ҇таѧ,  восхо́ды сказа́вшаго пресла́внѡ спасе́нїѧ ле́стїю  порабощє́нымъ, чⷭ҇таѧ дв҃о всепѣ́таѧ. 
Пѣ́снь є҃. І҆рмо́съ: 
Тво́й ми́ръ да́ждь на́мъ, сн҃е бж҃їй, и҆но́гѡ бо  ра́звѣ тебє̀ бг҃а не зна́емъ, и҆́мѧ твоѐ и҆менꙋ́емъ,  ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Чꙋде́съ показа̑нїи оу҆лови́лъ є҆сѝ лю́ди,  сло́вомъ же трє́бища разори́лъ є҆сѝ, и҆ созда́лъ  є҆сѝ, свѧще́нне, цр҃кве́й добрѡ́ты, во ѡ҆бновле́нїе  человѣ́кѡмъ. 
Кровьмѝ ѡ҆багри́лъ є҆сѝ ѻ҆де́ждꙋ свѧще́ннꙋю,  кро́вь же де́мѡнскꙋю и҆зсꙋши́лъ є҆сѝ: и҆ побѣдоно́сецъ  возше́лъ є҆сѝ къ небесѝ, побѣ́ды прїи́мъ вѣне́цъ. 
Разсѣ́десѧ предъ лице́мъ твои́мъ хра́мъ  і҆́дѡльскїй, две́рь же ѿве́рзесѧ ꙗ҆зы́кѡмъ, и҆ даде́сѧ  благода́ть бжⷭ҇твеннаѧ вѣ́рныхъ въ сердца̀,  свѧщеннотаи́нниче ѻ҆́ч҃е. 
Бг҃оро́диченъ: 
Ꙗ҆́кѡ до́ждь во оу҆тро́бꙋ твою̀ сни́де  хрⷭ҇то́съ, чⷭ҇таѧ, и҆ тꙋ́чы и҆зсꙋшѝ многобо́жїѧ, и҆  и҆зведѐ бг҃оразꙋ́мїѧ во́дꙋ, сꙋ́щымъ въ пла́мени  ле́стнѣмъ. 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Ѡ҆благодати́въ тво́й оу҆́мъ, и҆ просвѣти́въ  бога́тнѡ і҆и҃съ просвѣще́нїе всѣ́хъ и҆ бг҃ъ: сло́вомъ  твои́мъ безслове́сїѧ лю́ди и҆зба́ви. 
Свѧщеннодѣ́йствовавъ въ бж҃їе є҆ѵⷢ҇лїе, мꙋ́дре,  (с. 177) бжⷭ҇твеннаѧ оу҆чє́нїѧ запеча́тствовавъ  свѣ́тлѡ кро́вїю, свѧщеннотаи́нниче мꙋ́чениче пагкра́тїе. 
Кропле́нїй і҆́дѡльскихъ, и҆ крове́й скве́рныхъ  и҆зба́вилъ є҆сѝ лю́ди, и҆ поже́рлсѧ є҆сѝ ꙗ҆́коже  а҆́гнецъ, пагкра́тїе, же́ртва жива̀ бг҃ꙋ прине́слсѧ  є҆сѝ. 
Бг҃оро́диченъ: 
Соꙋда́влена прилѡ́ги непло́дныхъ помышле́нїй,  возведѝ къ свѣ́тꙋ спасе́нїѧ и҆ жи́зни, всенепоро́чнаѧ,  ꙗ҆́же сп҃са хрⷭ҇та̀ ро́ждшаѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Свѣ́тлаѧ таѵромені́ѡмъ, пагкра́тїе, ѕвѣзда̀  показа́лсѧ є҆сѝ, и҆ свѧщеннострада́лецъ ꙗ҆ви́лсѧ  є҆сѝ за хрⷭ҇та̀: є҆мꙋ́же ны́нѣ предстоѧ̀, молѝ за  чтꙋ́щыѧ тѧ̀, бл҃же́нне. 
Пѣ́снь з҃. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̑, поѧ́хꙋ и҆ благословлѧ́хꙋ,  глаго́люще: бл҃гослове́нъ бг҃ъ ѻ҆тє́цъ на́шихъ. 
Кро́вїю крести́лсѧ є҆сѝ твое́ю, пагкра́тїе,  пе́рвѣе въ водѣ̀ крести́въ лю́ди, и҆ ко хрⷭ҇тꙋ̀  преше́лъ є҆сѝ ра́дꙋѧсѧ: съ ни́миже водворѧ́ѧсѧ,  прича́стїемъ ѡ҆божа́ешисѧ свѣ́тлѡ при́снѡ преблаже́нне. 
Сла́ностїю погрꙋжє́нныѧ лю́тыхъ, оу҆́дицею  твои́хъ слове́съ возве́лъ є҆сѝ, свѧще́нне, и҆ моли́твъ  чи́стымъ ѡ҆дожде́нїемъ мꙋ́тнꙋю и҆зсꙋши́лъ є҆сѝ  ѕловѣ́рїѧ глꙋбинꙋ̀, свѧщеннотаи́нниче хрⷭ҇то́въ. 
Ка́мень тѧ̀ вои́стиннꙋ неразсѣ́дный, ѡ҆снова́нїе  положѝ, и҆ степе́нь недви́жимь, свѧще́нныѧ  свѧщенноѧви́тель цр҃кве: въ не́йже сокрꙋша́етсѧ всѧ́ка  ѕло́ба, мꙋ́дре, младе́нствꙋющагѡ врага̀. 
Бг҃оро́диченъ: 
Чистѣ́йшꙋ є҆ди́нꙋ тѧ̀ ѡ҆брѣ́тъ, всенепоро́чнаѧ,  сло́во, пречⷭ҇таѧ, бж҃їе, и҆зъ твоегѡ̀ чре́ва поро́ждсѧ,  вѣ̑рныѧ (с. 178) ѡ҆чища́етъ скве́рны, бг҃оневѣ́сто,  прибы́вшїѧ на́мъ ѿ невоздержа́нїѧ ѕѡ́лъ. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а по́йте, сщ҃е́нницы, просла́вите,  ѻ҆́троцы, благослови́те, лю́дїе и҆ превозноси́те во всѧ̑  вѣ́ки. 
Ѻ҆гне́мъ и҆знꙋрѧ́емь разли́чныхъ и҆скꙋше́нїй,  невреди́мь пребы́лъ є҆сѝ, и҆з̾ѡстри́въ оу҆́мъ  свѣ́тлыми видѣ̑нїи, и҆ ꙗ҆ви́лсѧ є҆сѝ, мꙋ́дре, ме́чь,  посѣка́ѧ ве́щь многобо́жїѧ. 
Лю́ди приводѧ̀ въ ра́зꙋмъ хрⷭ҇то́въ, зна́мєнїѧ и҆  чꙋдеса̀ твори́лъ є҆сѝ ꙗ҆́вѣ, предглаго́лѧ хотѧ̑щаѧ  бы́ти, ꙗ҆́кѡ прⷪ҇ро́къ бж҃їй, оу҆тѣ́шителѧ,  бг҃омꙋ́дре, дохнове́ньми. 
Ѻ҆́бразъ зижди́телѧ показꙋ́ѧ лю́демъ, во́лею  и҆́же поносѝ соединѧ́ѧсѧ на́мъ, зна́мєнїѧ и҆ си̑лы  тѣ́мъ сотворѧ́еши многобо́жїѧ де́рзость ѿгонѧ̀. 
Бг҃оро́диченъ: 
Ꙗ҆́кѡ до́ждь во оу҆тро́бꙋ твою̀ сни́де  хрⷭ҇то́съ, и҆ всю̀ напоѝ тва́рь вои́стиннꙋ, и҆зсꙋши́въ,  дв҃о, мꙋ̑тныѧ рѣ́ки і҆дѡлонеи́стовства, є҆ди́ный  благодѣ́тель. 
Пѣ́снь ѳ҃. І҆рмо́съ: 
Живопрїе́мный и҆сто́чникъ приснотекꙋ́щїй,  свѣтоно́сный свѣти́льникъ бл҃года́ти, хра́мъ  ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ  простра́ннѣйшꙋю, бцⷣꙋ вѣ́рнїи велича́емъ. 
Свѣтолꙋ́чными петра̀ сїѧ̑нїи просвѣ́щсѧ дꙋше́ю  и҆ мы́слїю, ꙗ҆́кѡ ѕвѣзда̀ многосвѣ́тлаѧ, къ за́падꙋ  дости́глъ є҆сѝ просвѣща́ѧ оу҆чє́нїи заше́дшыѧ въ  невѣ́дѣнїѧ, пагкра́тїе, глꙋбинꙋ̀. 
І҆кѡ́ннꙋю че́сть преходѧ́щꙋ въ первоѻбра́знꙋю ты̀  вѣ́дый, всю́дꙋ честнꙋ́ю поставлѧ́лъ є҆сѝ, сла́вне,  і҆и҃са и҆ бг҃а на́шегѡ і҆кѡ́нꙋ, ка́пищємъ де́мѡнскимъ на  потребле́нїе. 
Свѣтоно́сное твоѐ сїѐ торжество̀, гра́дъ и҆  собо́ръ сотворѧ́етъ ра́дꙋѧсѧ, чꙋ́дный пагкра́тїе, тѧ̀  вѣ́рнѡ (с. 179) почита́юще. и҆̀хже благослови́ти ꙗ҆́кѡ  па́стырь не преста́й, ѡ҆ всѣ́хъ моли́твꙋ творѧ̀. 
Бг҃оро́диченъ: 
Пощадѝ на́съ пою́щыѧ тѧ̀, гдⷭ҇и, ѿ дв҃ы  несказа́ннѡ рожде́йсѧ, напа́стей и҆збавлѧ́ѧ, и҆ страсте́й  и҆ скорбе́й, моли́твами є҆ѧ̀ твоѧ̑ рабы̑, ꙗ҆́кѡ  бл҃годѣ́тель и҆ є҆ди́нъ чл҃вѣколю́бецъ. 


(с. 179) 
Мѣ́сѧца тогѡ́же въ і҃-й де́нь. 
Ст҃ы́хъ четы́редесѧти пѧтѝ мꙋ́ченикѡвъ, и҆̀же въ  нїкопо́ли а҆рме́нстѣй: 
Въ сі́й де́нь пра́зднꙋемъ положе́нїе честны́ѧ ри́зы  гдⷭ҇а на́шегѡ і҆и҃са хрⷭ҇та̀, ꙗ҆́же є҆́сть хїтѡ́нъ, въ  ца́рствꙋющемъ гра́дѣ москвѣ̀: 
И҆ па́мѧть прпⷣбнагѡ ѻ҆тца̀ на́шегѡ а҆нтѡ́нїа  пече́рскагѡ, и҆́же въ кі́евѣ, бы́вшагѡ нача́льника  всѣ́хъ рѡссі́йскихъ мона́хѡвъ: 
И҆ пра́зднованїе прест҃ѣ́й бцⷣѣ ра́ди  чꙋдотво́рныѧ і҆кѡ́ны въ коне́вской ѻ҆би́тели. 
Слꙋ̑жбы, ри́зы гдⷭ҇ни, и҆ а҆нтѡ́нїа, пи̑саны по  се́й слꙋ́жбѣ. 
Стїхи̑ры мꙋ́ченикѡвъ, гла́съ а҃. Подо́бенъ:  Всехва́льнїи мꙋ́чєницы: 
Всехва́льнїи мꙋ́чєницы, ꙳ вы̀ ка́менїемъ  сокрꙋша́еми, ꙳ хрⷭ҇та̀ ка́мене не ѿверго́стесѧ  нерꙋши́магѡ: ꙳ но побѣдоно́сцы благода́тїю бы́вше, ꙳ со  а҆́гг҃льскими ли́ки ра́дꙋетесѧ. ꙳ съ ни́миже моли́тесѧ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Добропобѣ́днїи мꙋ́чєницы ꙳ въ темни́цахъ кꙋ́пнѡ  затворѧ́еми, ꙳ ꙗ҆́кѡ за́повѣдемъ бж҃їимъ храни́тєли, ꙳  и҆ (с. 180) и҆стаѧва́еми жа́ждею, ꙳ съ нб҃сѐ ро́сꙋ  прїѧ́сте, ꙳ ва́съ дꙋхо́внѡ прохла́ждшꙋ. ꙳ тѣ́мже  моли́тесѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Непобѣди́мїи мꙋ́чєницы, ꙳ жи́знь и҆́стиннꙋю  жела́юще, ꙳ и҆ при́снѡ пребыва́ющꙋю, ꙳ сме́рть  непра́веднꙋ беззако́ннымъ мече́мъ, ꙳ ра́дꙋющесѧ  под̾ѧ́сте: ꙳ и҆ ны́нѣ съ мꙋ́ченики весели́тесѧ, ꙳ съ  ни́миже моли́тесѧ, ꙳ дарова́ти дꙋша́мъ на́шымъ ꙳ ми́ръ и҆  ве́лїю ми́лость. 
Сла́ва, и҆ ны́нѣ, бг҃оро́диченъ: 
Всепѣ́таѧ влⷣчце, ꙳ наде́жде вѣ́рныхъ и҆  оу҆твержде́нїе, ꙳ прибѣ́жище и҆ по́мощь, ꙳ тѧ̀ мо́лимъ,  ѿ всѧ́кїѧ бѣды̀ рабы̑ твоѧ̑ сохранѝ, ꙳ вѣ́рою  покланѧ́ющыѧсѧ ржⷭ҇твꙋ̀ твоемꙋ̀. ꙳ є҆го́же молѝ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Крⷭ҇тобг҃оро́диченъ: 
Своего̀ а҆́гнца, ꙳ а҆́гница и҆ непоро́чнаѧ  влⷣчца, ꙳ на крⷭ҇тѣ̀ ꙗ҆́кѡ ви́дѣ зра́ка не и҆мꙋ́ща  нижѐ добро́ты, ꙳ оу҆вы̀ мнѣ̀, рыда́ющи глаго́лаше: ꙳  гдѣ̀ добро́та твоѧ̀ за́йде, сладча́йшїй; ꙳ гдѣ̀  благолѣ́пїе; ꙳ гдѣ̀ благода́ть блиста́ющаѧ ꙳ ѻ҆́браза  твоегѡ̀, сн҃е мо́й любе́знѣйшїй; 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ:  и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ  моли́твами спасѝ дꙋ́шы на́шѧ. 
Канѡ́нъ, є҆гѡ́же краегране́сїе: 
Бг҃овѣнча́нный по́лкъ пою̀ мꙋ́ченикѡвъ. 
Гла́съ є҃. Пѣ́снь а҃. І҆рмо́съ: 
Сп҃си́телю бг҃ꙋ, въ мо́ри лю́ди немо́крыми нога́ми  (с. 181) наста́вльшемꙋ, и҆ фараѡ́на со всево́инствомъ  пото́пльшемꙋ, томꙋ̀ є҆ди́номꙋ пои́мъ: ꙗ҆́кѡ  просла́висѧ. 
Бг҃омꙋ́дреннѡ вѣ́рнїи, во́ины хрⷭ҇тѡ́вы, и҆  страстоте́рпцы воспое́мъ, ꙗ҆́кѡ потреби́тели ле́сти, и҆  побѣди́тели свѣ́тлы, бг҃ꙋ побѣ́днꙋю пѣ́снь пою́ще:  ꙗ҆́кѡ просла́висѧ. 
На землѝ страда́льцы подвиза́вшесѧ свѣ́тлѡ,  мꙋ̑ки претерпѣ́сте, и҆ на небесѣ́хъ вѣнцы̀ прїѧ́сте,  согла́снѡ воспѣва́юще пѣ́снь побѣ́днꙋю: ꙗ҆́кѡ  просла́висѧ. 
Є҆ди́нствомъ дꙋше́внымъ свѧ́зани вѣ́рнѡ, ѿ  ле́сти ѿврати́стесѧ, и҆ побѣди́тели вѣнцено́сцы  ꙗ҆ви́стесѧ, согла́снѡ воспѣва́юще пѣ́снь побѣ́днꙋю:  ꙗ҆́кѡ просла́висѧ. 
Бг҃оро́диченъ: 
Пречⷭ҇таѧ мт҃и бж҃їѧ, воплоще́ннаго и҆зъ тебє̀ и҆  ѿ нѣ́дръ роди́тельныхъ не ѿлꙋчи́вшагосѧ бг҃а,  непреста́ннѡ молѝ, ѿ всѧ́кагѡ ѡ҆бстоѧ́нїѧ спастѝ,  ꙗ҆̀же созда̀. 
Пѣ́снь г҃. І҆рмо́съ: 
Си́лою крⷭ҇та̀ твоегѡ̀, хрⷭ҇тѐ, оу҆твердѝ моѐ  помышле́нїе, во є҆́же пѣ́ти и҆ сла́вити спаси́тельное  твоѐ вознесе́нїе. 
Ра́зꙋмомъ хрⷭ҇то́вымъ во́ини оу҆кра́шени,  нечести́ваго врага̀ потопи́сте стрꙋѧ́ми крове́й ва́шихъ. 
Тѣ́ло своѐ преда́вше гѡ́рькимъ и҆ лю̑тымъ  мꙋ́камъ, достохва́льнїи мꙋ́чєницы, бжⷭ҇твенное  наслѣ́дїе воспрїѧ́сте вѣ́рою. 
Ка́меннымъ страстоте́рпцы мета́нїемъ,  повелѣ́нїемъ мꙋчи́телѧ сокрꙋша́еми, благовѣ́рїѧ  держа́вꙋ крѣ́пкѡ соблюдо́сте. 
Бг҃оро́диченъ: 
Непреста́ннѡ молѝ, чⷭ҇таѧ, съ мч҃ники,  проше́дшаго и҆зъ чре́слъ твои́хъ, и҆зба́вити ѿ ле́сти  дїа́воли пою́щыѧ тѧ̀, всенепоро́чнаѧ. 
Сѣда́ленъ, гла́съ д҃. Подо́бенъ: Вознесы́йсѧ: 
Во́ини хрⷭ҇тѡ́вы до́блїи, подви́гшесѧ до́брѣ,  лꙋка́ваго (с. 182) врага̀ до конца̀ потопи́ша кро́вными  стрꙋѧ́ми, ка́менїемъ сокрꙋша́еми, и҆ мєчѝ ссѣка́еми,  ѻ҆гне́мъ сожига́еми, и҆ въ во́дꙋ вмета́еми, вѣнцено́сцы  показа́шасѧ ꙗ҆́вѣ: тѣ́мже что́ми сꙋ́ть, и҆ вѣ́рою  сла́вими. 
Сла́ва, и҆ ны́нѣ, бг҃оро́диченъ: 
И҆́же на прⷭ҇то́лѣ херꙋві́мстѣмъ сѣдѧ́й, и҆ въ  нѣ́дрѣхъ ѻ҆́ч҃ихъ водворѧ́ѧсѧ, ꙗ҆́кѡ на престо́лѣ  свѧтѣ́мъ сѣди́тъ свое́мъ, влⷣчце, въ нѣ́дрѣхъ  твои́хъ: вопло́щсѧ бо бг҃ъ вои́стиннꙋ, воцр҃и́сѧ надъ  всѣ́ми ꙗ҆зы̑ки, и҆ разꙋ́мнѡ ны́нѣ пои́мъ є҆мꙋ̀.  є҆го́же оу҆молѝ спасти́сѧ рабѡ́мъ твои̑мъ. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀  распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Оу҆слы́шахъ слꙋ́хъ си́лы крⷭ҇та̀, ꙗ҆́кѡ ра́й  ѿве́рзесѧ и҆́мъ, и҆ возопи́хъ: сла́ва си́лѣ твое́й,  гдⷭ҇и. 
Бг҃олюби́выми содержи́ми ѻ҆бы̑чаи,  бг҃опроти́внаго врага̀ страда́льческїй ли́къ побѣди́лъ  є҆́сть, благода́тїю сп҃совою оу҆крѣплѧ́емь. 
Бг҃озва́нный по́лкъ страстоте́рпєцъ хрⷭ҇то́выхъ,  бг҃опроти́вныхъ мно́жество ѕлочести́выхъ вра̑гъ  побѣди́сте, воспѣва́юще: сла́ва си́лѣ твое́й, гдⷭ҇и. 
Свѣ́тъ непристꙋ́пный ви́дѣвше страстоте́рпцы, въ  темни́цѣ сѣдѧ́ще, многобо́жїѧ тмꙋ̀ і҆́дѡльскїѧ ле́сти  разори́ша, бж҃їею си́лою оу҆крѣплѧ́еми. 
Бг҃оро́диченъ: 
Ѡ҆сѣни́ тѧ, дв҃о, вы́шнѧгѡ си́ла, и҆ ра́й  содѣ́ла тѧ̀, живо́тное дре́во и҆мꙋ́щи посредѣ̀,  хода́таѧ и҆ гдⷭ҇а. (с. 183) 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ бо тебє̀ и҆но́гѡ не  вѣ́мы. 
Словесы̀ воспита́ни дх҃а ст҃а́гѡ, і҆́дѡльское  безслове́сїе мꙋ́чєницы оу҆праздни́ша. 
Ѕвѣ́зды свѣтонѡ́сныѧ бы́вше страстоте́рпцы, и҆  цвѣ́ты вѣ́ры благоꙋха́нїѧ и҆спꙋща́юще. 
Ни́ва ꙗ҆ви́стесѧ, свѧті́и, вы́шнѧгѡ, серпы̀  мꙋче́нїѧ пожина́еми, всехва́льнїи. 
Бг҃оро́диченъ: 
Не преста́й молѧ́щи, бцⷣе, є҆го́же родила̀  є҆сѝ, спастѝ дꙋ́шы на́шѧ, прилѣ́жнѡ воспѣва́ющихъ  тѧ̀. 
Пѣ́снь ѕ҃. І҆рмо́съ: 
Ѡ҆бы́де мѧ̀ бе́здна, гро́бъ мнѣ̀ ки́тъ бы́сть,  а҆́зъ же возопи́хъ къ тебѣ̀ чл҃вѣколю́бцꙋ, и҆ спасе́ мѧ  десни́ца твоѧ̀, гдⷭ҇и. 
Веселѧ́щесѧ мꙋ́чєницы вопїѧ́хꙋ: въ рꙋ́цѣ твоѝ,  влⷣко чл҃вѣколю́бче, прїимѝ дꙋ́хи на́шѧ, и҆ поко́й  и҆́хъ: тебе́ бо лю́бимъ є҆ди́наго многоми́лостиваго. 
А҆́гг҃лѡмъ равносе́льницы бы́ша, ли́къ мꙋ́чєникъ  твои́хъ, чл҃вѣколю́бче: тече́нїе бо сконча́вше, ны́нѣ  мо́лѧтъ спасти́сѧ дꙋша́мъ на́шымъ. 
Мꙋ́ченическаѧ сла́ва, мꙋ́ченическаѧ красота̀,  мꙋ́ченическїй ли́че бг҃оизбра́нный, прилѣ́жнѡ моли́те  спасти́сѧ всѣ̑мъ прибѣга́ющымъ къ ва́мъ. 
Бг҃оро́диченъ: 
Зача́тїѧ твоегѡ̀ безсѣ́меннагѡ чꙋ́до ко́е сло́во  и҆зрещѝ мо́жетъ, пренепоро́чнаѧ; бг҃а бо зачала̀ є҆сѝ,  за милосе́рдїе къ на́мъ прише́дшаго. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Хрⷭ҇та̀ ра́ди мꙋ́чєницы мнѡ́гїѧ мꙋ̑ки под̾ѧ́сте,  и҆ многобо́жїе низложи́сте всѐ і҆́дѡльское, и҆  разрꙋши́сте безбо́жїе всѧ́кїѧ пре́лести, хрⷭ҇то́вою  си́лою сїѧ̑ попра́вше, на́съ всѣ́хъ вѣ́рнѡ наꙋча́ете  вопи́ти ꙗ҆́вѣ: а҆ллилꙋ́їа. (с. 184) 
Пѣ́снь з҃. І҆рмо́съ: 
Въ пещѝ ѻ҆́гненнѣй пѣсносло́вцы спасы́й  ѻ҆́троки, бл҃гослове́нъ бг҃ъ ѻ҆тє́цъ на́шихъ. 
Въ пещѝ, хрⷭ҇тѐ, страстоте́рпцы твоѝ вопїѧ́хꙋ:  бл҃гослове́нъ бг҃ъ ѻ҆тє́цъ на́шихъ. 
Просвѣще́ни свѣ́томъ трⷪ҇ческимъ страда́льцы, съ  весе́лїемъ дꙋ́шы своѧ̑ преда́ша, пою́ще: бл҃гослове́нъ  бг҃ъ ѻ҆тє́цъ на́шихъ. 
Предстоѧ́ще бг҃ꙋ вѣнцено́сцы страда́льцы съ  весе́лїемъ, томꙋ̀ за ны̀ моли́тесѧ. 
Бг҃оро́диченъ: 
Ꙗ҆́кѡ спасе́нїе на́ше, тѧ̀, бцⷣе, мо́лимъ: молѝ  за ны̀ вопло́щшагосѧ и҆зъ тебє̀. 
Пѣ́снь и҃. І҆рмо́съ: 
И҆зъ ѻ҆ц҃а̀ пре́жде вѣ̑къ рожде́ннаго сн҃а и҆  бг҃а, и҆ въ послѣ́днѧѧ лѣ̑та воплоще́ннаго ѿ дв҃ы  мт҃ре, свѧще́нницы по́йте, лю́дїе превозноси́те во всѧ̑  вѣ́ки. 
Съ мꙋ́ченики бꙋ́ди проше́нїе на́ше вѣ́рныхъ, и҆  тѣ́хъ наслѣ́дїѧ прича̑стницы бꙋ́демъ, хрⷭ҇та̀ пою́ще,  и҆ превозносѧ́ще є҆го̀ въ вѣ́ки. 
Ра́достїю серде́чною, ли́къ терпѣли́выхъ  страда́лєцъ, ѿ хрⷭ҇та̀ вѣнцы̀ бг҃олѣ́пнѡ прїе́млетъ,  и҆ свѣ́тлѡ пое́тъ, и҆ превозно́ситъ є҆го̀ во вѣ́ки. 
Стрꙋѧ́ми крове́й ва́шихъ ѡ҆багри́вшесѧ,  достохва́льнїи, и҆ на нб҃сѣ́хъ во вѣ́ки со хрⷭ҇то́мъ  црⷭ҇твꙋете, благоче́стнѡ пою́ще, и҆ превозносѧ́ще є҆го̀  во вѣ́ки. 
Бг҃оро́диченъ: 
Херꙋві̑мъ вы́шши ꙗ҆ви́ласѧ є҆сѝ, бцⷣе чⷭ҇таѧ,  во чре́вѣ твое́мъ сѣдѧ́щаго на ни́хъ поне́сши: є҆го́же  со безпло́тными земні́и славосло́вимъ, и҆ превозно́симъ  во вѣ́ки. 
Пѣ́снь ѳ҃. І҆рмо́съ: 
Тѧ̀ па́че оу҆ма̀ и҆ словесѐ мт҃рь бж҃їю, въ  лѣ́то безлѣ́тнаго неизрече́ннѡ ро́ждшꙋю, вѣ́рнїи  є҆диномꙋ́дреннѡ велича́емъ. (с. 185) 
За ѻ҆́бщее спасе́нїе моли́тесѧ, пресла́внїи  мꙋ́чєницы, хрⷭ҇тꙋ̀ предстоѧ́ще, є҆гѡ́же ра́ди и҆ мꙋ̑ки  претерпѣ́сте. 
Си́лою крѣ́пкою преле́стнꙋю тве́рдость  низложи́сте непобѣди́мїи: и҆ ны́нѣ въ жили́щахъ  небе́сныхъ со а҆́гг҃лы жи́ти сподо́бистесѧ. 
Зако́нными ѻ҆бы̑чаи мꙋ́ченическими, побѣди́вше  го́рдаго мꙋчи́телѧ, и҆ вѣнцы̀ прїѧ́сте пра́вєдныѧ,  всечестні́и. 
Бг҃оро́диченъ: 
Ра́дꙋйсѧ, бцⷣе мт҃и хрⷭ҇та̀ бг҃а, є҆го́же  родила̀ є҆сѝ, молѝ съ мꙋ́ченики, грѣхѡ́въ  ѡ҆ставле́нїе дарова́ти вѣ́рою воспѣва́ющымъ тѧ̀. 
Слꙋ́жба на положе́нїе ри́зы, ꙗ҆́же є҆́сть хїтѡ́нъ,  вели́кагѡ гдⷭ҇а бг҃а и҆ сп҃са на́шегѡ і҆и҃са хрⷭ҇та̀. 
Ве́черъ, Блаже́нъ мꙋ́жъ: а҃-й а҆нтїфѡ́нъ. На  Гдⷭ҇и, воззва́хъ, стїхи̑ры на и҃, гла́съ а҃.  Подо́бенъ: Всехва́льнїи мꙋ́чєницы: 
Ри́за честна́ѧ твоѧ̀, влⷣко, ꙳ ꙗ҆́же твоѐ  бжⷭ҇твенное ꙳ и҆ пречⷭ҇тое тѣ́ло покрыва́ющаѧ, ꙳  ѻ҆де́ждꙋ и҆сцѣле́нїй дарова̀ на́мъ: ꙳ и҆ и҆сто́чникъ  и҆сточа́ющи благода́ти ꙳ присноживѡ́тныѧ во́ды: ꙳ тоѧ̀  пра́зднꙋемъ положе́нїе, ꙳ воспѣва́юще тѧ̀ ꙳ всѣ́хъ  содѣ́телѧ. 
Хра́мъ тво́й, влⷣко, ꙳ твою̀ свѧще́ннꙋю ри́зꙋ ꙳  ꙗ҆́кѡ сокро́вище спасе́нїѧ ꙳ и҆ и҆сцѣле́нїѧ носѧ̀, ꙳  ѡ҆свѧща́етъ всѧ̑, ꙳ и҆̀же вѣ́рою притека́ющыѧ, ꙳ и҆ тѧ̀  по до́лгꙋ пою́щыѧ всегда̀, ꙳ оу҆пова́нїе дꙋша́мъ  на́шымъ, ꙳ и҆ тве́рдый покро́въ и҆ держа́ва. 
Держа́ва непобѣди́маѧ ꙳ на́мъ хрⷭ҇тїа́нѡмъ  дарова́сѧ, ꙳ ри́за твоѧ̀, і҆и҃се сп҃се на́шъ, ꙳ є҆́юже  и҆ноплеме́нныхъ ꙗ҆зы́цы ꙳ при́снѡ побѣжда́ютсѧ, ꙳ и҆  ми́ръ цр҃кви твое́й, хрⷭ҇тѐ, (с. 186) ѡ҆сѣнѧ́етъ. ꙳  сегѡ̀ ра́ди вѣ́рою цѣлꙋ́юще ю҆̀, ꙳ покланѧ́емсѧ тебѣ̀,  чл҃вѣколю́бче, и҆ мо́лимъ, ꙳ ча́сти сподо́бити на́съ  ст҃ы́хъ твои́хъ. 
Сла́ва, и҆ ны́нѣ, гла́съ и҃: 
Крⷭ҇тꙋ̀ твоемꙋ̀ честно́мꙋ, и҆ ри́зѣ ст҃ѣ́й  покланѧ́емсѧ, пребл҃гі́й, и҆ любо́вїю ѡ҆блобыза́емъ,  сла́вѧще твоѐ є҆́же па́че оу҆ма̀ соше́ствїе, и҆  безмѣ́рнꙋю ми́лость, и҆ бога́тꙋю благосты́ню: и҆́миже  и҆сцѣлє́нїѧ подава́еши болѧ́щымъ, и҆ спаса́еши  человѣ́ческое є҆стество̀, содержи́мо бы́вшее во тмѣ̀  прегрѣше́нїй, ꙗ҆́кѡ чл҃вѣколю́бецъ. 
Вхо́дъ. Прокі́менъ днѐ. И҆ чтє́нїѧ трѝ. 
И҆схо́да чте́нїе. 
[Глава̀ є҃ї] Поѧ́тъ мѡѷсе́й сы́ны і҆и҃лєвы  ѿ мо́рѧ чермна́гѡ, и҆ ведѐ и҆̀хъ въ пꙋсты́ню сꙋ́ръ: и҆  и҆дѧ́хꙋ трѝ днѝ въ пꙋсты́ни, и҆ не ѡ҆брѣта́хꙋ воды̀,  да бы́ша пи́ли. Прїидо́ша же въ ме́ррꙋ, и҆ не можа́хꙋ  пи́ти воды̀ ѿ ме́рры, горька́ бо бѣ̀. Сегѡ̀ ра́ди  нарече́сѧ и҆́мѧ мѣ́стꙋ томꙋ̀ го́ресть. И҆ ропта́хꙋ  лю́дїе на мѡѷсе́а, глаго́люще: что̀ пїе́мъ; Возопи́ же  мѡѷсе́й ко гдⷭ҇ꙋ: и҆ показа̀ є҆мꙋ̀ гдⷭ҇ь дре́во, и҆  вложѝ є҆̀ въ во́дꙋ, и҆ сладка̀ бы́сть вода̀. Та́мѡ  положѝ є҆мꙋ̀ бг҃ъ ѡ҆правда̑нїѧ и҆ сꙋды̀. И҆ та́мѡ  и҆скꙋша́ше є҆го̀, и҆ речѐ: а҆́ще слꙋ́хомъ оу҆слы́шиши  гла́съ гдⷭ҇а бг҃а твоегѡ̀, и҆ оу҆гѡ́днаѧ предъ ни́мъ  сотвори́ши, и҆ внꙋши́ши за́пѡвѣди є҆гѡ̀, и҆ сохрани́ши  всѧ̑ ѡ҆правда̑нїѧ є҆гѡ̀: всѧ́кꙋ болѣ́знь, ю҆́же  наведо́хъ на є҆гѵ́птѧны, не наведꙋ̀ на тѧ̀: а҆́зъ бо  є҆́смь гдⷭ҇ь, и҆сцѣлѧ́ѧй тѧ̀. И҆ прїидо́ша во є҆ли́мъ,  и҆ бѧ́хꙋ та́мѡ двана́десѧть и҆стѡ́чникъ вѡ́дъ, и҆  се́дмьдесѧтъ стє́бль фі́нїковыхъ: и҆ ѡ҆полчи́шасѧ та́мѡ  при вода́хъ. И҆ воздви́гшесѧ ѿ є҆ли́ма, и҆ прїи́де  ве́сь со́нмъ сынѡ́въ і҆и҃левыхъ въ пꙋсты́ню сі́нъ, ꙗ҆́же  є҆́сть междꙋ̀ є҆ли́момъ и҆ междꙋ̀ сі́ною. (с. 187) 
При́тчей чте́нїе. 
[Глава̀ г҃] Сы́не, не пренебрега́й наказа́нїѧ  гдⷭ҇нѧ: нижѐ ѡ҆слабѣва́й ѿ негѡ̀ ѡ҆блича́емый.  Є҆го́же бо лю́битъ гдⷭ҇ь, наказꙋ́етъ: бїе́тъ же всѧ́каго  сы́на, є҆го́же прїе́млетъ. Блаже́нъ человѣ́къ, и҆́же  ѡ҆брѣ́те премꙋ́дрость, и҆ сме́ртенъ, и҆́же оу҆вѣ́дѣ  ра́зꙋмъ. Лꙋ́чше бо сїю̀ кꙋпова́ти, не́жели зла́та и҆  сребра̀ сокрѡ́вища. Честнѣ́йшаѧ же є҆́сть ка́менїй  многоцѣ́нныхъ. Не сопротивлѧ́етсѧ є҆́й ничто́же  лꙋка́вое, бл҃горазꙋ́мна є҆́сть всѣ̑мъ лю́бѧщымъ ю҆̀:  всѧ́кое же честно́е недосто́йно є҆ѧ̀ є҆́сть. Долгота́  бо житїѧ̀, и҆ лѣ̑та жи́зни въ десни́цѣ є҆ѧ̀: въ  шꙋ́ицѣ же є҆ѧ̀ бога́тство и҆ сла́ва: ѿ оу҆́стъ є҆ѧ̀  и҆схо́дитъ пра́вда, зако́нъ же и҆ ми́лость на ѧ҆зы́цѣ  но́ситъ. Пꙋтїѐ є҆ѧ̀, пꙋтїѐ добры̑ и҆ всѧ̑ стєзѝ  є҆ѧ̀ съ ми́ромъ. Дре́во живота̀ є҆́сть всѣ̑мъ  держа́щымсѧ є҆ѧ̀, и҆ восклонѧ́ющымсѧ на ню̀, ꙗ҆́кѡ на  гдⷭ҇а, тверда̀. 
Прⷪ҇ро́чества и҆са́їина чте́нїе. 
Та́кѡ гл҃го́летъ гдⷭ҇ь: ѿве́рзꙋтсѧ врата̀ твоѧ̑,  і҆ерⷭ҇ли́ме, вы́нꙋ де́нь и҆ но́щь, и҆ не затворѧ́тсѧ,  є҆́же ввестѝ къ тебѣ̀ си́лꙋ ꙗ҆зы́кѡвъ, и҆ царѝ и҆́хъ  ведѡ́мыѧ: Ꙗ҆зы́цы бо и҆ ца́рїе, и҆̀же тебѣ̀ не  порабо́таютъ, поги́бнꙋтъ: и҆ ꙗ҆зы́цы запꙋстѣ́нїемъ  запꙋстѣ́ютъ. И҆ сла́ва лїва́нова къ тебѣ̀ прїи́детъ, въ  кѷпарі́сѣ и҆ пе́ѵкѣ и҆ ке́дрѣ, вкꙋ́пѣ просла́вити  мѣ́сто ст҃о́е моѐ, и҆ мѣ́сто нѡ́гъ мои́хъ просла́влю.  И҆ по́йдꙋтъ къ тебѣ̀ боѧ́щїисѧ, сы́нове смири́вшихъ тѧ̀,  и҆ прогнѣ́вавшихъ тѧ̀: и҆ покло́нѧтсѧ слѣда́мъ нѡ́гъ  твои́хъ всѝ прогнѣ́вавшїи тѧ̀, и҆ нарече́шисѧ гра́дъ  гдⷭ҇ень сїѡ́нъ ст҃а́гѡ і҆и҃лева. За є҆́же бы́ти тебѣ̀  ѡ҆ста́вленꙋ и҆ возненави́дѣнꙋ, и҆ не бѣ̀ помога́ѧй  тебѣ̀: и҆ положꙋ́ тѧ въ ра́дость вѣ́чнꙋю, весе́лїе  родѡ́мъ родѡ́въ: И҆ и҆ссе́ши млеко̀ ꙗ҆зы́кѡвъ, и҆  бога́тство царе́й снѣ́си, и҆ разꙋмѣ́еши, ꙗ҆́кѡ а҆́зъ  гдⷭ҇и спаса́ѧй тѧ̀, и҆ и҆збавлѧ́ѧй тѧ̀ бг҃ъ і҆и҃левъ. (с.  188) 
На лїті́и стїхи̑ры, гла́съ д҃, самогла́сны: 
Гра́дъ москвꙋ̀ почита́ющїй тѧ̀, сп҃се, и҆ по  до́лгꙋ сла́вѧщїй, ѡ҆гражда́еши, чл҃вѣколю́бче, и҆ лю́ди  ри́зою бжⷭ҇твенною твое́ю, ѿ безбо́жныхъ  и҆ноплемє́нникъ, ѿ гла́да же и҆ трꙋ́са, и҆  междоꙋсо́бныѧ бра́ни при́снѡ, и҆ болѧ́щымъ и҆сцѣлє́нїѧ  подава́еши приходѧ́щымъ съ вѣ́рою: и҆́же земны́хъ  не́мощь свѣ́дый, гдⷭ҇и, сла́ва тебѣ̀. 
Ри́зꙋ твою̀ бжⷭ҇твеннꙋю, влⷣко хрⷭ҇тѐ, дарова́лъ  є҆сѝ гра́дꙋ твоемꙋ̀ москвѣ̀, бога́тство неѿе́млемое:  покро́въ же и҆ сла́вꙋ и҆ неѡбори́мꙋю стѣ́нꙋ, и҆  и҆сцѣле́нїй сокро́вище, и҆ чꙋде́съ и҆сто́чникъ  приснотекꙋ́щь: приста́нище же спаси́тельное  ѡ҆бꙋрева́ємымъ всегда̀. сегѡ̀ ра́ди пое́мъ тѝ: гдⷭ҇и,  сла́ва тебѣ̀. 
Почерпи́те человѣ́цы спасе́нїе дꙋша́мъ, и҆  и҆сцѣле́нїе тѣлесє́мъ: ра́ка бо всѣ̑мъ дне́сь  предлежи́тъ, въ не́йже положи́сѧ а҆рхїере́йскими рꙋка́ми  чⷭ҇тна́ѧ ри́за хрⷭ҇та̀ бг҃а на́шегѡ, є҆́же є҆́сть  хїтѡ́нъ, и҆сточа́ющи на́мъ чꙋде́съ стрꙋи̑ ѻ҆би́льнѡ, и҆  ѿмыва́ющи серде́цъ ѡ҆мрачє́нїѧ, и҆ страсте́й  ѿе́млющи скве́рнꙋ бжⷭ҇твенною бл҃года́тїю. 
Сла́ва, и҆ ны́нѣ, гла́съ ѕ҃: 
Ѡ҆дѣѧ́йсѧ свѣ́томъ ꙗ҆́кѡ ри́зою, на́гъ на  сꙋдѣ̀ стои́тъ, и҆ въ лани́тꙋ оу҆даре́нїе прїе́млетъ ѿ  рꙋ́къ, ꙗ҆̀же созда̀, беззако́ннїи лю́дїе на крⷭ҇тѣ̀  пригвозди́ша гдⷭ҇а сла́вы, тогда̀ и҆ завѣ́са церко́внаѧ  распаде́сѧ, со́лнце поме́рче, не терпѧ̀ зрѣ́ти бг҃ꙋ  досажда́емꙋ, є҆гѡ́же трепе́щꙋтъ всѧ́чєскаѧ. томꙋ̀  поклони́мсѧ, глаго́люще: долготерпѣли́ве гдⷭ҇и, сла́ва  тебѣ̀. 
На стїхо́внѣ стїхи̑ры, гла́съ д҃. Подо́бенъ:  Ꙗ҆́кѡ до́блѧ: 
Во гла́сѣхъ воскли́кнемъ, ꙳ пѣ́сньми воспои́мъ,  ꙳ крⷭ҇тъ честны́й ѡ҆блобыза́юще, ꙳ и҆ къ немꙋ̀  возопїи́мъ: ꙳ крⷭ҇те преблаже́нне, ꙳ ѡ҆свѧтѝ на́шѧ дꙋ́шы  и҆ тѣлеса̀ ꙳ си́лою (с. 189) твое́ю: ꙳ и҆ ѿ всѧ́кагѡ  вре́да сопроти́вна соблюдѝ неврежде́нны, ꙳ благоче́стнѡ  покланѧ́ющыѧсѧ тебѣ̀. 
Сті́хъ: Бг҃ъ же цр҃ь на́шъ пре́жде вѣ́ка содѣ́ла  спасе́нїе посредѣ̀ землѝ. 
Пристꙋпи́вше человѣ́цы, ꙳ почерпи́те  неистоща́ємыѧ во́ды, ꙳ крⷭ҇та̀ бл҃года́тїю пролива́емы.  ꙳ сѐ предложи́ма зри́тсѧ ны́нѣ ꙳ и҆ ри́за хрⷭ҇та̀ бг҃а  на́шегѡ, ꙳ дарова́нїѧ и҆сто́чникъ, ꙳ напое́на кро́вїю  бжⷭ҇твенною влⷣки всѣ́хъ, ꙳ ѡ҆дѣ́ющагѡ нб҃о ѻ҆́блаки,  ꙳ и҆́же въ сїю̀ ѡ҆блещи́сѧ и҆зво́ливый, гдⷭ҇и, сла́ва  тебѣ̀. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то  є҆́сть. 
Цр҃кве оу҆твержде́нїе, ꙳ благовѣ́рныхъ  хрⷭ҇тїа́нъ держа́ва, ꙳ мона́шествꙋющихъ похвало̀ и҆  спасе́нїе ꙳ ты̀ є҆сѝ, крⷭ҇те всече́стне. ꙳ тѣ́мже  покланѧ́емсѧ тебѣ̀ се́рдцемъ и҆ дꙋше́ю, ꙳ и҆  просвѣща́емсѧ дне́сь ри́зою бжⷭ҇твенною, ꙳ ю҆́же  плотска́гѡ ра́ди соше́ствїѧ своегѡ̀, поноси́ти  и҆зво́лившемꙋ хрⷭ҇тꙋ̀ бг҃ꙋ на́шемꙋ, ꙳ и҆ чⷭ҇тно́ю кро́вїю  свое́ю ѡ҆багри́вшемꙋ. 
Сла́ва, и҆ ны́нѣ, гла́съ и҃: 
Пре́жде честна́гѡ твоегѡ̀ крⷭ҇та̀, во́инѡмъ  рꙋга́ющымсѧ тебѣ̀, гдⷭ҇и, оу҆́мнаѧ вѡ́инства  дивлѧ́хꙋсѧ: ѡ҆бложи́лсѧ бо є҆сѝ вѣнце́мъ порꙋга́нїѧ,  зе́млею живописа́вый цвѣ́ты, багрѧни́цею порꙋга́нїѧ  ѡ҆дѣ́ѧлсѧ є҆сѝ, ѻ҆́блаками ѡ҆дѣва́ѧй тве́рдь:  таковы́мъ бо смотре́нїемъ разꙋмѣ́сѧ твоѐ бл҃гоꙋтро́бїе,  хрⷭ҇тѐ: ве́лїѧ твоѧ̀ ми́лость, сла́ва тебѣ̀. 
Тропа́рь, гла́съ д҃: 
Дне́сь притеце́мъ вѣ́рнїи, къ бжⷭ҇твеннѣй и҆  цѣльбоно́снѣй ри́зѣ сп҃си́телѧ на́шегѡ бг҃а,  благоизво́лившагѡ сїю̀ пло́тїю носи́ти, и҆ на крⷭ҇тѣ̀  ст҃ꙋ́ю свою̀ кро́вь и҆злїѧ́ти, є҆́юже и҆скꙋпѝ на́съ ѿ  рабо́ты вра́жїѧ. тѣ́мъ благодарѧ́ще вопїе́мъ є҆мꙋ̀:  спасѝ ѻ҆те́чество на́ше, и҆ а҆рхїере́євъ, и҆ гра́дъ,  и҆ всѧ̑ лю́ди, (с. 190) чⷭ҇тно́ю твое́ю ри́зою защитѝ,  и҆ спасѝ дꙋ́шы на́шѧ, ꙗ҆́кѡ чл҃вѣколю́бецъ. 
На оу҆́трени по а҃-й стїхоло́гїи сѣда́ленъ, гла́съ  ѕ҃: 
Дне́сь прⷪ҇ро́ческое и҆спо́лнисѧ сло́во, се́ бо  покланѧ́емсѧ на мѣ́сто, и҆дѣ́же стоѧ́стѣ но́зѣ твоѝ,  гдⷭ҇и: и҆ дре́во спасе́нїѧ вкꙋси́вше, грѣхо́вныхъ  страсте́й свобо́дꙋ оу҆лꙋчи́хомъ, моли́твами бцⷣы,  є҆ди́не чл҃вѣколю́бче. 
Сла́ва, и҆ ны́нѣ, то́йже. 
И҆ чте́нїе въ толково́мъ є҆ѵⷢ҇лїи, ѿ матѳе́а,  зача́ло рв҃ї: Тогда̀ во́ини и҆ге́мѡнѡвы, прїе́мше  і҆и҃са на сꙋди́ще: 
По в҃-й стїхоло́гїи сѣда́ленъ, гла́съ и҃: 
На крⷭ҇тѣ́ тѧ возвы́шена ви́дѣвши со́лнце,  незаходи́маго сл҃нца, хрⷭ҇тѐ, стра́хомъ помрачи́сѧ  а҆́бїе: землѧ́ же поколеба́сѧ, ка́менїе тре́петомъ  распада́шесѧ, и҆ цр҃ко́внаѧ раздра́сѧ завѣ́са, и҆  ме́ртвїи ѿ гробѡ́въ воста́ша, славосло́вѧще стра́шное  и҆ бж҃е́ственное схожде́нїе, є҆ди́нагѡ тебє̀ бг҃а  на́шегѡ. 
Сла́ва, и҆ ны́нѣ, то́йже. 
И҆ чте́нїе въ толково́мъ є҆ѵⷢ҇лїи, ѿ ма́рка,  зача́ло ѯ҃з. Посе́мъ полѷеле́й, та́же припѣ́въ: 
Велича́емъ тѧ̀, живода́вче хрⷭ҇тѐ, и҆ почита́емъ  всѝ бжⷭ҇твенныѧ ри́зы твоеѧ̀ чⷭ҇тно́е положе́нїе. 
Ѱало́мъ и҆збра́нный воздви́женїю. По полѷеле́и  сѣда́ленъ, гла́съ ѕ҃: 
На дре́во крⷭ҇тное, сп҃се, за милосе́рдїе ми́лости  возне́слсѧ є҆сѝ: и҆ въ ре́бра пробо́дсѧ копїе́мъ,  раздра́лъ є҆сѝ согрѣше́нїй рꙋкописа́нїе лю́тое, ꙗ҆́кѡ  всеси́ленъ бг҃ъ. тѣ́мже твоѐ неизглаго́ланное, сло́ве,  смотре́нїе пое́мъ благоче́стнѡ. 
Сла́ва, и҆ ны́нѣ, то́йже. 
Чте́нїе въ лꙋкѣ̀, зача́ло ра҃ї. Степє́нна, а҃-й  а҆нтїфѡ́нъ, д҃-гѡ гла́са. Прокі́менъ, гла́съ д҃:  Раздѣли́ша ри̑зы моѧ̑ себѣ̀, и҆ ѡ҆ ѻ҆де́жди мое́й  мета́ша жре́бїй. Сті́хъ: Да́ша въ снѣ́дь мою̀ же́лчь,  (с. 191) и҆ въ жа́ждꙋ мою̀ напои́ша мѧ̀ ѻ҆́цта. Всѧ́кое  дыха́нїе: Є҆ѵⷢ҇лїе матѳе́а, зача́ло рв҃ї: Во вре́мѧ  ѻ҆́но, во́ини пое́мше і҆и҃са на сꙋди́ще: 
По н҃-мъ ѱалмѣ̀ стїхи́ра, гла́съ ѕ҃: 
Совлеко́ша съ менє̀ ри̑зы моѧ̑, и҆ ѡ҆блеко́ша мѧ̀  въ ри́зꙋ червле́нꙋю, возложи́ша на главꙋ̀ мою̀ вѣне́цъ  ѿ те́рнїѧ, и҆ въ деснꙋ́ю мою̀ рꙋ́кꙋ вда́ша тро́сть,  лице́ же моѐ не ѿврати́хъ ѿ заплева́нїѧ, сꙋди́щꙋ  пїла́товꙋ предста́хъ, и҆ распѧ́тїе претерпѣ́хъ за  мїрско́е спасе́нїе. 
Канѡ́нъ со і҆рмосы̀ на д҃ї. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Ѿве́рземъ оу҆ста̀ человѣ́цы, и҆ ѧ҆зы́къ  оу҆ѧсни́мъ въ наро́читый де́нь пра́здника на́шегѡ,  положе́нїе бжⷭ҇твенныѧ ри́зы хрⷭ҇та̀ бг҃а на́шегѡ  свѣ́тлѡ сла́вѧще. 
Сказа́ти хотѧ̀ свою̀ благода́ть вы́шнїй, и҆  прїѧ́тъ ра́бїй ѻ҆́бразъ на́съ ра́ди, на оу҆вѣре́нїе  є҆стества̀ человѣ́ческагѡ, честнꙋ́ю ри́зꙋ свою̀  вѣ̑рнымъ дне́сь дарова̀. 
Ри́зꙋ твою̀ честнꙋ́ю, хрⷭ҇тѐ, дарова́лъ є҆сѝ  на́мъ, свѧще́нное ѡ҆гражде́нїе, всѧ́кое сопроти́вныхъ  настоѧ́нїе при́снѡ побѣжда́ющꙋю си́лою дꙋхо́вною. 
Бг҃оро́диченъ: 
Воздви́жена ви́дѧщи, є҆́же на крⷭ҇тѣ̀ твоѐ  долготерпѣ́нїе, рыда́ше тебѐ ро́ждшаѧ, зовꙋ́щи: ка́кѡ  сꙋди́мь ви́дитсѧ, хотѧ́й всѣ̑мъ сꙋди́ти сла́вы гдⷭ҇ь; 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бж҃е́ственнѣй твое́й сла́вѣ вѣнцє́въ  сла́вы сподо́би. (с. 192) 
Влⷣко сы́й по сꙋществꙋ̀, соедини́лсѧ є҆сѝ  рабѡ́мъ пло́тїю, и҆ на́ше дѣ́тельствꙋѧ разли́чнѡ  спасе́нїе, хрⷭ҇тѐ: є҆́же и҆ ны́нѣ промышлѧ́ѧ, твое́ю  бжⷭ҇твенною ри́зою на́мъ чꙋдодѣ́йствꙋеши. 
Пло́тїю на́съ ра́ди ꙗ҆вле́йсѧ на землѝ,  бжⷭ҇твенныѧ ри́зы твоеѧ̀ приближе́нїемъ на́съ ѡ҆свѧти́лъ  є҆сѝ: є҆́йже покланѧ́ющесѧ, хрⷭ҇тѐ, тѧ̀ воспѣва́емъ. 
Животѐ ѵ҆поста́сный, ны́нѣ вкꙋси́лъ є҆сѝ  сме́рти плотскі́ѧ, є҆́юже живо́тъ и҆сточи́лъ є҆сѝ  мє́ртвымъ, воста́нїемъ твои́мъ, хрⷭ҇тѐ: ны́нѣ же  ꙗ҆́кѡ животꙋ̀ хода́таѧ, ри́зꙋ твою̀ бг҃отѣле́снагѡ  ѡ҆дѣѧ́нїѧ пода́лъ є҆сѝ на́мъ. 
Бг҃оро́диченъ: 
И҆зъ тебє̀, дв҃о, ѡ҆бновле́нїе ꙗ҆́вѣ ꙗ҆ви́сѧ,  вои́стиннꙋ бг҃ъ пло́тїю ражда́емь, и҆ на крⷭ҇тъ  возвыша́емь, низлага́ѧ де́мѡны, бг҃ора́дованнаѧ влⷣчце. 
Сѣда́ленъ, гла́съ д҃. Подо́бенъ: Вознесы́йсѧ: 
Сше́дый съ небесѐ за милосе́рдїе ми́лости,  бл҃гоꙋтро́бне сп҃се, пло́ти твоеѧ̀ прест҃ы́ѧ дне́сь  бжⷭ҇твеннꙋю ри́зꙋ гра́дꙋ чтꙋ́щемꙋ тѧ̀, и҆ лю́демъ  хрⷭ҇тоимени̑тымъ, сокро́вище пода́лъ є҆сѝ ꙗ҆́кѡ  тве́рдое всеѻрꙋ́жїе: ѿ неѧ́же почерпа́юще ѡ҆свѧще́нїе,  сїю̀ вѣ́рою те́плѣ всѝ почита́емъ. 
Сла́ва, и҆ ны́нѣ, то́йже. И҆ чте́нїе во і҆ѡа́ннѣ  є҆ѵⷢ҇лі́стѣ толково́мъ. Во́ини же, є҆гда̀ распѧ́ша  і҆и҃са: 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы,  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Ꙗ҆́кѡ многоцѣ́нное сокро́вище стѧжа́въ, хрⷭ҇тѐ,  чтꙋ́щїй тѧ̀ гра́дъ москва̀, ри́зꙋ твою̀, влⷣко, вѣ́рою  ѡ҆блобыза́етъ, и҆ бл҃года́ть прїе́млетъ. 
Ви́дите чꙋ̑днаѧ всѝ лю́дїе, и҆ дꙋхо́внѡ ны́нѣ  (с. 193) возвесели́тесѧ, хрⷭ҇та̀ пою́ще, дарова́вшаго  на́мъ, ꙗ҆́кѡ многоцѣ́нное бога́тство, бжⷭ҇твенныѧ  пло́ти своеѧ̀ ѡ҆дѣѧ́нїе. 
Бг҃овидѣ́нїѧ сла́вы дре́вле сѣно́внѡ, твои́хъ  за́днихъ сподо́бисѧ ви́дѣти мѡѷсе́й просїѧ́въ: мы́ же,  но́вый і҆и҃ль, ны́нѣ лице́мъ въ лицѐ твою̀ честнꙋ́ю  ри́зꙋ и҆зба́вителѧ на́шегѡ ви́димъ ꙗ҆́снѡ. 
Бг҃оро́диченъ: 
Раздра́сѧ рꙋкописа́нїе а҆да́мово, копїе́мъ  прободе́нꙋ тѝ, влⷣко, бцⷣа вопїѧ́ше, оу҆ крⷭ҇та̀  предстоѧ́щи, гдⷭ҇и, и҆ болѣ́зненнѡ восклица́ющи. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Просвѣти́сѧ дне́сь правосла́вныхъ со́нмище,  є҆реті́ческїй же по́лкъ да посрами́тсѧ, покланѧ́емꙋю  ви́дѧ бжⷭ҇твеннꙋю ри́зꙋ твою̀, влⷣко, пло́тїю на́мъ  ꙗ҆́вльшагѡсѧ. 
Ты̀, влⷣко, на́мъ твои̑мъ рабѡ́мъ дарова́лъ  є҆сѝ оу҆твержде́нїе, ри́зꙋ бг҃овочеловѣ́ченїѧ  твоегѡ̀, бжⷭ҇твенное ѡ҆гражде́нїе, и҆ дꙋша́мъ спасе́нїе,  и҆ тѣлесє́мъ и҆сцѣле́нїе. 
Воспле́щемъ дне́сь рꙋка́ми, и҆ воскли́кнемъ  гла́сомъ хвале́нїѧ гдⷭ҇еви: се́ бо вои́стиннꙋ прїи́де и҆  ꙗ҆ви́сѧ, всѧ̑ ѡ҆зарѧ́ѧ вѣ̑рныѧ бжⷭ҇твенныѧ ри́зы  положе́нїемъ. 
Бг҃оро́диченъ: 
Пло́тїю є҆го́же родила̀ є҆сѝ сн҃а,  бг҃ора́дованнаѧ, ꙗ҆́кѡ ви́дѣ на дре́вѣ воздви́жена,  пла́чемъ и҆спо́лнисѧ, и҆ долготерпѣ́нїю є҆гѡ̀  дивлѧ́шесѧ вои́стиннꙋ: тѣ́мже велича́ше є҆гѡ̀  схожде́нїе. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Мє́ртвымъ живо́тъ возсїѧ̀, слѣпы̑мъ же свѣ́тъ  (с. 194) прише́ствова, немощны̑мъ лю́тѣ врачевство̀  ѿве́рзесѧ, и҆ всѣ̑мъ спасе́нїѧ дне́сь прибли́жисѧ. 
Вода́мъ тѧ̀ животекꙋ́щїй и҆сто́чникъ вѣ́мы,  влⷣко, и҆ почита́емъ бжⷭ҇твеннꙋю ри́зꙋ твою̀, ѿ неѧ́же  и҆сцѣлє́нїѧ всегда̀ вѣ́рнїи почерпа́емъ. 
Стра́нствꙋетъ всѧ́къ ра́зꙋмъ, живоно́сныѧ пло́ти  твоеѧ̀ ви́дѧ бжⷭ҇твенное ѡ҆дѣѧ́нїе, и҆ просвѣще́нїе  и҆сточа́ющее покланѧ́ющымсѧ тебѣ̀. 
Бг҃оро́диченъ: 
Приста́нище бꙋ́ди мѝ, всенепоро́чнаѧ, въ пꙋчи́нѣ  лю́тыхъ пла́вающемꙋ: ꙗ҆́же бѣ́дствꙋющꙋю всю̀ тва́рь,  ржⷭ҇тво́мъ твои́мъ, бг҃ороди́тельнице, спасла̀ є҆сѝ. 
Конда́къ, гла́съ д҃: 
Ѡ҆дѣѧ́нїе нетлѣ́нїѧ, сп҃си́тельнагѡ цѣле́нїѧ,  всѣ̑мъ человѣ́кѡмъ, влⷣко, дарова́лъ є҆сѝ твоѐ  бжⷭ҇твенное сокро́вище честнꙋ́ю ри́зꙋ, ꙗ҆́же є҆́сть  хїтѡ́нъ, є҆́юже живоно́снꙋю и҆ ст҃ꙋ́ю пло́ть  вочл҃вѣ́ченїѧ твоегѡ̀ ѡ҆дѣ́ѧти благоволи́лъ є҆сѝ:  сїю̀ жела́нїемъ прїе́млюще свѣ́тлѡ пра́зднꙋемъ,  стра́хомъ же и҆ любо́вїю, ꙗ҆́кѡ бл҃года́телю  воспѣва́юще, зове́мъ тѝ, хрⷭ҇тѐ: сохранѝ въ ми́рѣ  ѻ҆те́чество на́ше, и҆ а҆рхїере́євъ, и҆ всѧ̑ лю́ди, по  вели́цѣй твое́й ми́лости. 
І҆́косъ: 
Ѽ пресла́внагѡ чꙋдесѐ! каково̀ бж҃їе дарова́нїе  рѡссі́йстѣй землѝ дарова́сѧ; ри́за, є҆́юже  безгрѣ́шный гдⷭ҇ь ѡ҆дѣ́емь, сїю̀ неблагода́рнїи лю́дїе  ѿ да́льныхъ стра́нъ, ꙗ҆́кѡ да́ръ нѣ́кїй въ  ца́рствꙋющїй гра́дъ москвꙋ̀ принесо́ша. тогда̀ оу҆́бѡ  ю҆̀ благовѣ́рный ца́рь мїхаи́лъ, со ѻ҆тце́мъ свои́мъ  фїларе́томъ патрїа́рхомъ, не ꙗ҆́кѡ зе́мленъ да́ръ, но  ꙗ҆́кѡ нбⷭ҇нꙋю жи́знь, вели́кимъ жела́нїемъ, и҆ со  свидѣ́тельствомъ дꙋхо́внымъ ра́достнѡ прїѧ́ша, и҆  бг҃олѣ́пнымъ поклоне́нїемъ влⷣцѣ хрⷭ҇тꙋ̀ бг҃ꙋ на́шемꙋ  благода́рствєнныѧ (с. 195) хвалє́нїѧ возда́ша, си́це  глаго́люще: сла́ва тѝ, гдⷭ҇и, ꙗ҆́кѡ премно́гїѧ ра́ди  бл҃гости твоеѧ̀ рѡссі́йскꙋю странꙋ̀ на́шꙋ назира́еши:  сла́ва тѝ, влⷣко, ꙗ҆́кѡ благи́мъ сокро́вищемъ ст҃ы́ни  твоеѧ̀ держа́вꙋ, ю҆́же да́лъ є҆сѝ на́мъ, ѡ҆богаща́еши:  сла́ва тѝ, ст҃ы́й, ꙗ҆́кѡ бг҃отѣле́снꙋю твою̀ ри́зꙋ на  спасе́нїе на́мъ дарова́лъ є҆сѝ, по вели́цѣй твое́й  ми́лости. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  благослове́нъ є҆сѝ. 
Всѧ́къ гра́дъ ра́дꙋетсѧ, пра́зднꙋѧ вѣ́рнѡ съ  но́вымъ сїѡ́номъ, мона́си и҆ прості́и, бога́тїи и҆  оу҆бо́зїи, ꙗ҆́вльшꙋсѧ дне́сь бжⷭ҇твенномꙋ твоемꙋ̀,  хрⷭ҇тѐ, ѡ҆дѣѧ́нїю, свѣтода́тельными и҆сцѣлє́нїи. 
Черто́гъ бж҃їй и҆збра́нный, въ честнѣ́мъ се́мъ  черто́зѣ, вѣ́рою ри́зꙋ твою̀, влⷣко, положе́нꙋ  а҆рхїере́йскими ѡ҆свѧще́нными рꙋка́ми: ю҆́же почита́емъ,  ꙗ҆́кѡ благочести́вый покро́въ. 
Ѡ҆бновлѧ́етсѧ всѧ́къ пристꙋпа́ѧй вѣ́рою, и҆  ст҃ы́й ѡ҆блобыза́ѧй ковче́гъ, держа́щїй твою̀, влⷣко  хрⷭ҇тѐ, свѣтови́днꙋю ѻ҆де́ждꙋ. 
Скве́рны всѧ́кїѧ дꙋше́вныѧ чисти́тельна є҆́сть  твоѧ̀, влⷣко хрⷭ҇тѐ, бжⷭ҇твеннаѧ ѻ҆де́жда,  покрыва́ющаѧ живоно́сное и҆ пречⷭ҇тое тѣ́ло твоѐ. 
Свѧще́нницы въ пра́вдꙋ ѡ҆блецы́тесѧ всѝ, и҆  прпⷣбнїи возра́дꙋйтесѧ свѣ́тлѡ: се́ бо дарова̀ на́мъ  свѣ́тъ хрⷭ҇то́съ, ст҃ы́ѧ пло́ти своеѧ̀ ѻ҆де́ждꙋ,  дꙋша́мъ и҆ тѣлесє́мъ во спасе́нїе. 
Бг҃оро́диченъ: 
Бг҃ороди́тельнице дв҃о, тебѐ чтꙋ́щїй гра́дъ,  гла́да и҆ трꙋ́са, и҆ ѡ҆ѕлобле́нїѧ всѧ́кагѡ спаса́й, и҆  ꙗ҆зы́ческагѡ нахожде́нїѧ и҆ сопроти́внагѡ вре́да. (с.  196) 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте дѣла̀ и҆ превозноси́те  є҆го̀ во всѧ̑ вѣ́ки. 
Соверше́нъ сы́й по сꙋществꙋ̀ бг҃ъ, и҆ чл҃вѣ́къ  ви́дѣнъ бы́сть соверше́нъ, спаса́ѧ по ѻ҆боемꙋ̀ своѧ̑  вои́стиннꙋ свѡ́йства: ꙗ҆́кѡ бг҃ъ бо бг҃очеловѣ́ческїй  ѻ҆́бразъ оу҆вѣрѧ́ѧ, и҆ бжⷭ҇твенныѧ пло́ти своеѧ̀ ри́зꙋ  на́мъ, ꙗ҆́кѡ стѣ́нꙋ и҆ покро́въ, дарова́лъ є҆́сть. 
Вознесѝ ро́гъ, бж҃їй сло́ве, и҆сповѣ́дающихъ тѧ̀  бг҃а и҆ чл҃вѣ́ка, и҆ бжⷭ҇твеннѣй ри́зѣ твое́й  покланѧ́ющихсѧ, є҆́юже и҆сцѣле́нїе всѣ̑мъ вѣ̑рнымъ  дарова́сѧ: и҆ оу҆празднѝ пога̑нскаѧ шата̑нїѧ  невѣ́дꙋщихъ твоеѧ̀ си́лы бжⷭ҇твенныѧ. 
Свѣ́титсѧ твоѧ̀ собо́рнаѧ и҆ а҆пⷭ҇льскаѧ цр҃ковь  положе́нїемъ ри́зы твоеѧ̀: сла́вы бо свѣ́тъ на́мъ  дарова́лъ є҆сѝ, хрⷭ҇тѐ, бжⷭ҇твенныѧ пло́ти твоеѧ̀  ѡ҆дѣѧ́нїе, є҆́юже на́съ просвѣтѝ во спасе́нїе: мы́ же  вѣ́рою и҆ любо́вїю сїю̀ почита́емъ. 
Бг҃оро́диченъ: 
Ви́дѣвши оу҆снꙋ́вша на дре́вѣ хрⷭ҇та̀, всѣ̑мъ  бо́дрость подава́ющаго, бжⷭ҇твеннꙋю и҆ спаси́тельнꙋю,  мт҃и всенепоро́чнаѧ восклица́нїемъ пла́каше и҆ взыва́ше:  что̀ сїѐ но́вое чꙋ́до, ѡ҆живлѧ́ѧй всѧ̑ оу҆мира́етъ  хотѧ̀; 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀  бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ  бцⷣе, чⷭ҇таѧ приснодв҃о. 
Пое́мъ бг҃ꙋ пѣ́снь благода́рнꙋю, и҆зво́лившемꙋ  бога́тство превели́кое на́мъ пода́ти, стѣ́нꙋ  неѡбори́мꙋю, и҆ небла́зненное оу҆твержде́нїе,  бжⷭ҇твенныѧ пло́ти своеѧ̀ ѡ҆дѣѧ́нїе: є҆́же чтꙋ́ще  вѣ́рнїи велича́емъ. (с. 197) 
Ѽ па́че оу҆ма̀ чꙋде́съ твои́хъ, гдⷭ҇и, ꙗ҆̀же  сотвори́лъ є҆сѝ на́мъ, на тѧ̀ надѣ́ющымсѧ! ꙗ҆́коже бо  и҆мѣ́вый неизрече́нное ржⷭ҇тво̀, та́кѡ стра́ннѡ всѣ̑мъ  показа́лъ є҆сѝ бжⷭ҇твенныѧ пло́ти твоеѧ̀ ри́зꙋ, ко  и҆сцѣле́нїю и҆ просвѣще́нїю чтꙋ́щымъ тѧ̀. 
Предложи́сѧ ны́нѣ честна́ѧ ра́ка, держа́щи  бжⷭ҇твеннꙋю ри́зꙋ и҆зба́вителѧ на́шегѡ хрⷭ҇та̀: и҆ ꙗ҆́кѡ  и҆сто́чникъ свѣ́та, зарю̀ и҆сцѣле́нїй и҆спꙋща́ющи, и҆  тмꙋ̀ недꙋ́гѡвъ ѿгонѧ́ющи, ю҆́же любо́вїю цѣлꙋ́емъ. 
Бг҃оро́диченъ: 
Просвѣтѝ, чⷭ҇таѧ, любо́вїю чтꙋ́щихъ и҆  велича́ющихъ тѧ̀, и҆ разрꙋшѝ стра̑сти на́шѧ,  ѻ҆трокови́це, и҆ бꙋ́рю оу҆кротѝ, и҆ лꙋка́вагѡ  собла́зны ѿ среды̀ ѿженѝ, а҆га̑рѧнскаѧ ча̑да ты̀,  бцⷣе, покорѝ во́инствꙋ на́шемꙋ моли́твами твои́ми. 
Свѣти́ленъ: 
Се́рдца моегѡ̀ стрꙋ́пы, ѿ мно́гихъ грѣхѡ́въ  прозѧ́бшыѧ мѝ и҆сцѣлѝ, сп҃се, ꙗ҆́кѡ дꙋша́мъ и҆  тѣлесє́мъ вра́чь: и҆ подаѧ̀ просѧ́щымъ прегрѣше́нїй  проще́нїе, и҆ недꙋ́гѡвъ всѣ́хъ и҆сцѣле́нїе, ѿ  честны́ѧ твоеѧ̀ и҆ бг҃отѣле́сныѧ ри́зы благода́ти  сподо́би, ꙗ҆́кѡ бл҃гъ и҆ всеми́лостивъ. 
Сла́ва, и҆ ны́нѣ, то́йже. 
На хвали́техъ стїхи̑ры на д҃, гла́съ д҃. Подо́бенъ:  Ꙗ҆́кѡ до́блѧ: 
Зако́нꙋ творца̀ ꙳ ѿ оу҆ченика̀ кꙋпи́ша  беззако́ннїи, ꙳ и҆ ꙗ҆́кѡ законопрестꙋ́пника ꙳ того̀  пїла́товꙋ сꙋди́щꙋ предста́виша, зовꙋ́ще: ꙳ распнѝ и҆́же  въ пꙋсты́ни си̑мъ маннода́вшаго. ꙳ мы́ же, хрⷭ҇тѐ,  стрⷭ҇те́мъ твои̑мъ ꙳ и҆ честнѣ́й ри́зѣ покланѧ́ющесѧ ꙳  вѣ́рою, сп҃се, зове́мъ: ꙳ поми́лꙋй на́съ. 
Два́жды. 
Живонѡ́снаѧ твоѧ̑ ре́бра, ꙳ ꙗ҆́кѡ и҆зъ є҆де́ма  и҆сто́чникъ и҆сточа́ющаѧ, ꙳ цр҃ковь твою̀, хрⷭ҇тѐ, ꙳  ꙗ҆́кѡ слове́сный напаѧ́етъ ра́й, ꙳ ѿсю́дꙋ раздѣлѧ́ѧсѧ  ꙗ҆́кѡ въ нача̑ла, въ (с. 198) четы́ре є҆ѵⷢ҇лїа, ꙳ мі́ръ  напаѧ́ѧ, ꙳ тва́рь веселѧ̀. ꙳ тѣ́мъ всѝ притека́емъ,  покланѧ́ющесѧ ст҃ѣ́й ри́зѣ твое́й, вѣ́рою зовꙋ́ще: ꙳  сп҃се, поми́лꙋй на́съ. 
Распина́емꙋ тебѣ̀, хрⷭ҇тѐ, ꙳ всѧ̀ тва́рь ви́дѧщи  трепета́ше, ꙳ ѡ҆снова̑нїѧ землѝ поколеба́шасѧ ꙳  стра́хомъ держа́вы твоеѧ̀. ꙳ во́ини же тогда̀ ри̑зы твоѧ̑  раздѣли́ша себѣ̀, ꙳ и҆ ѡ҆ і҆маті́смѣ твое́й мета́ша  жрє́бїѧ, ꙳ ю҆́же ны́нѣ предложе́нꙋ зрѧ́ще вѣ́рнїи, ꙳  стра́хомъ и҆ любо́вїю зове́мъ: ꙳ тоѧ̀ ра́ди, сп҃се,  поми́лꙋй на́съ. 
Сла́ва, и҆ ны́нѣ, гла́съ є҃: 
И҆збавле́нїе цѣ́нꙋ вели́кꙋю, пречи́стꙋю кро́вь  твою̀ и҆зво́лилъ є҆сѝ да́ти на́съ ра́ди, безгрѣ́шне  хрⷭ҇тѐ мо́й, всѣ̑мъ хотѧ́й спасе́нїе полꙋчи́ти. тѣ́мже  воспѣва́емъ твоѐ сла́вное хотѣ́нїе, и҆ покланѧ́ющесѧ  чти́мъ копїѐ, и҆ гꙋ́бꙋ, и҆ тро́сть: съ си́ми же ст҃ꙋ́ю  и҆ честнꙋ́ю ри́зꙋ твою̀, ю҆́же на бг҃отѣле́снѣй пло́ти  твое́й на́съ ра́ди грѣ́шныхъ носи́лъ є҆сѝ, и҆́миже  да́рꙋеши всѣ̑мъ на́мъ нетлѣ́нїе и҆ жи́знь,  просвѣще́нїе и҆ ве́лїю ми́лость. 
Славосло́вїе вели́кое: И҆ є҆ктєнїѝ. И҆ ѿпꙋ́стъ.  И҆ ча́съ пе́рвый. И҆ коне́чный ѿпꙋ́стъ. 
На лїтꙋргі́и, Бл҃жє́нна, пѣ́снь г҃-ѧ и҆ ѕ҃.  Прокі́менъ, гла́съ з҃: Возноси́те гдⷭ҇а бг҃а на́шего,  и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ свѧ́то  є҆́сть. Сті́хъ: Гдⷭ҇ь воцр҃и́сѧ, да гнѣ́ваютсѧ  лю́дїе. А҆пⷭ҇лъ къ корі́нѳѧнѡмъ, зача́ло рк҃є:  Бра́тїе, сло́во крⷭ҇тное погиба́ющымъ: А҆ллилꙋ́їа,  гла́съ а҃: Помѧнѝ со́нмъ тво́й, є҆го́же стѧжа́лъ  є҆сѝ и҆спе́рва. Сті́хъ: Бг҃ъ же цр҃ь на́шъ пре́жде  вѣ́ка, содѣ́ла спасе́нїе посредѣ̀ землѝ. Є҆ѵⷢ҇лїе  ма́рка, зача́ло ѯ҃з: Во вре́мѧ ѻ҆́но, во́ини ведо́ша  і҆и҃са внꙋ́трь двора̀: Прича́стенъ: Зна́менасѧ на  на́съ: (с. 199) 
Слꙋ́жба прпⷣбнагѡ ѻ҆тца̀ на́шегѡ а҆нтѡ́нїа  пече́рскагѡ, и҆́же въ кі́евѣ, бы́вшагѡ нача́льника  всѣ́хъ рѡссі́йскихъ мона́хѡвъ. 
На ма́лѣй вече́рни, на Гдⷭ҇и, воззва́хъ,  поста́вимъ стїхѡ́въ д҃. И҆ пое́мъ стїхи̑ры, гла́съ а҃.  Подо́бенъ: Нбⷭ҇ныхъ чинѡ́въ: 
Ст҃ы́ѧ горы̀ вели́кихъ ѻ҆тцє́въ, ѻ҆́ч҃е  а҆нтѡ́нїе, стопа́мъ послѣ́довалъ є҆сѝ, и҆ ꙗ҆́кѡ  безпло́тенъ въ пло́ти подвиза́всѧ, ꙳ ѻ҆́бразъ мнѡ́гимъ  добродѣ́телїю бы́лъ є҆сѝ. ꙳ ѿѻнꙋ́дꙋже и҆ дарѡ́въ  чꙋде́съ ѿ хрⷭ҇та̀ сподо́билсѧ є҆сѝ, ꙳ и҆сцѣлѧ́ти  человѣ́кѡвъ разли̑чныѧ недꙋ́ги, ꙳ молѝ спасти́сѧ  дꙋша́мъ на́шымъ. 
Два́жды. 
Нача́льникъ мона́шествꙋющихъ, ѻ҆́ч҃е а҆нтѡ́нїе,  бы́лъ є҆сѝ, ꙳ себѐ первонача́токъ безъ кро́ве бг҃ꙋ  приносѧ̀, ꙳ воздержа́нїемъ любомꙋ́дрїѧ: ꙳ смире́нїемъ,  высо́кими нра̑вы ꙳ и҆ безмѣ́рнымъ поще́нїемъ врага̀  посрами́лъ є҆сѝ, прпⷣбне: ꙳ молѝ спасти́сѧ дꙋша́мъ  на́шымъ. 
Свѣтоно́снаѧ па́мѧть твоѧ̀, ꙳ ѻ҆́ч҃е прпⷣбне  а҆нтѡ́нїе, ꙳ и҆спо́лнена ра́дости и҆ весе́лїѧ ꙗ҆ви́сѧ: ꙳  ѿѻнꙋ́дꙋже свѧщє́ннаѧ твоѧ̑ ча̑да соше́дшесѧ, ꙳  дꙋхо́внѡ пра́зднꙋюще прославлѧ́емъ гдⷭ҇а, ꙳ тебѐ  и҆́скреннѡ просла́вльшаго. 
Сла́ва, гла́съ ѕ҃: 
Дне́сь гора̀ а҆ѳѡ́нскаѧ, ꙗ҆́коже но́ваго  а҆враа́ма пресе́льника, тѧ̀ пресла́внѡ, ѻ҆́ч҃е, прїе́мши  ра́дꙋетсѧ: ѻ҆те́чество же твоѐ, блаже́нне, па́ки  сожи́телѧ тѧ̀ и҆мꙋ́щи, ѕѣлѡ̀ весели́тсѧ: и҆ пеще́ра, въ  не́йже подвиза́лсѧ є҆сѝ, ѡ҆ тебѣ̀ красꙋ́етсѧ.  пресвѣ́тлый гра́дъ кі́евъ, па́мѧть твою̀ (с. 200)  пра́зднꙋѧ торже́ствєннаѧ гдⷭ҇ꙋ воспѣва́етъ, тѧ̀ стѣ́нꙋ  неразоре́ннꙋ семꙋ̀ дарова́вшаго. мы́ же ча̑да твоѧ̑,  твои́мъ наꙋче́нїемъ наставлѧ́еми, ны́нѣ пресла́вное  твоѐ оу҆спе́нїе пра́зднꙋюще мо́лимсѧ: молѝ спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀: 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Ѿ земны́хъ къ нбⷭ҇нымъ ѻ҆би́телемъ ꙳  пресла́внѡ, ѻ҆́ч҃е, преше́лъ є҆сѝ, ꙳ и҆ та́мѡ  прпⷣбныхъ че́сти сподо́билсѧ є҆сѝ: ꙳ съ ни́миже молѝ,  ꙳ спасти́сѧ дꙋша́мъ на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Тѣлє́снаѧ чꙋ̑вства воздержа́нїемъ, ꙳ ѻ҆́ч҃е,  оу҆мертви́лъ є҆сѝ: ꙳ тѣ́мъ и҆ въ те́мнꙋю пеще́рꙋ, ꙳  ꙗ҆́кѡ въ пресвѣ́тлый черто́гъ всели́лсѧ є҆сѝ, ꙳  и҆дѣ́же и҆ оу҆чени̑къ мно́жество хрⷭ҇тꙋ̀ приве́лъ  є҆сѝ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ста́до твоѐ ꙳ тебѐ почита́ющее, прпⷣбне, ꙳ и҆  твоѐ оу҆спе́нїе пра́зднꙋющее, ꙳ ва́рварскагѡ наше́ствїѧ  и҆збавлѧ́ѧ, ꙳ молѝ спасти́сѧ дꙋша́мъ на́шымъ. 
Сла́ва, и҆ ны́нѣ, гла́съ в҃: 
Хра́мъ прече́стенъ бж҃їѧ мт҃ре, ꙗ҆́коже сама̀ та̀  восхотѣ̀, воздви́глъ є҆сѝ, и҆ та́мѡ мно́жество  оу҆чєни́къ собра́лъ є҆сѝ въ не́мъ, воспѣва́ти  влⷣчцꙋ и҆ бцⷣꙋ, ю҆́же молѝ, мо́лимтисѧ, прпⷣбне  а҆нтѡ́нїе, не ѡ҆ста́вити, ꙗ҆́коже ѡ҆бѣща́лсѧ є҆сѝ,  свѧще́нное твоѐ ста́до, и҆збавлѧ́ѧ и҆ спаса́ѧ ѿ  проти́вныхъ наше́ствїѧ: да тебѐ всѝ ꙗ҆́кѡ  чадолюби́ваго ѻ҆тца̀ пѣ́сньми непреста́ннѡ почита́емъ,  просѧ́ще ѿ хрⷭ҇та̀ прїѧ́ти тобо́ю ве́лїю ми́лость. 
Тропа́рь, гла́съ д҃: 
Ѿ мїрска́гѡ мѧте́жа и҆зше́дъ, ѿверже́нїемъ же  мі́ра є҆ѵⷢ҇льски хрⷭ҇тꙋ̀ послѣ́довалъ є҆сѝ: и҆  равноа́гг҃льное житїѐ (с. 201) пожи́въ, въ ти́хое  приста́нище ст҃ы́ѧ горы̀ а҆ѳѡ́на дости́глъ є҆сѝ,  ѿѻнꙋ́дꙋже благослове́нїемъ ѻ҆тцє́въ въ го́рꙋ кі́ева  прише́дъ, и҆ та́мѡ трꙋдолю́бнѡ жи́знь соверши́въ,  ѻ҆те́чество твоѐ просвѣти́лъ є҆сѝ, и҆ мно́жествꙋ  мона́шествꙋющихъ стезю̀ ведꙋ́щꙋю къ нбⷭ҇номꙋ црⷭ҇твїю  показа́въ, хрⷭ҇тꙋ̀ сїѧ̑ приве́лъ є҆сѝ: є҆го́же молѝ,  а҆нтѡ́нїе прпⷣбне, да спасе́тъ дꙋ́шы на́шѧ. 
На вели́цѣй вече́рни стїхологисꙋ́емъ Блаже́нъ  мꙋ́жъ: а҃-й а҆нтїфѡ́нъ. 
На Гдⷭ҇и, воззва́хъ, поста́вимъ стїхѡ́въ и҃. И҆  пое́мъ стїхи̑ры, гла́съ д҃. Подо́бенъ: Зва́нный свы́ше: 
Є҆гда̀ бжⷭ҇твенное раче́нїе ꙳ на́йде на тѧ̀,  прпⷣбне, ꙳ тогда̀ мїрско́е пристра́стїе ꙳ ꙗ҆́кѡ хꙋ́до  вмѣни́лъ є҆сѝ: ꙳ тѣ́мже и҆ пресе́льникъ ꙳ ѿ твоегѡ̀  ѻ҆те́чества, ꙳ ст҃ы́ѧ горы̀ бы́лъ є҆сѝ, ꙳ и҆ та́мѡ  посредѣ̀ ѻ҆́нѣхъ ѻ҆тє́цъ ꙳ ꙗ҆́кѡ свѣти́ло  возсїѧ́лъ є҆сѝ ꙳ добродѣ́телїю, а҆нтѡ́нїе. ꙳ хрⷭ҇та̀,  є҆мꙋ́же ѿ ю҆́ности послꙋжи́лъ є҆сѝ, ꙳ молѝ спастѝ  и҆ просвѣти́ти дꙋ́шы на́шѧ. 
Є҆гда̀ хрⷭ҇то́вою любо́вїю ꙳ распали́лсѧ є҆сѝ,  прпⷣбне, ꙳ тогда̀ мі́ра сегѡ̀ ꙳ мꙋдрова́нїе и҆ сла́вꙋ, ꙳  ꙗ҆́кѡ преходѧ́щꙋю возненави́дѣлъ є҆сѝ. ꙳ тѣ́мже и҆  пеще́рꙋ себѣ̀ содѣ́лалъ є҆сѝ, ꙳ и҆ въ не́й  подвиза́лсѧ ꙗ҆́кѡ безпло́тенъ: ꙳ тѣ́мже и҆ свы́ше  безпло́тныхъ ꙳ по́чести сподо́билсѧ є҆сѝ, ꙳ съ ни́миже  хрⷭ҇тꙋ̀ предстоѧ̀, ꙳ молѝ спастѝ и҆ просвѣти́ти дꙋ́шы  на́шѧ. 
Є҆гда̀ бжⷭ҇твеннꙋю любо́вь ꙳ прїѧ́лъ є҆сѝ въ  се́рдцы, ѻ҆́ч҃е, ꙳ тогда̀ въ те́мнꙋю пеще́рꙋ, ꙳ ꙗ҆́кѡ  въ пресвѣ́тлый черто́гъ вше́лъ є҆сѝ, и҆ та́мѡ  неизрече́нныхъ ꙳ ра́зꙋма ѡ҆богати́лсѧ, ꙳ зрѣ́ти бꙋ̑дꙋщаѧ  ꙳ ꙗ҆́кѡ настоѧ̑щаѧ, ꙳ и҆ всѣ̑мъ ꙗ҆́снѡ глаго́лати: ꙳  хрⷭ҇та̀, є҆мꙋ́же ѿ ю҆́ности порабо́тилсѧ є҆сѝ, ꙳  того̀ молѝ, прпⷣбне, ꙳ спастѝ и҆ просвѣти́ти дꙋ́шы  на́шѧ. 
И҆́ны стїхи̑ры прпⷣбнагѡ, гла́съ є҃. Подо́бенъ:  Прпⷣбне ѻ҆́ч҃е: 
Прпⷣбне ѻ҆́ч҃е а҆нтѡ́нїе, благода́тїю прест҃а́гѡ  дх҃а оу҆́мъ (с. 202) тво́й ѡ҆зари́въ, тѣ́мъ ꙗ҆́кѡ  прозорли́въ проро́чески проре́клъ є҆сѝ, хотѧ́щь гнѣ́въ  бж҃їй прїитѝ на правосла́вїе. ѿню́дꙋже и҆ сі́мѡнꙋ  спасе́нїе ѿ ра́тныхъ ѡ҆брꙋчи́лъ є҆сѝ: и҆ пре́жде  цр҃ко́внагѡ зда́нїѧ томꙋ̀ въ не́й положе́нꙋ бы́ти  предре́клъ є҆сѝ. тѣ́мъ ꙗ҆́кѡ хода́таѧ тѧ̀ вы́нꙋ  всѣ̑мъ благи̑мъ воспѣва́емъ, просѧ́ще тобо́ю ѿ  хрⷭ҇та̀ прїѧ́ти ве́лїю ми́лость. 
Прпⷣбне ѻ҆́ч҃е а҆нтѡ́нїе, ты̀ и҆́стиннагѡ  па́стырѧ и҆ оу҆чи́телѧ хрⷭ҇та̀ за́пѡвѣди и҆сполнѧ́ѧ,  любо́вное и҆ по преставле́нїи твое́мъ показа́въ,  є҆ра́зма ѡ҆ раска́ѧнїи и҆мѣ́нїѧ, лѣ́ностнѡ пожи́вшаго,  моли́твами твои́ми и҆ ꙗ҆вле́нїемъ, сме́ртнагѡ недꙋ́га  премѣни́лъ є҆сѝ, и҆ вре́мѧ покаѧ́нїѧ томꙋ̀ дарова́въ,  и҆ны́хъ къ цѣломꙋ́дрїю наста́вилъ є҆сѝ: тѣ́мже  хрⷭ҇та̀ молѝ, спасти́сѧ дꙋша́мъ на́шымъ. 
Прпⷣбне ѻ҆́ч҃е а҆нтѡ́нїе, ты̀ съ бг҃омъ  цѣломꙋ́дреннѡ кора́бль оу҆ма̀ твоегѡ̀ напра́вилъ  є҆сѝ, и҆ страстнꙋ́ю пꙋчи́нꙋ мо́рѧ мі́ра сегѡ̀  немѧте́жнѡ преплы́лъ є҆сѝ, дх҃а прест҃а́гѡ вѣ́триломъ  направлѧ́емь, въ ти́хое приста́нище поро́ды дости́глъ  є҆сѝ, и҆дѣ́же ст҃ы́хъ жили́ще, и҆ поко́й пра́ведныхъ.  съ ни́миже моли́сѧ, и҆ на́мъ та́мѡ вхо́дъ полꙋчи́ти,  мо́лимсѧ. 
Сла́ва, гла́съ ѕ҃: 
Жесто́кое твоѐ житїѐ, и҆ трꙋды̀ ꙗ҆̀же по бз҃ѣ,  ꙗ҆́кѡ позна́но бы́сть ѻ҆тца́ми ст҃ы́ѧ горы̀, тогда̀  бжⷭ҇твеннымъ промышле́нїемъ, па́ки ко ѻ҆те́чествꙋ  твоемꙋ̀ посыла́емь быва́еши: и҆дѝ, ча́до, глаго́лѧ,  ꙗ҆́кѡ да и҆ та́мѡ тобо́ю невѣ́дꙋщими бг҃ъ позна́етсѧ:  ѿ ѻ҆нꙋ́дꙋже прише́дъ, преподо́бне, ѻ҆те́чество твоѐ  просвѣти́лъ є҆сѝ, и҆ чинонача́льникъ мона́хѡвъ бы́лъ  є҆сѝ. тѣ́хъ мно́жєства ко хрⷭ҇тꙋ̀ приве́дъ: тѣ́мже  и҆ на́съ пресвѣ́тлое твоѐ оу҆спе́нїе пра́зднꙋющихъ,  молѝ сохрани́ти ѿ вра̑гъ нера́тованныхъ, и҆ спасти́сѧ  дꙋша́мъ на́шымъ. (с. 203) 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. Чтє́нїѧ г҃, пи́саны сегѡ̀  мѣ́сѧца въ є҃-й де́нь а҆ѳана́сїю а҆ѳѡ́нскомꙋ. 
На лїті́и стїхи̑ры самогла́сны, гла́съ а҃: 
Тезоимени́тагѡ ра́ди твоегѡ̀ житїѧ̀, бжⷭ҇твеннымъ  про́мысломъ, а҆нтѡ́нїе, нарече́нъ бы́лъ є҆сѝ,  и҆менова́нїе ѿ дѣ́лъ воспрїе́мъ: оу҆чєни́къ бо  мно́жєства собра́въ твои̑мъ оу҆че́нїємъ  послѣ́дꙋющихъ, си́хъ бг҃ꙋ приве́лъ є҆сѝ, но ꙗ҆́кѡ  прпⷣбнымъ сожи́тель и҆ пра́вєднымъ, съ ни́миже трⷪ҇цѣ  предстоѧ́й, молѝ ѡ҆ всѣ́хъ, пресла́вное твоѐ  оу҆спе́нїе пѣ́сньми сла́вѧщихъ. 
Ꙗ҆́кѡ стра́стнагѡ мра́ка мі́ра сегѡ̀ и҆збѣжа́въ,  а҆нтѡ́нїе прпⷣбне, тогда̀ въ пеще́рꙋ всели́лсѧ є҆сѝ,  пречꙋ́дне, и҆ та́мѡ прини́клъ є҆сѝ въ глꙋбинꙋ̀  бжⷭ҇твеннагѡ ра́зꙋма. тѣ́мже и҆ сподо́билсѧ є҆сѝ  ꙗ҆́кѡ прозорли́въ, да̑льнѧѧ проразꙋмѣва́ти, и҆ ꙗ҆́кѡ  бли́зъ сꙋ̑щаѧ ꙗ҆́снѡ глаго́лати: и҆ ѡ҆ согрѣше́нїихъ  людски́хъ поболѣ́въ, и҆ хотѧ̑щаѧ бы́ти за грѣхѝ  человѣ́чєскїѧ, ва́рварское наше́ствїе проро́чески  предре́клъ є҆сѝ. но моли́сѧ, ѻ҆́ч҃е, мо́лимсѧ,  и҆зба́витисѧ на́мъ такова́гѡ преще́нїѧ, и҆ спасти́сѧ  дꙋша́мъ на́шымъ. 
Гла́съ в҃: 
Кі́й ра́зꙋмъ человѣ́ческїй и҆лѝ ѧ҆зы́къ  возмо́жетъ и҆зрещѝ, и҆лѝ похвали́ти по досто́инствꙋ  житїѐ твоѐ; и҆ са́ми бо а҆́гг҃ли житїю̀ твоемꙋ̀, є҆́же  на землѝ въ тѣлесѝ, оу҆диви́шасѧ, и҆ похвали́ша  хрⷭ҇та̀, толи́кꙋю побѣ́дꙋ, прпⷣбне, тебѣ̀ на стра̑сти  дарова́вшаго: є҆го́же молѝ, прехва́льне, спасти́сѧ  похвале́нїе є҆ли́кѡ мо́щно тебѣ̀ плетꙋ́щꙋ, а҆нтѡ́нїе  пречꙋ́дне. 
Блаже́нна пеще́ра, и҆мꙋ́щаѧ въ себѣ̀ чєстны́ѧ  мо́щы твоѧ̑, прпⷣбне, ѿ ни́хже и҆стека́ютъ вѣ̑рнымъ  и҆сцѣлє́нїѧ: блаже́нни же оу҆ченицы̀ твоѝ, такова́го  оу҆чи́телѧ тебѐ (с. 204) стѧжа́вшїи, и҆ такова̀ ѻ҆тца̀  ча̑да наре́кшїисѧ, а҆нтѡ́нїе пречꙋ́дне, моли́твенниче ѡ҆  дꙋша́хъ на́шихъ. 
Гла́съ д҃: 
Ны́нѣ всечестно́е и҆ свѧще́нное тѣ́ло твоѐ,  прпⷣбне а҆нтѡ́нїе, въ пеще́рѣ лежа́щее, въ не́йже  є҆щѐ въ жи́зни се́й мно́гѡ потрꙋди́сѧ, и҆сцѣлє́нїѧ  ѻ҆би́льнѡ и҆сточа́етъ вѣ́рою приходѧ́щымъ. тѣ́мже  мо́лимъ тѧ̀: и҆ дꙋше́вное здра́вїе моли́твами твои́ми  при́снѡ подава́й тебѐ оу҆блажа́ющымъ. 
Сла́ва, и҆ ны́нѣ, гла́съ и҃: 
Вели́ко дерзнове́нїе и҆ вѣ́ра, ю҆́же къ бг҃ꙋ  стѧжа́лъ є҆сѝ, прпⷣбне а҆нтѡ́нїе: прⷪ҇ро́кꙋ бо  гедеѡ́нꙋ подо́бѧсѧ, рꙋно́мъ и҆скꙋша́ющꙋ побѣ́дꙋ,  та́кожде и҆ ты̀, ѻ҆́ч҃е, росо́ю хотѣ́лъ є҆сѝ  оу҆вѣ́дѣти, гдѣ̀ мѣ́сто оу҆го́дно є҆́сть влⷣчцѣ  и҆ цари́цѣ. тѣ́мже и҆ ре́клъ є҆сѝ, а҆́ще ѡ҆брѣто́хъ  благода́ть предъ тобо́ю, да бꙋ́детъ по все́й землѝ  роса̀: на мѣ́стѣ, на не́мже и҆зво́лиши хра́мꙋ бы́ти,  сꙋ́ша да бꙋ́детъ. и҆ па́ки, да бꙋ́детъ на мѣ́стѣ роса̀.  и҆ сїѧ̑ ѻ҆боѧ̑, ѻ҆́ч҃е, полꙋчи́лъ є҆сѝ, тѣ́мже и҆  прече́стенъ хра́мъ мт҃ри бж҃їи воздви́глъ є҆сѝ: съ  не́юже моли́сѧ хрⷭ҇тꙋ̀, мо́лимъ, спасти́сѧ дꙋша́мъ  на́шымъ. 
На стїхо́внѣ стїхи̑ры, гла́съ а҃. Подо́бенъ:  Всехва́льнїи мꙋ́чєницы: 
Стопа́мъ вели́кагѡ а҆нтѡ́нїа послѣ́довалъ є҆сѝ,  прпⷣбне. ꙳ ѻ҆́нъ бо въ пꙋсты́ню безмо́лвїѧ ра́ди  всели́сѧ, ꙳ и҆ а҆́гг҃лѡмъ собесѣ́дникъ бы́ти сподо́бисѧ:  ꙳ ты́ же въ подзє́мнаѧ мѣ̑ста пеще́ры затвори́лсѧ  є҆сѝ, ꙳ свѣ́тъ неизрече́нный сподо́билсѧ є҆сѝ  зрѣ́ти. ꙳ тѣ́мже ѻ҆́нагѡ житїю̀ поревнова́въ, ꙳  и҆менова́нїе ѿ дѣ́йства прїе́мъ: ꙳ съ ни́мже трⷪ҇цѣ  ст҃ѣ́й предстоѧ̀, ꙳ молѝ спасти́сѧ дꙋша́мъ на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ꙗ҆́кѡ пресвѣ́тлый свѣти́льникъ ꙳ въ те́мнѣ  мѣ́стѣ просїѧ́лъ є҆сѝ, ꙳ и҆ ꙗ҆́кѡ фі́нїѯъ въ домꙋ̀  бж҃їи ꙳ прⷪ҇ро́чески (с. 205) процвѣ́лъ є҆сѝ: ꙳ и҆  пло́дъ пресвѧ́тъ са́мъ себѐ влⷣцѣ, ꙳ жи́вꙋ же́ртвꙋ  без̾ кро́ве ꙳ прине́слъ є҆сѝ, ѻ҆́ч҃е. ꙳ тѣ́мже тѧ̀  всѝ любо́вїю соше́дшесѧ, ꙳ по достоѧ́нїю при́снѡ  оу҆блажа́емъ. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Пеще́ра, въ не́йже лежи́тъ ꙳ свѧще́нное тѣ́ло  твоѐ, ꙳ прпⷣбне а҆нтѡ́нїе, ꙳ дх҃а прест҃а́гѡ си́лою ꙳  недꙋ́ги разли̑чныѧ и҆сцѣлѧ́етъ вѣ́рою приходѧ́щихъ: ꙳  бѣ́си ѿ человѣ̑къ ѿгони́ми быва́ютъ, ꙳ и҆  разсла́бленнїи здра́вїе прїе́млюще ѿхо́дѧтъ. ꙳ мы́ же,  похвалѧ́юще гдⷭ҇а, глаго́лемъ: ꙳ честна̀ предъ гдⷭ҇емъ  сме́рть ст҃ы́хъ є҆гѡ̀. 
Сла́ва, гла́съ ѕ҃: 
Ди́вно проше́нїе, и҆ вѣ́ра превели́ка, ю҆́же  стѧжа́лъ є҆сѝ, прпⷣбне а҆нтѡ́нїе, прⷪ҇ро́кꙋ бо и҆лїѝ  подо́бѧсѧ. ѻ҆́нъ бо ѻ҆́гнь съ нб҃сѐ сведѐ, въ  поѧде́нїе же́ртвы: та́кожде и҆ ты̀ моли́твою ѻ҆́гнь съ  нб҃сѐ сво́диши, въ поѧде́нїе и҆ ѡ҆чище́нїе мѣ́ста,  и҆дѣ́же пресла́вный хра́мъ влⷣчцы и҆ бцⷣы хотѧ́ше  воздви́гнꙋтисѧ. тѣ́мже тѧ̀ ꙗ҆́кѡ сожи́телѧ прпⷣбнымъ,  и҆ прⷪ҇ро́кѡмъ ревни́телѧ, оу҆блажа́юще мо́лимъ: моли́сѧ  хрⷭ҇тꙋ̀, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Творе́цъ и҆  и҆зба́витель: 
На благослове́нїи хлѣ́бѡвъ, тропа́рь, гла́съ д҃:  Ѿ мїрска́гѡ мѧте́жа и҆зше́дъ: Два́жды. Пи́санъ на  ма́лѣй вече́рни. И҆ Бцⷣе дв҃о, ра́дꙋйсѧ:  є҆ди́ножды. 
На оу҆́трени, по а҃-й стїхоло́гїи сѣда́ленъ,  гла́съ д҃: 
Подо́бенъ: Ско́рѡ предварѝ: 
Пресвѣ́тлый и҆ свѣтоно́сный, бг҃омꙋ́дре  а҆нтѡ́нїе, тво́й приспѣ̀ пра́здникъ, созыва́ющїй  мона́хѡвъ мно́жєства просла́вити, и҆ пѣ́ти твоѐ  честно́е оу҆спе́нїе, просѧ́ще ѿ хрⷭ҇та̀ хода́тайствомъ  твои́мъ прїѧ́ти ве́лїю ми́лость. 
Два́жды. (с. 206) 
Сла́ва, и҆ ны́нѣ, бг҃оро́диченъ: 
Ꙗ҆ви́ласѧ є҆сѝ вы́шши го́рнихъ си́лъ, влⷣкꙋ  ро́ждши, бцⷣе, и҆ земны́хъ є҆стество̀ вознесла̀ є҆сѝ,  бг҃оневѣ́стнаѧ: тѣ́мже тѧ̀ и҆́стиннꙋю  бг҃ороди́тельницꙋ, дꙋше́ю и҆ ѧ҆зы́комъ вѣ́рнїи сла́вимъ. 
По в҃-й стїхоло́гїи сѣда́ленъ, гла́съ д҃.  Подо́бенъ: Оу҆диви́сѧ і҆ѡ́сифъ: 
Собесѣ́дникъ и҆ сослꙋжи́тель ѻ҆тцє́мъ ст҃ы́ѧ  горы̀, ѻ҆́ч҃е, бы́лъ є҆сѝ, и҆ тѣ́хъ стопа́мъ  послѣ́довавъ, ꙗ҆́кѡ безпло́тенъ на землѝ пожи́лъ  є҆сѝ. тѣ́мже прпⷣбнымъ ꙗ҆ви́лсѧ є҆сѝ  є҆диножи́тель: съ ни́миже и҆ въ вы́шнихъ ликовствꙋ́ѧ,  молѝ спасти́сѧ дꙋша́мъ на́шымъ, тебѐ непреста́ннѡ  сла́вѧщымъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀  зрѧ̀, и҆ внима́ше мы́слїю и҆́же на рꙋно̀ до́ждь, въ  безсѣ́менномъ зача́тїи твое́мъ, бцⷣе, кꙋпинꙋ̀ ѻ҆гне́мъ  неѡпали́мꙋю, же́злъ а҆арѡ́новъ прозѧ́бшїй, и҆  свидѣ́тельствꙋѧ ѡ҆брꙋ́чникъ тво́й и҆ храни́тель,  свѧще́нникѡмъ взыва́ше: дв҃а ражда́етъ, и҆ по ржⷭ҇твѣ̀  па́ки дв҃а пребыва́етъ. 
По полѷеле́и сѣда́ленъ, гла́съ и҃: Подо́бенъ:  Премꙋ́дрости: 
Въ подзє́мныѧ пещє́ры вше́лъ є҆сѝ, препⷣбне,  и҆ ѿтꙋ́дꙋ ꙗ҆́кѡ побѣди́тель страсте́й, на колесни́цꙋ  добродѣ́телей возше́дъ, ꙗ҆́коже дрꙋгі́й и҆лїа̀ къ  нб҃сє́мъ возлетѣ́въ, та́мѡ пра́веднѡ пресвѣ́тлымъ  вѣнце́мъ вѣнча́лсѧ є҆сѝ, блаже́нне. но ꙗ҆́кѡ є҆гда̀  съ на́ми бы́лъ є҆сѝ въ жи́зни се́й, печа́сѧ и҆  промышлѧ́ѧ на́мъ полє́знаѧ: та́кѡ и҆ ны́нѣ, ѻ҆́ч҃е  а҆нтѡ́нїе, молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  (с. 207) неискꙋсомꙋ́жнаѧ мт҃и и҆зба́вителѧ, прїѧ́телище  ꙗ҆́кѡ сꙋ́щи оу҆тѣ́шителѧ, препѣ́таѧ, беззако́нїю мѧ̀  сꙋ́ща скве́рное ѻ҆би́телище, и҆ бѣсѡ́мъ и҆гра́лище въ  ра́зꙋмѣ бы́вша, потщи́сѧ ѿ тѣ́хъ ѕлодѣ́йства мѧ̀  и҆зба́вити, и҆ свѣ́тлое жили́ще добродѣ́телей совершѝ,  свѣтоно́снаѧ нетлѣ́ннаѧ: ѿженѝ ѻ҆́блакъ страсте́й,  и҆ вы́шнѧгѡ прича́стїѧ сподо́би, и҆ свѣ́та невече́рнѧгѡ,  моли́твами твои́ми. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе матѳе́а, зача́ло м҃г. По н҃-мъ ѱалмѣ̀  стїхи́ра, гла́съ ѕ҃: Жесто́кое твоѐ житїѐ: Пи́сана  на вели́цѣй вече́рни. 
Канѡ́нъ бцⷣы со і҆рмосо́мъ на ѕ҃, гла́са и҃-гѡ. 
И҆ преподо́бнагѡ дв҃а канѡ́на на и҃. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Ѕѣ́льнымъ воздержа́нїемъ и҆ трꙋды̑, ѻ҆́ч҃е  а҆нтѡ́нїе, и҆ всено́щнымъ стоѧ́нїемъ, дꙋ́шꙋ твою̀ цр҃ѧ̀  надъ страстьмѝ тѣле́сными поста́вилъ є҆сѝ. тѣ́мже со  свѧты́ми веселѧ́щесѧ хрⷭ҇та̀ пое́мъ, тебѣ̀ таковꙋ̀  побѣ́дꙋ на стра̑сти дарова́вшаго. 
Приспѣ̀ дне́сь всечестны́й де́нь оу҆спе́нїѧ  твоегѡ̀, ѻ҆́ч҃е а҆нтѡ́нїе, бога́тнѡ веселѧ̀ ча̑да твоѧ̑,  всече́стне. тѣ́мже помина́юще твоѐ дре́внее житїѐ, и҆  а҆́гг҃льскꙋю жи́знь, свѣ́тлѡ пра́зднꙋюще, тебѐ  воспѣва́емъ, ѻ҆́ч҃е. 
Ѿ те́мныхъ мѣ́стъ восхи́тивсѧ, къ превы̑шнимъ  свѣ́тлостемъ пресла́внѡ преше́лъ є҆сѝ, прпⷣбне, и҆  та́мѡ со ст҃ы́ми ꙗ҆́кѡ побѣди́тель страсте́й, ѻ҆́ч҃е,  вѣнча́лсѧ є҆сѝ. (с. 208) 
Бг҃оро́диченъ: 
Лю́тѣ погрꙋжа́емꙋю дꙋ́шꙋ мою̀ въ пꙋчи́нѣ  страсте́й, бꙋ́рею безмѣ́рныхъ ѡ҆бстоѧ́нїй, спасе́нїѧ  просте́рши мѝ рꙋ́кꙋ, возведѝ, влⷣчце, и҆зъ глꙋбины̀  ѕѡ́лъ мои́хъ. 
Дрꙋгі́й канѡ́нъ прпⷣбнагѡ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Є҆щѐ ѿ ма́лыѧ версты̀, прпⷣбне а҆нтѡ́нїе,  вели́кꙋ любо́вь стѧжа́лъ є҆сѝ къ бг҃ꙋ: и҆ сегѡ̀ ра́ди  плотска̑ѧ взыгра̑нїѧ и҆ стра̑сти до конца̀ оу҆мертви́лъ  є҆сѝ: и҆ чистото́ю ꙗ҆́коже кри́лы впери́всѧ  пресла́внѡ, къ нб҃сє́мъ возлетѣ́лъ є҆сѝ, ѻ҆́ч҃е. 
Влⷣчнемꙋ любостра́нствꙋ, прпⷣбне, подо́бѧсѧ,  са́мъ стра́нствовати и҆зво́лилъ є҆сѝ, а҆нтѡ́нїе:  тѣ́мже всеви́дѧщее ѻ҆́ко, ви́дѧ твоѐ благо́е  произволе́нїе, да́ромъ чꙋде́съ ѡ҆богати́ тѧ, ꙗ҆́кѡ  пресла́вна. 
Дꙋше́внꙋю ти́хость и҆ любо́вь, ꙗ҆́же къ бг҃ꙋ,  нра̑вы и҆ ѻ҆бы̑чаи благи́ми оу҆кра́шена тѧ̀ ви́дѣвъ  тво́й дꙋхо́вный настоѧ́тель, прпⷣбне, проро́чески  всѣ̑мъ проповѣ́дꙋетъ, хотѧ̑щаѧ напослѣ́докъ тобо́ю  бы́ти пресла̑внаѧ, а҆нтѡ́нїе. 
Бг҃оро́диченъ: 
Мои́хъ прегрѣше́нїй, влⷣчце, плени̑цы  расто́ргни, твоего̀ сн҃а и҆ бг҃а молѧ́щи, и҆ томѧ́щїй мѧ̀  грѣ́хъ, приснодв҃о, низложѝ: ꙗ҆́кѡ да воспѣва́ю тѧ̀  всегда̀, пренепоро́чнаѧ, тобо́ю спаса́емь. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. (с. 209) 
Проповѣ́дꙋетъ пресла́внѡ, и҆ па́че трꙋбы̀  вопїе́тъ свѧще́ннаѧ твоѧ̀, ѻ҆́ч҃е, вели́каѧ ла́ѵра,  ꙗ҆́же тобо́ю нача́ло прїе́мшаѧ: до́мъ же бж҃їѧ мт҃ре,  а҆́ще и҆ не гла́сомъ, вещьми́ же хва́литсѧ, глаго́лѧ:  оу҆тверди́хсѧ тобо́ю, гдⷭ҇и. 
Є҆ди́наго гдⷭ҇а возлюби́лъ є҆сѝ и҆ сегѡ̀ крⷭ҇тъ  на ра́мо взе́мъ, прпⷣбне а҆нтѡ́нїе, страннолѣ́пнѡ  пожи́лъ є҆сѝ, въ постѣ́хъ и҆ бдѣ́нїихъ, и҆ моли́твахъ  ѻ҆́бразъ бы́въ твои̑мъ оу҆ченикѡ́мъ. тѣ́мже и҆ ѿ  хрⷭ҇та̀ просла́вилсѧ є҆сѝ. 
Плотска́гѡ жела́нїѧ, прпⷣбне, ѿве́ргсѧ,  го́рдость возненави́дѣлъ є҆сѝ: смире́нїемъ же и҆  нището́ю ѡ҆богати́всѧ, превысѡ́каѧ дости́глъ є҆сѝ  ст҃ы́хъ жили̑ща. 
Бг҃оро́диченъ: 
Поми́лꙋй, є҆ди́на бг҃ома́ти, поми́лꙋй, и҆  оу҆ще́дри дꙋ́шꙋ мою̀ ѻ҆каѧ́ннꙋю, потоплѧ́емꙋю бѣ̑сы,  и҆ страстьмѝ лꙋка́выми: и҆ пре́жде вре́мене и҆схо́да  моегѡ̀ сїю̀ ѡ҆чи́стити оу҆милосе́рдисѧ. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ  на́шъ, и҆ нѣ́сть пра́веденъ, па́че тебє̀, гдⷭ҇и. 
Прозрѣ́въ бꙋ̑дꙋщаѧ воздаѧ̑нїѧ, здѣ̀  маловре́мєннаѧ ꙗ҆́кѡ не сꙋ̑щаѧ, ѻ҆́ч҃е, ѡ҆ста́вилъ  є҆сѝ: и҆ сегѡ̀ ра́ди сꙋгꙋ̑баѧ воздаѧ̑нїѧ прїѧ́лъ  є҆сѝ, прпⷣбне. тѣ́мже со а҆́гг҃лы непреста́ннѡ пое́ши  влⷣкꙋ твоего̀. 
Моли́тисѧ, ѻ҆́ч҃е, не преста́й ѡ҆ ста́дѣ  твое́мъ, є҆́же мно́гими пѡ́ты и҆ трꙋды̑ стѧжа́лъ є҆сѝ,  и҆зба́вити всѣ́хъ ѡ҆бстоѧ́нїй, бѣ́дъ же и҆ скорбе́й: да  всѝ тебѐ ꙗ҆́кѡ чадолюби́ва ѻ҆тца̀ воспѣва́емъ. 
Весе́лїемъ, прпⷣбне, съ чи́нми ст҃ы́хъ бг҃ꙋ  предстои́ши, ꙗ҆̀же та́мѡ весе́лїѧ и҆ ра́дости  насыща́ѧсѧ: сподо́би и҆ на́съ та́мѡшнѧѧ ра́дѡванїѧ  полꙋчи́ти, да веселѧ́щесѧ тебѐ велича́емъ, ѻ҆́ч҃е  а҆нтѡ́нїе. (с. 210) 
Бг҃оро́диченъ: 
Просте́рши рꙋ́кꙋ бл҃гоꙋтро́бїѧ, бг҃ороди́тельнице,  всѧ́кагѡ мѧ̀ и҆змѝ ѡ҆сꙋжде́нїѧ, къ тебѣ̀  прибѣга́ющаго, и҆ тебѣ̀ припа́дающа, и҆ призыва́юща  твою̀ по́мощь. 
Сѣда́ленъ, гла́съ д҃ Подо́бенъ: Оу҆диви́сѧ  і҆ѡ́сифъ: 
Оу҆диви́сѧ тво́й дꙋхо́вный настоѧ́тель, въ тебѣ̀  вели́ко воздержа́нїе зрѧ̀, и҆ внима́ше мы́слїю хотѧ̑щаѧ  ѡ҆ тебѣ̀ напослѣ́докъ бы́ти, а҆нтѡ́нїе: ви́дѣвъ бо по  бз҃ѣ твоѐ вели́кое житїѐ, и҆ вра́жїими прилѡ́ги  ника́коже поколеби́ма. тѣ́мже и҆ свидѣ́тельствꙋетъ,  ꙗ҆́кѡ ѻ҆те́цъ и҆ храни́тель твоегѡ̀ житїѧ̀, ѻ҆тцє́мъ  свѧты́ѧ горы̀ вопїѧ́ше: се́й, и҆́же посредѣ̀ на́съ  ви́дитсѧ ме́ншїй, но послѣдѝ въ рѡссі́и вели́кїй  свѣти́льникъ бꙋ́детъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀  зрѧ̀, и҆ внима́ше мы́слїю и҆́же на рꙋно̀ до́ждь, въ  безсѣ́менномъ зача́тїи твое́мъ, бцⷣе, кꙋпинꙋ̀ ѻ҆гне́мъ  неѡпали́мꙋю, же́злъ а҆арѡ́новъ прозѧ́бшїй, и҆  свидѣ́тельствꙋѧ ѡ҆брꙋ́чникъ тво́й и҆ храни́тель,  свѧще́нникѡмъ взыва́ше: дв҃а ражда́етъ, и҆ по ржⷭ҇твѣ̀  па́ки дв҃а пребыва́етъ. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы,  воплоще́нїѧ тебє̀ вы́шнѧгѡ, прⷪ҇ро́ка а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Мѣ́сто, въ не́мже лежи́тъ честно́е и҆ свѧще́нное  тѣ́ло твоѐ, прпⷣбне а҆нтѡ́нїе ѻ҆́ч҃е, мнѡ́га  и҆сцѣлє́нїѧ ѿтꙋ́дꙋ прїе́млютъ вѣ́рнїи, хрⷭ҇тꙋ̀ ѿ  дꙋшѝ вопїю́ще: сла́ва си́лѣ твое́й, гдⷭ҇и. 
Не оу҆страшѝ тебє̀, прпⷣбне, долгота̀  жесто́кагѡ пꙋтѝ, нижѐ та́мѡ разбо́йническое наше́ствїе.  тѣ́мже ст҃ꙋ́ю го́рꙋ (с. 211) доше́дъ, съ сꙋ́щими та́мѡ  ѻ҆тцы̀ воспѣва́лъ є҆сѝ: сла́ва си́лѣ твое́й, гдⷭ҇и. 
Ви́дѣвъ всебл҃гі́й бг҃ъ тве́рдое твоѐ и҆ до́брое  и҆зволе́нїе, та́мѡ во ст҃ы́хъ мѣ́стѣхъ посредѣ̀  ѻ҆тє́цъ, сла́вна тѧ̀ сотворѧ́етъ, съ ни́миже сподо́би  взыва́ти: сла́ва си́лѣ твое́й, гдⷭ҇и. 
Бг҃оро́диченъ: 
Ко́рень и҆зъ чре́слъ тѧ̀ ца́рскихъ, всѣ́хъ цр҃ь  ꙗ҆́кѡ сꙋ́щꙋ возжделѣ́въ, и҆ вы́шшꙋ херꙋві̑мъ, и҆  серафі̑мъ содѣ́лавъ, бцⷣе, всели́сѧ въ тѧ̀. 
И҆́нъ. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ: до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же  на мѧ̀, прославлѧ́ю, многоми́лостиве. 
Про́мысломъ бж҃їимъ па́ки ко ѻ҆те́чествꙋ твоемꙋ̀,  блаже́нне, посыла́емь быва́еши: ꙗ҆́кѡ да и҆ та́мѡ  мно́гихъ ко спаси́тельномꙋ пꙋтѝ наста́виши, творцꙋ̀  воспѣва́ти: сла́ва си́лѣ твое́й, гдⷭ҇и. 
Оу҆пова́нїемъ бꙋ́дꙋщихъ бла̑гъ, а҆нтѡ́нїе,  оу҆крѣплѧ́емь, плотско́е стремле́нїе ѡ҆бꙋзда́лъ є҆сѝ,  и҆ твое́й пло́ти вра́гъ неми́лостивъ, ѻ҆́ч҃е, бы́лъ  є҆сѝ: сегѡ̀ ра́ди и҆ по́мощь свы́ше стѧжа́лъ є҆сѝ. 
Въ цѣломꙋ́дрїи жи́знь твою̀ препроводи́въ,  прпⷣбне, земна̑ѧ нбⷭ҇ными и҆змѣни́лъ є҆сѝ, и҆  нетлѣ̑ннаѧ тлѣ́нными и҆скꙋпи́лъ є҆сѝ. тѣ́мже хрⷭ҇тꙋ̀  пое́ши: сла́ва си́лѣ твое́й, гдⷭ҇и. 
Бг҃оро́диченъ: 
До́брыхъ всѣ́хъ ѡ҆бнажи́хсѧ, и҆ лежꙋ̀ въ ѕло́бѣ:  ѡ҆болкі́й всѣ́хъ дре́вле па́дшихъ, и҆ ны́нѣ мѧ̀  пре́ждними оу҆красѝ, и҆ вторы́хъ и҆зба́ви,  бг҃оневѣ́сто. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, (с. 212) и҆  родила̀ є҆сѝ безлѣ́тнаго сн҃а, всѣ̑мъ воспѣва́ющымъ  тѧ̀ ми́ръ подава́ющаѧ. 
Мона́шествꙋющихъ ѻ҆́бразъ, ѻ҆́ч҃е, и҆  наказа́тель бы́лъ є҆сѝ: тѣ́мже и҆ си̑льнымъ  запреща́еши, на восхище́нїе не жела́ти, но па́че  маломѡ́щныѧ ми́ловати. и҆ ѿ сегѡ̀ просла́вилсѧ є҆сѝ,  а҆нтѡ́нїе, и҆ вели́къ нарече́нъ оу҆чи́тель ꙗ҆ви́лсѧ  є҆сѝ. 
Вы́шше человѣ́ка, а҆нтѡ́нїе, стѧжа́лъ є҆сѝ  житїѐ, равноа́гг҃льнѡ бо пожи́въ на землѝ. тѣ́мже  ра́внꙋ ꙗ҆́же а҆́гг҃лѡмъ по́честь сподо́билсѧ є҆сѝ  полꙋчи́ти, и҆ пое́ши съ ни́ми влⷣкꙋ твоего̀. 
Бг҃одарова̑нныѧ твоѧ̑ бл҃года̑ти, ѻ҆́ч҃е  а҆нтѡ́нїе, всѧ́къ слꙋ́хъ человѣ́ческїй оу҆диви́ша, и҆  наꙋчи́ша, ꙗ҆̀же здѣ̀ мнѧ̑щаѧсѧ вели̑каѧ, ꙗ҆́кѡ ма̑ла  и҆ хꙋ̑да презрѣ́ти всѧ̑, и҆ послѣ́довати стопа́мъ  твои̑мъ: ѿѻнꙋ́дꙋже молѝ, прпⷣбне, спасти́сѧ на́мъ. 
Бг҃оро́диченъ: 
Оу҆пова́нїе є҆сѝ моѐ, пречⷭ҇таѧ, и҆ спасе́нїе  и҆ похвала̀. тѣ́мже прибѣга́ю къ покро́вꙋ твоемꙋ̀: не  гнꙋша́йсѧ менє̀ грѣхи̑ мно́гими и҆ болѣ́зньми и҆  скорбьмѝ ны́нѣ поглоще́ннагѡ, но предвари́вши, спаси́  мѧ. 
И҆́нъ. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ,  хрⷭ҇тѐ бж҃е: тобо́ю бо, влⷣко, къ свѣтонача́льникꙋ  ѻ҆ц҃ꙋ̀ твоемꙋ̀, ѿ но́щи невѣ́дѣнїѧ приведе́нїе  и҆́мамы. 
Стра́нно твоѐ житїѐ, прпⷣбне, кꙋ́пнѡ же и҆  смире́нїе, є҆́же стѧжа́лъ є҆сѝ, а҆нтѡ́нїе, ꙗ҆́кѡ ни  сама́гѡ свѣ́та тогѡ̀, и҆́же въ мі́рѣ, нижѐ со́лнечнагѡ  сїѧ́нїѧ, досто́йна тебѐ тогѡ̀ вмѣни́лъ є҆сѝ зрѣ́нїѧ:  но въ те́мнѣ мѣ́стѣ є҆ди́нъ тебѐ затвори́лъ є҆сѝ. 
Цр҃ковь и҆ до́мъ прест҃а́гѡ дх҃а, ѻ҆́ч҃е  а҆нтѡ́нїе, бы́лъ є҆сѝ, разли́чными добродѣ́тельми  оу҆кра́шенъ бы́въ: (с. 213) смире́нїемъ го́рнюю высотꙋ̀  наслѣ́дивъ, нището́ю нбⷭ҇ное бога́тство прїѧ́лъ є҆сѝ,  прпⷣбне. 
Па́мѧть твою̀ творѧ́щихъ свѧще́ннꙋю, ѿ всѧ́кихъ  спасѝ прегрѣше́нїй, и҆ печа́лей, и҆ напа́стей: твоѐ  бжⷭ҇твенное да́рꙋй застꙋпле́нїе, всѣ́хъ цр҃ю̀  предстоѧ́й, ѻ҆́ч҃е а҆нтѡ́нїе. 
Бг҃оро́диченъ: 
Ꙗ҆́кѡ невече́рнїй свѣ́тъ, ѿ чре́ва твоегѡ̀  сꙋ́щїй возсїѧ́вшїй, ѡ҆темне́ннꙋю дꙋ́шꙋ мою̀ ѡ҆зарѝ,  влⷣчце чⷭ҇таѧ, и҆ ѿженѝ всѧ́кꙋ мглꙋ̀ се́рдца моегѡ̀. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Всегда́шнимъ къ бг҃ꙋ раче́нїемъ внѣ̀ пло́ти и҆  мі́ра, ѻ҆́ч҃е а҆нтѡ́нїе, бы́лъ є҆сѝ: тѣ́мже и҆  жили́ще досто́йно дх҃а прест҃а́гѡ показа́лсѧ є҆сѝ,  ꙗ҆́коже и҆ са́мъ хрⷭ҇то́съ речѐ: прише́дъ со ѻ҆ц҃е́мъ  и҆ дх҃омъ, та́мѡ вселю́сѧ. 
Ꙗ҆́кѡ пресла́дкїй нѣ́кїй вїногра́дъ, ст҃а́ѧ  гора̀ тебѐ, ѻ҆́ч҃е, и҆зрасти́вши, пресла́внѡ тобо́ю  красꙋ́етсѧ, и҆ ра́дꙋющисѧ хрⷭ҇та̀ прославлѧ́етъ, тебѐ  си̑мъ дарова́вшаго. 
Но́щь ꙗ҆́кѡ де́нь, и҆ де́нь ꙗ҆́кѡ но́щь, тебѣ̀  вмѣнѧ́шесѧ, а҆нтѡ́нїе: не да́лъ бо є҆сѝ, по проро́кꙋ,  сна̀ ѻ҆чи́ма твои́ма, ни вѣ́ждома дрема́нїѧ, нижѐ  поко́ѧ тѣлесѝ твоемꙋ̀, до́ндеже сїѐ чи́сто съ дꙋше́ю  бг҃ꙋ предста́вилъ є҆сѝ. 
Бг҃оро́диченъ: 
Твою̀ пода́ждь мѝ по́мощь, и҆ и҆зба́ви мѧ̀ бѣ́дъ  и҆ скорбе́й, и҆ прегрѣше́нїй мои́хъ, ꙗ҆́же всѣ́хъ  ро́ждшаѧ при́сное и҆збавле́нїе. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
Ꙗ҆́кѡ свобожде́на бы́вши блаже́ннаѧ твоѧ̀ дꙋша̀  ѿ (с. 214) тѧ́жести плотскі́ѧ, и҆ ѿ го́рькагѡ  фараѡ́на мꙋчи́телѧ, мі́ра сегѡ̀ и҆зше́дши, въ зе́млю  ѡ҆бѣтова́нїѧ ра́йскагѡ пре́йде немѧте́жнѡ, со ст҃ы́ми  пребыва́етъ веселѧ́щисѧ. 
Ны́нѣ свѧще́нное тѣ́ло твоѐ, прпⷣбне, въ  пеще́рѣ лежа́щее, и҆сцѣлє́нїѧ мнѡ́гаѧ и҆сточа́етъ  вѣ́рою приходѧ́щымъ. тѣ́мже мо́лимъ тѧ̀, и҆ дꙋшє́внаѧ  здра̑вїѧ мольба́ми твои́ми пода́ждь тебѐ сла́вѧщымъ. 
Свѣтлѣ́йши со́лнца возсїѧ̀, пречестна́ѧ па́мѧть  твоѧ̀, а҆нтѡ́нїе, въ ню́же соше́дшесѧ прославлѧ́емъ твоѐ  оу҆спе́нїе и҆ трꙋды̀, ꙗ҆̀же претерпѣ́лъ є҆сѝ въ  жи́зни се́й, просѧ́ще ѿ хрⷭ҇та̀ тобо́ю прїѧ́ти  грѣхѡ́въ ѡ҆ставле́нїе. 
Бг҃оро́диченъ: 
Красоты̑ мѧ̀ ви́дѣти сла́вы твоеѧ̀ сподо́би,  є҆гда̀ ѿ пло́ти моеѧ̀ хощꙋ̀ разлꙋчи́тисѧ, ꙗ҆́кѡ  оу҆твержде́нїе моѐ є҆сѝ, влⷣчце: да ѿсю́дꙋ прїимꙋ̀  и҆збавле́нїе. 
Конда́къ, гла́съ и҃. Подо́бенъ: Возбра́нной: 
Возложи́въ себѐ бг҃ꙋ, па́че всѣ́хъ  возлю́бленномꙋ ѿ ю҆́ности, прпⷣбне, томꙋ̀ ѿ всеѧ̀  дꙋшѝ любо́вїю послѣ́довалъ є҆сѝ: мі́ра же тлѣ̑ннаѧ  нивочто́же вмѣни́въ, въ землѝ пеще́рꙋ содѣ́лалъ  є҆сѝ, и҆ въ не́й до́брѣ проти́вꙋ неви́димагѡ врага̀  ко́зней подвиза́всѧ, ꙗ҆́кѡ свѣтоза́рное со́лнце во всѧ̑  концы̀ землѝ возсїѧ́лъ є҆сѝ: ѿѻнꙋ́дꙋже веселѧ́сѧ  преше́лъ є҆сѝ къ нбⷭ҇нымъ черто́гѡмъ. и҆ ны́нѣ со  а҆́гг҃лы влⷣчню престо́лꙋ предстоѧ̀, помина́й на́съ  чтꙋ́щихъ па́мѧть твою̀, да зове́мъ тѝ: ра́дꙋйсѧ,  а҆нтѡ́нїе ѻ҆́ч҃е на́шъ. 
І҆́косъ: 
Присносꙋ́щнагѡ немерца́ющагѡ свѣ́та ст҃ы́ѧ трⷪ҇цы  наслади́тисѧ жела́ѧ, и҆ сегѡ̀ ра́ди четыредесѧтолѣ́тное  вре́мѧ, въ є҆ди́ной пеще́рѣ те́мнѣ тебѐ затвори́въ,  ѿтꙋ́дꙋ неисхо́денъ, ѻ҆́ч҃е, пребы́лъ є҆сѝ, до́ндеже  тѣ́ло твоѐ чи́сто съ дꙋше́ю бг҃ꙋ предста́вилъ є҆сѝ.  ѿѻнꙋ́дꙋже и҆ по (с. 215) преставле́нїи, ꙗ҆́кѡ жи́въ,  ѿ гдⷭ҇а дарова̑нїѧ чꙋде́съ прїѧ́лъ є҆сѝ, и҆сцѣлѧ́ти  разли̑чныѧ болѣ̑зни ѕлѣ̀ стра́ждꙋщихъ, и҆ бѣ́сы ѿ  человѣ̑къ приходѧ́щихъ и҆згони́ти. тѣ́мже мо́лимъ тѧ̀:  моли́сѧ, ѻ҆́ч҃е, сохрани́ти безъ вре́да ѻ҆те́чество  твоѐ, гра́дъ же и҆ лю́ди, да зове́мъ тѝ: ра́дꙋйсѧ,  а҆нтѡ́нїе ѻ҆́ч҃е на́шъ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  бл҃гослове́нъ є҆сѝ. 
Повелѣ́нїемъ дꙋхо́внагѡ твоегѡ̀ настоѧ́телѧ,  бл҃же́нне а҆нтѡ́нїе, па́ки ко ѻ҆те́чествꙋ твоемꙋ̀  посыла́емь быва́еши. тѣ́мже речє́ннаѧ тебѣ̀ ѻ҆тце́мъ,  ꙗ҆́кѡ ѿ бг҃а повелѣ̑ннаѧ сотвори́лъ є҆сѝ: и҆дѣ́же  прише́дъ, ѻ҆́ч҃е, мно́гихъ дꙋ́шы гдⷭ҇ꙋ приве́лъ є҆сѝ. 
Ст҃ѣ́йшагѡ мѣ́ста, прпⷣбне а҆нтѡ́нїе, ꙗ҆́кѡ  дости́глъ, мно́гихъ житїе́мъ твои́мъ оу҆диви́лъ є҆сѝ:  вы́ше бо человѣ́ка воспрїе́мъ житїѐ, и҆́мже мно́гихъ  мїрска̑ѧ презира́ти сотвори́лъ є҆сѝ. 
А҆рхїепі́скопа і҆ларїѡ́на пеще́рꙋ ꙗ҆́кѡ  ѡ҆брѣ́тъ, трꙋдолю́бнѣ въ не́й пожи́лъ є҆сѝ, прпⷣбне,  въ моли́твахъ и҆ поще́нїихъ, до́ндеже и҆́нꙋю пеще́рꙋ  себѣ̀ содѣ́лалъ є҆сѝ: въ не́йже сподо́билсѧ є҆сѝ  го́рнѧгѡ зва́нїѧ. 
Бг҃оро́диченъ: 
Человѣ́чєскїѧ напа̑сти и҆ совѣ́ты, чⷭ҇таѧ,  разорѝ бж҃е́ственными моли́твами твои́ми, и҆ рабы̑ твоѧ̑  и҆зба́ви болѣ́зненныхъ прегрѣше́нїй: ꙗ҆́кѡ да  приснодв҃ꙋ тѧ̀ оу҆блажа́емъ. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ  мꙋчи́телѧ высо́къ пла́мень вознесло̀ є҆́сть: хрⷭ҇то́съ  же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю,  сы́й бл҃гослове́нъ и҆ препросла́вленъ. 
Вели́кагѡ трꙋдополо́жника, и҆ ревни́телѧ твоемꙋ̀  (с. 216) житїю̀, прпⷣбне а҆нтѡ́нїе, ѳеодо́сїа  бл҃же́ннаго стѧжа́лъ є҆сѝ, а҆́гг҃льскомꙋ твоемꙋ̀ житїю̀  послѣ́дꙋюща: съ ни́мже въ вы́шнихъ водворѧ́ѧсѧ, на́съ  помина́й. 
Но́ваго тѧ̀ мѡѷсе́а, ѻ҆́ч҃е, позна́хомъ,  страсте́й побѣди́телѧ: ꙗ҆́коже бо ѻ҆́нъ дре́вле  а҆мали́ка побѣди́въ, лю́ди и҆зведѐ: ты́ же, ѻ҆́ч҃е,  мно́жество мона́шествꙋющихъ въ зе́млю ѡ҆бѣтова́нїѧ  ра́йскагѡ приве́лъ є҆сѝ. 
Гра́да и҆ ѻ҆те́чества твоегѡ̀ пресе́льникъ,  ѻ҆́ч҃е, бы́лъ є҆сѝ: по па́ки бж҃їимъ промышле́нїемъ,  ко ѻ҆те́чествꙋ твоемꙋ̀ сла́внѡ свидѣ́тельствованъ  возвраща́ешисѧ, и҆дѣ́же благода́ть ѿ гдⷭ҇а, ѻ҆́ч҃е,  прїѧ́лъ є҆сѝ. 
Бг҃оро́диченъ: 
Пе́щь проѡбразова́ше твоѐ ржⷭ҇тво̀,  пренепоро́чнаѧ: ѻ҆́троки бо не ѡ҆палѝ, ꙗ҆́коже ни  ложесна̀ твоѧ̑ ѻ҆́гнь нестерпи́мый. тѣ́мже мо́лимъ тѧ̀:  ѻ҆гнѧ̀ вѣ́чнагѡ и҆зба́ви рабы̑ твоѧ̑. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Влⷣки твоегѡ̀ хрⷭ҇та̀, прпⷣбне а҆нтѡ́нїе,  смире́нїю поревнова́лъ є҆сѝ: и҆ сегѡ̀ ра́ди смире́нное  и҆ жесто́кое житїѐ возлюби́лъ є҆сѝ, земна́гѡ  пристра́стїѧ ѿрѣва́ѧсѧ. тѣ́мже по́чести ст҃ы́хъ  сподо́билсѧ є҆сѝ, и҆ съ ни́ми пое́ши гдⷭ҇а во вѣ́ки. 
Твоѐ пресла́вное оу҆спе́нїе пра́зднꙋющымъ,  блаже́нне, моли́сѧ, и҆зба́витисѧ всѣ̑мъ ѿ разли́чныхъ  напа́стей, да всѝ тебѐ прославлѧ́емъ, а҆нтѡ́нїе, и҆  превозно́симъ гдⷭ҇а во вѣ́ки. 
Ѡ҆ на́съ ми́лостивно ѻ҆́ко, а҆нтѡ́нїе, простира́й  ко влⷣцѣ, чадолю́бное показꙋ́ѧ, и҆ неѿлꙋ́чнѡ ѿ  на́съ дꙋ́хомъ пребыва́й, прпⷣбне, ꙗ҆́коже ѡ҆бѣща́лсѧ  є҆сѝ, є҆гда̀ бы́лъ є҆сѝ (с. 217) съ на́ми, да всѝ  съ тобо́ю хрⷭ҇тꙋ̀ воспое́мъ: благослови́те, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
На моле́нїе моѐ оу҆милосе́рдисѧ ны́нѣ, и҆  ра́дость мѝ въ печа́ли мѣ́стѡ да́рꙋй, да пою́ тѧ,  влⷣчце, сн҃ꙋ твоемꙋ̀ воспѣва́ѧ: гдⷭ҇а по́йте дѣла̀, и҆  превозноси́те є҆го̀ во вѣ́ки. 
И҆́нъ. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ  дѣ̑йства раздѣлѧ́ше, бж҃їимъ велѣ́нїемъ халдє́и  ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
И҆сцѣлє́нїѧ ѻ҆би̑льна, прпⷣбне, вѣ́рою  приходѧ́щымъ ко хра́мꙋ твоемꙋ̀, и҆ сꙋ́щымъ въ ско́рбехъ  оу҆тѣше́нїе подава́й, да всѝ съ тобо́ю хрⷭ҇тꙋ̀  вопїе́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
Благода́рное сїѐ пѣ́нїе приносѧ́щыѧ тѝ,  ѻ҆́ч҃е, свы́ше ми́лостивнѡ назира́й, и҆ молѝ хрⷭ҇та̀  и҆зба́вителѧ, спастѝ всѣ́хъ вопїю́щихъ є҆мꙋ̀:  благослови́те, всѧ̑ дѣла̀ гдⷭ҇нѧ, гдⷭ҇а. 
Принесе́сѧ да́ръ вседержи́телю, тобо́ю мно́жество  спаса́емыхъ, твоемꙋ̀ житїю̀ послѣ́дꙋющихъ, а҆нтѡ́нїе.  тѣ́мже молѝ спасти́сѧ всѣ̑мъ, съ тобо́ю хрⷭ҇тꙋ̀  вопїю́щымъ: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Вели́комꙋ та́инствꙋ ржⷭ҇тва̀ твоегѡ̀, кто̀ не  оу҆диви́тсѧ, бцⷣе; и҆лѝ кі́й ѧ҆зы́къ зе́менъ, и҆лѝ  оу҆́мъ безпло́тенъ и҆зрещѝ возмо́жетъ; па́че  є҆стества́ бо и҆ смы́сла, бцⷣе, зижди́телѧ родила̀  є҆сѝ. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ, всеблаже́ннаѧ  бцⷣе, чи́стаѧ приснодв҃о. 
А҆нтѡ́нїа дре́вле просїѧ́вшагѡ, тогѡ̀ житїю̀  всѧ́чески поревнова́ти потща́лсѧ є҆сѝ. ѻ҆́нъ бо въ  пꙋсты́ню є҆ди́нъ (с. 218) всели́сѧ: ты́ же въ пеще́рѣ  є҆ди́наго себѐ затвори́лъ є҆сѝ, и҆ мно́гими лѣ́ты,  ѻ҆́ч҃е, неисхо́денъ пребы́лъ є҆сѝ. 
Пече́рскомꙋ житїю̀ первонача́льникъ, и҆  наста́вникъ, ѻ҆́ч҃е, бы́лъ є҆сѝ: и҆ та́мѡ подвиза́лсѧ  є҆сѝ ꙗ҆́кѡ безпло́тенъ. тѣ́мже и҆ хрⷭ҇то́съ  дарова́нїемъ чꙋде́съ ѡ҆богати́ тѧ, прпⷣбне. 
Моє́ю рꙋкꙋ̀ воздѣѧ́нїе прїимѝ, прпⷣбне,  влⷣчнѣй подо́бѧсѧ бл҃гости, презира́ѧ прегрѣшє́нїѧ:  ты́ бо дꙋ́шꙋ оу҆ѧзви́лъ є҆сѝ хрⷭ҇то́вою любо́вїю, и҆  є҆гѡ̀ пречⷭ҇тыѧ бг҃ома́тере. ю҆́же оу҆молѝ спастѝ  дꙋ́шы на́шѧ. 
Бг҃оро́диченъ: 
Рꙋко́ю твое́ю, прпⷣбне а҆нтѡ́нїе, є҆́же къ бг҃ꙋ  воздѣѧ́нїемъ, пресла́внѡ чꙋдодѣ́йствовасѧ, моли́твами  бо твои́ми ѻ҆́гнь съ нб҃сѐ сво́диши, во ѡ҆чище́нїе  мѣ́ста хра́ма пречⷭ҇тыѧ: ю҆́же всѝ съ тобо́ю  велича́емъ. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Пахѡ́мїа вели́кагѡ, а҆́гг҃льскагѡ видѣ́нїѧ  сподо́бльшагѡсѧ, житїѐ, ѻ҆́ч҃е, подража́въ,  равноа́гг҃льнѡ въ пеще́рѣ пожи́лъ є҆сѝ. тѣ́мже и҆  равноа́гг҃льнꙋю по́честь сподо́билсѧ є҆сѝ прїѧ́ти,  а҆нтѡ́нїе. 
Два́жды. 
И҆́же ѿ ст҃ы́ѧ горы̀ пꙋте́мъ ведꙋ́щимъ, ѻ҆́ч҃е,  мѣ́ста кі́евскагѡ дости́глъ є҆сѝ, и҆дѣ́же бѧ́ше  оу҆го́дно влⷣчцы мт҃ре бж҃їѧ хра́мꙋ воздви́гнꙋтисѧ: и҆  та́мѡ хра́мъ прече́стенъ въ сла́вꙋ бг҃ома́тере, кꙋ́пнѡ со  блаже́ннымъ ѳеодо́сїемъ воздви́глъ є҆сѝ. тѣ́мже тѧ̀  всѝ съ ни́мъ велича́емъ. 
Бг҃оро́диченъ: 
Свѣтороди́тельнице дв҃о, дꙋшѝ моеѧ̀ ѻ҆́блакъ  ѿженѝ, и҆ дава́й чи́стѡ зрѣ́ти, влⷣчце,  спаси́тельнꙋю добро́тꙋ возсїѧ́вшꙋю неизглаго́ланнѡ, и҆зъ  твоеѧ̀ пречⷭ҇тыѧ оу҆тро́бы во свѣ́тъ ꙗ҆зы́кѡвъ,  препѣ́таѧ. (с. 219) 
Свѣти́ленъ: 
Жите́йское сладостра́стїе оу҆мертви́лъ є҆сѝ,  а҆нтѡ́нїе: сла́вꙋ же маловре́меннꙋю позна́въ, сеѧ̀  вско́рѣ ѿстꙋпи́лъ є҆сѝ, тѣ́снымъ пꙋте́мъ и҆зво́ливъ  ходи́ти, ведꙋ́щимъ къ ра́йскомꙋ простра́нствꙋ. тѣ́мже  моли́сѧ, а҆нтѡ́нїе, спасти́сѧ тебѐ почита́ющымъ. 
Два́жды. 
Сла́ва, и҆ ны́нѣ, бг҃оро́диченъ: 
Бцⷣꙋ тѧ̀ вои́стиннꙋ и҆сповѣ́дающе, влⷣчце,  и҆̀же тобо́ю спаса́емїи: ты́ бо бг҃а родила̀ є҆сѝ,  разо́ршаго крⷭ҇то́мъ сме́рть, и҆ къ себѣ̀ привле́кша  преподо́бныхъ собо́ры, съ ни́миже тѧ̀ восхвалѧ́емъ, дв҃о. 
На хвали́техъ стїхи̑ры на д҃, гла́съ в҃. Подо́бенъ:  Є҆гда̀ ѿ дре́ва: 
Жела́ѧ ви́дѣти неизрече́ннꙋю ра́дость ст҃ы́хъ, и҆  весє́лїѧ пра́ведныхъ, бг҃ꙋ оу҆годи́вшихъ, всѧ́ко  весе́лїе, є҆́же въ мі́рѣ, возненави́дѣлъ є҆сѝ, но въ  постѣ́хъ, и҆ слеза́хъ проводи́въ днѝ твоѧ̑, до́ндеже и҆  стра̑сти тѣлє́сныѧ оу҆мертви́лъ є҆сѝ. тѣ́мже и҆  сподо́билсѧ є҆сѝ пра́ведныхъ ра́дованїѧ: съ ни́миже  моли́сѧ, спасти́сѧ дꙋша́мъ на́шымъ. 
Два́жды. 
Дне́сь похва́льнꙋю пѣ́снь въ па́мѧти твое́й,  а҆нтѡ́нїе, тебѣ̀ приносѧ́щихъ прїимѝ, и҆ предварѝ къ  бг҃ꙋ моли́твами твои́ми, и҆ и҆зба́ви на́съ ѿ шꙋ́ѧгѡ  стоѧ́нїѧ, и҆ и҆збра́нныхъ ча́сти сочета́ти молѝ: да  тебѐ всѝ ꙗ҆́кѡ те́плаго предста́телѧ досто́йнѡ  оу҆блажа́емъ. 
Въ те́мномъ мѣ́стѣ ꙗ҆́кѡ ѕвѣзда̀ возсїѧ́лъ  є҆сѝ, прпⷣбне, и҆ мра̑чнаѧ ли́ца бѣсѡ́въ посрами́лъ  є҆сѝ, премꙋ́дре: ѿню́дꙋже возше́дъ къ нб҃сє́мъ, со  дерзнове́нїемъ прⷭ҇то́лꙋ хрⷭ҇то́вꙋ предстоѧ̀, помина́й  пра́зднꙋющихъ па́мѧть твою̀, прпⷣбне, ми́лость  ѡ҆брѣстѝ на́мъ въ де́нь сꙋ́дный. 
Сла́ва, гла́съ и҃: 
Ѻ҆те́чество твоѐ, прпⷣбне ѻ҆́ч҃е а҆нтѡ́нїе,  ѡ҆ста́вивъ, и҆ (с. 220) во́льное стра́нство гдⷭ҇а ра́ди  прїе́мь, трꙋды̀ до́лгагѡ пꙋтѝ ше́ствїѧ, жа́ждꙋ и҆  гла́дъ, стꙋ́день же и҆ зно́й хрⷭ҇та̀ ра́ди претерпѣ́лъ  є҆сѝ. тѣ́мже и҆ слы́шиши: благі́й ра́бе и҆ вѣ́рный,  вни́ди въ ра́дость гдⷭ҇а твоегѡ̀. сегѡ́ же гла́са и҆  на́мъ оу҆слы́шати, ѻ҆́ч҃е, моли́сѧ, да всегда̀ твою̀  па́мѧть любо́вїю оу҆блажа́емъ. 
И҆ ны́нѣ, бг҃оро́диченъ: Влⷣчце, прїимѝ: 
Славосло́вїе вели́кое. И҆ ѿпꙋ́стъ. 
На лїтꙋргі́и, прокі́менъ, гла́съ з҃: Честна̀ предъ  гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ къ гала́тѡмъ, зача́ло сг҃ї. А҆ллилꙋ́їа, гла́съ  ѕ҃: Блаже́нъ мꙋ́жъ боѧ́йсѧ гдⷭ҇а: Сті́хъ: Си́льно  на землѝ бꙋ́детъ сѣ́мѧ є҆гѡ̀. Є҆ѵⷢ҇лїе матѳе́а,  зача́ло і҃. Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 220) 
Мѣ́сѧца тогѡ́же въ а҃ї-й де́нь. 
Ст҃ы́ѧ мч҃ницы и҆ прехва́льныѧ є҆ѵфи́мїи, си́рѣчь,  предѣ́ла ѻ҆тцє́въ: 
И҆ преставле́нїе бл҃же́нныѧ ѻ҆́льги, кнѧги́ни  рѡссі́йскїѧ, во ст҃о́мъ креще́нїи нарече́нныѧ є҆ле́ны. 
На Гдⷭ҇и, воззва́хъ, стїхи̑ры, на ѕ҃. Є҆ѵфи́мїи  г҃, гла́съ и҃. 
Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ, ꙳ гдⷭ҇нѧ а҆́гница, ꙳  тогѡ̀ во́льной подо́бѧщисѧ ме́ртвости ꙳ болѣ́зньми  страда́нїѧ, ꙳ лежа́щи во гро́бѣ, ꙳ кро́ве и҆злїѧ́нїе  и҆сточа́етъ си́лою дх҃а. ꙳ ю҆́же почерпа́юще дꙋша́мъ на  ѡ҆чище́нїе, ꙳ всѧ́ческихъ хвалꙋ̀ ꙳ прино́симъ бг҃ꙋ  всегда̀. (с. 221) 
Ѽ пресла́внагѡ чꙋдесѐ, ꙳ ка́кѡ оу҆́бѡ ме́ртвымъ  є҆стество́мъ, ꙳ прехва́льнаѧ стоѧ́ше страстоно́сица  дне́сь, ꙳ бж҃е́ственный сви́токъ держа́щи, ꙳  сопроти̑внымъ є҆гѡ̀ не даю́щи, ꙳ ѻ҆тцє́мъ же  ввѣрѧ́юще. ꙳ ѽ мч҃нице сла́внаѧ, вселе́нныѧ похвало̀, ꙳  спаса́й ны́нѣ моли́твами твои́ми ꙳ незы́блемꙋ цр҃ковь  хрⷭ҇то́вꙋ. 
Бжⷭ҇твенныхъ ѻ҆тє́цъ собра́нїе, ꙳ вѣ́ры  предѣ́лъ ꙳, на твоѧ̑ пє́рси полага́етъ: ꙳ є҆го́же  оу҆́бѡ пресла́внаѧ прїе́мши, ꙳ хранѧ́щи бжⷭ҇твеннꙋю  вѣ́рꙋ непоколеби́мꙋ, ꙳ и҆ побѣжда́ющи всѧ́кꙋ є҆́ресь,  ꙳ и҆ посрамлѧ́ющи лжесла̑вныѧ застꙋ́пники. ꙳ тѣ́мже тѧ̀  чти́мъ ꙳ и҆ оу҆блажа́емъ. 
И҆́ны стїхи̑ры ѻ҆́льги, гла́съ д҃. Подо́бенъ:  Ꙗ҆́кѡ до́блѧ: 
Ꙗ҆́кѡ со́лнце возсїѧ̀ на́мъ, ꙳ пресла́внаѧ  па́мѧть твоѧ̀, ѻ҆́льго бг҃омꙋ́драѧ, ꙳ ма́ти кнѧзе́й  рѡссі́йскихъ, ꙳ хрⷭ҇то́ва мизи́ница, а҆пⷭ҇льскимъ  оу҆че́нїемъ воспита́на, ꙳ возмогла̀ є҆сѝ на кꙋмі́ры,  па́че же на дїа́вола. ꙳ си́лою ст҃а́гѡ дх҃а  просвѣща́ема, ꙳ ѿ тмы̀ неразꙋ́мїѧ всю̀ странꙋ̀, ꙳ и҆  лю́ди къ бг҃ꙋ привела̀ є҆сѝ. ꙳ є҆го́же молѝ ѡ҆  творѧ́щихъ твою̀ па́мѧть. 
Въ ра́зꙋмѣ дꙋхо́вномъ, ꙳ и҆́мже посрами́ла є҆сѝ  врага̀ прельсти́вшаго є҆́ѵꙋ, ꙳ и҆ сегѡ̀ ѻ҆рꙋ́жїе  сломи́ла є҆сѝ, ꙳ бг҃осажде́нный ра́й церко́вный	  создала̀ є҆сѝ: ꙳ въ не́мже дре́во живо́тное крⷭ҇тъ  водрꙋзи́ла є҆сѝ, ꙳ и҆ трапе́зꙋ бж҃їѧ бра́шна и҆мꙋ́щи, ꙳  и҆сто́чникъ неисчерпа́емый кро́ве хрⷭ҇то́вы. ꙳ є҆гѡ́же  пи́вши нетлѣ́нна пребыва́еши, ꙳ за всѧ̑ ны̀ молѧ́щисѧ  при́снѡ. 
Дꙋхо́внѡ возвесели́тесѧ ꙳ рѡссі́йстїи концы̀, ꙳  па́мѧть чтꙋ́ще ѻ҆́льги бг҃омꙋ́дрыѧ: ꙳ мо́литсѧ бо вы́нꙋ  ко хрⷭ҇тꙋ̀ ꙳ съ чꙋдотво́рцами и҆ мꙋ́чениками, ꙳  помо́щницꙋ и҆мꙋ́щи ст҃ꙋ́ю бцⷣꙋ, и҆зба́витисѧ ѿ бѣ́дъ  и҆ печа́лей, вѣ́рою пою́щымъ ю҆̀, ꙳ и҆ кла́нѧющымсѧ  ра́цѣ нетлѣ́ннагѡ є҆ѧ̀ тѣ́ла. (с. 222) 
Сла́ва, гла́съ ѕ҃: 
Ѡ҆деснꙋ́ю сп҃са предста̀ дв҃а, и҆ страстоно́сица  и҆ мꙋ́ченица є҆ѵфи́мїа, ѡ҆дѣ́ѧна добродѣ́тельми  побѣ́дными, и҆ преꙋкра́шена є҆ле́емъ чистоты̀, и҆  кро́вїю страда́нїѧ, и҆ вопїю́щи къ немꙋ̀, ра́достнѡ  свѣщꙋ̀ держа́щи: въ воню̀ благоꙋха́нїѧ твоегѡ̀ теко́хъ,  хрⷭ҇тѐ бж҃е, ꙗ҆́кѡ оу҆ѧ́звена твое́ю любо́вїю а҆́зъ,  не ѿлꙋчѝ менѐ, женишѐ нбⷭ҇ный. тоѧ̀ моли́твами  послѝ на́мъ, всеси́льне сп҃се, ми́лѡсти твоѧ̑. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце  твоѐ про́йде, ꙳ пречⷭ҇таѧ влⷣчце, ꙳ є҆гда̀ оу҆зрѣ́ла  є҆сѝ и҆зъ тебє̀ возсїѧ́вшаго, ꙳ неизрече́ннымъ  сло́вомъ, ꙳ ѿ беззако́нныхъ ꙗ҆́кѡ ѡ҆сꙋжде́на  возноси́ма на крⷭ҇тъ, ꙳ ѻ҆́цтомъ и҆ же́лчїю напоѧ́емаго,  ꙳ ре́бра же пробода́ема, ꙳ и҆ рꙋ́цѣ и҆ но́зѣ  пригвожда́емы, ꙳ и҆ рыда́ющи восклица́ла є҆сѝ ꙳ мт҃рски  вопїю́щи: ꙳ что̀ сїѐ, ча́до сладча́йшее, ꙳ но́вое  та́инство; 
На стїхо́внѣ ѻ҆ктѡ́иха. Та́же глаго́лемъ  припѣ́въ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. И҆ пое́мъ стїхи́рꙋ, гла́съ и҃. 
Пѣ́сньми да почти́тсѧ мꙋ́ченица хрⷭ҇то́ва:  подоба́етъ бо вои́стиннꙋ є҆́й хвала́мъ сосло́вїе, ꙗ҆́кѡ  и҆спле́тши вѣне́цъ своемꙋ̀ верхꙋ̀. сїѧ́ бо вои́стиннꙋ  неꙋкло́нна и҆ тверда̀, мно́гихъ мꙋчи́телей сꙋрѡ́вства  низложѝ. тѣ́мже и҆ зовѧ́ше ра́достнѡ стра́ждꙋщи: ты́ ми  бꙋ́ди, гдⷭ҇и, по́мощь, и҆ не ѡ҆ста́ви менє̀. 
Сла́ва, гла́съ ѕ҃: 
Ѡ҆дѣ́ѧна добродѣ́тельми, и҆ просвѣще́на  по́мысломъ, мѵ́ро пролива́ющи въ сердца̀ вѣ́рныхъ, ѿ  востѡ́къ возсїѧ́вши ꙗ҆́кѡ ѕвѣзда̀ свѣ́тлаѧ, и҆ собо́ръ  сотво́рши, ст҃а́гѡ дх҃а прише́ствїемъ бжⷭ҇твенныхъ  ѻ҆тє́цъ, не преста́й ѡ҆ на́съ молѧ́щи ко хрⷭ҇тꙋ̀,  є҆ѵфи́мїе всехва́льнаѧ, спасти́сѧ дꙋша́мъ на́шымъ. (с.  223) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Лю́ди беззако́ннѣйшыѧ, безъ пра́вды пригвожда́ющѧ  тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи,  ꙗ҆́коже сѷмеѡ́нъ проречѐ, оу҆тро́бою, сп҃се,  оу҆ѧзвлѧ́шесѧ. 
Тропа́рь, гла́съ д҃: 
А҆́гница твоѧ̀, і҆и҃се, є҆ѵфи́мїа зове́тъ  ве́лїимъ гла́сомъ: тебѐ, женишѐ мо́й, люблю̀, и҆ тебѐ  и҆́щꙋщи страда́льчествꙋю, и҆ сраспина́юсѧ, и҆  спогреба́юсѧ креще́нїю твоемꙋ̀, и҆ страждꙋ̀ тебє̀ ра́ди,  ꙗ҆́кѡ да црⷭ҇твꙋю въ тебѣ̀, и҆ оу҆мира́ю за тѧ̀, да и҆  живꙋ̀ съ тобо́ю: но ꙗ҆́кѡ же́ртвꙋ непоро́чнꙋю, прїими́  мѧ, съ любо́вїю поже́ршꙋюсѧ тебѣ̀. тоѧ̀ моли́твами,  ꙗ҆́кѡ ми́лостивъ, спасѝ дꙋ́шы на́шѧ. 
И҆лѝ се́й тропа́рь, гла́съ то́йже: 
Жениха̀ твоего̀ хрⷭ҇та̀ возлюби́вши, и҆ свѣщꙋ̀  твою̀ свѣ́тлꙋ оу҆гото́вльши, добродѣ́тельми возсїѧ́вши  всехва́льнаѧ є҆ѵфи́мїе: тѣ́мъ возшла̀ є҆сѝ съ ни́мъ  на бра́къ, вѣне́цъ страда́нїѧ ѿ негѡ̀ прїе́мши: но ѿ  бѣ́дъ и҆зба́ви на́съ, чтꙋ́щихъ вѣ́рою па́мѧть твою̀. 
Сла́ва ѻ҆́льги, гла́съ а҃: 
Крила́ми бг҃оразꙋ́мїѧ впери́вши тво́й оу҆́мъ,  возлетѣ́ла є҆сѝ превы́ше ви́димыѧ тва́ри, взыска́вши  бг҃а и҆ творца̀ всѧ́ческихъ: и҆ того̀ ѡ҆брѣ́тши, па́ки  рожде́нїе креще́нїемъ прїѧ́ла є҆сѝ: дре́ва живо́тнагѡ  наслажда́ющисѧ, нетлѣ́нна во вѣ́ки пребыва́еши,  ѻ҆́льго присносла́внаѧ. 
На оу҆́трени канѡ́нъ ѻ҆ктѡ́иха є҆ди́нъ: И҆ ст҃ы́ѧ  є҆ѵфи́мїи на д҃. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре, і҆и҃лѧ же бѣглеца̀, пѣшехо́дца  спасѐ, пѣ́снь бг҃ови воспѣва́юща. 
Чи́стыми лꙋча́ми дꙋ́ха ѡ҆блиста́ющи, и҆ мра́чнꙋю  (с. 224) пре́лести тмꙋ̀ разо́рши, но́щь разрѣшѝ  безмѣ́рныхъ ѕѡ́лъ мои́хъ, и҆ просвѣще́нїе мѝ пода́ждь,  мꙋ́ченице страстоте́рпице прехва́льнаѧ. 
Болѣ̑зни плѡтскі́ѧ до́блественнѣ претерпѣ́ла  є҆сѝ, и҆ къ неболѣ́зненномꙋ ра́достнѡ наслажде́нїю,  мꙋ́ченице, преминꙋ́ла є҆сѝ. тѣ́мже молю̀ тѧ̀: дꙋшѝ  моеѧ̀ болѣ́знь твои́ми моли́твами претворѝ, и҆ ко  спасе́нїю наста́ви. 
Невѣ́сто честна́ѧ и҆ чи́стаѧ и҆ нескве́рнаѧ цр҃ѧ̀  хрⷭ҇та̀, ѕлы̑ѧ сквє́рны дꙋшѝ моеѧ̀ ѡ҆чи́сти, болѣ́знь  мою̀ и҆сцѣлѝ, неисцѣ̑льныѧ стра̑сти оу҆врачꙋ́й  се́рдца моегѡ̀, ꙗ҆́кѡ да восхвалю́ тѧ спаса́емый. 
Бг҃оро́диченъ: 
Ꙗ҆̀же ѿ землѝ до нб҃съ досѧ́жꙋши лѣ́ствица  нбⷭ҇наѧ, по не́йже бг҃ъ сло́во къ человѣ́кѡмъ сни́де,  бл҃гослове́ннаѧ чⷭ҇таѧ, несказа́нно чꙋ́до, недомы́сленно  видѣ́нїе, спаса́й къ тебѣ̀ прибѣга́ющыѧ. 
Канѡ́нъ ѻ҆́льги, на д҃. 
Гла́съ є҃. Пѣ́снь а҃. І҆рмо́съ: 
Велича́ваго фараѡ́на въ мо́ри потопи́вша со  ѻ҆рꙋ́жїемъ и҆ вса̑дники, і҆и҃лѧ же пресла́внѡ спа́сша,  и҆ по сꙋ́хꙋ прове́дша, пое́мъ хрⷭ҇та̀, ꙗ҆́кѡ  просла́висѧ. 
Вели́чїе на́ше и҆ похвала̀ ты̀ є҆сѝ, ѻ҆́льго  бг҃омꙋ́драѧ: тобо́ю бо ѿ і҆́дѡльскїѧ ле́сти  свободи́хомсѧ, ны́нѣ моли́сѧ за ро́дъ и҆ ро́ды, и҆̀хже  бг҃ꙋ привела̀ є҆сѝ, пою́щи хрⷭ҇та̀: ꙗ҆́кѡ просла́висѧ. 
Велича́ваго дїа́вола и҆зъ рѡссі́и прогна́ла  є҆сѝ, нечести̑выѧ кꙋмі́ры ѿню́дъ сокрꙋши́вши: всѧ̑  лю́ди ѿ беззако́нїѧ свободи́ла є҆сѝ, мꙋ́дростїю  наꙋча́ющи, пѣ́ти хрⷭ҇та̀, ꙗ҆́кѡ просла́висѧ. 
Че́рность грѣхо́внꙋю ба́нею креще́нїѧ ѿню́дъ  ѿмы́ла є҆сѝ, хрⷭ҇та̀ возлюби́ла є҆сѝ: є҆мꙋ́же  предстоѧ́щи, моли́сѧ за рабы̑ твоѧ̑, вѣ́рнѡ сла́вѧщыѧ  тѧ̀. (с. 225) 
Бг҃оро́диченъ: 
И҆са́їа тѧ̀ же́злъ нарица́етъ, пречⷭ҇таѧ, дв҃дъ же  тѧ̀ прⷭ҇то́лъ гдⷭ҇ень, а҆ввакꙋ́мъ приѡсѣне́ннꙋю го́рꙋ,  кꙋпинꙋ́ же тѧ̀ мѡѷсе́й: мы́ же тѧ̀ мт҃рь бж҃їю  нарица́емъ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Рѧ́снами ꙗ҆́кѡ златы́ми тѧ̀, страда́льческими  бїє́нїи ѡ҆дѣ́ѧннꙋ, дв҃о, пребога́тое сло́во ви́дѣвъ,  въ нбⷭ҇наѧ жили̑ща безпло́тныхъ чинѡ́въ, ра́доватисѧ  приведѐ. 
Во бл҃гово́нїе, мч҃нице, мѵ́ра, ѿ чи́стыѧ  возсїѧ́вшагѡ потекла̀ є҆сѝ оу҆се́рднѡ, мѵ́ро  бжⷭ҇твенныхъ и҆сцѣле́нїй мі́рꙋ и҆сточи́ла є҆сѝ.  тѣ́мже вопїю̀: смра̑дныѧ стра̑сти се́рдца моегѡ̀ ны́нѣ  ѿженѝ. 
Дꙋ́шꙋ мою̀ недꙋ́гꙋющꙋю тлетво́рными страстьмѝ, и҆  къ стремни́намъ пре́лести попо́лзшꙋюсѧ, мꙋ́ченице  прехва́льнаѧ, ѡ҆сѣнє́нїи бжⷭ҇твенными и҆сцѣлѝ, и҆  оу҆твердѝ не побѣжда́тисѧ. 
Бг҃оро́диченъ: 
Ра́дꙋйсѧ, є҆ди́на ро́ждши всѧ́ческихъ гдⷭ҇а:  ра́дꙋйсѧ, жи́знь и҆схода́таившаѧ: ра́дꙋйсѧ,  приѡсѣне́ннаѧ и҆ несѣко́маѧ горо̀, вѣ́рныхъ  оу҆твержде́нїе, є҆ди́на всенепоро́чнаѧ. 
И҆́нъ. І҆рмо́съ: 
Держа́вною рꙋко́ю и҆ си́льнымъ сло́вомъ нб҃о и҆  зе́млю сотвори́лъ є҆сѝ: ю҆́же твое́ю кро́вїю и҆скꙋпи́лъ  є҆сѝ цр҃ковь твою̀, ꙗ҆̀же ѡ҆ тебѣ̀ оу҆твержда́етсѧ  зовꙋ́щи: ꙗ҆́кѡ нѣ́сть свѧ́тъ, ра́звѣ тебє̀, гдⷭ҇и. 
Держа́вною рꙋко́ю, и҆ мꙋ́дрыми словесы̀, и҆  си́льнымъ сло́вомъ, оу҆чи́ла є҆сѝ твоего̀ сы́на  зако́нꙋ хрⷭ҇то́вꙋ, и҆ лю́демъ возбрани́ла є҆сѝ жре́ти  і҆́дѡлѡмъ, ѻ҆́льго пресла́внаѧ: въ па́мѧть твою̀ ны́нѣ  соше́дшесѧ, тебѐ прославлѧ́емъ. 
Ты̀ ꙗ҆́кѡ пчела̀ добрꙋ̀ ра́зꙋмꙋ дале́че  цвѣтꙋ́щїѧ (с. 226) хрⷭ҇то́вы вѣ́ры взыска́ла є҆сѝ, и҆  ꙗ҆́кѡ поро́дный ме́дъ креще́нїе, въ ца́рствꙋющемъ  гра́дѣ ѡ҆брѣ́тши, твоемꙋ̀ гра́дꙋ и҆ лю́демъ дарова́ла  є҆сѝ: є҆го́же всѝ насыще́ни, го́рести грѣха̀  ѿбѣга́ютъ. 
Ве́сь похва́льный гла́съ, и҆ мольбꙋ́ ти, ѻ҆́льго,  прино́симъ, тобо́ю бо бг҃а позна́хомъ. є҆мꙋ́же ны́нѣ  предстои́ши, просѝ ми́ра ѻ҆те́чествꙋ, и҆ на пога̑ныѧ  побѣ́ды, и҆ дꙋша́мъ на́шымъ ѡ҆ставле́нїѧ грѣхѡ́въ,  пою́щымъ тѧ̀, присноблаже́ннаѧ. 
Бг҃оро́диченъ: 
Прїѧ́телище ꙗ҆ви́ласѧ є҆сѝ, дв҃о,  непристꙋ́пнагѡ бг҃а, тѣ́мъ тѧ̀ пою́тъ непреста́ннѡ  а҆́гг҃льстїи чи́ни, повинꙋ́ющесѧ влⷣцѣ: ты́ бо родила̀  є҆сѝ сло́во ѻ҆́ч҃ее, собезнача́льное, безъ ѻ҆тца̀: ѽ  чꙋ́до. ст҃ы́й дх҃ъ ѡ҆сѣни́ тѧ. 
Конда́къ ѻ҆́льги, гла́съ д҃. Подо́бенъ: Ꙗ҆ви́лсѧ  є҆сѝ дне́сь: 
Воспое́мъ дне́сь бл҃годѣ́телѧ всѣ́хъ бг҃а,  просла́вльшаго въ рѡссі́и ѻ҆́льгꙋ бг҃омꙋ́дрꙋю, да  моли́твами є҆ѧ̀ пода́стъ дꙋша́мъ на́шымъ грѣхѡ́въ  ѡ҆ставле́нїе. 
Та́же сѣда́ленъ є҆ѵфи́мїи, гла́съ и҃. Подо́бенъ:  Премꙋ́дрости: 
Крове́й твои́хъ стрꙋѧ́ми, мꙋ́ченице хрⷭ҇то́ва,  пото́пъ нечести̑вымъ при́снѡ дѣ́йствꙋеши, всехва́льнаѧ:  тꙋ́чами же благода́тными словє́сныѧ ни̑вы напаѧ́ющи  всегда̀, въ ни́хже возрасти́ла є҆сѝ кла́съ вѣ́ры.  тѣ́мъ пресла́внѡ и҆ по сме́рти ꙗ҆ви́ласѧ є҆сѝ  ѻ҆́блакъ, и҆сточа́ющъ живо́тное свидѣ́тельство,  страстоте́рпице прехва́льнаѧ: моли́сѧ хрⷭ҇тꙋ̀ бг҃ꙋ,  согрѣше́нїй ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть твою̀. 
Два́жды. 
Сла́ва, сѣда́ленъ ѻ҆́льги, гла́съ а҃. Подо́бенъ:  Ка́мени запеча́танꙋ: 
Крила́ми бг҃оразꙋ́мїѧ впери́вши тво́й оу҆́мъ,  возлетѣ́ла є҆сѝ превы́ше ви́димыѧ тва́ри, взыска́ющи  творца̀ всѧ́ческихъ: и҆ того̀ ѡ҆брѣ́тши, па́ки  порожде́нїе креще́нїемъ прїѧ́ла є҆сѝ: и҆ дре́ва  живо́тнагѡ крⷭ҇та̀ хрⷭ҇то́ва (с. 227) насла́ждшисѧ,  нетлѣ́нна во вѣ́ки пребыва́еши, ѻ҆́льго пребл҃же́ннаѧ. 
И҆ ны́нѣ, бг҃оро́диченъ: 
Рꙋ́цѣ твоѝ бжⷭ҇твеннїи, и҆́миже созда́телѧ  понесла̀ є҆сѝ, дв҃о прест҃а́ѧ, вопло́щшагосѧ  благосты́нею, просте́рши оу҆молѝ є҆го̀, и҆зба́вити  на́съ ѿ и҆скꙋше́нїй, и҆ страсте́й, и҆ бѣ́дъ,  хва́лѧщихъ тѧ̀ любо́вїю и҆ вопїю́щихъ: сла́ва  все́льшемꙋсѧ въ тѧ̀, сла́ва проше́дшемꙋ и҆зъ тебє̀,  сла́ва и҆зба́вльшемꙋ на́съ ржⷭ҇тво́мъ твои́мъ. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва  на крⷭ҇тѣ̀ просте́рта, вопїѧ́ше: сн҃е мо́й,  собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ  сїѐ смотре́нїе, и҆́мже спа́слъ є҆сѝ пречⷭ҇тыхъ рꙋ́къ  твои́хъ, ще́дре, созда́нїе; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Себѐ сама́го пла́чꙋ, житїѐ неиспра́влено и҆мѣ́ѧ  всегда̀: мꙋ́ченице сла́внаѧ, помози́ ми, и҆ бꙋ́дꙋщагѡ  сꙋда̀ свободѝ. 
Ꙗ҆́же ѻ҆́гнь є҆динора́вный, бжⷭ҇твенными  ѡ҆дождє́нїи оу҆вѧди́вши, ѻ҆гнѧ́ мѧ свободѝ, и҆  вѣ́чнагѡ ѡ҆сꙋжде́нїѧ. 
Дѣ́вства сосꙋ́дъ, дх҃а ст҃а́гѡ жили́ще,  є҆ѵфи́мїе, всѧ́кагѡ мѧ̀ и҆зба́ви сопроти́внагѡ вре́да  хода́тайствомъ твои́мъ. 
Бг҃оро́диченъ: 
Милосе́рдїѧ твоегѡ̀ бе́зднꙋ, призыва́ющꙋ пода́ждь  мѝ, ꙗ҆́же бл҃госе́рдаго ро́ждши, и҆ сп҃са всѣ́хъ  пою́щихъ тѧ̀. 
И҆́нъ. І҆рмо́съ: 
Дх҃омъ бж҃їимъ ѡ҆чи́щсѧ прⷪ҇ро́къ дыха́ющимъ въ  не́мъ, а҆ввакꙋ́мъ бжⷭ҇твенный боѧ́сѧ глаго́лаше: внегда̀  прибли́жатсѧ лѣ́та, позна́нъ бꙋ́деши, бж҃е, на спасе́нїе  человѣ́кѡвъ. 
Дх҃ъ бж҃їй почѝ на тебѣ̀, ꙗ҆́кѡ на деввѡ́рѣ  прⷪ҇ро́чицѣ дре́вле: и҆́мже просвѣти́вшисѧ,  оу҆крѣплѧ́ющи влади́мїра (с. 228) разꙋ́мнаго, сїса́рꙋ  дїа́вола низложи́ла є҆сѝ въ сѣ́ти є҆гѡ̀ креще́нїемъ,  ꙗ҆́кѡ и҆ вара́комъ въ пото́цѣ кі́ссѡвѣ пре́жде. 
Быстринѣ̀ подо́бѧщисѧ, ѻ҆́льго бг҃омꙋ́драѧ,  сокрꙋше́ннымъ се́рдцемъ ста̀ молѧ́щисѧ къ бг҃ꙋ,  и҆зба́вила є҆сѝ ро́дъ твои́хъ люде́й ѿ ѡ҆скорбле́нїѧ  кꙋмі́рскагѡ, и҆ ѿ плѣне́нїѧ вра́жїѧ свободи́ла є҆сѝ,  хрⷭ҇та̀ призыва́ющи на по́мощь на́шꙋ. 
Въ наро́читый де́нь ст҃а́гѡ твоегѡ̀ преставле́нїѧ,  ра́достнѡ пра́зднꙋемъ, пѣ́снь моле́бнꙋю хрⷭ҇тꙋ̀  возсыла́юще, нетлѣ́ннымъ вѣнце́мъ вѣнча́вшемꙋ тѧ̀,  ѻ҆́льго бг҃омꙋ́драѧ: просѝ на́мъ ѡ҆ставле́нїѧ  грѣхѡ́въ, сла́вѧщымъ тѧ̀ вѣ́рнѡ. 
Бг҃оро́диченъ: 
Тѧ̀ ѿ ко́рене і҆ессе́ева процвѣ́тшꙋю, и҆са́їа  ꙗ҆́коже проречѐ, хрⷭ҇та̀ цвѣ́тъ прозѧ́бшꙋю, и҆  первонача́льнаго пло́тїю носи́вшꙋю и҆ же́злъ бж҃їѧ дх҃а,  хва́лимъ тѧ̀, ꙗ҆́кѡ бж҃їю мт҃рь, и҆ чⷭ҇тꙋю дв҃ꙋ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ꙗ҆́коже посредѣ̀ ѕвѣ́здъ, со́лнце  многосвѣ́тло, мꙋ́ченице, просїѧ́ла є҆сѝ, сꙋ́щымъ съ  тобо́ю мꙋ́ченикѡмъ, и҆ мі́ръ страда́нїемъ ѡ҆зари́ла  є҆сѝ. но молю́тисѧ, ѡ҆мраче́нное моѐ се́рдце страсте́й  мгло́ю, просвѣтѝ. 
Неꙋсы́пною моли́твою оу҆спѝ, всехва́льнаѧ,  дꙋшетлѣ̑нныѧ се́рдца моегѡ̀ стра̑сти: и҆ бо́дрость  бжⷭ҇твеннꙋю пода́ждь мѝ, лежа́щемꙋ на ѻ҆дрѣ̀  оу҆ны́нїѧ, лѣ́ности же снꙋ̀ порабоще́нꙋ. 
Ловє́цъ лꙋка́выхъ мѧ̀ сѣ̑ти запѧ́ша, ꙗ҆́коже  пти́цꙋ, и҆ лю́тѣ оу҆ѧзви́хсѧ, и҆ рꙋка́ми ѕлы́ми ны́нѣ  держи́мь є҆́смь. и҆збра́ннаѧ гдⷭ҇нѧ голꙋби́це, помози́  ми, и҆ ѿ си́хъ ѕло́бы и҆схитѝ. (с. 229) 
Бг҃оро́диченъ: 
Ма́тернее дерзнове́нїе, є҆́же къ сн҃ꙋ твоемꙋ̀  и҆мꙋ́щи, всечи́стаѧ, сро́днагѡ промышле́нїѧ є҆́же ѡ҆  на́съ, не пре́зри, мо́лимсѧ: ꙗ҆́кѡ тѧ̀ и҆ є҆ди́нꙋ  хрⷭ҇тїа́не ко влⷣцѣ, ѡ҆чище́нїе ми́лостивно  предлага́емъ. 
И҆́нъ. І҆рмо́съ: 
Сло́во бж҃їе всеси́льное, ми́ръ всемꙋ̀ мі́рꙋ  послѝ, и҆ свѣ́томъ и҆́стиннымъ ѡ҆свѣща́ѧ и҆  просвѣща́ѧ всѧ̑, и҆зъ но́щи тѧ̀ сла́вѧщыѧ. 
Ꙗ҆́кѡ голꙋби́ца цѣломꙋ́дреннаѧ, на фі́нїѯъ  добродѣ́телей возшла̀ є҆сѝ, крилѣ̀ свѧщє́ннѣ  посрє́бреннѣ и҆мꙋ́щи: и҆́миже возлетѣ́вши въ ра́йстѣй  пи́щи возгнѣзди́ласѧ є҆сѝ, сла́внаѧ ѻ҆́льго. 
Ѡ҆ тебѣ̀ поѧ́ше соломѡ́нъ пре́жде: внѣ̀  вїногра́да ца́рскаѧ ма́слина процвѣтѐ. ты́ бо ст҃ы́й  гре́знъ креще́нїемъ въ рѡссі́и насади́ла є҆сѝ, творѧ́щи  пло́дъ покаѧ́нїѧ, ѡ҆ не́мже са́мъ хрⷭ҇то́съ весели́тсѧ. 
Оу҆милосе́рдисѧ, влⷣко, на новопросвѣщє́нныѧ  лю́ди твоѧ̑, не преда́ждь на́съ въ рꙋ́ки пога́ныхъ, за  мно́жество беззако́нїй на́шихъ: но моли́твами наста́вницы  на́шеѧ ѻ҆́льги, и҆зба́ви ны̀ ѿ всѧ́кїѧ напа́сти. 
Бг҃оро́диченъ: 
Кропи́те всѝ, ꙗ҆́коже пи́шетсѧ, ѻ҆́блацы  весє́лїѧ зємны́мъ: бж҃їй бо дѣ́тищь хрⷭ҇то́съ,  ѡ҆чища́ѧй мі́ръ ѿ грѣхѡ́въ, воплоти́сѧ ѿ дв҃ы, и҆  да́нъ бы́сть на́мъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ꙗ҆́же ѕвѣре́й стремлє́нїѧ претерпѣ́вши  крѣ́пкѡ, ѕвѣре́й мѧ̀ мы́сленныхъ моли́твами твои́ми  и҆зба́ви, лю́тѡ ѡ҆скорблѧ́ющихъ мѧ̀, и҆ напа́дающихъ  неща́днѡ на не́мощь мою̀. 
Повинꙋ́вшисѧ и҆́гꙋ бжⷭ҇твенномꙋ покори́ла є҆сѝ  го́рдаго (с. 230) врага̀, нога́ми же сокрꙋши́ла є҆сѝ.  ѿ негѡ́же оу҆́бѡ и҆схитѝ, мꙋ́ченице страстоте́рпице,  притека́ющаго къ покро́вꙋ твоемꙋ̀. 
Прошла̀ є҆сѝ, мꙋ́ченице, лю́тое мꙋ́къ волне́нїе,  и҆ ко приста́нищꙋ жи́зни пра́вѣ дости́гла є҆сѝ.  тѣ́мже въ пꙋчи́нѣ сласте́й житїѧ̀ ѡ҆бꙋрева́ема спаси́  мѧ. 
Бг҃оро́диченъ: 
Да и҆зба́вимсѧ ѿ лю́тыхъ прегрѣше́нїй  моли́твами твои́ми, бг҃ороди́тельнице чⷭ҇таѧ, и҆ да  оу҆лꙋчи́мъ, пречⷭ҇таѧ, бж҃їе сїѧ́нїе, и҆зъ тебє̀  неизрече́ннѡ воплоще́ннагѡ сн҃а бж҃їѧ. 
И҆́нъ. І҆рмо́съ: 
Въ цр҃ковь нбⷭ҇нꙋю ст҃ꙋ́ю твою̀, да прїи́детъ  моли́тва моѧ̀, вопїю́ ти, ꙗ҆́кѡ і҆ѡ́на, и҆зъ глꙋбины̀  се́рдца морска́гѡ: ѿ грѣ̑хъ мои́хъ возведи́ мѧ,  молю́сѧ тебѣ̀, гдⷭ҇и. 
Ре́вность ст҃а́гѡ дх҃а въ се́рдцы прїе́мши,  ѻ҆те́ческое ѕловѣ́рїе возненави́дѣла є҆сѝ: и҆  хрⷭ҇та̀ и҆́стиннаго бг҃а взыска́вши, ча́до свѣ́та  ꙗ҆ви́ласѧ є҆сѝ, и҆ съ пе́рвєнцы ст҃ы́хъ на нб҃сѣ́хъ  ликꙋ́еши. 
Но́ваѧ оу҆чени́ца хрⷭ҇то́ва въ рѡссі́и ꙗ҆ви́ласѧ  є҆сѝ, ѡ҆бходѧ́щи гра́ды и҆ сє́ла, кꙋмі́ры сокрꙋша́ющи,  и҆ лю́ди оу҆ча́щи є҆ди́номꙋ бг҃ꙋ покланѧ́тисѧ: є҆го́же  молѝ за пою́щыѧ тѧ̀. 
Ѽ бг҃облаже́ннаѧ ѻ҆́льго, помоли́сѧ за твоѧ̀  ча̑да къ бг҃ꙋ, ми́ръ неподви́жимый ѻ҆те́чествꙋ на́шемꙋ  и҆спросѝ: и҆ на́мъ ѿпꙋще́нїе грѣхѡ́въ, при́снѡ тѧ̀  прославлѧ́ющымъ. 
Бг҃оро́диченъ: 
Позна́вше тобо́ю неѡпи́санное сло́во бж҃їе, сн҃а  є҆диноча́даго вседержи́телева, вопїе́мъ тѝ земні́и:  ра́дꙋйсѧ, бл҃гослове́ннаѧ бцⷣе, оу҆пова́нїе дꙋ́шъ  на́шихъ. 
Конда́къ, гла́съ ѕ҃. Подо́бенъ: Є҆́же ѡ҆ на́съ: 
По́двиги во страда́льчествѣ, по́двиги въ вѣ́рѣ  положи́ла є҆сѝ те́плѣ за хрⷭ҇та̀, жениха̀ твоего̀. но  и҆ ны́нѣ, ꙗ҆́коже є҆́рєси, и҆ врагѡ́въ шата́нїе подъ  но́ги во́инствꙋ (с. 231) на́шемꙋ покори́ти молѝ бцⷣею,  ꙗ҆́же ѿ шести́сѡтъ три́десѧти бг҃оно́сныхъ ѻ҆тє́цъ  предѣ́лъ прїе́мшаѧ, и҆ хранѧ́щаѧ, всехва́льнаѧ. 
І҆́косъ: 
Что̀ твои́хъ страда́нїй, и҆лѝ что̀ и҆справле́нїй,  и҆лѝ что̀ твоегѡ̀ дѣ́вства, и҆лѝ житїѧ̀ непоро́чнагѡ  твоегѡ̀; ты́ бо возвесели́ла є҆сѝ ѻ҆ц҃а̀, ꙗ҆́кѡ сн҃ꙋ  оу҆невѣ́стившисѧ, и҆ дх҃ꙋ ст҃о́мꙋ себѐ оу҆краси́вши.  кто̀ довлѣ́етъ къ си̑мъ; кто̀ глаго́лати ны́нѣ  возмо́жетъ, коли́ки тѧ̀ ѡ҆сїѧва́ютъ добродѣ́тєли  незаходи́мы; ꙗ҆́кѡ ѿ восто́ка бо гро́бꙋ возсїѧ́вшꙋ,  всѣ̑мъ сїѧ́еши, и҆ лꙋчы̀ пꙋща́еши на землѝ и҆ въ мо́ри,  и҆ во всю̀ подсо́лнечнꙋю, ѡ҆свѣща́еши и҆ благоꙋха́еши  концы̀. тѣ́мже и҆ сви́токъ, ввѣ́ренный ѿ шести́сѡтъ  и҆ три́десѧтихъ бг҃оно́сныхъ ѻ҆тє́цъ предѣ́лъ  прїе́мши, сохрани́ла є҆сѝ, всехва́льнаѧ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Кровьмѝ пла́мень пре́лести погаси́ла є҆сѝ,  бг҃омꙋ́драѧ страстоте́рпице, врѧ́щими: тѣ́мже погасѝ  пе́щь смире́ннагѡ моегѡ̀ тѣлесѐ, моли́твъ твои́хъ  ѡ҆дожде́ньми. 
Оу҆вы̀, дꙋшѐ моѧ̀ всеѻкаѧ́ннаѧ, согрѣша́ющи и҆  не ка́ющисѧ, ка́кѡ сꙋдїѝ стра́шномꙋ надѣ́ешисѧ  предста́ти; потщи́сѧ гдⷭ҇ꙋ возопи́ти: бж҃е, ѡ҆чи́сти мѧ̀. 
Ѻ҆трокѡ́мъ трїе́мъ подо́бѧщисѧ, попра́ла є҆сѝ  ѻ҆́гнь, бг҃омꙋ́драѧ ѻ҆трокови́це: тѣ́мже нестерпи́магѡ  ѻ҆гнѧ̀, и҆ пла́мене мѧ̀ вѣ́чнагѡ и҆зба́ви,  прибѣга́ющаго въ покро́въ тво́й. 
Бг҃оро́диченъ: 
Во всего̀ человѣ́ка ѡ҆бле́ксѧ всенепоро́чный,  кромѣ̀ грѣха̀, и҆зъ чре́ва твоегѡ̀, чⷭ҇таѧ, про́йде  плотоно́сецъ, є҆го́же молѝ, вѣ́рою тѧ̀ чтꙋ́щыѧ  спастѝ. (с. 232) 
И҆́нъ. І҆рмо́съ: 
Пла́мень пе́щный порабо́тиша благочести́вїи  ѻ҆́троцы, тѣ́мъ свы́ше ѡ҆росѝ ѧ҆̀, гото́вы пали́мы по  є҆стествꙋ̀, но па́че є҆стества̀ мꙋ́жески поѧ́хꙋ:  бл҃гослове́нъ є҆сѝ, гдⷭ҇и, на престо́лѣ сла́вы  ца́рствїѧ твоегѡ̀. 
Подо́бнѡ і҆ꙋді́ѳи сотвори́ла є҆сѝ, посредѣ̀  кꙋмі́рскихъ тѣли́щь вше́дши, тѣ́хъ нача́льника  сокрꙋши́ла є҆сѝ, и҆ демѡноче́тцы посрами́ла є҆сѝ,  всѧ̑ же лю́ди наꙋчи́ла є҆сѝ въ чистотѣ̀ вопи́ти  хрⷭ҇тꙋ̀: бл҃гослове́нъ є҆сѝ, гдⷭ҇и, на престо́лѣ  сла́вы црⷭ҇твїѧ твоегѡ̀. 
Похва́льными цвѣ́ты, а҆́ки ца́рскїй вѣне́цъ  бг҃омꙋ́дрѣй твое́й главѣ̀, въ па́мѧть твою̀ прино́симъ:  ю҆́же хрⷭ҇то́съ нетлѣ́нїемъ вѣнча̀, ѻ҆́льго  досточꙋ́днаѧ, моли́сѧ за твоѐ ста́до, и҆зба́витисѧ ѿ  всѧ́кагѡ ѕла̀, вопїю́щымъ: бл҃гослове́нъ є҆сѝ, гдⷭ҇и,  на прⷭ҇то́лѣ сла́вы црⷭ҇твїѧ твоегѡ̀. 
Лїва́нскꙋю ли го́рꙋ нарече́мъ тѧ̀; на тѧ́ бо роса̀  нбⷭ҇наѧ сни́де. и҆лѝ фїсо́нъ рѣкꙋ̀, добрѣ́йшїй  сапфѵ́ръ ка́мень честны́й, влади́мїра и҆мꙋ́щꙋю, и҆́мже  просвѣти́сѧ рѡссі́йскаѧ землѧ̀; но моли́тесѧ за ны̀  взыва́юще: бл҃гослове́нъ є҆сѝ, гдⷭ҇и, на прⷭ҇то́лѣ  сла́вы црⷭ҇твїѧ твоегѡ̀. 
Бг҃оро́диченъ: 
Кївѡ́тъ позлаще́нъ тѧ̀ дх҃омъ и҆менꙋ́емъ, спа́сшꙋю  мі́ръ ѿ пото́па разꙋ́мнагѡ, дв҃о, спасѝ на́съ. на тѧ́  бо надѣ́емсѧ, и҆ къ тебѣ̀ прибѣга́емъ. ѿча̑ѧнныѧ въ  пꙋчи́нѣ ѿ грѣ̑хъ и҆ напа́стей и҆зба́ви вопїю́щыѧ:  бл҃гослове́нъ є҆сѝ, гдⷭ҇и, на прⷭ҇то́лѣ сла́вы  црⷭ҇твїѧ твоегѡ̀. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. (с. 233) 
Оу҆краси́вшисѧ, сла́внаѧ, мꙋ́ками тѣле́сными,  сло́вꙋ кра́сномꙋ чи́стѡ ѡ҆брꙋчи́ласѧ є҆сѝ, соблю́дшемꙋ  тѧ̀ нетлѣ́ннꙋ. тѣ́мже и҆стлѣ́вша мѧ̀ страстьмѝ  всѧ́кими, кра́сна покажѝ и҆́скреннимъ покаѧ́нїемъ,  ꙗ҆́кѡ да при́снѡ тѧ̀ оу҆блажꙋ̀, ꙗ҆́кѡ благꙋ́ю  предста́тельницꙋ. 
Сви́токъ бж҃їй бы́сть се́рдце твоѐ, носѧ̀ зако́нъ  бж҃їй напи́санъ дꙋ́хомъ: и҆ сви́токъ ввѣ́рила є҆сѝ  правосла́вїѧ, мꙋ́ченице честна́ѧ. тѣ́мже молю̀, лꙋка́вое  письмо̀, дѣви́це, ѕѡ́лъ мои́хъ раздра́вши, въ кни́зѣ  написа́ти мѧ̀ молѝ, чи́стаѧ, спасе́нныхъ. 
Зако́номъ оу҆ме́рши є҆стества̀, па́че  є҆стества̀, крѡ́ви ѿ оу҆мерщвле́на и҆сточа́еши  тѣ́ла, жи́зни на́шеѧ борца̀ си́ми, честна́ѧ,  оу҆мертви́вши, и҆ вѣ̑рнымъ живоно́сное здра́вїе  да́рꙋющи. сегѡ̀ ра́ди вопїю́ ти: оу҆мерщвле́ннꙋю дꙋ́шꙋ  мою̀ воскресѝ. 
Бг҃оро́диченъ: 
Тѧ̀ чⷭ҇тꙋю и҆ непоро́чнꙋю дв҃а жела́ющи,  непоро́чнѡ и҆ дꙋ́шꙋ и҆ тѣ́ло соблюдѐ, страсте́й  разгорѣ̑нїѧ терпѣ́нїемъ ѡ҆па́льши, и҆скꙋше́нїе же  мно́гихъ претерпѣ́вши мꙋ́къ, и҆ ны́нѣ въ нбⷭ҇ныхъ  селе́нїихъ ликꙋ́етъ, съ тобо́ю веселѧ́щисѧ во всѧ̑  вѣ́ки. 
И҆́нъ. І҆рмо́съ: 
Крѣ́пцыи ѻ҆́троцы трїѐ сꙋ́ще, си́лою  ѡ҆бо́лкшесѧ ст҃ы́ѧ трⷪ҇цы, оу҆лови́ша и҆ побѣди́ша  халдє́и, и҆ ди́внѡ и҆змѣни́сѧ є҆стество̀: ка́кѡ  ѻ҆́гнь въ ро́сꙋ прелага́шесѧ, безъ тꙋгѝ ѧ҆̀ сохранѝ  ꙗ҆́кѡ пелена́ми. ѽ пролїѧ́вый мꙋ́дрость на всѣ́хъ  дѣ́лѣхъ твои́хъ, бж҃е, тѧ̀ превозно́симъ во вѣ́ки. 
Крѣпка̀ ꙗ҆́кѡ льви́ца, си́лою ст҃а́гѡ дх҃а  ѡ҆болче́на, є҆ди́на оу҆стреми́сѧ всю́дꙋ и҆стерза́ти  кꙋмі́ры, и҆ ди́внѡ на нб҃сѝ и҆ на землѝ: ка́кѡ жена̀  пре́жде бг҃а познава́етъ, є҆́юже и҆спе́рва всемꙋ̀ ро́дꙋ  паде́нїе бы́сть, то́ю же ны́нѣ спасе́ни пое́мъ: ѽ  пролїѧ́вый мꙋ́дрость на всѣ́хъ дѣ́лѣхъ твои́хъ бж҃е,  тѧ̀ превозно́симъ во вѣ́ки. (с. 234) 
Премꙋ́дрость бж҃їѧ пре́жде ѡ҆ тебѣ̀ написа́ла  є҆́сть: сѐ є҆сѝ до́браѧ моѧ̀ и҆ прекра́снаѧ, и҆  поро́ка нѣ́сть въ тебѣ̀. бле́скъ лица̀ твоегѡ̀ ꙗ҆́кѡ  мѵ́ра ѡ҆бонѧ́нїе, назна́меноваше твоѐ, ѻ҆́льго,  креще́нїе: є҆́же посредѣ̀ кꙋмі́рскїѧ ле́сти на тебѣ̀  ѡ҆бонѧ̀ хрⷭ҇то́съ, и҆ всѣ́хъ на́съ ѿ смра́да  де́мѡнскагѡ къ покаѧ́нїю ми́лостїю свое́ю приве́лъ  є҆́сть. 
Помѧнѝ менѐ, госпожѐ ѻ҆́льго, оу҆бо́гаго  твоего̀ раба̀, ѡ҆кра́денаго ѿ врага̀, и҆ согрѣши́вшаго  па́че человѣ̑къ: и҆ помоли́сѧ хрⷭ҇тꙋ̀, пода́ти мѝ  проще́нїе ѡ҆ всѣ́хъ согрѣше́нїихъ, ꙗ҆̀же нечꙋ́вственнѡ  содѣ́ѧхъ ѻ҆каѧ́нный, да покаѧ́нїемъ вопїю̀: ѽ  пролїѧ́вый мꙋ́дрость на всѣ́хъ дѣ́лѣхъ твои́хъ, бж҃е,  тѧ̀ превозно́симъ во вѣ́ки. 
Бг҃оро́диченъ: 
Не пре́зри, дв҃о, твои́хъ ра̑бъ мольбы̑, ѡ҆ тебѣ́  бо хва́лимсѧ, твоѐ ма́лое ста́до мы̀ є҆смы̀: потщи́сѧ  въ застꙋпле́нїе на́ше, и҆ и҆зми́ ны ѿ вра̑гъ на́шихъ,  оу҆ще́дри зна́ющыѧ тѧ̀ мт҃рь бж҃їю, и҆ сн҃ꙋ твоемꙋ̀  вопїю́щыѧ: ѽ пролїѧ́вый мꙋ́дрость на всѣ́хъ дѣ́лѣхъ  твои́хъ, бж҃е, тѧ̀ превозно́симъ во вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Да твою̀ добро́тꙋ свѣ́тлꙋю, прехва́льнаѧ  оу҆́зритъ, влⷣко, добро́тꙋ презрѣ̀ тѣлесѐ и҆ мі́ра,  любо́вїю зовꙋ́щи: женишѐ, сло́во ѻ҆́ч҃ее, лицѐ твоѐ  покажи́ ми многорачи́тельное, є҆гѡ́же бжⷭ҇твенными  добро́тами оу҆ѧ́звлена є҆́смь. 
Оу҆́треневала є҆сѝ ко и҆́же и҆зъ чре́ва ѻ҆́ч҃а  пре́жде денни́цы возсїѧ́вшемꙋ, и҆ свѣ́тъ была̀ є҆сѝ,  со́лнца мно́жае ѡ҆блиста́ющи. тѣ́мже мѧ̀ просвѣтѝ,  вопїю̀, є҆ѵфи́мїе сла́внаѧ, помраче́ннаго де́мѡнскими  лꙋка́выми прилѡ́ги. 
Тре́петенъ быва́ю, прїе́мъ во оу҆мѣ̀ стра́шное  сꙋди́ще: (с. 235) дѣѧ̑нїѧ бо стѧжа́хъ вводѧ̑щаѧ мѧ̀ въ  лю̑тыѧ мꙋ̑ки. ꙗ҆́же мꙋ̑ки гѡ́рькїѧ, мꙋ́ченице,  претерпѣ́вшаѧ твоегѡ̀ ра́ди рачи́телѧ, ѡ҆сꙋжде́нїѧ мѧ̀  го́рькагѡ свободѝ. 
Бжⷭ҇твенный вои́стиннꙋ сла́вїй, и҆́же ве́снꙋ  нбⷭ҇нꙋю дости́гши, чи́стаѧ ла́стовице, кра́снаѧ го́рлице  всехва́льнаѧ, голꙋби́це оу҆добре́наѧ, лю́тыхъ  ѡ҆бстоѧ́нїй на́съ спасѝ, и҆ бж҃їѧ сла́вы оу҆лꙋчи́ти  сподо́би. 
Бг҃оро́диченъ: 
Просвѣтѝ, две́ре свѣ́та, ѻ҆́чи се́рдца моегѡ̀,  молю́сѧ, ꙗ҆́кѡ да не оу҆снꙋ̀ въ сме́рть безбо́жныхъ  дѣѧ́нїй, да вѣ́рою тѧ̀ воспою̀, да велича́ю тѧ̀,  а҆́гг҃лѡвъ похвало̀, и҆ мꙋ́чєникъ свѧще́нныхъ честно́е  сосло́вїе. 
И҆́нъ. І҆рмо́съ: 
И҆з̾ є҆де́ма и҆зы́де ро́дъ на́шъ пра́бабы ра́ди  є҆́ѵы: при́званъ же тобо́ю, ро́ждшею на́мъ но́ваго  а҆да́ма хрⷭ҇та̀, во двою̀ є҆стєствꙋ̀, дв҃о чⷭ҇таѧ,  взыгра́сѧ а҆да́мъ пра́дѣдъ, ꙗ҆́кѡ и҆збы́въ пе́рвыѧ  клѧ́твы: мы́ же тобо́ю хва́лѧщесѧ, ꙗ҆́кѡ тебє̀ ра́ди  бг҃а позна́хомъ, и҆ тебѐ велича́емъ. 
Весели́сѧ є҆́ѵо прароди́тельнице, и҆́же бо тѧ̀  прельсти́въ и҆з̾ є҆де́ма и҆зведѐ, ны́нѣ же попра́нъ  є҆́сть твои́мъ и҆сча́дїемъ. се́ бо ѻ҆́льга живо́тное  дре́во крⷭ҇тъ хрⷭ҇то́въ въ рѡссі́и водрꙋзѝ, и҆́мже  всѣ̑мъ вѣ̑рнымъ ра́й ѿве́рзесѧ: мы́ же хва́лѧщесѧ,  ꙗ҆́кѡ тоѧ̀ ра́ди бг҃а позна́хомъ, со влади́мїромъ сїю̀  велича́емъ. 
Женꙋ̀ по є҆стествꙋ̀ нарица́емъ тѧ̀, но па́че  си́лы же́нскїѧ подви́гласѧ є҆сѝ. тмы̑ твоегѡ̀ зла́та  и҆стощи́ла є҆сѝ, да хрⷭ҇то́въ зако́нъ и҆ оу҆чи́телѧ  приѡбрѧ́щеши, и҆́мже просвѣти́ла є҆сѝ зе́млю  рѡссі́йскꙋю: мы́ же тобо́ю хва́лѧщесѧ, ꙗ҆́кѡ тебє̀  ра́ди бг҃а позна́хомъ, съ мꙋ́ченики тѧ̀ велича́емъ. 
Зако́на наста́внице чи́стаѧ, и҆ оу҆чи́тельнице  вѣ́ры хрⷭ҇то́вы, прїимѝ похвалꙋ̀ ѿ ра̑бъ  недосто́йныхъ, и҆ моли́твꙋ (с. 236) ѡ҆ на́съ сотворѝ къ  бг҃ꙋ, че́стнѡ творѧ́щихъ твою̀ па́мѧть: да ѿ напа́стей  и҆ бѣ́дъ и҆ печа́лей и҆ лю́тыхъ грѣхѡ́въ свободи́мсѧ:  є҆ще́ же и҆ мꙋ́къ ждꙋ́щихъ на́съ и҆зба́ви, мо́лимсѧ тѝ,  тебѐ непреста́ннѡ велича́ющїи. 
Бг҃оро́диченъ: 
Сѐ цр҃ковь: сѐ две́рь: сѐ бж҃їѧ гора̀ ст҃а́ѧ:  сѐ же́злъ, и҆ сосꙋ́дъ зла́тъ: сѐ и҆сто́чникъ печа́танъ:  сѐ ра́й ст҃ы́й но́вагѡ а҆да́ма: сѐ прⷭ҇то́лъ стра́шный:  сѐ мт҃и бж҃їѧ пречⷭ҇таѧ, застꙋ́пница всѣ́хъ на́съ,  пою́щихъ ю҆̀. 
Свѣти́ленъ. Подо́бенъ: Жєны̀ оу҆слы́шите: 
Стра́нно и҆ пресла́вно, и҆ вели́кое чꙋдодѣ́йство,  лю́дїе просла́вите всѝ, ка́кѡ по сме́рти сви́токъ  всесвѣ́тлаѧ є҆ѵфи́мїа, прїе́мши сохранѝ, и҆  побѣдоно́сцы показа̀ правосла̑вныѧ ѻ҆тцы̀, въ  халкїдѡ́нстѣмъ гра́дѣ; 
Бг҃оро́диченъ: 
Премꙋ́дрость ѵ҆поста́снꙋю, и҆ сло́во пресꙋ́щное,  и҆ врача̀ тѣле́съ и҆ дꙋ́шъ ро́ждшаѧ, гноє́нїѧ и҆  ꙗ҆́звы дꙋшѝ моеѧ̀ и҆сцѣлѝ, лю̑тыѧ и҆ лѣ̑тныѧ, и҆  се́рдца моегѡ̀ оу҆ста́ви болѣ̑зни, дв҃о. 
На хвали́техъ стїхи̑ры, на д҃. Гла́съ г҃.  Самогла́сны: 
Страстоте́рпческое торжество̀ вѣ́рнїи,  бг҃омꙋ́дреннѣ соверша́емо ви́дѧще, чꙋ́дномꙋ въ  совѣ́тѣхъ бг҃ꙋ на́шемꙋ, благода́рственно пѣ́нїе  воспои́мъ. и҆́бо неви́димꙋю держа́вꙋ сопроти́вныѧ си́лы,  въ же́нскомъ є҆стествѣ̀ побѣдѝ, и҆ бжⷭ҇твеннꙋю свою̀  си́лꙋ въ не́мощи соверши́въ до́брыѧ мꙋ́ченицы, тоѧ̀  моли́твами спаса́етъ дꙋ́шы на́шѧ. 
Два́жды. 
И҆́стины ча́шꙋ ѿ свои́хъ крове́й  страда́льческихъ прехва́льнаѧ мꙋ́ченица хрⷭ҇то́ва  поче́рпши, и҆ сїю̀ всегда̀ предлага́ющи цр҃кви, въ не́йже  церко́вный пита́тель, премꙋ́дрости гла́сомъ созыва́етъ,  глаго́лющи: почерпи́те пи́во (с. 237) воскресе́нїѧ  свидѣ́тельное, невѣ́рныхъ ѿгони́тельное, и҆ страсте́й  ѡ҆чисти́тельное, благочєсти́вымъ же дꙋша́мъ  храни́тельно, сп҃сꙋ зовꙋ́щымъ, напои́вый на́съ пото́комъ  пи́щи дꙋхо́вныѧ, спасѝ дꙋ́шы на́шѧ. 
И҆́же кро́вїю хрⷭ҇то́вою дꙋ́шꙋ зна́менавшїи въ  де́нь и҆збавле́нїѧ кро́вь свѧтꙋ́ю ѿ мꙋ́ченическагѡ  и҆сто́чника кипѧ́щꙋ на́мъ съ весе́лїемъ дꙋхо́внымъ  проро́чески почерпе́мъ, живото́чныхъ страсте́й сп҃совыхъ  и҆ присносꙋ́щныѧ сла́вы ѻ҆бразодѣ́тельно. тѣ́мже  є҆мꙋ̀ возопїи́мъ: прославлѧ́емый во ст҃ы́хъ твои́хъ,  гдⷭ҇и, прехва́льныѧ твоеѧ̀ страстоте́рпицы моли́твами,  спасѝ дꙋ́шы на́шѧ. 
Сла́ва, гла́съ и҃: 
Всѧ́къ ѧ҆зы́къ да подви́жетсѧ къ похвале́нїю  прехва́льныѧ є҆ѵфи́мїи, ве́сь ро́дъ и҆ во́зрастъ всѧ́къ,  ю҆́ношы и҆ дѣ̑вы, хрⷭ҇то́вꙋ дѣ́вꙋ и҆ мꙋ́ченицꙋ  похвала́ми вѣнча́емъ: зако́ннѡ бо мꙋ́жествовавши, и҆  сла́бость же́нскꙋю ѿве́ргши, страда́льческими  болѣ́зньми, мꙋчи́телѧ врага̀ низложѝ. нбⷭ҇нымъ же и҆  бжⷭ҇твеннымъ вѣнце́мъ оу҆краси́вшисѧ, мо́литсѧ женихꙋ̀  и҆ бг҃ꙋ, дарова́ти на́мъ ве́лїю ми́лость. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ: 
Подо́бенъ: Ѽ пресла́внагѡ чꙋдесѐ! 
Тѧ̀ ви́дѧщи пригвожда́ема на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀,  влⷣко, ꙳ оу҆вы̀ мнѣ̀, вопїѧ́ше, ꙳ ча́до сла́дкое: ꙳  ра̑ны непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ  и҆зба́вивый ꙳ милосе́рдїемъ твои́мъ; 
На стїхо́внѣ ѻ҆ктѡ́иха. Та́же глаго́лемъ  припѣ́въ: Въ цр҃квахъ благослови́те бг҃а, гдⷭ҇а ѿ  и҆стѡ́чникъ і҆и҃левыхъ. 
И҆ пое́мъ стїхи́рꙋ, гла́съ и҃: 
Ра́дꙋйсѧ, предѣ́ле вѣ́ры: ра́дꙋйсѧ,  законоположе́нїе ст҃ы́хъ ѻ҆тє́цъ, бг҃оневѣ́сто:  ра́дꙋйсѧ, тве́рдое храни́ло на́мъ (с. 238) вѣ̑рнымъ:  ра́дꙋйсѧ, сла́во цр҃кве хрⷭ҇то́вы: ра́дꙋйсѧ, дѣ́въ  сто́лпе ѡ҆дꙋшевле́нный: ра́дꙋйсѧ, ми́рнаѧ мѷрополо́жнице  сла́внаѧ: є҆ѧ́же ра́ди вѣ̑рнымъ и҆сточа́еши  и҆сцѣлє́нїѧ, мꙋ́ченице прехва́льнаѧ. 
Сла́ва, гла́съ а҃: 
Дне́сь ли́цы ѻ҆те́честїи, всехва́льнаѧ,  собра́вшесѧ хрⷭ҇та̀ ра́ди, сви́токъ тебѣ̀ прино́сѧтъ  правосла́вныѧ вѣ́ры, є҆го́же прїи́мши въ честны̑ѧ твоѧ̀  рꙋ́ки, храни́ши до сконча́нїѧ. тѣ́мже и҆ человѣ̑къ  ликостоѧ̑нїѧ соше́дшесѧ, твоѐ страда́нїе почита́емъ,  вопїю́ще благоче́стнѡ: ра́дꙋйсѧ, всехва́льнаѧ, ꙗ҆́же  же́нское є҆стество̀ въ мꙋ́жеское преложи́вши  ѡ҆полче́нїе: ра́дꙋйсѧ, прехва́льнаѧ, ꙗ҆́же правосла́внꙋю  и҆ ѻ҆тцы̀ пре́данꙋю вѣ́рꙋ неврежде́нꙋ сохра́нши:  ра́дꙋйсѧ, молѧ́щаѧсѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Подо́бенъ: Всехва́льнїи мꙋ́чєницы: 
Своего̀ а҆́гнца, ꙳ а҆́гница и҆ непоро́чнаѧ  влⷣчца, ꙳ на крⷭ҇тѣ̀ ꙗ҆́кѡ ви́дѣ зра́ка не и҆мꙋ́ща, ꙳  нижѐ добро́ты, ꙳ оу҆вы̀ мнѣ̀, рыда́ющи глаго́лаше: ꙳  гдѣ̀ добро́та твоѧ̀ за́йде, сладча́йшїй; ꙳ гдѣ̀  благолѣ́пїе; гдѣ̀ благода́ть блиста́ющаѧ ѻ҆́браза  твоегѡ̀, ꙳ сн҃е мо́й любе́знѣйшїй; 
На лїтꙋргі́и, бл҃жє́нна ѻ҆ктѡ́иха, на д҃: И҆  є҆ѵфи́мїи, пѣ́снь г҃, на д҃. Прокі́менъ, гла́съ д҃:  Ди́венъ бг҃ъ во ст҃ы́хъ свои́хъ, бг҃ъ і҆и҃левъ.  Сті́хъ: Въ цр҃квахъ благослови́те бг҃а, гдⷭ҇а ѿ  и҆стѡ́чникъ і҆и҃левыхъ. А҆пⷭ҇лъ къ корі́нѳѧнѡмъ,  зача́ло рп҃а. А҆ллилꙋ́їа, гла́съ а҃: Терпѧ̀ потерпѣ́хъ  гдⷭ҇а, и҆ внѧ́тъ мѝ. Є҆ѵⷢ҇лїе лꙋкѝ, зача́ло л҃г.  Прича́стенъ: Въ па́мѧть вѣ́чнꙋю бꙋ́детъ  пра́ведникъ. 


(с. 239) 
Мѣ́сѧца тогѡ́же во в҃ї-й де́нь. 
Ст҃ы́хъ мꙋ́чєникъ, про́кла и҆ і҆ла́рїа: 
И҆ прпⷣбнагѡ ѻ҆тца̀ на́шегѡ мїхаи́ла малеина̀. 
И҆ пра́зднованїе прест҃ѣ́й бцⷣѣ, въ че́сть є҆ѧ̀  і҆кѡ́ны троерꙋ́чица. 
Слꙋ́жба сїѧ̀ пи́сана въ приложе́нїи. 
Стїхи̑ры гла́съ а҃. Подо́бенъ: Нбⷭ҇ныхъ чинѡ́въ: 
Многови̑дныѧ мꙋ̑ки претерпѣ́вше, ꙳ свѣтови̑дныѧ  вѣнцы̀ прїѧ́сте вкꙋ́пѣ, і҆ла́рїе и҆ про́кле. ꙳ тѣ́мже  ва́шꙋ всепра́зднственнꙋю па́мѧть ꙳ вѣ́рнѡ сотворѧ́емъ, ꙳  молѧ́щесѧ прилѣ́жнѡ, ꙳ є҆́же моли́ти ѡ҆ всѣ́хъ на́съ. 
Растерза̑нїѧ пло́ти твоеѧ̀, ꙳ про́кле,  претерпѣ́лъ є҆сѝ, ꙳ вѣ́чнꙋю сла́вꙋ прозрѧ̀,  бл҃же́нне, ꙳ и҆ ра́йское пребыва́нїе, ꙳ и҆ свѣ́тъ  невече́рнїй: ꙳ въ не́мже сы́й, ꙳ молѝ и҆ на́мъ  просвѣти́тисѧ пою́щымъ тѧ̀. 
Ꙗ҆́коже два̀ свѣти̑ла ꙳ мі́ръ просвѣща́ете  чꙋде́съ лꙋче́ю, ꙳ страстоте́рпцы гдⷭ҇ни, і҆ла́рїе и҆  про́кле, ꙳ ѡ҆мраче́нїе страсте́й ѿгонѧ́ще. ꙳ тѣ́мже  ва́съ воспѣва́емъ ра́достнѡ, пра́зднꙋюще па́мѧть ва́шꙋ. 
И҆́ны стїхи̑ры прпⷣбнагѡ, гла́съ є҃. Подо́бенъ:  Прпⷣбне ѻ҆́ч҃е: 
Прпⷣбне ѻ҆́ч҃е, ѿ ю҆́ности равноа́гг҃льное  ѡ҆блобыза́лъ є҆сѝ житїѐ, и҆ мі́ра кра̑снаѧ, ꙗ҆́кѡ  оу҆ме́ты вмѣни́въ: и҆ ꙗ҆́кѡ сѣ́нь сла́вы вре́менныѧ,  не сꙋ́щїѧ, ѿбѣ́глъ є҆сѝ, сла́вы бжⷭ҇твенныѧ не  забыва́ѧ. є҆ѧ́же ны́нѣ причаща́ешисѧ, ѿве́ргсѧ  оу҆́зъ до́лꙋ плотски́хъ, и҆ предстоѧ̀ свѣ́тꙋ  трисо́лнечномꙋ, и҆ насыща́ѧсѧ хрⷭ҇то́ва свѣтоли́тїѧ.  тогѡ̀ молѝ, томꙋ̀ моли́сѧ всегда̀, дарова́ти цр҃кви  є҆диномы́слїе, ми́ръ и҆ ве́лїю ми́лость. 
Прпⷣбне ѻ҆́ч҃е, сїѧ́нїе оу҆миле́нїѧ,  свѣти́льниче сꙋ́щымъ (с. 240) во тмѣ̀ ѿча́ѧнїѧ,  незаходи́маѧ денни́ца, покаѧ́нїѧ оу҆́гль пречестны́й,  добродѣ́телей бжⷭ҇твенный би́серъ, и҆ ми́лостынѧ  свѣ́щникъ вели́къ моли́твамъ, си̑рымъ предста́телю и҆  вдови́цамъ: зако́нное пра́вило цр҃кве, и҆ дѣ́тельный  свѣти́льникъ воздержа́нїѧ, хрⷭ҇та̀ молѝ, хрⷭ҇то́ви  моли́сѧ всегда̀, дарова́ти цр҃кви є҆диномы́слїе, ми́ръ  и҆ ве́лїю ми́лость. 
Прпⷣбне ѻ҆́ч҃е, ѡ҆свѧти́лсѧ є҆сѝ пре́жде  рожде́нїѧ, ꙗ҆́коже і҆еремі́а свѧще́ннѣйшїй: тебе́ бо  ро́ждшей, гдⷭ҇нѧ мт҃и прорече́ тѧ да́ти пло́дъ, и҆́же и҆  да́нъ бы́ти є҆́й ѿ пеле́нъ, и҆ провозвѣстѝ ꙗ҆́вѣ.  и҆ прїѧ́тъ а҆́бїе мы́слїю пра́вою, житїѧ̀ мѧте́жъ  бѣжа́ща тѧ̀, бг҃омꙋ́дре, и҆ безмо́лвное житїѐ  возлюби́вша, є҆́же и҆ проше́лъ є҆сѝ. ꙗ҆́кѡ песо́къ  собо́ри є҆диноѻбра́зныхъ, насади́лъ є҆сѝ при  и҆схо́дищахъ во́дъ бж҃їѧ дх҃а. 
Сла́ва, гла́съ ѕ҃: 
Прпⷣбне ѻ҆́ч҃е мїхаи́ле, во всю̀ зе́млю и҆зы́де  вѣща́нїе и҆справле́нїй твои́хъ. тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ  погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ безъ поро́ка поревнова́лъ є҆сѝ,  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Подо́бенъ: Тридне́венъ: 
На дре́вѣ живо́тъ на́шъ зрѧ́щи всенепоро́чнаѧ  бцⷣа ви́сѧщъ, мт҃рски рыда́ющи вопїѧ́ше: сн҃е мо́й, и҆  бж҃е мо́й, спасѝ любо́вїю пою́щыѧ тѧ̀. 
На стїхо́внѣ ѻ҆ктѡ́иха. Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ мїхаи́ле: твое́ю бо стезе́ю вои́стиннꙋ  пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, и҆ прпⷣбныхъ соприча́стниче и҆  пра́ведныхъ: съ ни́миже моли́сѧ гдⷭ҇еви поми́ловатисѧ  дꙋша́мъ на́шымъ. (с. 241) 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ: 
Ю҆́ница нескве́рнаѧ, ꙳ ю҆нца̀ ви́дѧщи на дре́вѣ ꙳  пригвожда́ема во́лею, ꙳ рыда́ющи жа́лостнѣ, ꙳ оу҆вы̀  мнѣ̀, вопїѧ́ше, ꙳ люби́мѣйшее ча́до. ꙳ что́ ти со́нмъ  воздадѐ безбл҃года́тный є҆вре́йскїй, ꙳ хотѧ́ мѧ  ѡ҆безча́дствовати ꙳ ѿ тебє̀, вселюбе́зне; 
Тропа́рь, гла́съ и҃: 
Въ тебѣ̀, ѻ҆́ч҃е, и҆звѣ́стнѡ спасе́сѧ, є҆́же  по ѻ҆́бразꙋ: прїи́мъ бо крⷭ҇тъ, послѣ́довалъ є҆сѝ  хрⷭ҇тꙋ̀, и҆ дѣ́ѧ оу҆чи́лъ є҆сѝ презира́ти оу҆́бѡ  пло́ть, прехо́дитъ бо, прилѣжа́ти же ѡ҆ дꙋшѝ, ве́щи  безсме́ртнѣй. тѣ́мже и҆ со а҆́гг҃лы сра́дꙋетсѧ,  прпⷣбне мїхаи́ле, дꙋ́хъ тво́й. 
На оу҆́трени є҆ди́нъ канѡ́нъ ѻ҆ктѡ́иха, и҆  ст҃ы́хъ два̀, на и҃. 
Канѡ́нъ мꙋ́ченикѡвъ. Творе́нїе і҆ѡ́сифово: 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во  оу҆мерщвле́нїи тѣлесѐ побѣ́дное воспою̀ пѣ́нїе. 
Соедини́вшесѧ съ бг҃омъ, и҆ бжⷭ҇твенными зарѧ́ми  ѡ҆свѣща́еми при́снѡ до́блїю страда́льцы, дꙋ́шꙋ мою̀  просвѣти́те пою́щꙋ свѣтоно́сное и҆ честно́е ва́ше  страда́нїе оу҆миле́нїемъ се́рдца, блаже́ннїи. 
Восперѝ ва́съ нбⷭ҇ное жела́нїе, тѣ́мже всѧ̑  кра̑снаѧ житїѧ̀, страда́льцы, вмѣни́сте оу҆ме́ты,  манове́ньми къ бг҃ꙋ ѡ҆божи́вшесѧ, и҆ всю̀ безбо́жныхъ  крѣ́пость смири́вше. 
Ѻ҆гне́мъ бг҃онача́льныѧ вже́гшесѧ трⷪ҇цы,  ѕлоче́стїѧ разжжє́нїѧ оу҆гаси́сте мꙋ́дрїи кро́вными  течє́нїи. тѣ́мже и҆сцѣле́нїй чи́стыми ѡ҆дожде́нїи  страсте́й на́шихъ скве́рнꙋ ѿмы́йте. 
Безпеча́льнꙋю жи́знь, нбⷭ҇нꙋю сла́вꙋ, ра́йское  наслажде́нїе, свѣ́тъ мы́сленный, кра́сное ра́дованїе  мꙋ́чєницы (с. 242) взыскꙋ́юще, лю̑таѧ претерпѣ́сте  треволнє́нїѧ до́блественнымъ оу҆мо́мъ. 
Нбⷭ҇нїи ли́цы ва́шемꙋ терпѣ́нїю оу҆диви́шасѧ  мꙋ́дрїи: бїє́нїѧ бо пло́ти, и҆ многоплетє́нныѧ мꙋ̑ки,  мч҃ницы доблемꙋ́дреннѡ претерпѣ́сте ра́дꙋющесѧ, и҆  врага̀ ѕло́бꙋ сокрꙋши́вше. 
Бг҃оро́диченъ: 
Ꙗ҆́дъ оу҆ше́съ прама́тере є҆́ѵы, гаврїи́лъ  тебѣ̀ провозглаша́ѧ, ра́дꙋйсѧ, вои́стиннꙋ ѿтрѧсѐ,  влⷣчце: є҆ди́на бо ты̀ посѣка́телѧ ѕло́бы ѕмі́евы,  па́че оу҆ма́ же и҆ сло́ва родила̀ є҆сѝ. 
И҆́нъ канѡ́нъ прпⷣбнагѡ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре, і҆и҃лѧ же бѣглеца̀, пѣшехо́дца  спасѐ, пѣ́снь бг҃ови воспѣва́юща. 
Свѣтолꙋ́чными мо́лнїѧми дх҃а ѡ҆свѧща́емь, и҆  тогѡ̀ дохнове́нїемъ и҆спо́лненъ, ꙗ҆́коже ѻ҆рга́нъ,  преблаже́нне, ѡ҆глаша́емь, дꙋшѝ моеѧ̀ мра́къ ѿженѝ,  и҆ пода́ждь мѝ сло́во по достоѧ́нїю пѣ́ти тѧ̀. 
Роди́телей любвѐ, предпоче́лъ є҆сѝ  содѣ́телевꙋ, и҆ текꙋ́щагѡ житїѧ̀, житїѐ равноа́гг҃льно,  и҆ мїрскі́ѧ красоты̀ нетлѣ́нное вои́стиннꙋ оу҆краше́нїе  всѣ́хъ цр҃ѧ̀: и҆́миже наслажда́ешисѧ ра́дꙋѧсѧ. 
Восто́ка трисо́лнечнагѡ бы́лъ є҆сѝ зарѧ̀  всесвѣ́тлаѧ, трисїѧ́ннымъ свѣ́томъ житїѧ̀ твоегѡ̀,  землѝ всѐ лицѐ ѡ҆сїѧ̀ бога́тнѡ, и҆ грѣха̀ тмꙋ̀,  ѻ҆́ч҃е, разорѧ́ѧ словесы̀ твои́ми. 
Бг҃оро́диченъ: 
Клеща̀, ю҆́же ви́дѣ и҆са́їа дꙋ́хомъ, оу҆́гль  носѧ́щаѧ, ты̀ и҆здале́ча ꙗ҆ви́ласѧ є҆сѝ, оу҆́гль  бжⷭ҇тва̀ хрⷭ҇та̀ во чре́вѣ носи́вши, прест҃а́ѧ,  неѡпа́льнѡ, и҆ на ѡ҆б̾ѧ́тїѧхъ поноси́вши ма́нїемъ всѧ̑  носѧ́щаго. (с. 243) 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ  хва́лимсѧ: но тобо́ю ѻ҆́ч҃ею ѵ҆поста́сною мꙋ́дростїю,  хрⷭ҇тѐ: нѣ́сть бо свѧ́тъ, па́че тебє̀ чл҃вѣколю́бче. 
Премꙋ́дростїю слове́съ бжⷭ҇твенныхъ немꙋ̑дрыѧ  ѡ҆бличи́лъ є҆сѝ, и҆ терза̑нїѧ плотска̑ѧ крѣ́постїю  дꙋ́ха претерпѣ́лъ є҆сѝ, про́кле всеблаже́нне,  мꙋ́чениче бг҃одохнове́нне. 
Распѧ́тꙋ тебѣ̀ бы́вшꙋ неми́лостивнѡ, повелѣ̀  дра́ти тѧ̀ безꙋ́мный, къ бг҃ꙋ дꙋшє́вныѧ ѻ҆́чи  простира́юща, и҆ терпѣ́нїемъ тѝ оу҆добрѧ́ема. 
Сокрꙋше́нїе оу҆дѡ́въ мꙋ́жески претерпѣ́лъ  є҆сѝ, премꙋ́дре, кро́вїю же разжже́нїе безбо́жїѧ  погаси́лъ є҆сѝ, про́кле, оу҆крѣплѧ́емь бжⷭ҇твенною  бл҃года́тїю. 
Бг҃оро́диченъ: 
Разрѣшѝ, дв҃о, соꙋ́зъ ѕѡ́лъ мои́хъ сосвѧза́ющи  мѧ̀ любвѝ, и҆зъ тебє̀ рожде́ннагѡ сло́ва,  всенепоро́чнаѧ: и҆ спаси́ мѧ, влⷣчце, моли́твами  твои́ми. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ  па́че тебє̀, є҆ди́не чл҃вѣколю́бче. 
Возненави́дѣвъ ѿ дꙋшѝ сласте́й го́ресть, и҆  до́льнїѧ возгнꙋша́всѧ сла́вы, мїрска́гѡ са́на во́лею  по́ѧсъ ѿве́ргъ, сꙋ́щихъ на землѝ царе́й, предпоче́тъ  всѣ́хъ цр҃ѧ̀. 
Ѿ пеле́нъ ѡ҆свѧще́нъ, ѿ ложе́снъ и҆збра́нъ  ꙗ҆ви́лсѧ є҆сѝ: честнѣ́й бо ма́тери твое́й ро́ждшаѧ  хрⷭ҇та̀, ѡ҆бѣща̀ да́ти тѧ̀, и҆ ꙗ҆́кѡ ѡ҆свѧще́нъ да́ръ  тѧ̀ а҆́бїе прїѧ́тъ. 
Мѵ́ромъ ты̀ мы́сленнымъ дꙋ́шꙋ и҆ оу҆́мъ  ѡ҆чи́стивъ, и҆ тѣ́ло а҆́лчбою и҆стни́въ, всели́лъ є҆сѝ  хрⷭ҇та̀, глаго́люща сего̀ и҆мѣ́ѧ въ себѣ̀, и҆ ходѧ́ща,  и҆ мі́ръ бл҃гоꙋха́юща. 
Бг҃оро́диченъ: 
Во оу҆тро́бѣ твое́й, чⷭ҇таѧ, ѻ҆ц҃ꙋ̀  сопресто́льное сло́во (с. 244) все́льсѧ, ѿ чⷭ҇тыхъ  твои́хъ крове́й вопло́щсѧ, и҆ ро́ждьсѧ тва́рь ѿчи́стивъ  і҆дѡлонеи́стовства, кропле́нїемъ своеѧ̀ кро́ве. 
Конда́къ мꙋ́ченикѡвъ, гла́съ д҃. Подо́бенъ:  Вознесы́йсѧ: 
Ꙗ҆́кѡ денни́ца ѕвѣзда̀ возсїѧ̀ мꙋ́ченикѡвъ  про́кла и҆ і҆ла́рїа честно́е страда́нїе, пред̾ѡзарѧ́ющи  на́съ чꙋде́съ свѣтлостьмѝ. тѣ́мже пра́зднꙋемъ па́мѧть  ва́шꙋ: хрⷭ҇та̀ бг҃а моли́те, да спасе́тъ дꙋ́шы на́шѧ. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
І҆ла́рїа, вѣ́рнїи, и҆ сла́внаго про́кла,  страда́вшыѧ тве́рдѡ, и҆ врага̀ низложи́вшыѧ, согла́снѡ  почти́мъ, хрⷭ҇та̀ велича́юще: сі́и бо чꙋдесы̀ страсте́й  мглꙋ̀ ѿго́нѧтъ, просвѣща́юще вѣ́рою къ ни̑мъ  притека́ющыѧ. 
Сла́ва, прпⷣбнагѡ, гла́съ и҃. Подо́бенъ:  Премꙋ́дрости: 
Хрⷭ҇то́въ а҆́гнецъ слове́сный, оу҆пасы́й на  ѕла́цѣ добродѣ́телей прпⷣбнѡ ѻ҆́вцы гдⷭ҇нѧ,  оу҆дивлѧ́емь є҆́сть ѿ а҆́гг҃лъ, мꙋ́жествомъ  посрами́въ де́мѡны, въ человѣ́цѣхъ поживѐ ꙗ҆́кѡ  безпло́тенъ. тѣ́мже и҆ трⷪ҇цѣ предста̀ досто́йнѡ,  оу҆пра́вити ста́до моли́твами не престае́тъ, къ немꙋ́же  возопїе́мъ: молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь  безчи́сленныхъ согрѣше́нїй мои́хъ, и҆ ꙗ҆́кѡ къ те́пломꙋ  застꙋпле́нїю и҆ покро́вꙋ моемꙋ̀, чⷭ҇таѧ, ко приста́нищꙋ  притека́ю твоеѧ̀ бла́гости: тѣ́мже, пречⷭ҇таѧ, и҆зъ  тебє̀ воплоще́нномꙋ безсѣ́меннѡ моли́сѧ прилѣ́жнѡ ѡ҆  всѣ́хъ рабѣ́хъ твои́хъ, непреста́ннѡ молѧ́щихтисѧ,  бцⷣе пречⷭ҇таѧ, молѧ́щи є҆го̀ при́снѡ, согрѣше́нїй  ѡ҆ставле́нїе дарова́ти воспѣва́ющымъ досто́йнѡ сла́вꙋ  твою̀. (с. 245) 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Послѣ́дова твои̑мъ словесє́мъ ве́щи  тве́рдостное: и҆́бо кровоѧ́децъ возбранѧ́ше и҆тѝ къ  прє́днимъ, до́ндеже хрⷭ҇та̀ всѣ́хъ є҆ди́наго гдⷭ҇а  и҆сповѣ́далъ є҆сѝ, про́кле, бг҃а пресꙋ́щна. 
Непобѣди́мымъ дерзнове́нїемъ, и҆ до́блимъ  оу҆мо́мъ, страстоте́рпче про́кле, ста́лъ є҆сѝ предъ  сꙋди́щемъ, воплоще́нїе велегла́снѡ проповѣ́даѧ,  и҆злїѧ́вшагѡ себѐ да́же до ра́бїѧгѡ ѻ҆́браза  и҆зба́вителѧ на́шегѡ. 
Безстꙋ́днѡ оу҆́бѡ гони́тель, мꙋдрецє́мъ  пока́зоваше мꙋ́къ ви́ды, и҆ нꙋ́жднѣйшꙋю сме́рть,  непобѣди̑мыѧ же ви́дѧ дивлѧ́шесѧ, и҆ побѣжде́нїе зрѧ̀  своѐ, не домышлѧ́шесѧ. 
Бг҃оро́диченъ: 
Сокрꙋше́нное престꙋпле́нїемъ рꙋ́къ твои́хъ  творе́нїе, оу҆щедрѧ́ѧ, сло́ве, въ ложесна̀  неискꙋсобра̑чныѧ все́льсѧ, и҆ во двою̀ сꙋщєствꙋ̀  прише́лъ є҆сѝ, нетлѣ́нїѧ ѡ҆бновлѧ́ѧ пꙋти̑ вѣ́дꙋщымъ  тѧ̀. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. (с. 246) 
Стрꙋѧ̀ жи́зни твою̀ мы́сль напоѝ бжⷭ҇твеннагѡ  дх҃а дѣ́йствомъ: ѿню́дꙋже го́ресть сласте́й  ѿри́нꙋвши, бжⷭ҇твенныѧ сла́дости напо́лнисѧ. є҆́юже  сы́тѡсти непреста̑нныѧ прїе́млющи, пое́тъ: си́лѣ твое́й  сла́ва, чл҃вѣколю́бче. 
Ѻ҆́гнь и҆скꙋше́нїй, и҆ страсте́й пе́щь, слеза́ми  твои́хъ, ѻ҆́ч҃е, тече́нїй, и҆ дꙋхо́вною бога́тною  оу҆гаси́лъ є҆сѝ росо́ю, соблю́дсѧ неѡпале́нъ:  ѡ҆палѧ́емь бо любо́вїю всѣ́хъ цр҃ѧ̀, вє́щнаѧ  оу҆вѧди́лъ є҆сѝ жела̑нїѧ. 
Оу҆́мъ возне́съ къ житїю̀ нбⷭ҇номꙋ, плотско́е,  ѻ҆́ч҃е, ѡ҆блегчи́лъ є҆сѝ ѡ҆тѧгча́вшее ве́щи страсте́й.  тѣ́мже трⷪ҇цѣ неꙋкло́ннѡ послꙋжи́лъ є҆сѝ: мѡѷсе́а же  нра́въ, и҆ и҆лїино̀ житїѐ подража́ѧ, ви́дѣлъ є҆сѝ  гдⷭ҇а. 
Бг҃оро́диченъ: 
Всѧ̀ добра̀ ты̀ є҆сѝ, чⷭ҇таѧ, бли́жнѧѧ моѧ̀,  сн҃ъ тво́й, влⷣчце, зове́тъ тебѣ̀, ст҃ѣ́йшꙋю  а҆́гг҃льскагѡ є҆стества̀ ѡ҆брѣ́тъ тѧ̀, и҆ багрѧни́цꙋ  тѣ́ла и҆стка̀ неизрече́ннѡ, ѿ чи́стыхъ твои́хъ  крове́й, и҆ сла́витъ того̀ сла́вѧщыѧ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Ты̀, гдⷭ҇и, крѣ́пость мч҃никѡвъ и҆  оу҆твержде́нїе, ты̀, свѧ́те ст҃ы́хъ, непоколеби́маѧ  стѣно̀ стра́ждꙋщихъ оу҆се́рднѡ. 
Жела́нїемъ бжⷭ҇твеннымъ дꙋ́шꙋ ѡ҆палѧ́ѧ, терпѣ́лъ  є҆сѝ свѣща́ми ѡ҆палѧ́емь, про́кле преблаже́нне  досточꙋ́дне. 
Ѻ҆гнѧ̀ то́чїю оу҆жаса́юсѧ вѣ́чнагѡ, взыва́лъ  є҆сѝ ѡ҆палѧ́емь, мꙋ́чениче про́кле, повелѣ́нїи  мꙋчи́телѧ, и҆ во́лею оу҆мерщвлѧ́емь. 
Бг҃оро́диченъ: 
Кто̀ мо́жетъ сказа́ти твоѐ та́инство, ѽ влⷣчце  бцⷣе! зижди́телѧ бо всѣ́хъ несказа́ннѡ воплоти́ла  є҆сѝ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, (с. 247) и҆ покры́ла мѧ̀ є҆́сть  чꙋжда́ѧ тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ  за́повѣдей твои́хъ, пꙋти̑ моѧ̑ напра́ви, молю́сѧ. 
Дрема́нїе оу҆ны́нїѧ ѻ҆́чи се́рдца твоегѡ̀ не  покры̀, но оу҆ма̀ твоегѡ̀, и҆ жела́нїѧ бжⷭ҇твеннагѡ  жа́ломъ оу҆ѧзвлѧ́емь, всено́щнымъ стоѧ́нїемъ, и҆ въ  моли́твѣ терпѣ́лъ є҆сѝ, пло́ти не покрыва́ѧ бро́ви. 
Смиреномꙋ́дрїе сожи́тельно и҆мѣ́ѧ ѿ ю҆́ности,  видѣ̑нїи бжⷭ҇твенными и҆ поꙋчє́нїи оу҆́мъ просвѣща́ѧ,  льсти́вагѡ по́мысломъ не оу҆кра́лсѧ є҆сѝ: но смире́нно  и҆мѣ́лъ є҆сѝ мꙋдрова́нїе. 
Бг҃оро́диченъ: 
Ꙗ҆́кѡ краснꙋ̀ добро́тою, добродѣ́телей ѡ҆брѣ́тъ  тѧ̀ пала́тꙋ кра́сное сло́во, въ твоѧ̑ нетлѣ̑ннаѧ  ложесна̀ всели́сѧ. и҆ и҆зъ тебє̀ роди́тисѧ неизмѣ́ннѡ  благоизво́ли, вѣ́рныхъ оу҆краша́ѧ ли́ца. 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Ни ѻ҆́гнь, нижѐ ра̑ны, ни ѕвѣ́рїе, нижѐ  сме́ртное и҆скꙋше́нїе до́блїи, ва́съ разлꙋчи́ти бж҃їѧ  чи́стыѧ и҆ непоро́чныѧ любвѐ возмого́ша. 
Зако́нѡмъ хва́льнымъ не порабо́таетъ мꙋ́чєникъ  вои́стиннꙋ до кро́ве мꙋ́жество: є҆ди́нъ са́мъ сла́вѧй  гдⷭ҇ь, велича́етъ ꙗ҆́кѡ оу҆го́дники. 
Благопла́внѡ пꙋчи́нꙋ преше́дше лю́тыхъ мꙋ́къ,  оу҆стреми́стесѧ къ бжⷭ҇твенномꙋ приста́нищꙋ, є҆́же ѡ҆  хрⷭ҇тѣ̀, страстоте́рпцы мꙋ́чєницы, присносꙋ́щнагѡ  наслажде́нїѧ. 
Бг҃оро́диченъ: 
Сѐ дв҃а, и҆са́їа вопїѧ́ше дре́вле, совѣ́та  а҆́гг҃ла вели́каго ражда́етъ, є҆мманꙋ́ила бг҃а и҆ гдⷭ҇а,  и҆ сп҃са дꙋ́шъ на́шихъ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ (с. 248) глꙋбины̀ ѕѡ́лъ возведѝ, молю́сѧ: къ  тебѣ́ бо возопи́хъ, и҆ оу҆слы́ши мѧ̀, бж҃е спасе́нїѧ  моегѡ̀. 
Оу҆мертви́въ сла̑сти, ѡ҆живи́лсѧ є҆сѝ дꙋ́хомъ,  и҆ свѧза́въ крѣ́пкаго, сосꙋ́ды расхи́тилъ є҆сѝ є҆гѡ̀,  и҆ благопотрє́бнымъ добродѣ́телемъ прїѧ́тєлища  разшири́лъ є҆сѝ оу҆чє́нїи твои́ми. 
Малосло́вїе лѣ́ностное оу҆ма̀ ѿгна́въ, хлѣ́бъ  живо́тный, и҆ є҆́же ко и҆з̾ѻби́лїю, рꙋко́ю и҆  ѧ҆зы́комъ твои́мъ раздава́ѧ, ѻ҆́ч҃е, сꙋгꙋ́бъ хотѧ́щымъ  бы́лъ є҆сѝ. 
И҆́же тала́нтъ ѿ бж҃їѧ оу҆че́нїѧ ѡ҆брѣ́тъ,  ꙗ҆́кѡ сы́й бж҃е́ственнымъ спѣ́хомъ возрасти́въ безъ  мѣ́ры, гла́съ влⷣки твоегѡ̀ слы́шиши ра́достенъ, къ  лꙋ́чшымъ зовꙋ́щь тѧ̀. 
Бг҃оро́диченъ: 
Зако́нныхъ кромѣ̀ въ тебѣ̀ вы́шнїй  вочл҃вѣ́чисѧ, и҆ пло́ть непрело́жнѡ ꙗ҆́вльсѧ, съ  человѣ́ки поживѐ, и҆ къ нбⷭ҇нѣй возвы́ситисѧ стезѝ  хотѧ́щымъ показа̀. 
Конда́къ, гла́съ в҃. Подо́бенъ: Твє́рдыѧ: 
Плотскꙋ́ю тѧготꙋ̀ оу҆тончи́лъ є҆сѝ дѣ́лы,  дꙋше́внꙋю же бы́стрость впери́лъ є҆сѝ просвѣще́нїемъ,  мїхаи́ле, и҆ ꙗ҆ви́лсѧ є҆сѝ трⷪ҇цѣ жили́ще: ю҆́же  зрѧ̀, бл҃же́нне, ꙗ҆́снѡ, молѝ непреста́ннѡ ѡ҆ всѣ́хъ  на́съ. 
І҆́косъ: 
Моли́твъ неподви́жимый сто́лпъ, соверше́нїе любвѐ  го́рнѧгѡ благоꙋ́мїѧ, оу҆миле́нїѧ бе́здна, не въ тре́тїю  ча́сть взѧ́тъ бы́лъ є҆сѝ высоты̀, но и҆дѣ́же  незаходи́мое бж҃ество̀ ꙗ҆́снѡ зрѧ́тъ херꙋві́ми, и҆ си́ми  видѣ̑нїи сїѧ́ѧ покланѧ́ешисѧ, и҆ сла́вꙋ пребжⷭ҇твеннꙋю  прїе́млеши, ѿѻнꙋ́дꙋ ѡ҆божа́емь. тѣ́мъ пѣ́ти тѧ̀  досто́йнѡ не возмога́емъ, про́симъ проще́нїѧ взыва́юще  кꙋ́пнѡ: молѝ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. (с. 249) 
Тѣлеса̀ ра́намъ преда́вше, любо́вїю вопло́щшагѡсѧ  сло́ва мч҃ницы, ѿ сегѡ̀ вѣне́цъ пра́вды прїѧ́сте въ  лѣ́потꙋ. 
Свѣ́томъ бжⷭ҇твеннымъ оу҆́мъ просвѣ́щше,  вѣ́рою мꙋче́нїѧ тмꙋ̀ претеко́сте, вопїю́ще,  прехва́льнїи: ѻ҆тє́цъ на́шихъ бж҃е, благослове́нъ  є҆сѝ. 
Тече́нїемъ твои́хъ оу҆сте́нъ медото́чныхъ  слове́съ, преблаже́нне про́кле, ꙗ҆́кѡ бжⷭ҇твеннымъ  и҆сцѣле́нїемъ напоѧ́еши пою́щыѧ: ѻ҆тє́цъ на́шихъ бж҃е,  бл҃гослове́нъ є҆сѝ. 
Си́лою бжⷭ҇твенною оу҆́мъ оу҆крѣ́пль, мꙋ́къ  гѡ́рькїѧ ви́ды претерпѣ́лъ є҆сѝ зовы́й, і҆ла́рїе:  ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Ꙗ҆́кѡ вы́шши всѣ́хъ тва́рей, ражда́еши всѣ́хъ  зижди́телѧ, пребы́вши дв҃ою нескве́рнаѧ, бл҃гослове́ннаѧ  є҆ди́на, при́снѡ препросла́вленнаѧ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
Сѣ́мѧ прїе́мъ въ се́рдцы за́повѣдей бж҃їихъ  па́че стори́цъ, и҆ ты́сѧща плѡ́дъ прине́слъ є҆сѝ кла́съ  бжⷭ҇твенный, мона́хѡвъ вопїю́щихъ: бл҃гослове́нъ бг҃ъ  ѻ҆тє́цъ на́шихъ. 
Дх҃а сосꙋ́дъ прест҃а́гѡ ꙗ҆ви́шасѧ оу҆стнѣ̀  твоѝ, и҆ ꙗ҆́коже наводне́нїе ѧ҆зы́къ честна̑ѧ  оу҆чє́нїѧ, трⷪ҇цѣ согла́снѡ зовꙋ́щымъ: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Безъ сѣ́мене всели́сѧ во чре́во твоѐ созда́вый  мѧ̀, и҆ и҆зъ тебє̀ плотоно́сецъ бг҃ъ и҆ чл҃вѣ́къ  про́йде. не во двѣ̀ раздѣли́сѧ ѵ҆поста̑си, ни  смѣше́нїѧ под̾ѧ́тъ, ѻ҆тцє́въ бг҃ъ бл҃гослове́нный. 
Пѣ́снь и҃. І҆рмо́съ: 
И҆зба́вителю всѣ́хъ, всеси́льне, посредѣ̀  пла́мене благоче́ствовавшыѧ, снизше́дъ ѡ҆роси́лъ є҆сѝ,  и҆ наꙋчи́лъ є҆сѝ пѣ́ти: всѧ̑ дѣла̀, благослови́те,  по́йте гдⷭ҇а. (с. 250) 
По мно́гихъ мꙋ́кахъ стрѣлѧ́нїю свирѣ́пый вра́гъ  тѧ̀ предае́тъ: ѿ ни́хже ссѣца́емь, всехва́льный  про́кле, ра́дꙋѧсѧ въ рꙋ́цѣ бж҃їи пре́далъ є҆сѝ дꙋ́хъ  тво́й. 
Оу҆ѧзви́сѧ честно́е тѣ́ло твоѐ непреста́нными  стрѣлѧ̑нїи, свѧ́те, и҆ неисцѣ́льнѡ оу҆ѧзвѝ врагѝ  безплѡ́тныѧ, не пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Просвѣща́емь заре́ю благода́ти, ꙗ҆́коже ка́мень  на землѝ валѧ́емь, сокрꙋши́лъ є҆сѝ, і҆ла́рїе,  оу҆твержде́нїе пре́лести, поѧ̀ въ крѣ́пости:  благослови́те, всѧ̑ дѣла̀ гдⷭ҇нѧ, гдⷭ҇а. 
Ка̑пли крове́й твои́хъ поте́кше, нече́стїѧ ѻ҆́гнь  оу҆гаси́ша, вѣ̑рныѧ же напои́ша, пою́щыѧ непреста́ннѡ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Вопло́щсѧ ѿ чⷭ҇тыхъ крове́й твои́хъ бг҃ъ,  сотвори́вый и҆ созда́вый мѧ̀, бг҃ороди́тельнице влⷣчце,  ѡ҆бновѝ мі́ръ вопїю́щїй: благослови́те, всѧ̑ дѣла̀  гдⷭ҇нѧ, гдⷭ҇а. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
И҆́же пренепостижи́мꙋю гдⷭ҇ню красотꙋ̀, є҆ли́кѡ  жела́нїе бѧ́ше, во пло́ти зрѧ̀ оу҆ма̀ свѣ́тлостїю,  ны́нѣ пе́рсть ѡ҆ста́вль, и҆ къ нб҃сѝ до конца̀  пресели́всѧ, предъ лице́мъ предстои́ши трⷪ҇цы, зовы́й:  лю́дїе, превозноси́те гдⷭ҇а во всѧ̑ вѣ́ки. 
Многоцѣ́нный тебѣ̀ вѣне́цъ, по́двигъ  сконча́вшꙋ, и҆́же на де́мѡны, влⷣка подадѐ, зла́та  свѣтлѣ́йши, и҆ би́сера краснѣ́йши, црⷭ҇тва и҆  безсме́ртїѧ, ѽ ѻ҆́ч҃е! сїѧ́ѧ па́че со́лнца, зове́ши:  лю́дїе, превозноси́те гдⷭ҇а во всѧ̑ вѣ́ки. 
Ѽ сла́дкагѡ ѧ҆зы́ка твоегѡ̀, и҆́мже премꙋ́дрѡ  оу҆лови́лъ є҆сѝ поглощє́нныѧ враго́мъ льсти́вымъ! и҆  ко (с. 251) и҆змѣне́нїю бжⷭ҇твенномꙋ премѣни́лъ є҆сѝ,  водрꙋзи́въ є҆диноѻбра́знѡ сѣ̑ни ꙗ҆́кѡ песо́къ, и҆  зовѧ̀ непреста́ннѡ, свѧще́нницы благослови́те, лю́дїе  превозноси́те гдⷭ҇а во всѧ̑ вѣ́ки. 
Бг҃оро́диченъ: 
Оу҆мерщвлє́нныѧ жа́ломъ всепа́гꙋбнымъ ѕмїи́нымъ,  є҆ди́на живода́вца бг҃а ро́ждшаѧ, дв҃о, ѡ҆живи́ла  є҆сѝ. є҆го́же прилѣ́жнѡ молѝ, воста̑нїѧ страсте́й  оу҆тиши́ти, любо́вїю пою́щихъ: свѧще́нницы  благослови́те, лю́дїе превозноси́те є҆го̀ во всѧ̑  вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Сѐ свѣтоза́рнаѧ и҆ свѧще́ннаѧ, и҆  благонаро́читаѧ мꙋ́чєникъ па́мѧть возсїѧ̀, всю̀ зе́млю  просвѣща́ющи, мра́къ ѕло́бы ѿе́млющи, и҆ ѻ҆́блакъ  дꙋша́мъ ѿгонѧ́щи, и҆ и҆сцѣле́нїй благода́ть точа́щи. 
Ꙗ҆́коже два̀ сосца̑ дꙋхѡ́вна пролива́юща  и҆сцѣле́нїй млеко̀, мꙋ́чєницы, всѧ̑ка напитава́ете  сердца̀, го́ресть недꙋ́гѡвъ ѿгонѧ́ще, и҆ стра̑сти  лю̑тыѧ и҆сцѣлѧ́юще. тѣ́мже досто́йнѡ блажи́ми є҆стѐ. 
Ка́плѧми крове́й свѧще́нныхъ ѡ҆мочи́вше  багрѧни́цꙋ, пресла́внїи, и҆ сїю̀ краснѡ̀ носѧ́ще, со  хрⷭ҇то́мъ ца́рствꙋете всегда̀, є҆ди́нѣмъ цр҃е́мъ и҆  бг҃омъ на́шимъ, ѡ҆ мі́рѣ молѧ́щесѧ. 
Землѧ̀ благослови́сѧ ва́шими кровьмѝ, и҆ моще́й  положе́нїемъ, перворо́дныхъ це́рковь дꙋ́хомъ бжⷭ҇твеннѣ  свѣтлѣ́етсѧ: въ не́йже съ мꙋ́чєники, ꙗ҆́кѡ  мꙋ́чєницы, ѡ҆ мі́рѣ моли́тесѧ. 
Бг҃оро́диченъ: 
Свѣ́та жили́ще, чⷭ҇таѧ, твоѐ пречⷭ҇таѧ бы́сть  чре́во, влⷣчце, тебє̀ ра́ди ꙗ҆́вльшагосѧ, въ ве́щи  зри́мѣ тѣле́снѣй, (с. 252) и҆ всѧ̑ сꙋ́щыѧ во тмѣ̀  просвѣ́щша. тѣ́мже тѧ̀ вѣ́рою оу҆блажа́емъ. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти ѿ дв҃и́ческагѡ чре́ва бы́въ чл҃вѣ́къ. тѣ́мже  пречи́стꙋю бцⷣꙋ вѣ́рнїи велича́емъ. 
Дне́сь всѧ̀ землѧ̀ прїи́де, проповѣ́дающи  хрⷭ҇то́во бжⷭ҇твенное и҆́мѧ, пресла́внꙋ и҆ бжⷭ҇твеннꙋю  па́мѧть твою̀ торжествꙋ́ѧ: ты́ бо ѡ҆небеси́лъ є҆сѝ ю҆̀  монахоѻбра́зными оу҆че́ньми, и҆ оу҆ѧсни́лъ є҆сѝ  а҆́гг҃льскимъ ревнꙋ́ющыѧ чинѡ́мъ. 
Ѡ҆свѣти́ша мѡ́лнїи твои́хъ чꙋде́съ всѧ̑ концы̀:  молѧ́щымбосѧ вѣ́рою, ра́ка твоѧ̀ и҆сточа́етъ  и҆сцѣлє́нїѧ. и҆ тебѐ оу҆́бѡ и҆́мать нб҃о, землѧ́ же  земнꙋ́ю сѣ́нь тѣ́ла, ю҆́же пре́жде гро́ба и҆стни́вшꙋюсѧ  воздержа́нїемъ твои́мъ. 
Зе́мленъ оу҆́мъ не мо́жетъ свѣ́тъ ѻ҆́нъ  разꙋмѣ́ти, пресвѣ́тлый и҆ пренеизглаго́ланный  трⷪ҇ческїй, є҆го́же ны́нѣ прїѧ́лъ є҆сѝ, и҆́мже и҆  ѡ҆божа́емь ꙗ҆́вѣ: помина́ющихъ тѧ̀, преблаже́нне,  помѧнѝ, трⷪ҇цѣ ст҃ѣ́й предстоѧ̀. 
Бг҃оро́диченъ: 
Ꙗ҆ви́хомсѧ жи́зни бжⷭ҇твенныѧ ѿпаде́ни, дре́ва  ра́ди разꙋ́мнагѡ: ты́ же родила̀ є҆сѝ жи́зни дре́во  хрⷭ҇та̀ бг҃а, и҆́же ѿ а҆́довыхъ те́мныхъ жили́щъ  и҆зведѐ, и҆ къ неѿе́млемѣй введѐ жи́зни пою́щыѧ тѧ̀. 
Свѣти́ленъ. Подо́бенъ: Нб҃о ѕвѣзда́ми: 
А҆́гг҃льскагѡ житїѧ̀ жела́ѧ, оу҆дали́лъ є҆сѝ  себѐ всѣ́хъ кра́сныхъ житїѧ̀, сели́лсѧ є҆сѝ во  дво́рѣхъ за́повѣдей гдⷭ҇нихъ, и҆ со а҆́гг҃лы  ра́дꙋешисѧ. 
Бг҃оро́диченъ: 
Ꙗ҆́же ѿ бг҃а мі́рови пода̑ннымъ благи̑мъ ты̀  вина̀ є҆сѝ, бцⷣе, но и҆ ны́нѣ ми́лостива сотворѝ ѡ҆  ѻ҆́бщемъ спасе́нїи благопремѣ́ннаго бг҃а. 


(с. 253) 
Мѣ́сѧца тогѡ́же въ г҃ї-й де́нь. 
Собо́ръ ст҃а́гѡ а҆рха́гг҃ла гаврїи́ла: 
И҆ прпⷣбнагѡ ѻ҆тца̀ на́шегѡ стефа́на савваі́та. 
Стїхи̑ры а҆рха́гг҃ла, гла́съ д҃. Подо́бенъ: Да́лъ  є҆сѝ зна́менїе: 
Оу҆́мъ предвѣ́чный, ꙳ свѣ́тъ соста́вивый  вторы́й, ꙳ гаврїи́ла тебѐ прича́стїѧми бжⷭ҇твенными, ꙳  просвѣща́ющаго всю̀ вселе́ннꙋю: ꙳ и҆ ю҆́же ѿ вѣ́ка  ѿкрыва́ющаго на́мъ ꙳ бжⷭ҇твеннꙋю и҆ вели́кꙋю вои́стиннꙋ  та́йнꙋ, ꙳ во оу҆тро́бѣ воплоща́емагѡ дв҃и́честѣй, ꙳  сꙋ́ща безтѣле́снагѡ, и҆ бы́вша чл҃вѣ́ка, ꙳ во є҆́же  спастѝ человѣ́ка. 
Престо́лꙋ предстоѧ̀ трисо́лнечнагѡ бж҃ества̀, ꙳ и҆  бога́тнѡ просїѧва́ѧ бжⷭ҇твенными свѣтлостьмѝ, ꙳  и҆спꙋща́емыми непреста́ннѡ ѿтꙋ́дꙋ, ꙳ сꙋ́щыѧ на землѝ  ра́достнѡ ликꙋ́ющыѧ, ꙳ и҆ восхвалѧ́ющыѧ тѧ̀, ꙳ страсте́й  мглы̀ и҆зба́ви, ꙳ и҆ просвѣще́нїемъ оу҆ѧснѝ, ꙳  гаврїи́ле а҆рхїстрати́же, ꙳ моли́твенниче ѡ҆ дꙋша́хъ  на́шихъ. 
Низложѝ шата̑нїѧ а҆га̑рѧнскаѧ, ꙳ на ста́до твоѐ  ча́стѡ находѧ̑щаѧ: ꙳ оу҆ста́ви раздо́ры цр҃кве: ꙳  оу҆кротѝ бꙋ́рю безмѣ́рныхъ и҆скꙋше́нїй: ꙳ и҆зба́ви  бѣ́дъ и҆ ѡ҆бстоѧ́нїй ꙳ любо́вїю чтꙋ́щыѧ тѧ̀, ꙳ и҆ подъ  кро́въ тво́й прибѣга́ющыѧ, ꙳ гаврїи́ле а҆рхїстрати́же, ꙳  моли́твенниче ѡ҆ дꙋша́хъ на́шихъ. 
И҆́ны стїхи̑ры прпⷣбнагѡ, гла́съ и҃. Подо́бенъ:  Ѽ пресла́внагѡ чꙋдесѐ! 
Ѻ҆́ч҃е бг҃оно́се стефа́не, ꙳ бжⷭ҇твенною  мꙋ́дростїю оу҆́мъ (с. 254) оу҆крѣ́пль свѣ́тлѡ, ꙳  ꙗ҆́рость оу҆́бѡ мꙋ́жествомъ, ꙳ цѣломꙋ́дрїемъ же  жела́нїе, ꙳ пра́вдою же всю̀ си́лꙋ дꙋше́внꙋю ꙳  оу҆пра́вилъ є҆сѝ любомꙋ́дреннѡ, ꙳ колесни́цꙋ краснꙋ̀  добродѣ́телей соста́вилъ є҆сѝ, ꙳ на ню́же всѣ́дъ,  ра́дꙋѧсѧ возше́лъ є҆сѝ ꙳ къ высотѣ̀, сла́вне. 
Ѻ҆́ч҃е бг҃огла́се стефа́не, ꙳ бг҃осло́вїемъ  оу҆́мъ просвѣти́лъ є҆сѝ, прпⷣбне, ꙳ ꙗ҆́коже копїѐ  носѧ̀ ꙗ҆́рость, ꙳ просте́ртꙋ на хꙋ̑льныѧ, бл҃же́нне,  є҆ретїкѝ, ꙳ жела́нїемъ пи́щи го́рнїѧ: ꙳ є҆ѧ́же  сподо́билсѧ є҆сѝ причасти́тисѧ, чꙋ́дне, ꙳ предстоѧ̀  прⷭ҇то́лꙋ ꙳ всѣ́хъ цр҃ѧ̀ и҆ вседержи́телѧ. 
Ѻ҆́ч҃е бг҃оглаго́ливе стефа́не, ꙳ воздержа́нїемъ  оу҆́мъ ѡ҆гради́въ всю́дꙋ, ꙳ къ первовино́вномꙋ востещѝ  сотвори́лъ є҆сѝ, ꙳ и҆ оу҆ти́шилъ є҆сѝ мїрскі́й  мѧте́жъ, ꙳ и҆ молвꙋ̀ ѿтрѧ́съ, ꙳ оу҆ма̀ чистото́ю ꙳  оу҆держа́нъ бы́лъ є҆сѝ, премꙋ́дре, ꙳ жела́нїемъ  вои́стиннꙋ кра́йнимъ, бг҃омꙋ́дре прпⷣбне. 
Сла́ва, гла́съ ѕ҃. Вѷзанті́ево: 
Сра́дꙋйтесѧ съ на́ми всѧ̑ а҆́гг҃льскаѧ  чинонача̑лїѧ: предста́тель бо ва́шъ и҆ на́шъ застꙋ́пникъ,  вели́кїй а҆рхїстрати́гъ въ дне́шнїй де́нь, въ честнѣ́мъ  є҆гѡ̀ хра́мѣ, пресла́внѡ ꙗ҆влѧ́ѧсѧ ѡ҆свѧща́етъ.  тѣ́мже по до́лгꙋ воспѣва́юще, томꙋ̀ возопїи́мъ: покры́й  на́съ кро́вомъ крилꙋ̑ твоє́ю, вели́кїй гаврїи́ле  а҆рха́гг҃ле. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
Всечⷭ҇таѧ ꙗ҆́кѡ ви́дѣ тебѐ на крⷭ҇тѣ̀  повѣ́шена, пла́чꙋщи вопїѧ́ше мт҃рски: сн҃е мо́й и҆ бж҃е  мо́й, сладча́йшее моѐ ча́до, ка́кѡ терпи́ши стрⷭ҇ть  поно́снꙋю; 
На стїхо́внѣ ѻ҆ктѡ́иха. Сла́ва, и҆ ны́нѣ, гла́съ  и҃. 
І҆ѡа́нна мона́ха: 
Ꙗ҆́кѡ чинонача́льникъ и҆ побо́рникъ, и҆  а҆́гг҃лѡвъ пе́рвый во́ждь, а҆рхїстрати́же, ѿ всѧ́кїѧ  нꙋ́жды и҆ ско́рби, недꙋ̑гъ и҆ лю́тыхъ согрѣше́нїй  свободѝ вѣ́рнѡ пою́щихъ и҆ (с. 255) молѧ́щихъ тѧ̀,  сла́вне, ꙗ҆́вѣ ꙗ҆́кѡ невеще́ственъ невеще́ственнаго  зрѧ̀, и҆ непристꙋ́пнымъ свѣ́томъ влⷣчнїѧ сла́вы  ѡ҆сїѧва́емь. то́й бо чл҃вѣколю́бнѣ пло́ть на́съ ра́ди  ѿ дв҃ы прїѧ́тъ, спастѝ восхотѣ́въ человѣ́чество. 
Тропа́рь, гла́съ д҃: 
Нбⷭ҇ныхъ во́инствъ а҆рхїстрати́же, мо́лимъ тѧ̀  при́снѡ мы̀ недосто́йнїи, да твои́ми моли́твами  ѡ҆гради́ши на́съ кро́вомъ крилꙋ̑ невеще́ственныѧ твоеѧ̀  сла́вы, сохранѧ́ѧ на́съ припа́дающихъ прилѣ́жнѡ, и҆  вопїю́щихъ: ѿ бѣ́дъ и҆зба́ви на́съ, ꙗ҆́кѡ  чинонача́льникъ вы́шнихъ си́лъ. 
На оу҆́трени є҆ди́нъ канѡ́нъ ѻ҆ктѡ́иха со  і҆рмосо́мъ на д҃: и҆ а҆рха́гг҃ла на ѕ҃. Творе́нїе  і҆ѡ́сифово, є҆гѡ́же краегране́сїе: 
Ꙗ҆́кѡ всече́стна гаврїи́ла хвалю̀. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Ꙗ҆́кѡ свѣ́та сꙋ́ща, къ свѣ́тꙋ кра́йнемꙋ  невеще́ственными причащє́нїи, бжⷭ҇твеннагѡ и҆  невеще́ственнагѡ, молю́ тѧ а҆рха́гг҃ле гдⷭ҇ень: оу҆́мъ  мо́й просвѣтѝ моли́твами твои́ми, ꙗ҆́кѡ да воспѣва́ю  тѧ̀. 
Соста́вимъ дне́сь ли́къ бжⷭ҇твенный веселѧ́щесѧ,  пе́рваго почита́юще безпло́тныхъ оу҆мѡ́въ, неизрече́ннꙋю  ра́дость возвѣсти́вшаго, въ мі́ръ прише́дшꙋю за  бла́гость. 
Предста́телѧ тѧ̀ вели́ка и҆ къ бг҃ꙋ застꙋ́пника,  и҆ стѣ́нꙋ и҆ оу҆твержде́нїе, гаврїи́ле, и҆мꙋ́ще,  лю́бѧщїи тѧ̀ и҆збавлѧ́емсѧ ѿ бѣ́дъ и҆ вре́да ѕмїи́на  восхвалѧ́ющїи тѧ̀. 
Бг҃оро́диченъ: 
Чи́стꙋ тѧ̀ всенепоро́чнꙋю гаврїи́лъ ꙗ҆́кѡ  оу҆зрѣ̀: ра́дꙋйсѧ, тебѣ̀, влⷣчце, свѣ́тлѡ возопѝ,  неискꙋсобра́чнаѧ, (с. 256) человѣ́кѡвъ спасе́нїе,  а҆́гг҃лѡвъ похвала̀ и҆ честносло́вїе. 
И҆́нъ канѡ́нъ прпⷣбнагѡ на д҃. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Тебѣ̀ твоегѡ̀, преблаже́нне, оу҆че́нїѧ до́лгъ  приносѧ́ще, воздаѧ̑нїѧ простира́емъ, вѣне́цъ похва́лъ  плетꙋ́ще: ты́ же ми́лостивъ ꙗ҆ви́сѧ, пребога́те, твои́ми  мольба́ми бл҃года́ть мѝ пода́ждь дꙋхо́внꙋю. 
Всегꙋби́тельное стремле́нїе страсте́й, ѻ҆́ч҃е,  оу҆вѧди́лъ є҆сѝ, слове́снымъ ѡ҆б̾ѧ́тъ бг҃омꙋ́дрїемъ:  благопребы́тенъ бо бы́лъ є҆сѝ, благогла́сенъ, кро́токъ  же и҆ смире́нъ, сло́вомъ же премꙋ́дрости, стефа́не, и҆  ра́зꙋма вѣнча́емь. 
Свѧще́ннѡ оу҆краси́лъ є҆сѝ себѐ, ѻ҆́ч҃е,  ра́зꙋмомъ и҆ дѣ́тельнымъ дѣ́йствомъ благода́ти,  бг҃оглаго́ливе стефа́не, жела́ѧ вѣнца̀ сла́вы хрⷭ҇то́вы,  и҆ твоеѧ̀ наде́жди и҆зрѧ́днѡ, преблаже́нне не погрѣши́лъ  є҆сѝ. 
Цѣломꙋ́дрїе оу҆держа́лъ є҆сѝ ꙗ҆́вѣ, кра́йнюю  же кро́тость, и҆ высо́кое, бг҃оно́се, смире́нїе: и҆́миже  возвыша́емь, трꙋдѡ́въ твои́хъ дѣ́йствомъ и҆ видѣ́нїемъ,  ра́дꙋѧсѧ прине́слсѧ є҆сѝ, вѣне́цъ неꙋвѧда́емый  прїе́мъ. 
Бг҃оро́диченъ: 
Тва́рей ꙗ҆ви́ласѧ є҆сѝ, чⷭ҇таѧ, всѣ́хъ  ви́димыхъ и҆ неви́димыхъ превы́шши, всенепоро́чнаѧ:  зижди́телѧ бо родила̀ є҆сѝ, ꙗ҆́коже и҆зво́ли  воплоти́тисѧ во оу҆тро́бѣ твое́й: є҆го́же со  дерзнове́нїемъ молѝ, спастѝ пою́щыѧ тѧ̀. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бж҃е́ственнѣй твое́й сла́вѣ, вѣнцє́въ  сла́вы сподо́би. (с. 257) 
Прича́стїемъ свѣ́та невеще́ственнагѡ, ꙗ҆́кѡ  невеще́ственъ вои́стиннꙋ, гаврїи́ле, невеще́ственнѡ  просвѣща́емь, свѣ́тъ ви́дѣнъ бы́лъ є҆сѝ вторы́й,  веще́ственныѧ всегда̀ человѣ́ки просвѣща́ѧ пою́щыѧ тѧ̀. 
Вели́кагѡ благозва́нїѧ сподо́билсѧ є҆сѝ,  вели́кое та́инство на́мъ ѿкры́въ, вели́кїй а҆́гг҃лѡвъ,  и҆́мже взѧ́ти бы́хомъ ѿ землѝ къ велича́йшей высотѣ̀,  вельмѝ чтꙋ́щїи тѧ̀. 
Ꙗ҆ви́сѧ всѣ̑мъ съ нб҃сѐ, любо́вїю и҆́щꙋщымъ тѧ̀  при́снѡ, и҆ оу҆ста́ви бꙋ́рю на ны̀ дви́жимꙋю, напа́стей  же и҆ скорбе́й, ѽ гаврїи́ле а҆рхїстрати́же! 
Бг҃оро́диченъ: 
Сказꙋ́ѧ є҆́же дре́вле сокрове́нное та́инство,  ѻ҆трокови́це, тебѣ̀ и҆ногда̀ гаврїи́лъ взыва́ше:  ра́дꙋйсѧ, бж҃їѧ пала́то, въ ню́же всели́всѧ, всѧ̑  человѣ́ки ѡ҆божи́лъ є҆́сть, ꙗ҆́кѡ милосе́рдъ. 
И҆́нъ. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ,  въ не́йже оу҆тверди́сѧ моѐ се́рдце. 
Просїѧ̀ житїѐ твоѐ, бг҃оно́се стефа́не,  всесвѣ́тло ꙗ҆́кѡ со́лнце въ мі́рѣ: и҆ просвѣтѝ къ  тебѣ̀ вѣ́рою и҆ любо́вїю приходѧ́щыѧ. 
Просвѣща́ютсѧ концы̀ оу҆чє́нїи твои́ми,  прпⷣбне: ꙗ҆́коже бо свѣти́льникъ просїѧ́лъ є҆сѝ,  бг҃оно́се, цр҃кви хрⷭ҇то́вѣ, въ не́йже оу҆тверди́сѧ  моѐ се́рдце. 
Непорабоще́ннꙋ соблю́лъ є҆сѝ дꙋ́шꙋ твою̀  страстьмѝ и҆ сластьмѝ тѣле́сными, бг҃оно́се стефа́не  че́стне. тѣ́мже ны́нѣ по достоѧ́нїю восхвалѧ́емъ тѧ̀. 
Бг҃оро́диченъ: 
Ꙗ҆ви́ласѧ є҆сѝ чистото́ю ꙗ҆́кѡ крі́нъ,  влⷣчце, посредѣ̀ те́рнїѧ просїѧ́вши лꙋча́ми дѣ́вства  твоегѡ̀, бцⷣе пречⷭ҇таѧ. 
Конда́къ, гла́съ в҃: 
На нб҃сѣ́хъ зрѧ̀ бж҃їю сла́вꙋ, и҆ на землѝ съ  высоты̀ (с. 258) подаѧ̀ благода́ть, нача́льниче  а҆́гг҃лѡвъ, мꙋ́дре гаврїи́ле, бж҃їѧ сла́вы слꙋжи́телю, и҆  мі́ра бжⷭ҇твенный побо́рниче, спаса́й, соблюда́й  вопїю́щыѧ тѝ: са́мъ бꙋ́ди помо́щникъ, и҆ никто́же на  ны̀. 
Сѣда́ленъ, гла́съ д҃. Подо́бенъ: Вознесы́йсѧ: 
Безпло́тныхъ слꙋжи́телей ты̀ пе́рвенствꙋѧй,  первовѣ́чное повелѣ́нное стра́шное та́инство тебѣ̀  є҆ди́номꙋ, гаврїи́ле сла́вне, ввѣрѧ́етсѧ, ржⷭ҇тво̀  неизрече́нное ст҃ы́ѧ дв҃ы: ра́дꙋйсѧ, провозглаша́ѧ є҆́й,  ѡ҆бра́дованнаѧ: тѣ́мже тѧ̀ до́лжнѡ вѣ́рнїи съ  весе́лїемъ при́снѡ оу҆блажа́емъ. 
Сла́ва, прпⷣбнагѡ, гла́съ г҃. Подо́бенъ:  Красотѣ̀ дѣ́вства: 
И҆справле́нїе житїѧ̀ твоегѡ̀ всѣ́хъ просвѣща́етъ  стѡпы̀, стефа́не ѻ҆́ч҃е вои́стиннꙋ, вѣ́рою подо́бѧщихсѧ  тебѣ̀. тѣ́мже любо́вїю тѧ̀ блажа́щыѧ всегда̀ спаса́й  моли́твами твои́ми ѿ всѧ́кїѧ тѣсноты̀, хрⷭ҇та̀  бл҃га́го молѧ̀, прпⷣбне блаже́нне досточꙋ́дне. 
И҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющъ на́мъ вїно̀  спасе́нїѧ, всѣ́хъ веселѧ́щее дꙋ́шы же и҆ тѣлеса̀.  тѣ́мже ꙗ҆́кѡ винꙋ́ тѧ до́брыхъ блажа́ще при́снѡ, со  а҆́гг҃ломъ вопїе́мъ тѝ: ра́дꙋйсѧ, бл҃года́тнаѧ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ,  ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи  гл҃го́лаше: что̀ тебѣ̀ воздадѐ є҆вре́йскїй  беззако́нный собо́ръ и҆ неблагода́рный, и҆́же мно́гихъ и҆  вели́кихъ твои́хъ, сн҃е мо́й, дарѡ́въ наслади́выйсѧ; пою̀  твоѐ бжⷭ҇твенное снизхожде́нїе. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. (с.  259) 
Стоѧ́лъ є҆сѝ прича́стїемъ бг҃онача́льнымъ,  дре́вле гаврїи́ле досточꙋ́дне, просвѣща́ѧ прⷪ҇ро́ка  данїи́ла, и҆ и҆зложи́въ ꙗ҆вле́нїе недовѣ́домыхъ дх҃омъ. 
Оу҆сты̀ бре́нными тѧ̀ ра́достнѡ, ѻ҆́гненное  є҆стество̀ сꙋ́ща восхвалѧ́емъ: и҆змѝ на́съ ѻ҆гнѧ̀  всегда̀ палѧ́щагѡ, бжⷭ҇твенными, гаврїи́ле, хода́тайствы  твои́ми. 
Па́че со́лнца въ бжⷭ҇твеннꙋю ѻ҆де́ждꙋ, сла́вою  непристꙋ́пною блиста́ющꙋсѧ ѡ҆дѣва́емь, а҆рхїстрати́же  слꙋжи́телей, цр҃ю̀ предстои́ши нбⷭ҇номꙋ веселѧ́сѧ. 
Бг҃оро́диченъ: 
Всю́ тѧ дх҃омъ гаврїи́лъ, преѡчище́нꙋ,  всенепоро́чнаѧ, разꙋмѣ́въ, вопїе́тъ тебѣ̀ ꙗ҆́вственнѡ:  ра́дꙋйсѧ, клѧ́твы и҆збавле́нїе, и҆ пра́ѻтцєвъ  воззва́нїе. 
И҆́нъ. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Ты̀, стефа́не, мона́шествꙋющихъ бы́лъ є҆сѝ  вѣне́цъ, ꙗ҆́кѡ ка́менїемъ многоцѣ́ннымъ,  добродѣ́тельми ѡ҆бложе́нъ: ꙗ҆ви́лсѧ бо є҆сѝ,  блаже́нне, бг҃ора́дованно вои́стиннꙋ оу҆краше́нїе. 
Бжⷭ҇твеннꙋю, бг҃оно́се, премꙋ́дрость поче́лъ  є҆сѝ: тѣ́мже дарова́нїй тѧ̀ сїѧ̀ вѣнцы̀ оу҆ѧснѝ,  сла́вꙋ вѣ́чнꙋю тебѣ̀ хода́тайствовавши, ѻ҆́ч҃е  всече́стне. 
Свѣ́тлостїю нра́вѡвъ твои́хъ, и҆ ѻ҆́бразы  бла́гости, прпⷣбне стефа́не, подо́бнѣ пожи́лъ є҆сѝ:  тѣ́мже пристꙋ́пенъ всѣ̑мъ бы́лъ є҆сѝ, всебл҃же́нне  пречꙋ́дне. 
Бг҃оро́диченъ: 
Оу҆мерщвле́нїѧ пло́дъ мнѣ̀ є҆́ѵа принесѐ,  жи́знь же ро́ждшаѧ ѵ҆поста́снꙋю, пречⷭ҇таѧ, а҆́бїе  и҆спра́вила є҆сѝ. тѣ́мже зовꙋ́ ти: ра́дꙋйсѧ,  приснодв҃о. (с. 260) 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Оу҆ма̀ прича́стїемъ пе́рвагѡ просвѣща́емь,  вторы́й ви́дѣнъ бы́лъ є҆сѝ свѣ́тъ, зовы́й со  безчи́сленными а҆́гг҃лъ чи́нми: ст҃ъ ѻ҆ц҃ъ вседѣ́тель,  сн҃ъ собезнача́ленъ, и҆ дх҃ъ сопресто́ленъ. 
Ви́дъ тво́й ѻ҆́гненъ, добро́та пречꙋ́дна, всѧ́кꙋ  мы́сль оу҆дивлѧ́ѧ, ве́лїѧ сла́ва, гаврїи́ле, вели́кїй  бжⷭ҇твенныхъ безпло́тныхъ нача́льниче, всѣ́хъ  оу҆добре́нїе вѣ́рнѡ воспѣва́ющихъ тѧ̀. 
Бжⷭ҇твенный ꙗ҆́кѡ ви́дѣ тѧ̀, во вре́мѧ кажде́нїѧ  дре́вле стоѧ́ща, заха́рїа быва́етъ нѣ́мъ: не вѣ́рова бо  твоемꙋ̀ возвѣще́нїю стра́шномꙋ, є҆го́же возгласи́лъ  є҆сѝ, гаврїи́ле а҆рхїстрати́же. 
Бг҃оро́диченъ: 
Хра́мъ свѧще́нїѧ сꙋ́щи, пренепоро́чнаѧ, гла́сомъ  гаврїи́ла а҆рха́гг҃ла, во ст҃ы́хъ почива́ющаго родила̀  є҆сѝ прест҃а́го бг҃а, всѧ̑ ѡ҆свѧща́ющаго, и҆ лю́тыхъ  и҆з̾има́ющаго. 
И҆́нъ. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ,  хрⷭ҇тѐ бж҃е: тобо́ю бо, влⷣко, къ свѣтонача́льникꙋ  ѻ҆ц҃ꙋ̀ твоемꙋ̀, ѿ но́щи невѣ́дѣнїѧ приведе́нїе  и҆́мамы. 
Стремле́нїе страсте́й безстра́стїѧ жела́нїемъ  оу҆гаси́лъ є҆сѝ, бг҃оно́се стефа́не: и҆ видѣ̑нїи и҆  дѣѧ̑нїи просвѣти́лъ є҆сѝ, ѻ҆́ч҃е, дꙋше́вное  оу҆строе́нїе. 
Оу҆мо́мъ чи́стымъ писа̑нїи бесѣ́довалъ є҆сѝ  дꙋхо́вными, бг҃оглаго́ливе стефа́не; и҆ видѣ́нїѧ и҆  дѣѧ́нїѧ собра́лъ є҆сѝ бога́тство бжⷭ҇твенно, ѻ҆́ч҃е  препⷣбне. 
Премꙋ́дрости глꙋбинꙋ̀ и҆спыта́въ, стефа́не,  дости́глъ (с. 261) є҆сѝ ѡ҆брѣстѝ є҆ли́кѡ  благопотре́бно: и҆ би́серъ многоцѣ́нный болѣ́зньми  стѧжа́лъ є҆сѝ, преблаже́нне, ра́зꙋма. 
Бг҃оро́диченъ: 
Сѐ во чре́вѣ, бцⷣе пречⷭ҇таѧ, хрⷭ҇та̀ бг҃а  па́че сло́ва и҆мѣ́ла є҆сѝ, ꙗ҆́коже и҆са́їа  провозгласѝ: вы́ше є҆стества̀ сего̀, бг҃ороди́тельнице,  родила̀ є҆сѝ. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Земні́и ѧ҆зы́цы почести́ тѧ оу҆ма̀ свѣтоза́рнаго  и҆ нбⷭ҇наго не возмо́гꙋтъ, пресвѣ́тлѡ просвѣща́ема,  па́че оу҆ма̀ и҆ сло́ва, бжⷭ҇твенными свѣтлостьмѝ. 
Зарѧ̀ сл҃нца многосвѣ́тлаѧ, ѻ҆́гненныхъ слꙋ́гъ  нача́льниче, свѣтоно́сными твои́ми ко влⷣцѣ мольба́ми  пою́щыѧ тѧ̀ тмы̀ страсте́й и҆схи́ти. 
Совѣ́ты ꙗ҆зы́кѡвъ разорѝ, вѣ́рꙋ правосла́внꙋю  оу҆твердѝ, оу҆ста́ви раздира̑нїѧ цр҃кѡ́внаѧ,  а҆рха́гг҃ле, ко всѣ́хъ творцꙋ̀ твои́ми моли́твами. 
Бг҃оро́диченъ: 
Глаго́лѡвъ бжⷭ҇твенныхъ послꙋшли́ва, чⷭ҇таѧ,  гаврїи́ловыхъ была̀ є҆сѝ, и҆ пребезнача́льнаго сло́ва  пло́тїю родила̀ є҆сѝ, безслове́сїѧ мі́ръ и҆зба́вльшаго. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
Вселе́ннѣй свѣти́ло пресвѣ́тлое, ѻ҆́ч҃е,  ꙗ҆ви́лсѧ є҆сѝ, слове́съ свѣ́тлостїю просвѣща́ѧ,  стефа́не, вѣ́рою и҆ любо́вїю къ тебѣ̀ притека́ющыѧ. 
Бл҃же́нно житїѐ проше́лъ є҆сѝ, оу҆спи́въ  оу҆́бѡ чꙋ̑вства, внѣ̀ бы́въ мїрска́гѡ мѧте́жа, и҆ бг҃ꙋ  прибли́жилсѧ є҆сѝ стефа́не. 
Ꙗ҆́кѡ до́бръ, ꙗ҆́кѡ красе́нъ вѣне́цъ, и҆́мже  ны́нѣ (с. 262) вѣнча́лсѧ є҆сѝ, премꙋ́дре стефа́не,  добродѣ́тельми вѣнча́емь, и҆ надъ страстьмѝ  ца́рствовалъ є҆сѝ, преизрѧ́дне. 
Бг҃оро́диченъ: 
Вы́ше є҆стества̀, дв҃о, родила̀ є҆сѝ, и҆  вѣ́чнꙋеши дв҃ою, ꙗ҆́вльши и҆́стиннагѡ бжⷭ҇тва̀, сн҃а и҆  бг҃а твоегѡ̀ ѻ҆́бразы. 
Конда́къ, гла́съ в҃. Подо́бенъ: Твє́рдыѧ: 
А҆рхїстрати́же бж҃їй, слꙋжи́телю бж҃е́ственныѧ  сла́вы, а҆́гг҃лѡвъ нача́льниче, и҆ человѣ́кѡвъ  наста́вниче, поле́зное на́мъ просѝ, и҆ ве́лїю ми́лость,  ꙗ҆́кѡ безпло́тныхъ а҆рхїстрати́гъ. 
І҆́косъ: 
Ре́клъ є҆сѝ, человѣколю́бче, въ писа́нїихъ  твои́хъ, мно́жествꙋ ра́доватисѧ а҆́гг҃лъ на нб҃сѝ ѡ҆  человѣ́цѣ є҆ди́номъ ка́ющемсѧ, безсме́ртне. тѣ́мже  мы̀, и҆̀же въ беззако́нїихъ, безгрѣ́шне є҆ди́не  сердцевѣ́дче, тѧ̀ моли́ти всегда̀ дерза́емъ, ꙗ҆́кѡ  бл҃гоꙋтро́бнаго, оу҆ще́дрити, и҆ низпосла́ти  недостѡ́йнымъ оу҆миле́нїе, влⷣко, подаѧ́й на́мъ  проще́нїе, ѡ҆ всѣ́хъ бо на́съ мо́литсѧ тебѣ̀  безпло́тныхъ а҆рхїстрати́гъ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  благослове́нъ є҆сѝ. 
І҆ѡа́нново ржⷭ҇тво̀, сла́вне, возвѣсти́лъ є҆сѝ  заха́рїи, и҆ногда̀ внꙋ́трь бжⷭ҇твеннагѡ хра́ма  предстоѧ́щꙋ, и҆ пою́щꙋ и҆зба́вителю и҆ бг҃ꙋ: препѣ́тый  ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ. 
Пресла́вное хра́ма твоегѡ̀ благолѣ́пїе,  пресвѣ́тлѡ, гаврїи́ле, ѡ҆свѧща́етъ дꙋ́шы вѣ́рныхъ, и҆  повелѣва́етъ велегла́снѡ вопи́ти: препѣ́тый ѻ҆тцє́въ  гдⷭ҇ь и҆ бг҃ъ, бл҃гослове́нъ є҆сѝ. 
Просвѣща́емь прича́стїемъ, а҆рхїстрати́же,  пе́рвагѡ свѣ́та та́йнѡ, вторы́й свѣ́тъ вои́стиннꙋ  ви́дѣнъ бы́лъ є҆сѝ, (с. 263) пою́щыѧ просвѣща́еши  всегда̀: препѣ́тый ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Бг҃оро́диченъ: 
По́сланъ бы́сть гаврїи́лъ а҆рхїстрати́гъ, ра́дость  возвѣща́ѧ тебѣ̀, дв҃о мт҃и чⷭ҇таѧ, є҆ѧ́же ра́ди  печа́ль преста̀, и҆ клѧ́тва вои́стиннꙋ непло́дна бы́сть,  и҆ благослове́нїе процвѣтѐ вѣ̑рнымъ во вѣ́ки. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ  мꙋчи́телѧ высо́къ пла́мень вознесло̀ є҆́сть: хрⷭ҇то́съ  же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю,  сы́й бл҃гослове́нъ и҆ препросла́вленъ. 
Благово́нствꙋютъ, прпⷣбне, твои́хъ оу҆че́нїй  словеса̀, бл҃года́тїю дх҃а сїѧ́юще: бжⷭ҇тво́ бо є҆ди́но  чествꙋ́ѧ въ тре́хъ ли́цахъ, сло́ва же воплоще́нїе поѧ̀,  благово́нствꙋеши на́съ, пребога́те. 
Оу҆ма̀ чистото́ю, и҆ ра́зꙋма, бг҃омꙋ́дре,  свѣ́тлостїю житїѐ преше́лъ є҆сѝ, чистото́ю же  тѣлесѐ, и҆ дѣ́вства сїѧ́нїемъ, и҆зрѧ́дно возложе́нїе  ꙗ҆́вльсѧ всеви́дцꙋ, и҆ вседержи́телю. 
Сло́во твоѐ со́лїю растворе́но, житїѐ твоѐ  бл҃года́тїю, преблаже́нне, сїѧ́ѧ ꙗ҆ви́сѧ, пречꙋ́дне:  тѣ́мже въ вы̑шнїѧ ѻ҆би́тєли всели́лсѧ є҆сѝ ра́дꙋѧсѧ  хрⷭ҇тꙋ̀, со дерзнове́нїемъ ны́нѣ предстоѧ̀. 
Бг҃оро́диченъ: 
Оу҆правлѧ́ющи, пречⷭ҇таѧ, моѐ житїѐ, къ твоемꙋ̀  всети́хомꙋ приста́нищꙋ напра́ви, бг҃а ро́ждшаѧ благи́хъ  и҆сто́чника, всѣ̑мъ подаю́щаго вѣ̑рнымъ и҆з̾ѻби́лїе  бла́гости. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте дѣла̀ и҆ превозноси́те  є҆го̀ во всѧ̑ вѣ́ки. 
Свѧщеннослѡ́вїи свѧще́нными тѧ̀ лю́дїе свѧще́ннїи  (с. 264) пою́тъ веселѧ́щесѧ: ты́ бо всевино́вное сло́во  воплоща́емо, є҆́же по на́мъ, а҆рха́гг҃ле, и҆ є҆́же ѿ  на́съ провозглаша́еши дв҃ѣ, па́че оу҆ма́ же и҆ сло́ва.  тѣ́мже тѧ̀ почита́емъ во всѧ̑ вѣ́ки. 
Оу҆мꙋ̀ вели́комꙋ же и҆ пе́рвомꙋ, невеще́ственнѡ,  а҆рха́гг҃ле, соединѧ́ѧсѧ, оу҆сты̀ ѻ҆́гненными твои́ми  пое́ши пѣ́нїе стра́шное, є҆́же пою́тъ всѝ а҆́гг҃льстїи  ли́цы: гдⷭ҇а по́йте дѣла̀, и҆ превозноси́те є҆го̀ во  всѧ̑ вѣ́ки. 
Благолѣ́пїемъ ꙗ҆́вѣ и҆спещре́нъ бжⷭ҇твеннымъ,  прохо́диши нбⷭ҇наѧ, та́же и҆ земна̑ѧ, соверша́ѧ  свѧщє́ннаѧ хотѣ̑нїѧ хрⷭ҇та̀ всѣ́хъ бг҃а, а҆́гг҃лѡвъ  нача́льниче гаврїи́ле, красота̀ вѣ́рою при́снѡ тѧ̀  хва́лѧщихъ. 
Пло́тїю по ѵ҆поста́си сло́во человѣ́кѡмъ  примѣси́тисѧ хотѧ̀, и҆мѣ́ тѧ предтекꙋ́ща и҆  проꙋготовлѧ́юща свѧще́ннꙋю пала́тꙋ, ѽ свѧще́нный  гаврїи́ле! гдⷭ҇а по́йте, вопїю́ща, и҆ превозноси́те  є҆го̀ во всѧ̑ вѣ́ки. 
Бг҃оро́диченъ: 
Ꙗ҆́кѡ престо́лъ красе́нъ цр҃е́въ, ꙗ҆́кѡ всѣ́хъ  тва́рей преимꙋ́щꙋю, ꙗ҆́кѡ пресꙋ́щнаго є҆ди́нꙋ  ѡ҆сꙋществова́вшꙋю, человѣ́ки ѡ҆божи́вшаго, соедине́нїемъ  лꙋ́чшимъ ржⷭ҇тва̀ неизрече́ннагѡ и҆ стра́ннагѡ,  бл҃гослове́ннꙋю воспое́мъ дв҃ꙋ. 
И҆́нъ. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ  дѣ̑йства раздѣлѧ́ше, бж҃їимъ велѣ́нїемъ халдє́и  ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  благослови́те, всѧ̑ дѣла̀ гдⷭ҇нѧ, гдⷭ҇а. 
Вѣне́цъ благолѣ́пенъ хрⷭ҇то́съ жизнода́вецъ на  ве́рхъ тво́й положѝ, тезоимени́те стефа́не, и҆́бо  дѣѧ́ньми просїѧ́лъ є҆сѝ, и҆ видѣ̑нїи, ꙗ҆ви́лсѧ  є҆сѝ зовы́й: благослови́те, всѧ̑ дѣла̀ гдⷭ҇нѧ, гдⷭ҇а. 
Всѐ преше́дъ чꙋ́вство, преблаже́нне, оу҆мꙋ̀  пе́рвомꙋ прибли́жилсѧ є҆сѝ дꙋшѝ чистото́ю, житїѧ́ же  свѣ́тлостїю (с. 265) вѣне́цъ но́сиши, стефа́не, зовы́й:  благослови́те, всѧ̑ дѣла̀ гдⷭ҇нѧ, гдⷭ҇а. 
Жела́нїемъ ѕѣ́льнымъ, преблаже́нне, и҆зслѣ́дилъ  є҆сѝ бг҃оно́снагѡ са́ввы, стефа́не, житїѐ бжⷭ҇твенное,  жи́зни же свѣ́тлостїю поревнова́лъ є҆сѝ, прехва́льне,  бы́въ оу҆́бѡ оу҆чени́къ сегѡ̀ вои́стиннꙋ и҆зрѧ́денъ. 
Бг҃оро́диченъ: 
Оу҆́мъ безстра́стный, во оу҆тро́бѣ твое́й,  соединѧ́етсѧ человѣ́ческомꙋ оу҆мꙋ̀, пречⷭ҇таѧ, пло́ти  же дебельство́мъ подъ лѣ́томъ бы́въ, лѣ́тъ превы́шшїй:  тѣ́мъ тѧ̀, бцⷣе, вѣ́рою и҆ любо́вїю сла́вимъ. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀  бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ  бцⷣе, чⷭ҇таѧ приснодв҃о. 
Предстои́ши стра́шнѡ престо́лꙋ благода́ти слꙋжѧ̀,  и҆ ѡ҆блиста́емь свѣтоли̑тїи є҆́же па́че оу҆ма̀, и҆  свѧще́ннѡ ѡ҆божа́емь, и҆ свѣ́тъ зри́мь, и҆ просвѣща́ѧй  вѣ́рою чтꙋ́щыѧ тѧ̀, свѧще́нне гаврїи́ле а҆рхїстрати́же. 
Ꙗ҆́коже не́бо зри́шисѧ ѕвѣзда́ми оу҆кра́шено,  бжⷭ҇твенными свѣтлостьмѝ, и҆ ꙗ҆́коже воево́да рꙋка́ми  держи́ши ски́птръ пресвѣ́тлый, и҆ прехо́диши всю̀  зе́млю, во́лю влⷣчню всегда̀ соверша́ѧ, и҆ лю́тыхъ  вѣ̑рныѧ и҆зима́ѧ. 
Оу҆ти́ши лю́тꙋю ва́рварскꙋю бꙋ́рю, воздви́жемꙋю  всегда̀ на рабы̑ твоѧ̑, цр҃кѡ́вныѧ оу҆ста́ви раздо́ры:  пою́щымъ тѧ̀ пода́ждь прегрѣше́нїй и҆збавле́нїе:  во́инствꙋ же да́рꙋй побѣди́тєльнаѧ, гаврїи́ле, те́плымъ  предста́тельствомъ твои́мъ. 
Предо́браѧ дво́ице и҆ пресла́внаѧ, мїхаи́ле и҆  гаврїи́ле, престо́лꙋ предстоѧ́ще бжⷭ҇твенныѧ сла́вы,  всѣ̑мъ проси́те грѣхѡ́въ проще́нїѧ, и҆ ѕлы́хъ  премѣне́нїѧ, ꙗ҆́кѡ (с. 266) предста́телїе, и҆ ꙗ҆́кѡ  бла́гости влⷣчнѣй во все́мъ подо́бѧщесѧ. 
Бг҃оро́диченъ: 
Свѣ́тъ благода́ти ржⷭ҇тво́мъ твои́мъ возсїѧ̀, и҆  просвѣтѝ всю̀ подсо́лнечнꙋю, и҆ предста́телѧ тмы̀  погꙋбѝ, бг҃ороди́тельнице пречⷭ҇таѧ, а҆́гг҃лѡвъ  похвало̀, и҆ человѣ́кѡвъ всѣ́хъ спасе́нїе,  непреста́нными гла́сы восхвалѧ́ющихъ тѧ̀. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. Тѣ́мъ всепѣ́тꙋю  бцⷣꙋ велича́емъ. 
Пречестны́й стефа́не, ны́нѣ чи́стѡ  оу҆слажда́ѧсѧ, и҆ пи́щꙋ прїе́млѧ па́че оу҆́мныѧ,  и҆дѣ́же ст҃ы́хъ собо́ри ѡ҆ бз҃ѣ ликꙋ́ютъ, блаже́нне,  тѧ̀ ны́нѣ чтꙋ́щыѧ, хода́тайствꙋѧ къ себѣ̀ привлецы̀. 
Пре́йде ра́дꙋѧсѧ къ жела́нїю кра́йнемꙋ, ко  є҆ди́номꙋ сꙋ́щемꙋ ꙗ҆́вѣ блаже́нствꙋ, къ пребо́льшей  добро́тѣ, къ жи́зни вои́стиннꙋ нестарѣ́емѣй, къ  свѣ́тꙋ невече́рнемꙋ, бг҃оно́се ѻ҆́ч҃е стефа́не. 
Ꙗ҆́кѡ со́лнце просїѧ́лъ є҆сѝ въ мона́шескихъ  собо́рѣхъ, ѿ мѧ́гкихъ ногте́й ѡ҆свѧще́нъ, ꙗ҆́коже  зарю̀ и҆спꙋща́ѧ, добродѣ́тєли твоегѡ̀ житїѧ̀,  пресла́дкїй стефа́не, бг҃оно́се ѻ҆́ч҃е прпⷣбне. 
Бг҃оро́диченъ: 
Разꙋмѣ́вше и҆здале́ча прозорли́выма ѻ҆чи́ма,  проро́цы тѧ̀ ꙗ҆́вѣ провозвѣсти́ша, хотѧ́щꙋ мт҃рь бы́ти  вседѣ́телѧ и҆ всѣ́хъ влⷣки: тѣ́мже тѧ̀, всепѣ́таѧ,  бцⷣꙋ и҆сповѣ́даемъ. 
Свѣти́ленъ. Подо́бенъ: Посѣти́лъ ны̀: 
А҆рхїстрати́же бж҃їй, въ кро́вѣ крилꙋ̑ твоє́ю  ѡ҆полчи́всѧ, ѡ҆гради́ мѧ прибѣга́ющаго къ тебѣ̀, и҆ во  и҆схо́дѣ и҆зба́ви мѧ̀ го́рькихъ и҆стѧза́телей, и҆ спаси́  мѧ мольба́ми твои́ми. 
Бг҃оро́диченъ: 
Бг҃ъ на́мъ, чⷭ҇таѧ, прибѣ́жище и҆ си́лꙋ, и҆  по́мощь тѧ̀ (с. 267) подадѐ, въ ско́рбехъ на́шихъ и҆ во  ѡ҆бстоѧ́нїихъ: всѣ́хъ оу҆̀бо на́съ и҆зба́ви ѿ бѣ́дъ  на́шихъ. 
На стїхо́внѣ ѻ҆ктѡ́иха. Сла́ва, гла́съ є҃: 
И҆дѣ́же ѡ҆сѣнѧ́етъ благода́ть твоѧ̀,  а҆рха́гг҃ле, ѿтꙋ́дꙋ дїа́волѧ прого́нитсѧ си́ла: не  терпи́тъ бо свѣ́та твоегѡ̀ ви́дѣти, спады́й денни́ца.  тѣ́мъ мо́лимъ тѧ̀: ѻ҆́гнєнныѧ є҆гѡ̀ стрѣ́лы, ꙗ҆̀же  на ны̀ дви̑жимыѧ оу҆гасѝ хода́тайствомъ твои́мъ,  и҆збавлѧ́ѧ на́съ ѿ собла̑знъ є҆гѡ̀, достохва́льный  гаврїи́ле а҆рхїстрати́же. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ: 
Зрѧ́щи дре́вле а҆́гнца и҆ сн҃а своегѡ̀ дв҃а мт҃и  и҆ всеблаже́ннаѧ ѻ҆трокови́ца, на крⷭ҇тъ воздви́жена,  вопїѧ́ше слезѧ́щи: оу҆вы̀ мнѣ̀, сн҃е мо́й, ка́кѡ  оу҆мира́еши, бг҃ъ є҆стество́мъ сы́й безсме́ртенъ; 
На лїтꙋргі́и, Бл҃жє́нна ѻ҆ктѡ́иха, на д҃: И҆  а҆рха́гг҃ла пѣ́снь г҃, на д҃. Прокі́менъ, гла́съ д҃:  Творѧ́й а҆́гг҃лы своѧ̑ дꙋ́хи: Сті́хъ: Благословѝ,  дꙋшѐ моѧ̀, гдⷭ҇а: А҆пⷭ҇лъ къ є҆вре́ємъ, зача́ло  т҃є. А҆ллилꙋ́їа, гла́съ є҃: Хвали́те гдⷭ҇а всѝ  а҆́гг҃ли є҆гѡ̀: Сті́хъ: Ꙗ҆́кѡ то́й речѐ, и҆ бы́ша:  Є҆ѵⷢ҇лїе лꙋкѝ, зача́ло н҃а. Прича́стенъ: Творѧ́й  а҆́гг҃лы своѧ̑ дꙋ́хи: 


(с. 267) 
Мѣ́сѧца тогѡ́же въ д҃ї-й де́нь. 
Ст҃а́гѡ а҆пⷭ҇ла а҆кѵ́лы. 
Сегѡ́ же днѐ пое́тсѧ слꙋ́жба ки́рѷка и҆ і҆ꙋлі́тты  вкꙋ́пѣ со а҆пⷭ҇ломъ. 
Стїхи̑ры а҆пⷭ҇ла г҃, гла́съ а҃. Подо́бенъ:  Нбⷭ҇ныхъ чинѡ́въ: 
Па́ѵелъ вели́кїй, бг҃омꙋ́дре, ꙳ мі́ра со́лнце, ꙳  ꙗ҆́коже свѣ́тлꙋю лꙋчꙋ̀ во вселе́ннꙋю, ꙳ тебѐ,  блаже́нне, пꙋстѝ, ꙳ (с. 268) свѣ́тлыми твои́хъ слове́съ  сїѧ̑нїи просвѣти́ти ꙳ дре́вле въ нощѝ невѣ́дѣнїѧ  бѣ́дствꙋющыѧ. 
Чи́стое твоѐ се́рдце, ꙳ бжⷭ҇твеннагѡ дх҃а  свѣ́тлыми зарѧ́ми ꙳ ѡ҆зари́вшисѧ бога́тнѡ, а҆кѵ́ло  бг҃огла́се, ꙳ свѣтови́дно вои́стиннꙋ ꙗ҆ви́сѧ, ꙳ и҆  є҆́ллинѡвъ тмꙋ̀ лю́тꙋю ꙳ бжⷭ҇твенною благода́тїю  разорѝ. 
И҆̀же хра́мꙋ твоемꙋ̀ бжⷭ҇твенномꙋ притека́ющїи, ꙳  и҆ въ не́мъ тѧ̀ вѣ́рою молѧ́ще, а҆кѵ́ло, ꙳ и҆збавлѧ́ютсѧ  недꙋ́гѡвъ всѧ́ческихъ, ꙳ и҆ бѣ́дъ и҆ скорбе́й, ꙳  свѧще́нными твои́ми мольба́ми, ꙳ и҆ къ бг҃ꙋ хода́тайствы,  свѧще́нне. 
И҆́ны стїхи̑ры мч҃никѡвъ, г҃, гла́съ д҃. Подо́бенъ:  Ꙗ҆́кѡ до́блѧ: 
Младоꙋ́мнаго мꙋчи́телѧ, соверше́ннымъ оу҆мо́мъ, ꙳  несоверше́ннымъ же тѣ́ломъ, мꙋ́чениче ки́рѷче, ꙳  мꙋжемꙋ́дреннѡ посрами́лъ є҆сѝ. тѣ́мже на сꙋди́щи тѧ̀  тѧ́жкѡ и҆стѧзꙋ́ѧ, ꙳ налага́етъ сме́рть тебѣ̀, ꙳  помина́ющꙋ жи́знь нестарѣ́емꙋю, ꙳ въ ню́же вше́лъ  є҆сѝ, неꙋсѣ́ченною на лѣ̑та ꙳ ѡ҆роша́емь кро́вїю. 
Ꙗ҆́кѡ плодови́тъ вїногра́дъ, ꙳ напоє́нїи  дꙋхо́вными, ꙳ і҆ꙋлі́тта сла́внаѧ, ꙳ ѿ бокꙋ̀ твоє́ю  прозѧ́бша ки́рѷка, ꙳ приво́диши закала́ема, ꙳ и҆ точи́лы  мꙋ́ченическими вои́стиннꙋ и҆згнете́на, ꙳ съ ни́мже  и҆сточи́вше оу҆миле́нїѧ вїно̀, ꙳ сердца̀ веселитѐ, ꙳  вѣ́рою творѧ́щихъ па́мѧть ва́шꙋ. 
Ра́намъ прибли́жившисѧ, ꙳ и҆ строга́нїе тѣлесѐ,  ꙳ вои́стиннꙋ претерпѣ́ла є҆сѝ, досточꙋ́днаѧ, ꙳  ѻ҆чи́ма же зрѧ́щи сыно́вне сконча́нїе, ꙳ мꙋче́нїе  сꙋгꙋ́бо, і҆ꙋлі́тто, прошла̀ є҆сѝ: ꙳ тѣ́мже дае́тъ тѝ  ꙳ и҆ сꙋгꙋ́бы вѣнцы̀ подвигополо́жникъ, ꙳ побѣ́дꙋ  стра́ждꙋщымъ ꙳ всеси́льнѡ да́рꙋѧ. 
Сла́ва, гла́съ ѕ҃: 
Прїиди́те, и҆ оу҆́зрите всѝ стра́нное видѣ́нїе  и҆ пресла́вное: кто̀ ви́дѣ младе́нца трилѣ́тна сꙋ́ща,  мꙋчи́телѧ посрами́вша; ѽ чꙋдесѐ! ма́терь сса́ше, и҆ (с.  269) млекопита́тельницѣ вопїѧ́ше: не бо́йсѧ, ма́ти моѧ̀,  мꙋ́къ лю́тагѡ мїроде́ржца, хрⷭ҇то́съ бо є҆́сть  крѣ́пость вѣ́рꙋющымъ въ него̀. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Тридне́венъ: 
Лю́ди беззако́ннѣйшїи, безъ пра́вды пригвожда́ющѧ  тѧ̀ на дре́вѣ, дв҃а и҆ чⷭ҇таѧ мт҃и твоѧ̀ зрѧ́щи,  ꙗ҆́коже сѷмеѡ́нъ проречѐ, оу҆тро́бою, сп҃се,  оу҆ѧзвлѧ́шесѧ. 
На стїхо́внѣ ѻ҆ктѡ́иха. Сла́ва, гла́съ и҃: 
Трилѣ́тенъ трⷪ҇цꙋ проповѣ́даше, и҆ млеко̀ ссы́й,  мт҃рь оу҆твержда́ше, преста́ни, ѽ ма́ти моѧ̀, ѿ  сле́зъ пла́чꙋщи, свы́ше зижди́тель зри́тъ, и҆ спасе́тъ  дꙋ́шы на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Что̀ ва́съ нарече́мъ: 
Не терплю̀, ча́до, ви́дѧщи тѧ̀ ꙳ на дре́вѣ  оу҆снꙋ́вша, ꙳ бо́дрость всѣ̑мъ подаю́щаго ꙳ ꙗ҆́кѡ да  и҆́же дре́вле престꙋпле́нїѧ плодо́мъ, ꙳ сно́мъ  поги́бельнымъ оу҆снꙋ́вшымъ, ꙳ бжⷭ҇твеннꙋю и҆  спаси́тельнꙋю бо́дрость пода́си, ꙳ дв҃а глаго́лаше  пла́чꙋщисѧ, ꙳ ю҆́же велича́емъ. 
Тропа́рь, гла́съ г҃: 
А҆пⷭ҇ле ст҃ы́й а҆кѵ́ло, молѝ ми́лостиваго бг҃а,  да прегрѣше́нїй ѡ҆ставле́нїе пода́стъ дꙋша́мъ на́шымъ. 
Сла́ва, мч҃никѡвъ, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ:  и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ  моли́твами спасѝ дꙋ́шы на́шѧ. 
На оу҆́трени, канѡ́нъ ѻ҆ктѡ́иха є҆ди́нъ: и҆  а҆пⷭ҇ла на д҃, є҆гѡ́же краегране́сїе: Сла́внаго  воспое́мъ а҆кѵ́лꙋ любо́вїю: Творе́нїе і҆ѡ́сифово. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ.  (с. 270) 
Свѧще́ннаго свѧще́нными воспои́мъ а҆кѵ́лꙋ  пѣ́сньми, и҆ возопїе́мъ: тогѡ̀ моли́твами, ще́дре, всѧ̑  спасѝ, ꙗ҆́кѡ пребла́гъ. 
Ве́сь себѐ, бл҃же́нне, прїѧ́телище дх҃а  свѣтови́дно сотвори́лъ є҆сѝ, ѡ҆сїѧ́емь тогѡ̀  свѣ́тлыми зарѧ́ми: тѣ́мъ сꙋ́щыѧ бо тмѣ̀ просвѣти́лъ  є҆сѝ. 
Зако́номъ хрⷭ҇то́вымъ ѡ҆гради́въ оу҆́мъ тво́й,  беззако́нныхъ шата́нїе всѐ низложи́лъ є҆сѝ, и҆  і҆́дѡльскїѧ хра́мы всѧ̑ разори́лъ є҆сѝ, пострада́въ,  бг҃облаже́нне. 
Бг҃оро́диченъ: 
Сло́вомъ, чⷭ҇таѧ, сло́во во оу҆тро́бѣ зачала̀  є҆сѝ, сло́вомъ всѧ̑ содѣ́лавшаго. сегѡ̀ ра́ди тѧ̀  словесы̀ бжⷭ҇твенными воспѣва́емъ, бг҃ора́дованнаѧ. 
И҆́нъ канѡ́нъ мч҃никѡвъ на д҃, є҆гѡ́же  краегране́сїе: 
Ки́рѷка пою̀ съ ро́ждшею мꙋ́дреннѡ. Творе́нїе  і҆ѡ́сифово. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Проповѣ́давше сло́ва, ѿ ѻ҆ц҃а̀ ꙗ҆́вѣ  рожде́нна, воплоще́на же ѿ мт҃ре, свидѣ́тели сегѡ̀  страсте́й, страстьмѝ и҆ сме́ртїю бы́сте. 
Сла́внаѧ мч҃ница, ꙗ҆́кѡ свѣтоза́рнаѧ лꙋна̀,  совокꙋ́пльшисѧ съ со́лнцемъ, и҆зъ неѧ̀ рожде́ннымъ  ки́рѷкомъ, всю̀ тва́рь чꙋде́сными зарѧ́ми просвѣща́ютъ. 
Текꙋ́щими и҆змѣни́ла є҆сѝ, ꙗ҆̀же ника́коже  дви̑жима, мꙋ́ченице, и҆ на рꙋка́хъ твоего̀ сы́на носѧ́щи,  съ си́мъ беззако́нныхъ и҆ дїа́волю ле́сть ѡ҆мрачи́ла  є҆сѝ. 
Сꙋ́щи ѿ ро́да сла́вна, мꙋче́нїемъ же и҆  страда̑нїи многови́дными, мꙋ́ченице і҆ꙋлі́тто, цр҃ѧ̀  безсме́ртнагѡ дщѝ была̀ є҆сѝ. 
Бг҃оро́диченъ: 
Оу҆праздни́сѧ сме́рть тебє̀ ра́ди, и҆ а҆́дово  жа́ло (с. 271) потреби́сѧ, мт҃и чⷭ҇таѧ: ты́ бо  безсме́ртнаго влⷣкꙋ, оу҆мерщвле́на пло́тїю, родила̀  є҆сѝ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Возжела́лъ є҆сѝ бг҃а, ꙗ҆́кѡ прпⷣбенъ, сла́вне,  є҆ди́наго влⷣкꙋ и҆ цр҃ѧ̀: и҆ тогѡ̀ бжⷭ҇твенное  хотѣ́нїе несꙋмнѣ́ннымъ се́рдцемъ и҆спо́лнилъ є҆сѝ. 
Крѣ́постїю честна́гѡ и҆ бжⷭ҇твеннагѡ дх҃а,  а҆кѵ́ло прехва́льне, лꙋка́вагѡ крѣ́пость всю̀ низложи́лъ  є҆сѝ, пострада́въ до́блественнѣ, свѧще́ннѣйше. 
Оу҆мо́мъ твои́мъ чи́стымъ созерца́ѧ сла́вꙋ  гдⷭ҇ню, тоѧ̀ причасти́лсѧ є҆сѝ соверше́ннѡ, бл҃же́нне,  ѿше́дъ ѿ вре́менныхъ къ пребыва́ющымъ. 
Бг҃оро́диченъ: 
Є҆ди́нъ чи́стый, є҆ди́нъ гдⷭ҇ь, тѧ̀ є҆ди́нꙋ  ꙗ҆́кѡ позна̀ чистѣ́йшꙋю всеѧ̀ тва́ри, пренепоро́чнаѧ,  ѿ чⷭ҇тыхъ твои́хъ крове́й воплоти́сѧ. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе є҆ди́не  чл҃вѣколю́бче. 
Нбⷭ҇ныхъ черто́гѡвъ, и҆ свѣтоза́рнагѡ поко́ѧ,  вѣ́чнꙋющїѧ же сла́вы сподо́бистесѧ, мꙋ́ченицы сла́внїи,  дїа́волѧ жа̑ла болѣ́зньми страда́нїѧ потре́бльше. 
Птене́цъ ꙗ҆́кѡ красе́нъ, голꙋби́цѣ  цѣломꙋ́дреннѣй се́й подо́билсѧ є҆сѝ, льсти́вомꙋ  проти́вѧсѧ, сла́вне ки́рѷче, льсти́внѡ пристꙋ́пльшꙋ, и҆  оу҆кра́сти тща́щꙋсѧ тѧ̀ непобѣди́маго. 
Го́рдаго ѕмі́ѧ, на не́бо положи́вша оу҆ста̀, и҆  зе́млю потреби́ти хва́лѧщагосѧ, младе́нецъ неѕло́бивъ  крⷭ҇тнымъ всеѻрꙋ́жїемъ до конца̀ низложѝ и҆ потребѝ. 
Бг҃оро́диченъ: 
Не и҆стощи́въ нѣ́дръ ѻ҆ч҃ескихъ, пречⷭ҇таѧ,  сло́во всѧ̑ (с. 272) ѡ҆сꙋществова́вшее, во твою̀,  пренепоро́чнаѧ, оу҆тро́бꙋ всели́сѧ, и҆ пло́ть  непремѣ́нна бы́сть, и҆ человѣ́ки ѡ҆божѝ  пресꙋ́щественный. 
Конда́къ а҆пⷭ҇ла, гла́съ д҃: 
Ꙗ҆́кѡ ве́лїе со́лнце, цр҃ковь тѧ̀ стѧжа́вши,  сла́вне а҆кѵ́ло, свѣтлостьмѝ оу҆че́нїѧ твоегѡ̀,  просвѣща́етъ вѣ́рнѡ чтꙋ́щыѧ тѧ̀, гдⷭ҇ень а҆пⷭ҇ле. 
Та́же сѣда́ленъ, гла́съ д҃: Подо́бенъ: Ско́рѡ  предварѝ: 
Па́ѵла глагѡ́лы ѡ҆зари́въ твою̀ дꙋ́шꙋ, ꙗ҆́кѡ  со́лнце просїѧ́лъ є҆сѝ бг҃оразꙋ́мїѧ свѣ́томъ, а҆кѵ́ло  блаже́нне: вѣне́цъ же мꙋче́нїѧ и҆спле́лъ є҆сѝ  зако́ннѡ. тѣ́мже и҆сточа́еши рѣ́ки и҆сцѣле́нїй,  вѣ́рою пра́зднꙋющымъ, блаже́нне, па́мѧть твою̀. 
Сла́ва, мч҃никѡвъ гла́съ то́йже. Подо́бенъ:  Оу҆диви́сѧ і҆ѡ́сифъ: 
Тезоиме́ннѡ, страда́льче, проповѣ́дникъ ꙗ҆ви́лсѧ  є҆сѝ и҆́стиненъ, пострада́въ съ ма́терїю, ки́рѷче  сла́вне хрⷭ҇то́въ, благоче́стїѧ тече́нїе сконча́въ, и҆  бы́лъ є҆сѝ на́мъ мꙋ́жество вѣ́ры, попра́въ вра́жїю  всю̀ си́лꙋ, и҆ съ нб҃сѐ прїѧ́лъ є҆сѝ вѣне́цъ, съ  ма́терїю твое́ю, сла́вне, хрⷭ҇та̀ моли́те, спасти́сѧ  всѣ̑мъ творѧ́щымъ па́мѧть ва́шꙋ. 
И҆ ны́нѣ, бг҃оро́диченъ: 
Треволнє́нїи страстны́ми безсо́вѣстный а҆́зъ  ѡ҆бꙋрева́емь, чⷭ҇таѧ, призыва́ю тѧ̀ те́плѣ: да не  пре́зриши менѐ ѻ҆каѧ́ннаго поги́бнꙋти, бе́зднꙋ  милосе́рдїѧ ро́ждши, ра́звѣ бо тебє̀, наде́жды не  и҆́мамъ. да не врагѡ́мъ оу҆́бѡ ѡ҆бра́дованїе и҆ смѣ́хъ,  надѣ́ѧвсѧ на тѧ̀, ꙗ҆влю́сѧ: и҆́бо мо́жеши, є҆ли́кѡ  хо́щеши, ꙗ҆́кѡ мт҃и сꙋ́щи всѣ́хъ бг҃а. 
Крⷭ҇тобг҃оро́диченъ: 
Дв҃а и҆ а҆́гница ви́дѣвши на крⷭ҇тѣ̀, безъ  сѣ́мене и҆зъ неѧ̀ а҆́гнца ро́ждшагосѧ, и҆ копїе́мъ  прободе́на, печа́ли оу҆ѧ́звена стрѣла́ми, вопїѧ́ше  болѣ́зненнѡ восклица́ющи: что̀ но́вое та́инство; ка́кѡ  оу҆мира́еши, и҆́же живота̀ є҆ди́нъ гдⷭ҇ь; тѣ́мже  воскреснѝ, па́дшаго воздвиза́ѧ пра́ѻтца. (с. 273) 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Дрема́нїемъ спѧ́щыѧ лꙋка́вагѡ, а҆кѵ́ло,  ѕлоче́стїѧ, ко благоче́стїѧ свѣ́тꙋ воздви́глъ є҆сѝ. 
Го́рдое свирѣ́пство врага̀ низложи́лъ є҆сѝ,  а҆кѵ́ло, смире́нїемъ бжⷭ҇твеннымъ воѡрꙋжи́всѧ. 
Блаже́ннѡ пострада́лъ є҆сѝ, за хрⷭ҇та̀ кро́вь  твою̀ и҆злїѧ́въ, свѧще́нникъ и҆ свидѣ́тель страда́нїй  є҆гѡ̀. 
Бг҃оро́диченъ: 
Мы́сленнꙋ тѧ̀ пала́тꙋ, и҆ высо́кїй престо́лъ  цр҃ѧ̀, бцⷣе влⷣчце, и҆менꙋ́емъ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Младе́нствꙋѧ тѣ́ломъ, и҆ соверше́ннымъ,  мꙋ́чениче, оу҆мо́мъ, ѕлонача́льнаго низложи́лъ є҆сѝ,  лꙋка́вство ѕлосотво́ршаго. 
Ꙗ҆́кѡ плодови́та лоза̀, мꙋ́ченице і҆ꙋлі́тто,  гро́здъ и҆зрасти́ла є҆сѝ, до́блѧго вои́стиннꙋ ки́рѷка,  мꙋче́нїѧ сла́дость и҆ска́пающа. 
Ми́лостивнѡ взира́ющи, ꙗ҆́коже а҆́гница на  а҆́гнца мꙋ́ченика, і҆ꙋлі́тта досточꙋ́днаѧ, закала́ема  оу҆се́рднѡ. 
Бг҃оро́диченъ: 
Зако́ны є҆стества̀, пречⷭ҇таѧ, па́че є҆стества̀  въ ржⷭ҇твѣ̀ твое́мъ, и҆змѣнѧ́ютсѧ: содѣ́телѧ бо па́че  оу҆ма̀ и҆ сло́ва породила̀ є҆сѝ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Сла́дко сло́во при́снѡ и҆сточа́ѧ благоче́стїѧ,  премꙋ́дре, го́рькою пре́лестїю ѡ҆дебелѣ́вшыѧ  оу҆слади́лъ є҆сѝ дꙋ́шы, ꙗ҆́кѡ свѧщеннотаи́нникъ,  а҆кѵ́ло прехва́льне. (с. 274) 
Твоѧ̑ похвалы̑ лꙋка̀ бг҃огла́сный вои́стиннꙋ  написа̀, свѧще́ннагѡ бо па́ѵла оу҆чени́къ, и҆ бжⷭ҇твенъ  странново́децъ бы́въ, бжⷭ҇твєннымъ ꙗ҆́вѣ наказꙋ́ѧ. 
Ꙗ҆́коже ѕвѣздꙋ̀ ꙗ҆́снꙋ, свѣ́тлы лꙋчы̀  и҆спꙋща́ющꙋ, честно́е проповѣ́данїе, свѧще́ннаго  ѡ҆брѣ́тъ па́ѵла, ѿ тогѡ̀ зарѝ прїѧ́лъ є҆сѝ  словеса̀, и҆ свѣ́тъ бы́лъ є҆сѝ. 
Бг҃оро́диченъ: 
Мт҃и и҆ раба̀ хрⷭ҇та̀ вопло́щшагѡсѧ на́съ ра́ди  была̀ є҆сѝ, є҆го́же прилѣ́жнѡ всегда̀ молѝ, є҆́же  спастѝ на́съ, бцⷣꙋ тѧ̀ чⷭ҇тꙋю и҆менꙋ́ющихъ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Терза́емꙋ, бг҃омꙋ́драѧ, ра́нами тѣ́лꙋ твоемꙋ̀, и҆  раздроблѧ́емꙋ, тлѣ́нїѧ дебельство̀ совлекла̀ є҆сѝ: во  ѻ҆де́ждꙋ же ѡ҆блекла́сѧ є҆сѝ, ю҆́же ѿ дв҃ы  є҆диноро́дный пло́ть поне́съ, человѣ́ки ѡ҆божи́въ  ѡ҆блечѐ. 
Ѡ҆бнажи́ласѧ є҆сѝ тѣ́ломъ, мꙋ́ченице  всесла́внаѧ, преѡби́дѣвши плотскі́й стꙋ́дъ: и҆ врага̀,  є҆́ѵꙋ ѡ҆бнажа́вшаго, і҆ꙋлі́тто, дре́вле, терпѣли́внѡ  вмꙋжи́вшисѧ, въ вѣ́чный стꙋ́дъ ѡ҆дѣ́ѧла є҆сѝ. 
Во главꙋ̀ оу҆сѣ́чена бы́вши, главꙋ̀ ѕмі́ѧ,  мꙋ́ченице, сокрꙋши́ла є҆сѝ: лише́на бы́вши бога́тства,  нбⷭ҇ное бога́тство наслѣ́довала є҆сѝ, недви́жимое  прїи́мши црⷭ҇тво со всѣ́ми мꙋ́чєники, прехва́льнаѧ. 
Бг҃оро́диченъ: 
Бж҃їе бг҃ъ сло́во пло́ть прїѧ́тъ, мы́сленнꙋ и҆  ѡ҆дꙋшевле́нꙋ, ѿ тебє̀, пречⷭ҇таѧ: и҆ за милосе́рдїе  бы́сть чл҃вѣ́къ, и҆ ѡ҆божи́ мѧ, престꙋпле́нїемъ  ѿринове́на. є҆го́же молѝ спастѝ всѧ́чєскаѧ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. (с. 275) 
И҆злїѧ́сѧ бл҃года́ть во оу҆стнꙋ̀ твоє́ю,  бл҃же́нне свѧще́нне: тѣ́мже бл҃гослови́ тѧ всѣ́хъ гдⷭ҇ь  во вѣ́ки, а҆кѵ́ло бг҃одохнове́нне. 
Недꙋ́гѡмъ разли̑чнымъ и҆змѣне́нїе, и҆  согрѣша́ющымъ дꙋша́мъ ѡ҆чисти́лище, твоѧ̀ моли́тва  бы́сть, бг҃оно́се а҆кѵ́ло блаже́нне. 
Шє́ствїѧ твоѧ̑ бжⷭ҇твеннѡ сотворѧ́єма, и҆ къ  пꙋтє́мъ бж҃їимъ направлѧ́єма, блꙋдѧ́щымъ ꙗ҆ви́шасѧ  наставле́нїе, и҆ стезѧ̀ спаси́тельнаѧ. 
Бг҃оро́диченъ: 
Господоиме́ннаѧ дв҃о всенепоро́чнаѧ, ꙗ҆́же  бл҃ги́хъ пода́телѧ бг҃а ро́ждшаѧ, тѧ̀ пою́щыѧ всегда̀ ѿ  напа́стей многоѻбра́зныхъ спасѝ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Преплы́вше безмѣ́рныхъ мꙋ́къ, прехва́льнїи,  непостоѧ́ннꙋю во́дꙋ, кре́стнымъ ѡ҆кормле́нїемъ, и҆ ко  приста́нищꙋ ти́хомꙋ ꙗ҆́вѣ доидо́ша, погрꙋзи́вше  фараѡ́на неви́димаго кро́вными стрꙋѧ́ми. 
И҆гра́етъ і҆коні́йскїй гра́дъ тебѐ воспита́вый,  и҆ краси́тсѧ па́мѧтїю твое́ю честно́ю та́рсъ, і҆ꙋлі́тто:  мꙋче́нїе бо въ то́мъ сконча́ла є҆сѝ съ сы́номъ твои́мъ,  и҆ вѣнцє́въ побѣ́ды сподо́биласѧ є҆сѝ. 
Презрѣ́ла є҆сѝ многоплетє́нныѧ мꙋ̑ки, и҆  го́рлица прекра́снаѧ ꙗ҆ви́ласѧ є҆сѝ, со птенце́мъ  возлетѣ́вши, и҆ надъ всѣ́ми возвы́сившисѧ сѣтьмѝ  ѕмі́ѧ, всехва́льнаѧ, и҆ во ѻ҆би́телехъ нбⷭ҇ныхъ  премꙋ́дрѡ почи́ла є҆сѝ. 
Бг҃оро́диченъ: 
Кореносѣка́тельнымъ серпо́мъ твоеѧ̀ моли́твы  посѣцы̀, ѻ҆трокови́це, лꙋка̑ваѧ помышлє́нїѧ дꙋшѝ  моеѧ̀, и҆ (с. 276) плодоно́снꙋ покажѝ, молю́сѧ: всѣ́хъ  бо содѣ́телѧ бг҃а и҆ сп҃са родила̀ є҆сѝ. 
Конда́къ мч҃никѡвъ, гла́съ д҃. Подо́бенъ:  Ꙗ҆ви́лсѧ є҆сѝ: 
Во ѡ҆б̾ѧ́тїѧхъ носѧ́щи хрⷭ҇томꙋ́ченица і҆ꙋлі́тта  ки́рѷка, на по́двизѣ мꙋ́жески веселѧ́щисѧ, взыва́ше:  хрⷭ҇то́съ є҆́сть мꙋ́ченикѡвъ похвала̀. 
І҆́косъ: 
Оу҆́мъ мо́й просвѣтѝ, хрⷭ҇тѐ, свѣ́томъ  за́повѣдей твои́хъ, ꙗ҆́кѡ да возмогꙋ̀ воспѣ́ти ст҃ы̑ѧ,  и҆ по́двиги и҆зрещѝ: кі́й же ѧ҆зы́къ и҆зглаго́лати  возмо́жетъ страда̑нїѧ, ꙗ҆̀же претерпѣ́ша; тѣ́мъ  припа́даю тебѣ̀, чл҃вѣколю́бче, ѡ҆ставле́нїе пода́ждь  дꙋшѝ мое́й ѻ҆каѧ́ннѣй: да́рꙋй мѝ вре́мѧ покаѧ́нїѧ, на  се́ бо во́лею воспрїѧ́лъ є҆сѝ пло́ть, да всѧ̑ на  живо́тъ возведе́ши, є҆гѡ́же страда́льцы полꙋчи́вше  непреста́ннѡ пою́тъ: хрⷭ҇то́съ є҆́сть мꙋ́ченикѡвъ  похвала̀. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
И҆стка́въ себѣ̀ нетлѣ́нїѧ ѻ҆де́ждꙋ бжⷭ҇твеннымъ  дх҃омъ, ве́сь красе́нъ бы́лъ є҆сѝ, и҆ врага̀ ѡ҆бнажи́лъ  є҆сѝ, и҆̀же ѿ негѡ̀, а҆кѵ́ло, ѡ҆бнажє́нныѧ ѡ҆дѣ́ѧлъ  є҆сѝ во ѻ҆де́ждꙋ свѣтови́днꙋ, и҆ свѣ́тъ  спаси́тельный. 
Гла́домъ мы́сленнымъ ѡ҆держи̑мыѧ лю́ди, и҆  бѣ́дствꙋющыѧ, хлѣ́бомъ слове́съ, досточꙋ́дне,  бг҃омꙋ́дре, напита́лъ є҆сѝ, и҆ небе́сныѧ трапе́зы  прича́стники сотвори́лъ є҆сѝ, свѧщеннотаи́нникъ бы́въ  бг҃ови́денъ. 
Ст҃о́мꙋ хра́мꙋ твоемꙋ̀ притека́ющїи здра́вїе  прїе́млютъ, и҆ страсте́й разрѣша́ютсѧ, и҆ ѿ недꙋ̑гъ  ѡ҆чища́ютсѧ, воспѣва́юще тѧ̀ любо́вїю, и҆ вопїю́ще,  прехва́льне: благослове́нъ є҆сѝ, бж҃е ѻ҆тє́цъ  на́шихъ. (с. 277) 
Бг҃оро́диченъ: 
Оу҆мертви́сѧ пе́рвѣе а҆да́мъ тлетво́рною  снѣ́дїю, всенепоро́чнаѧ: ты́ же ро́ждши живо́тъ на́шъ,  сего̀, дв҃о, ѡ҆живи́ла є҆сѝ. тѣ́мъ ꙗ҆́кѡ до́брыхъ тѧ̀  вино́внꙋ, воспѣва́юще вопїе́мъ: бл҃гослове́нна є҆сѝ,  ꙗ҆́же бг҃а пло́тїю ро́ждши. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Па́лицами сокрꙋша́етъ твоѐ тѣ́ло беззако́нный,  бг҃омꙋ́драѧ і҆ꙋлі́тто, по́мысла крѣ́пость ника́коже  подви́же: же́злъ бо си́лы крⷭ҇тъ хрⷭ҇то́въ держа́ла  є҆сѝ. 
Тꙋ́чами кро́вныхъ наводне́нїй погаси́ша ѻ҆́гнь  безбо́жїѧ хрⷭ҇тѡ́вы страда́льцы, зовꙋ́ще оу҆се́рднѡ:  бл҃гослове́нъ є҆сѝ, гдⷭ҇и бж҃е, во вѣ́ки. 
Носѧ́щи на рꙋкꙋ̀, мꙋ́ченице, є҆го́же родила̀  є҆сѝ, предста́ла сꙋди́щꙋ, и҆ сꙋгꙋ́бъ до́брый сконча́ла  є҆сѝ по́двигъ, вопїю́щи: бл҃гослове́нъ є҆сѝ, гдⷭ҇и  бж҃е, во вѣ́ки. 
Бг҃оро́диченъ: 
Глаго́лѡмъ твои̑мъ послѣ́дꙋюще, блажи́мъ тѧ̀  ро́ди всѝ, ѻ҆трокови́це, бл҃же́ннагѡ бг҃а мт҃рь  ꙗ҆́вльшꙋюсѧ, въ него̀ вѣ́рꙋющыѧ блажє́нны  содѣ́лавшагѡ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а,  по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑  вѣ́ки. 
Ра́достнѡ на небесѣ́хъ съ бжⷭ҇твенными  оу҆ченикѝ и҆ слꙋги̑, и҆ самови́дцы сло́ва, ꙗ҆́кѡ  оу҆чени́къ живы́й, а҆кѵ́ло, и҆ бжⷭ҇твеннѣ ѡ҆божа́емь,  помина́й вѣ́рою и҆ любо́вїю тѧ̀ пою́щыѧ. 
По́тѡвъ твои́хъ то́ки рѣ́ки всѣ̑мъ на́мъ (с.  278) бжⷭ҇твенныхъ чꙋде́съ и҆сточа́ютъ, бл҃же́нне: и҆  то́ки страсте́й безмѣ́стныхъ и҆зсꙋша́ютъ всегда̀, и҆  ѡ҆полчє́нїѧ погрꙋжа́ютъ льсти́вагѡ. 
Пристꙋпле́нїемъ ѡ҆божа́емь при́снѡ, ꙗ҆́кѡ  приближа́ѧсѧ бг҃ꙋ оу҆мо́мъ невеще́ственнымъ, ве́сь  свѣ́тъ є҆сѝ, ѿрѣши́всѧ ѿ пло́ти, и҆ ви́диши,  ꙗ҆̀же ви́дѧтъ а҆́гг҃ли, сла́вне а҆кѵ́ло, хрⷭ҇то́въ  свѧщенномꙋ́чениче. 
Бг҃оро́диченъ: 
Ꙗ҆́кѡ всѣ́хъ вино́внаго бг҃а, вы́шше всѧ́кїѧ  вои́стиннꙋ, чⷭ҇таѧ, вины̀ во оу҆тро́бѣ заче́нши, и҆  на́съ ра́ди по на́мъ ꙗ҆́вльшасѧ, ро́ждшаѧ  пренепоро́чнаѧ, сего̀ молѝ ѡ҆ пою́щихъ тѧ̀. 
И҆́нъ. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Свѣ̑тлыѧ ѕвѣ́зды, ꙗ҆̀же на тве́рди цр҃ко́внѣй  неле́стнѡ водрꙋзи́вшесѧ, и҆ зе́млю чꙋдесы̀ просвѣ́щше,  бл҃гоче́стнѡ чтꙋ́тсѧ ѿ всѣ́хъ дне́сь, пѣсносло́вѧщихъ  хрⷭ҇та̀ во вѣ́ки. 
Ꙗ҆́коже нова̀ вѣ́твь ко́рене бг҃онасажде́нна  сꙋ́щи бг҃омꙋ́драѧ, честна́го твоего̀ сы́на носѧ́щи,  оу҆вѧди́ла є҆сѝ нече́стїѧ сады̀, вопїю́щи съ ни́мъ и҆  глаго́лющи: тѧ̀ превозно́симъ, хрⷭ҇тѐ, во вѣ́ки. 
Ꙗ҆́коже тельца̀ ю҆́на ю҆́ница сꙋ́щи прекра́сна,  і҆ꙋлі́тто, но́сиши ки́рѷка сла́внаго, же́ртвꙋ жи́вꙋ ѿ  дв҃ы а҆́гнцꙋ возсїѧ́вшемꙋ, и҆ заколе́номꙋ за кра́йнее  милосе́рдїе. 
Бг҃оро́диченъ: 
Вопло́щсѧ сло́во ѿ пречⷭ҇тыхъ твои́хъ крове́й,  ѻ҆трокови́це, прини́кшыѧ къ безсловє́снымъ плотски̑мъ  страсте́мъ, позна́нїемъ бжⷭ҇твеннымъ ѡ҆божѝ, чⷭ҇таѧ:  є҆го́же превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго (с. 279) ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
Свѧще́нными тѧ̀ пѣ́сньми свѧще́нна бы́вша сосꙋ́да  сло́ва и҆ че́стна, сего̀ и҆ премꙋ́дра проповѣ́дника, и҆  мі́ра свѣти́льника, и҆ оу҆твержде́нїе вѣ́ры на́шеѧ,  соше́дшесѧ, а҆кѵ́ло, согла́снѡ оу҆блажа́емъ. 
Ꙗ҆́кѡ потреби́тель ле́сти, и҆ ꙗ҆зы́кѡвъ  наста́вникъ, и҆ бжⷭ҇твенный сп҃са страда́лецъ, и҆  сограждани́нъ, и҆ ссе́льникъ ст҃ы́хъ а҆́гг҃лѡвъ, а҆кѵ́ло  бг҃огла́се: съ ни́ми влⷣкꙋ оу҆молѝ спастѝ дꙋ́шы  на́шѧ. 
Тѧ̀ оу҆ченика̀ оу҆́бѡ па́ѵлꙋ оу҆вѣ́дѣвше,  а҆кѵ́ло, мі́рови же свѣти́льника неле́стна, и҆  свѧще́ннаго мч҃ника, потреби́телѧ і҆́дѡлѡвъ, и҆ ра́зꙋма  бж҃їѧ вводи́телѧ, благоче́стною мы́слїю, бг҃омꙋ́дре,  оу҆блажа́емъ. 
Всесвѧта́ѧ твоѧ̀ па́мѧть возсїѧ́вши мі́рꙋ, ꙗ҆́кѡ  со́лнце просвѣща́етъ дꙋ́шы благоче́стнѡ пою́щихъ тѧ̀: въ  не́йже моли́сѧ, бл҃же́нне, да́ти ѡ҆чище́нїе грѣхѡ́въ, и҆  ми́ръ глꙋбо́къ, и҆ ве́лїю всѣ̑мъ ми́лость. 
Бг҃оро́диченъ: 
Свѣ́телъ тѧ̀ свѣ́щникъ прозрѧ́ше прⷪ҇ро́къ,  свѣ́та возсїѧ́вшаго ѿ свѣ́та, дв҃о мт҃и, носѧ́щꙋ,  просвѣща́ющаго бога́тнѡ пе́рвѣе ѡ҆мрачє́нныѧ, зарѧ́ми  несказа́ннагѡ своегѡ̀, пренепоро́чнаѧ, бжⷭ҇тва̀. 
И҆́нъ. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
И҆сцѣле́нїе приноша́етъ ра́ка сла́вныхъ  страда́лєцъ, благода́тїю бжⷭ҇твеннагѡ дх҃а напаѧ́емаѧ:  прїиди́те, почерпи́те, и҆ ѡ҆свѧти́те дꙋ́шы, и҆ ѿ  недꙋ̑гъ ѡ҆чи́ститесѧ мꙋчениколю́бцы, да́телѧ до́брыхъ  велича́юще. 
Ꙗ҆́коже ши́покъ мч҃ническими прозѧбо́сте  оу҆дѡ́лїи, (с. 280) всеблаже́ннїи, ꙗ҆́коже крі́нъ  благово́ненъ, ꙗ҆́кѡ раѧ̀ бжⷭ҇твенное прозѧбе́нїе, мѵ́рно  ꙗ҆́кѡ вои́стиннꙋ и҆ска́пающе оу҆краше́нїе, и҆ вѣ́рныхъ  дꙋ́шы благово́нїемъ та́йнымъ веселитѐ. 
Ра́нами мч҃ническими оу҆краси́стесѧ,  добропобѣ́днїи мꙋ́чєницы, и҆ а҆́гг҃лѡмъ ꙗ҆́вѣ  оу҆подо́бльшесѧ, бг҃ꙋ предстоитѐ, побѣ́днымъ вѣнце́мъ  свѣ́тлѡ ѡ҆бложе́ни, и҆ чтꙋ́щымъ ва́съ ѡ҆чище́нїе  грѣхѡ́въ просѧ́ще. 
Мч҃ница ꙗ҆́коже а҆́гница, ꙗ҆́кѡ а҆́гнца сы́на  своего̀ носѧ́щи, посредѣ̀ волкѡ́въ невре́днѡ про́йде, и҆  въ небе́снꙋю ѡ҆гра́дꙋ всели́сѧ: при́снѡ си́хъ моли́твами,  гдⷭ҇и, спаси́ ны, тѣ́хъ свѧще́ннꙋю па́мѧть чтꙋ́щыѧ. 
Бг҃оро́диченъ: 
Просвѣтѝ, две́ре свѣ́та, ѡ҆слѣпле́ннꙋю дꙋ́шꙋ  мою̀ страстьмѝ и҆ ѕлы́ми пѡ́мыслы ѡ҆мраче́ннꙋю, и҆  бѣ́дствꙋющꙋю, и҆ и҆зми́ мѧ ѿ напа́стей, и҆ бѣ́дъ, и҆  скорбе́й: да сла́влю тѧ̀, оу҆пова́нїе вѣ́рныхъ и҆  оу҆твержде́нїе. 
Свѣти́ленъ ѻ҆ктѡ́иха. Сла́ва, мч҃никѡвъ.  Подо́бенъ: Жєны̀ оу҆слы́шите: 
Ра́дꙋйсѧ, красꙋ́йсѧ и҆ ликꙋ́й, свѣ́тлѡ  торжествꙋ́ѧ, і҆коні́йскїй гра́де, ꙗ҆́кѡ и҆зъ тебє̀  возсїѧ́ша два̀ свѣти̑льника премꙋ̑дра, і҆ꙋлі́тта  сла́внаѧ и҆ бг҃омꙋ́дрый ки́рѷкъ, зако́ннѡ бо  пострада́вше, вѣне́цъ прїѧ́ша сла́вы. 
И҆ ны́нѣ, бг҃оро́диченъ: 
Мт҃рь и҆ дв҃ꙋ тѧ̀ пое́мъ, всенепоро́чнаѧ: ты́ бо  бг҃а всѣ́хъ во чре́вѣ носи́ла є҆сѝ. є҆гѡ́же  совокꙋпле́нїе проповѣ́дающе, непрело́жнѡ по ѵ҆поста́си,  тѧ̀ бцⷣꙋ влⷣчцꙋ и҆сповѣ́даемъ вои́стиннꙋ, и҆̀же тебє̀  ра́ди спаса́емїи. 
На хвали́техъ стїхи̑ры, на д҃, гла́съ а҃:  Самогла́сны. Ге́рманово: 
До́блѧго страда́льца, и҆ проповѣ́дника вѣ́ры, съ  ма́терїю бг҃омꙋ́дрою досто́йнѡ восхва́лимъ: сі́и бо  терпѣли́внѡ пострада́вше, ѕлонача́льнаго врага̀ си́лою  крⷭ҇та̀ мꙋ́жески низложи́ша. тѣ́мже вѣнцы̀ прїѧ́ша ѿ  подвигополо́жника (с. 281) бг҃а, и҆ мо́лѧтъ є҆го̀ со  дерзнове́нїемъ непреста́ннѡ, спастѝ вѣ́рою творѧ́щихъ  свѧще́нное и҆́хъ страда́нїе. 
Два́жды. 
Гла́съ в҃: 
И҆́же ѿ пеле́нъ и҆спо́лненъ бл҃года́ти, и҆мѣ́ѧй  сѣ́дъ ра́зꙋмъ, въ побѣ́дѣ подвигѡ́въ твои́хъ,  мꙋ́чениче ки́рѷче, моли́сѧ съ ма́терїю твое́ю хрⷭ҇тꙋ̀  бг҃ꙋ дарова́ти ми́ръ мі́рꙋ, ꙗ҆́кѡ трⷪ҇цы ве́лїй  и҆сповѣ́дникъ. 
Младе́нецъ ꙗ҆ви́лсѧ є҆сѝ въ мꙋ́ченицѣхъ,  соверше́нъ же показа́лсѧ є҆сѝ ра́зꙋмомъ: ѿне́лѣже  безнача́льное сло́во прїѧ́тъ, всехва́льне, ѻ҆гнѧ̀ не  оу҆страши́лсѧ є҆сѝ беззако́нныхъ, съ ма́терїю твое́ю  зижди́телѧ молѝ, да спасе́тъ ꙗ҆́кѡ сп҃съ дꙋ́шы на́шѧ. 
Сла́ва, гла́съ то́йже. Вѷзанті́ево: 
Прїиди́те, вѣ́рнїи, хвала́ми, соше́дшесѧ,  вѣнча́емъ дво́ицꙋ всест҃ꙋ́ю, трⷪ҇цѣ че́сть держа́щꙋю:  і҆́дѡльскꙋю бо пре́лесть, и҆ мꙋчи́телей оу҆мышле́нїе  свои́ми нога́ми попра́ша. си́хъ восхвалѧ́юще, вѣ́рнїи  взыва́емъ, глаго́люще: ра́дꙋйсѧ, і҆ꙋлі́тто всечестна́ѧ,  ꙗ҆́же же́нскꙋю не́мощь ѿве́ргши, и҆ мꙋ́жески  подви́гшисѧ: ра́дꙋйсѧ, ки́рѷче всеблаже́нне, и҆́же  трилѣ́тенъ тѣ́ломъ, и҆ многоко́зненнаго врага̀  низло́жь: ра́дꙋйтесѧ, на́ша похвала̀ и҆ сла́ва, вѣ́рою  пра́зднꙋющихъ свѧще́нное ва́ше страда́нїе. є҆́юже  мо́лимъ, моли́ти при́снѡ всѣ́хъ гдⷭ҇а, мі́рꙋ дарова́ти  ми́ръ, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀, і҆и҃се, пригвожде́на зрѧ́щи  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ  и҆ просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю,  и҆̀же бжⷭ҇твєнныѧ стра̑сти твоѧ̑ сла́вѧщїи. (с. 282) 
На стїхо́внѣ ѻ҆ктѡ́иха. Сла́ва, гла́съ д҃.  А҆нато́лїево: 
Ра́дꙋйсѧ, красꙋ́йсѧ и҆ весели́сѧ, і҆коні́йскїй  гра́де, ꙗ҆́кѡ и҆зъ тебє̀ прозѧбѐ пло́дъ сла́венъ,  і҆ꙋлі́тта прекра́снаѧ, и҆ добропобѣ́днаѧ мч҃ница, и҆  и҆зъ неѧ̀ честны́й ѻ҆́трокъ ки́рѷкъ тезоимени́тый: все́  бо кова́рство мꙋчи́телѧ врага̀ мꙋ́жески попра́вше,  вѣнцы̀ побѣ́ды досто́йнѡ прїѧ́ша, проповѣ́давше  лю́демъ, честѝ и҆ покланѧ́тисѧ прест҃ѣ́й трⷪ҇цѣ.  тѣ́мже и҆ мы̀ со дерзнове́нїемъ возопїе́мъ си́хъ  просла́вльшемꙋ хрⷭ҇тꙋ̀ бг҃ꙋ на́шемꙋ, оу҆мири́ти мі́ръ и҆  спастѝ дꙋ́шы на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Ꙗ҆́кѡ до́блѧ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ  ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тѝ  вѣща́ше: ꙳ сн҃е возжелѣ́нне, ꙳ ка́кѡ на дре́вѣ  крⷭ҇тнѣмъ повѣ́шенъ є҆сѝ, долготерпѣли́ве; ꙳ ка́кѡ  рꙋ́цѣ и҆ но́зѣ твоѝ, сло́ве, ꙳ пригвозди́шасѧ ѿ  беззако́нныхъ, ꙳ и҆ кро́вь твою̀ и҆злїѧ́лъ є҆сѝ,  влⷣко; 
На лїтꙋргі́и: бл҃жє́нна ѻ҆ктѡ́иха, и҆ мч҃никѡвъ  пѣ́снь г҃, на д҃. Прокі́менъ, гла́съ д҃: Ди́венъ бг҃ъ  во ст҃ы́хъ свои́хъ, бг҃ъ і҆и҃левъ. Сті́хъ: Въ  цр҃квахъ благослови́те бг҃а, гдⷭ҇а ѿ и҆стѡ́чникъ  і҆и҃левыхъ. А҆пⷭ҇лъ къ корі́нѳѧнѡмъ, зача́ло рн҃д, ѿ  полꙋ̀. А҆ллилꙋ́їа, гла́съ з҃: И҆зъ оу҆́стъ младе́нєцъ  и҆ ссꙋ́щихъ соверши́лъ є҆сѝ хвалꙋ̀. Є҆ѵⷢ҇лїе лꙋкѝ,  зача́ло н҃а, ѿ полꙋ̀. Прича́стенъ: Ра́дꙋйтесѧ,  пра́веднїи ѡ҆ гдⷭ҇ѣ: 


(с. 283) 
Мѣ́сѧца тогѡ́же въ є҃ї-й де́нь. 
Ст҃ы́хъ мч҃никъ ки́рѷка и҆ і҆ꙋлі́тты. 
Слꙋ́жба и҆́хъ предписа́сѧ вчера́шнѧгѡ днѐ. 
И҆ ст҃а́гѡ равноапⷭ҇ла, вели́кагѡ кнѧ́зѧ влади́мїра,  нарече́ннагѡ во ст҃о́мъ креще́нїи васі́лїа. 
Ве́черъ, Бл҃же́нъ мꙋ́жъ: а҃-й а҆нтїфѡ́нъ. На  Гдⷭ҇и, воззва́хъ, стїхи̑ры на ѕ҃, гла́съ д҃.  Подо́бенъ: Ꙗ҆́кѡ до́блѧ: 
Вторы́й ты̀ бы́лъ є҆сѝ кѡнстанті́нъ, ꙳ сло́вомъ  и҆ дѣ́ломъ: ꙳ ѻ҆́нъ во хрⷭ҇тїа́нское вре́мѧ роди́сѧ, ꙳  и҆ мнѡ́га лѣ̑та во є҆́ллинствѣ сотвори́лъ є҆́сть. ꙳  ты́ же ѿ варѧ̑гъ роди́всѧ, ꙳ но возлюби́лъ є҆сѝ  возлюби́вшаго тѧ̀ хрⷭ҇та̀, ꙳ къ немꙋ́же возше́лъ є҆сѝ  ра́дꙋѧсѧ. ꙳ є҆го́же молѧ̀ не преста́й, ꙳ ѡ҆ чтꙋ́щихъ  па́мѧть твою̀. 
Весели́тсѧ вѣ́чнѡ свѣ́тлѡ сїѧ́ющи ꙳ гора̀  сїна́йскаѧ, ꙳ мѡѷсе́йскимъ ѡ҆свѧти́вшисѧ зако́номъ, ꙳  неви́димаго ви́дѣвши, ꙳ свѣ́тлѡ же сїѧ́ѧ весели́тсѧ и҆  ра́дꙋетсѧ ꙳ вели́кїй гра́дъ тво́й, васі́лїе: ꙳ не ꙗ҆́кѡ  во мра́цѣ, ꙳ но ꙗ҆́кѡ въ дс҃ѣ сн҃а со ѻ҆ц҃е́мъ ви́дѧ  въ себѣ̀ сла́вима. ꙳ є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Ꙗ҆́коже ѻ҆тє́цъ дꙋхо́внѡ, ꙳ ца́рь же  чꙋ́вственнѡ, ꙳ рѡссі̑йскимъ лю́демъ бы́лъ є҆сѝ,  васі́лїе: ꙳ и҆́стинный же проповѣ́датель, ꙳ ꙗ҆́кѡ  а҆пⷭ҇лъ хрⷭ҇то́въ, ꙳ провозвѣсти́лъ є҆сѝ спаси́тельное  креще́нїе: ꙳ и҆ тѣ́мъ свѣ́тлѡ просвѣти́въ, ꙳  ѡ҆свѧти́лъ є҆сѝ лю́ди твоѧ̑ ꙳ во всѣ́хъ страна́хъ  ца́рствїѧ твоегѡ̀, бл҃же́нне. 
Ко́рень правовѣ́рїѧ ты̀ бы́лъ є҆сѝ, васі́лїе, ꙳  напое́нъ (с. 284) же дх҃омъ прест҃ы́мъ, ꙳ возрасти́вый  на́мъ вѣ̑тви бг҃осаждє́нныѧ, ꙳ цвѣ́тъ благоꙋха́нїѧ  и҆сточа́ющыѧ, ꙳ бори́са чꙋ́днаго ꙳ и҆ глѣ́ба, ревни́телѧ  благоче́стїю, ꙳ кипѧ́щыѧ всѣ̑мъ вѣ̑рнымъ ѻ҆би́льнѡ  чꙋдесы̀. ꙳ съ ни́ми же предстоѧ̀ хрⷭ҇тꙋ̀, ꙳ моли́сѧ,  спастѝ и҆ просвѣти́ти дꙋ́шы на́шѧ. 
Сла́ва, гла́съ и҃: 
Прїиди́те, стеце́мсѧ всѝ въ честнѣ́й па́мѧти  ѻ҆тца̀ рѡссі́йскагѡ, и҆ наста́вника на́шегѡ влади́мїра:  се́й бо ѿ варѧ̑гъ роди́сѧ, и҆ возлю́би возлюби́вшаго  є҆го̀ хрⷭ҇та̀, къ немꙋ́же взы́де ра́дꙋѧсѧ, съ  прама́терїю свое́ю є҆ле́ною: всѧ̑ бо лю́ди своѧ̑ наꙋчѝ  вѣ́ровати, и҆ покланѧ́тисѧ въ трⷪ҇цѣ є҆ди́номꙋ бг҃ꙋ,  і҆́дѡлы же разрꙋши́въ, попра̀: и҆ и҆зрастѝ на́мъ своѝ  честны̑ѧ лѣ́тѡрасли, рѡма́на и҆ даві́да. тѣ́мже и҆ мы̀  свѣ́тлѡ ны́нѣ пѣ́сньми па́мѧть и҆́хъ вѣ́рнѡ чтꙋ́ще,  любо́вїю пра́зднꙋемъ: да мо́лѧтсѧ ѡ҆ на́съ ко гдⷭ҇ꙋ,  во́инствꙋ же на́шемꙋ пода́ти побѣ̑ды на пога̑ныѧ врагѝ,  и҆ оу҆мири́ти ве́сь мі́ръ, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: Цр҃ь небе́сный. 
Вхо́дъ. Прокі́менъ днѐ. И҆ чтє́нїѧ. 
Ца́рствъ тре́тїихъ чте́нїе. 
[Глава̀ и҃] Ста̀ соломѡ́нъ предъ лице́мъ  же́ртвенника гдⷭ҇нѧ, предъ всѣ́мъ собо́ромъ і҆и҃левымъ,  и҆ воздѣ́въ рꙋ́цѣ своѝ на не́бо, и҆ речѐ: гдⷭ҇и бж҃е  і҆и҃левъ, нѣ́сть бг҃ъ, ꙗ҆́коже ты̀ на нб҃сѝ горѣ̀, и҆  на землѝ до́лѣ. А҆́ще бо нб҃о, и҆ нб҃о нб҃сѐ не  довлѣ́ютъ тебѣ̀, ка́кѡ до́мъ се́й, є҆го́же созда́хъ  и҆́мени твоемꙋ̀; ѻ҆ба́че и҆ при́зриши на моли́твꙋ мою̀,  гдⷭ҇и бж҃е і҆и҃левъ, оу҆слы́шати молє́нїѧ и҆ моли́твꙋ,  є҆́юже ра́бъ тво́й мо́литсѧ предъ тобо́ю, къ тебѣ̀  дне́сь. Да бꙋ́дꙋтъ ѻ҆́чи твоѝ ѿве́рсты на до́мъ се́й  де́нь и҆ но́щь, на мѣ́сто сїѐ, ѡ҆ не́мже гл҃го́лалъ  є҆сѝ: бꙋ́детъ и҆́мѧ моѐ та́мѡ, є҆́же оу҆слы́шати  моли́твꙋ, є҆́юже мо́литсѧ ра́бъ (с. 285) тво́й на  мѣ́стѣ се́мъ, во дни̑ и҆ нѡ́щи: И҆ послꙋ́шати мольбы̑  раба̀ твоегѡ̀, и҆ люде́й твои́хъ і҆и҃лѧ. И҆ є҆ли̑ка  а҆́ще помо́лѧтсѧ къ тебѣ̀ на мѣ́стѣ се́мъ, и҆ ты̀  оу҆слы́шиши на мѣ́стѣ жили́ща твоегѡ̀ на нб҃сѝ: и҆  сотвори́ши, и҆ ми́лостивъ бꙋ́деши и҆̀мъ. 
Проро́чества и҆са́їина чте́нїе. 
[Глава̀ ѯ҃а] Да возра́дꙋетсѧ дꙋша̀ моѧ̀ ѡ҆  гдⷭ҇ѣ, ѡ҆блече́ бо мѧ̀ въ ри́зꙋ спасе́нїѧ, и҆ ѻ҆де́ждею  весе́лїѧ ѡ҆дѣ́ѧ мѧ̀: ꙗ҆́кѡ женихꙋ̀ возложѝ мнѣ̀  вѣне́цъ, ꙗ҆́кѡ невѣ́стꙋ оу҆краси́ мѧ красото́ю. и҆  ꙗ҆́кѡ землѧ̀ растѧ́щаѧ цвѣ́тъ сво́й, и҆ ꙗ҆́кѡ  вертогра́дъ сѣ́мена своѧ̑ прозѧба́етъ: та́кѡ возсїѧ́етъ  гдⷭ҇ь пра́вдꙋ, и҆ ра́дость предъ всѣ́ми ꙗ҆зы̑ки.  [ѯ҃в] сїѡ́на ра́ди не оу҆мо́лкнꙋ, и҆ і҆ерⷭ҇ли́ма ра́ди  не попꙋщꙋ̀, до́ндеже оу҆́бѡ и҆зы́детъ ꙗ҆́кѡ свѣ́тъ  пра́вда моѧ̀, спасе́нїе же моѐ ꙗ҆́кѡ свѣща̀  разжже́тсѧ. и҆ оу҆́зрѧтъ ꙗ҆зы́цы пра́вдꙋ твою̀, и҆ всѝ  ца́рїе зе́мстїи сла́вꙋ твою̀, и҆ нарекꙋ́тсѧ и҆́менемъ  твои́мъ но́вымъ, є҆́же гдⷭ҇ь и҆менꙋ́етъ є҆̀. и҆ бꙋ́деши  вѣне́цъ добро́ты въ рꙋцѣ̀ гдⷭ҇ни, и҆ дїади́ма ца́рствїѧ  въ рꙋцѣ̀ бг҃а твоегѡ̀. и҆ ктомꙋ̀ не нарече́шисѧ  ѡ҆ста́вленъ, и҆ землѧ̀ твоѧ̀ ктомꙋ̀ не нарече́тсѧ пꙋста̀:  тебѣ́ бо нарече́тсѧ во́лѧ моѧ̀, и҆ землѧ̀ твоѧ̀  вселе́ннаѧ, ꙗ҆́кѡ благоволи́тъ гдⷭ҇ь въ тебѣ̀, и҆  землѧ̀ твоѧ̀ насели́тсѧ. и҆ ꙗ҆́кѡ живы́й ю҆́ноша съ  дѣ́вою, та́кѡ поживꙋ́тъ сы́нове твоѝ съ тобо́ю: и҆  бꙋ́детъ, и҆́мже ѻ҆́бразомъ возвесели́тсѧ жени́хъ ѡ҆  невѣ́стѣ, та́кѡ возвесели́тсѧ гдⷭ҇ь ѡ҆ тебѣ̀. 
Проро́чества и҆са́їина чте́нїе. 
[Глава̀ ѯ҃] Свѣти́сѧ, свѣти́сѧ, і҆ерⷭ҇ли́ме:  прїи́де бо тво́й свѣ́тъ, и҆ сла́ва гдⷭ҇нѧ на тебѣ̀  возсїѧ̀. ꙗ҆́кѡ сѐ тма̀ покры́етъ зе́млю, и҆ мра́къ на  ꙗ҆зы́ки: на тебѣ́ же ꙗ҆ви́тсѧ гдⷭ҇ь, и҆ сла́ва є҆гѡ̀  на тебѣ̀ оу҆́зритсѧ. и҆ по́йдꙋтъ ца́рїе свѣ́томъ  твои́мъ, и҆ ꙗ҆зы́цы свѣ́тлостїю восто́ка твоегѡ̀.  Возведѝ (с. 286) ѻ҆́крестъ ѻ҆́чи твоѝ, и҆ ви́ждь  сѡ́браннаѧ ча̑да твоѧ̑: прїи́дꙋтъ всѝ сы́нове твоѝ  и҆здале́ча, и҆ дщє́ри твоѝ на ра́мѣхъ во́змꙋтсѧ.  тогда̀ оу҆́зриши, и҆ возра́дꙋешисѧ, и҆ оу҆бои́шисѧ, и҆  оу҆жа́снешисѧ се́рдцемъ, є҆гда̀ приложи́тъ на тѧ̀  бога́тство мо́рѧ, и҆ ꙗ҆зы̑къ, и҆ люде́й. и҆ прїи́дꙋтъ  тѝ стада̀ велблꙋ̑дъ, и҆ покры́ютъ тѧ̀ велблꙋ́ды  мадїа́мстїи и҆ гефа́рстїи, всѝ ѿ савы̀ прїи́дꙋтъ,  носѧ́ще тебѣ̀ зла́то и҆ лїва́нъ, принесꙋ́тъ тебѣ̀ и҆  ка́мень че́стенъ, и҆ спасе́нїе ѿ гдⷭ҇а благовѣстѧ́тъ.  и҆ всѧ̑ ѻ҆́вцы кѷда̑рскїѧ соберꙋ́тсѧ тебѣ̀, и҆ ѻ҆внѝ  навеѡ́ѳстїи прїи́дꙋтъ тебѣ̀, и҆ вознесꙋ́тсѧ прїѧ̑тнаѧ на  же́ртвенникъ мо́й, и҆ до́мъ моли́твы моеѧ̀ просла́витсѧ.  Кі́и сꙋ́ть, и҆̀же ꙗ҆́кѡ ѻ҆́блацы лета́ютъ, и҆ ꙗ҆́кѡ  го́лꙋбїе со птенцы̀ свои́ми; со мно́ю є҆́сть сїѡ́нъ,  менє̀ ѻ҆́строви ѡ҆жида́ша, и҆ кораблѝ ѳарсі́йстїи въ  пе́рвыхъ, є҆́же привестѝ ча̑да твоѧ̑ и҆здале́ча, и҆  сребро̀ и҆ зла́то и҆́хъ съ ни́ми, за и҆́мѧ гдⷭ҇не ст҃о́е,  и҆ за є҆́же ст҃о́мꙋ і҆и҃левꙋ сла́внꙋ бы́ти. и҆  сози́ждꙋтъ сы́нове и҆норо́днїи стѣ́ны твоѧ̑, и҆ ца́рїе  и҆́хъ предста́нꙋтъ тебѣ̀: за гнѣ́въ бо мо́й порази́хъ  тѧ̀, и҆ за ми́лость мою̀ возлюби́хъ тѧ̀. и҆ ѿве́рзꙋтсѧ  врата̀ твоѧ̑, і҆ерⷭ҇ли́ме, вы́нꙋ де́нь и҆ но́щь, и҆ не  затворѧ́тсѧ, є҆́же ввестѝ къ тебѣ̀ си́лꙋ ꙗ҆зы́кѡвъ,  и҆ царѝ и҆́хъ ведѡ́мыѧ. ꙗ҆зы́цы бо и҆ ца́рїе, и҆̀же  тебѣ̀ не порабо́таютъ, поги́бнꙋтъ: и҆ ꙗ҆зы́цы  запꙋстѣ́нїемъ запꙋстѣ́ютъ. и҆ сла́ва лїва́нова къ  тебѣ̀ прїи́детъ въ кѷпарі́сѣ и҆ пе́ѵкѣ и҆ ке́дрѣ  вкꙋ́пѣ, просла́вити мѣ́сто ст҃о́е моѐ, и҆ мѣ́сто  но́гъ мои́хъ просла́влю. и҆ по́йдꙋтъ къ тебѣ̀ боѧ́щїисѧ,  сы́нове смири́вшихъ тѧ̀, и҆ прогнѣ́вавшихъ тѧ̀, и҆  покло́нѧтсѧ слѣда́мъ но́гъ твои́хъ всѝ прогнѣ́вавшїи  тѧ̀, и҆ нарече́шисѧ гра́дъ гдⷭ҇нь сїѡ́нъ ст҃а́гѡ  і҆и҃лева. за є҆́же бы́ти тебѣ̀ ѡ҆ста́вленꙋ и҆  возненави́дѣнꙋ, и҆ не бѣ̀ помога́ѧй тебѣ̀: и҆ положꙋ́  тѧ въ ра́дость вѣ́чнꙋю, (с. 287) весе́лїе родѡ́мъ  родѡ́въ. и҆ и҆ссе́ши млеко̀ ꙗ҆зы́кѡвъ, и҆ бога́тство  царе́й снѣ́си, и҆ разꙋмѣ́еши, ꙗ҆́кѡ а҆́зъ гдⷭ҇ь  спаса́ѧй тѧ̀, и҆ и҆збавлѧ́ѧй тѧ̀ бг҃ъ і҆и҃левъ. 
На лїті́и стїхи́ра хра́ма, та́же, ст҃а́гѡ. Гла́съ  в҃: 
Дне́сь возсїѧ̀ благочести́вагѡ кнѧ́зѧ влади́мїра  па́мѧть, ꙗ҆́кѡ мѵ́ро и҆злїѧ́нное: хрⷭ҇та́ бо возлюби́въ,  і҆́дѡлы преѡби́дѣвъ цр҃кви распе́ншемꙋсѧ на́съ ра́ди на  землѝ воздви́же, и҆ на нб҃сѣ́хъ прїѧ́тъ ца́рство и҆  вѣне́цъ. 
Сла́ва, гла́съ ѕ҃: 
Прїиди́те, стеце́мсѧ всѝ вѣ́рнѡ къ честнѣ́й  па́мѧти ѻ҆тца̀ рѡссі́йскагѡ, наста́вника на́шегѡ  васі́лїа: се́й бо, ѿне́лѣже рожде́нъ бы́сть, возлюбѝ  возлю́бльшаго и҆ хрⷭ҇та̀: къ немꙋ́же и҆ взы́де ра́дꙋѧсѧ  съ прама́терїю є҆ле́ною. тѣ́мъ и҆ мы̀ любе́знѡ  пра́зднꙋемъ молѧ́щесѧ, моли́тисѧ ѡ҆ на́съ ко гдⷭ҇ꙋ,  оу҆мири́ти мі́ръ, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: Творе́цъ и҆  и҆зба́витель: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ велича́вый ра́зꙋмъ  погꙋблѧ́етсѧ дне́сь, ꙳ и҆ рыда́ютъ всѧ̑ лꙋка̑ваѧ  вѡ́инства, ꙳ ви́дѧще вѣ́тви сѣкꙋ́щыѧ вседи̑чныѧ, ꙳  си́лою бж҃їею, ꙳ и҆ бг҃онасажде́нна и҆ прославлѧ́ема, ꙳  и҆ свѣ́тлѡ вѣнчава́ема ѿ бг҃а, ꙳ вели́кагѡ васі́лїа,  ꙳ на́шего вѣ́рнаго нача́льника. 
Сті́хъ: Вознесо́хъ и҆збра́ннаго ѿ люде́й мои́хъ. 
Ди́внаѧ чꙋде́съ пꙋчи́на, ꙳ жестосе́рдїѧ бо  ра́зꙋмомъ, ꙳ и҆̀же вотщѐ шата́хꙋсѧ, ꙳ ѿ лица̀ дне́сь  васі́лїева, ꙳ веселѧ́тсѧ въ честнѣ́й цр҃кви: ꙳ и҆  ца́рствꙋетъ хрⷭ҇то́съ бг҃ъ, ꙳ ѡ҆брѣ́тъ є҆го̀ ꙗ҆́кѡ  па́ѵла пре́жде, ꙳ и҆ поста́ви кнѧ́зѧ вѣ́рна на землѝ  свое́й, ꙳ просвѣти́вшаго лю́ди своѧ̑ честны́мъ  креще́нїемъ. 
Сті́хъ: Є҆ле́емъ ст҃ы́мъ мои́мъ пома́захъ є҆го̀. 
Ра́дꙋйсѧ, рѡссі́йскаѧ похвало̀: ꙳ ра́дꙋйсѧ,  вѣ̑рнымъ прави́телю: ꙳ ра́дꙋйсѧ, бжⷭ҇твенный влади́мїре,  нача́льниче на́шъ: ꙳ (с. 288) ра́дꙋйсѧ, вѣ́ры забра́ло:  ꙳ ра́дꙋйсѧ, чꙋ́до чꙋдесє́мъ пресла́вное, ꙳ и҆  притека́ющымъ приста́нище ти́хое: ꙳ ра́дꙋйсѧ, всест҃ы́й  ка́меню вѣ́ры, ꙳ и҆ моле́бниче ѡ҆ пою́щихъ тѧ̀, и҆  велича́ющихъ вѣ́рнѡ. 
Сла́ва, гла́съ и҃: 
Нача́льника благоче́стїѧ и҆ проповѣ́дника вѣ́ры,  и҆ кнѧзе́й рѡссі́йскихъ верхо́внаго, дне́сь рѡссі́йстїи  собо́ри соше́дшесѧ восхва́лимъ вели́каго влади́мїра,  а҆пⷭ҇лѡмъ ра́внаго, хвала́ми и҆ пѣ́сньми дꙋхо́вными  вѣнча́емъ є҆го̀, глаго́люще: ра́дꙋйсѧ, хрⷭ҇то́въ во́ине  прехра́брый, ꙗ҆́кѡ томи́телѧ врага̀ до конца̀ погꙋби́въ,  и҆ на́съ ѿ ле́сти є҆гѡ̀ и҆зба́вивъ, приве́лъ є҆сѝ  цр҃ю̀ хрⷭ҇тꙋ̀ бг҃ꙋ: но, ѽ преблаже́нне и҆ всехва́льне,  ми́ръ молѝ пода́ти во́инствꙋ на́шемꙋ, и҆ на пога̑ныѧ  побѣ̑ды, цр҃кви бл҃гостоѧ́нїе и҆ дꙋша́мъ на́шымъ ве́лїю  ми́лость. 
И҆ ны́нѣ, бг҃оро́диченъ: Влⷣчце, прїимѝ  моли̑твы ра̑бъ твои́хъ: 
Тропа́рь, гла́съ д҃: 
Оу҆подо́билсѧ є҆сѝ кꙋпцꙋ̀, и҆́щꙋщемꙋ до́брагѡ  би́сера, славнодержа́вный влади́мїре, на высотѣ̀ стола̀  сѣдѧ̀ ма́тере градѡ́въ, бг҃оспаса́емагѡ кі́ева:  и҆спытꙋ́ѧ же и҆ посыла́ѧ къ ца́рскомꙋ гра́дꙋ  оу҆вѣ́дѣти правосла́внꙋю вѣ́рꙋ, и҆ ѡ҆брѣ́лъ є҆сѝ  безцѣ́нный би́серъ хрⷭ҇та̀, и҆збра́вшаго тѧ̀ ꙗ҆́кѡ  втора́го па́ѵла, и҆ ѿтрѧ́сшаго слѣпотꙋ̀ во свѧтѣ́й  кꙋпѣ́ли дꙋше́внꙋю, вкꙋ́пѣ и҆ тѣле́снꙋю: тѣ́мже  пра́зднꙋемъ твоѐ оу҆спе́нїе лю́дїе твоѝ сꙋ́ще. молѝ  спасти́сѧ держа́вы твоеѧ̀ рѡссі́йскїѧ нача́льникѡмъ и҆  мно́жествꙋ владо́мыхъ. 
Сла́ва, и҆ ны́нѣ, бг҃оро́диченъ: Є҆́же ѿ  вѣ́ка оу҆тае́нное: 
На оу҆́трени на Бг҃ъ гдⷭ҇ь, тропа́рь два́жды:  и҆ бг҃оро́диченъ: 
По а҃-й стїхоло́гїи сѣда́ленъ, гла́съ а҃: 
Ꙗ҆́кѡ нача́льникꙋ и҆ ко́реню вѣ́ры, и҆ і҆́дѡлѡвъ  (с. 289) разрꙋши́телю, блаже́нне кнѧ́же, равноапⷭ҇льне  влади́мїре, вопїе́мъ тѝ: молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти пра́зднꙋющымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Наста́ви на́съ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ пребл҃га́го  прогнѣ́вавшыѧ гдⷭ҇а, неискꙋсобра́чнаѧ бл҃гослове́ннаѧ  марі́е, прибѣ́жище ѿча́ѧнныхъ человѣ́кѡвъ, бж҃їе  жили́ще. 
По в҃-й стїхоло́гїи сѣда́ленъ, гла́съ и҃: 
Наꙋчи́всѧ неизрече́нною ѿ бг҃а вы́шнею  мꙋ́дростїю, бога́тнѡ къ ра́зꙋмꙋ вѣ́ры є҆гѡ̀ дости́глъ  є҆сѝ, и҆ къ добро́тѣ є҆гѡ̀ ско́рѡ прите́клъ є҆сѝ.  тѣ́мже и҆з̾ѧсни́лъ є҆сѝ оу҆́мныѧ твоѧ̑ ѻ҆́чи, къ  ра́зꙋмꙋ возве́лъ є҆сѝ благоче́стїѧ вѣ́ры. тогѡ̀ ра́ди  пра́зднꙋюще глаго́лемъ: благослове́нъ бг҃ъ, просвѣти́вый  свѣ́томъ разꙋ́мнымъ се́рдце твоѐ, свѣти́льниче  свѣ́тлый васі́лїе: молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Грѣхо́вный мра́къ покрыва́етъ мѧ̀, и҆ стꙋ̑днаѧ  моѧ̑ дѣла̀ безъ воздержа́нїѧ вы́нꙋ, и҆ со́вѣстное  томле́нїе непреста́ннѡ мꙋ́читъ мѧ̀: оу҆вы̀ мнѣ̀, гдѣ̀  оу҆́бѡ ны́нѣ скры́юсѧ; къ комꙋ́ ли прите́къ па́ки  ѡ҆брѧ́щꙋ по́мощь; то́кмѡ къ тебѣ̀ бг҃ома́тери припа́даю,  и҆ молю́сѧ тѝ: молѝ вы́нꙋ спасти́сѧ дꙋша́мъ на́шымъ. 
По полѷеле́и сѣда́ленъ, гла́съ д҃: 
Ско́рое и҆ тве́рдое стѧжа́лъ є҆сѝ тща́нїе ко  и҆́стиннѣй вѣ́рѣ хрⷭ҇то́вѣ, и҆ ѡ҆брѣ́тъ кꙋпѣ́ль  бг҃омы́сленнꙋю и҆ дꙋхо́внꙋю, ско́рѡ прите́клъ є҆сѝ  любо́вїю, скве́рнꙋ прегрѣше́нїй ѡ҆чи́стивъ, лю́ди твоѧ̑  ѡ҆свѧти́лъ є҆сѝ: моли́сѧ хрⷭ҇тꙋ̀ бг҃ꙋ, спасти́сѧ  дꙋша́мъ на́шымъ. (с. 290) 
Сла́ва: 
Ско́рѡ предварѝ, кнѧ́же, вѣ́рныхъ наста́вниче:  врази́ бо хꙋ́лѧтъ и҆ претѧ́тъ на́мъ, хрⷭ҇то́въ  оу҆го́дниче, погꙋбѝ вѣ́рою твое́ю борю́щыѧсѧ съ на́ми,  да навы́кнꙋтъ и҆ ті́и сла́вити твою̀ па́мѧть: на́съ же  пою́щихъ тѧ̀ спаса́й ѿ всѧ́кагѡ гнѣ́ва. 
И҆ ны́нѣ, бг҃оро́диченъ: 
Сло́во ѻ҆́ч҃ее хрⷭ҇та̀ бг҃а на́шего, ѿ тебє̀  воплоти́вшагосѧ позна́хомъ, бцⷣе дв҃о, є҆ди́на чⷭ҇таѧ,  є҆ди́на бл҃гослове́ннаѧ: тѣ́мъ непреста́ннѡ тѧ̀  воспѣва́юще велича́емъ. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Вознесо́хъ и҆збра́ннаго ѿ  люде́й мои́хъ. Сті́хъ: И҆́бо рꙋка̀ моѧ̀ застꙋ́питъ  є҆го̀. Всѧ́кое дыха́нїе: Є҆ѵⷢ҇лїе і҆ѡа́нна,  зача́ло л҃ѕ. 
По н҃-мъ ѱалмѣ̀ стїхи́ра, гла́съ и҃: 
А҆пⷭ҇лѡмъ ревни́телѧ влади́мїра, преблаже́ннаго  ѻ҆тца̀ и҆ оу҆чи́телѧ соше́дшесѧ восхва́лимъ, и҆́мже  хрⷭ҇та̀ бг҃а позна́хомъ и҆ ѿ тмы̀ къ свѣ́тꙋ  приближа́ющесѧ, ѻ҆́чи и҆ сердца̀ просвѣща́емъ, въ  па́мѧть є҆гѡ̀ ликовствꙋ́юще, кꙋ́пнѡ весели́мсѧ,  ѡ҆брѣ́тше є҆го̀ вожда̀ правовѣ́рна въ црⷭ҇твїе  нбⷭ҇ное. 
Канѡ́нъ бцⷣы, со і҆рмосо́мъ на ѕ҃: пи́санъ сегѡ̀  мцⷭ҇а въ є҃-й де́нь. И҆ ст҃а́гѡ канѡ́на два̀, на и҃. 
Канѡ́нъ. 
Гла́съ и҃. Пѣ́снь а҃. І҆рмо́съ: 
Посѣ́ченный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́таго врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Собезнача́льное сло́во бж҃їе, и҆́же дре́вле  четы́ремъ стїхі́амъ творе́цъ, и҆ тѣ́ми ве́сь мі́ръ  сотвори́вый, свѧ́заннꙋю страстьмѝ дꙋ́шꙋ мою̀ разрѣшѝ,  ꙗ҆́кѡ да воспою̀ ликꙋ́ѧ сла́внаго кнѧ́зѧ васі́лїа. 
Ѿ вы́спрь соше́дъ, влⷣко, невеще́ственнѡ на  дꙋхо́внꙋю го́рꙋ, свы́ше просѧ́щымъ ѿ тебє̀ ѡ҆би́льнꙋ  свѣ́тлость (с. 291) дꙋша́мъ послѝ, достодо́лжнѡ  похвали́ти чꙋ́днаго кнѧ́зѧ васі́лїа. 
Бг҃оро́диченъ: 
Ма́теремъ и҆ дѣ́вамъ похвала̀ ты̀, влⷣчце,  ро́ждшаѧ жи́знь творца̀ мі́рови, ма́терскихъ же  болѣ́зней не ѡ҆щꙋти́ла є҆сѝ, но мт҃и оу҆́бѡ, и҆ дв҃а  пребыла̀ є҆сѝ. тѣ́мже хва́лѧще тѧ̀, ра́дꙋйсѧ, вопїе́мъ  тѝ. 
Дрꙋгі́й канѡ́нъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Прїиди́те вѣ́рнїи, пѣ́снь дꙋхо́внꙋю возопїе́мъ,  и҆ просла́вимъ хрⷭ҇та̀, и҆́же свѣ́тлѡ просла́вилъ  є҆́сть честна́го влади́мїра вели́каго кнѧ́зѧ. 
И҆́же сѣ́мѧ сѣ́ющемꙋ да́рꙋѧ, ты̀ и҆ мнѣ̀ да́рꙋй  сло́во, да́телю благи́хъ, разрѣша́ѧ мѝ соꙋ́зъ ѧ҆зы́ка,  и҆ ѡ҆бновѝ, сп҃се, къ славословле́нїю вѣ́рнѡ. 
И҆́же во́лею, а҆ не нꙋ́ждею къ тебѣ̀ всѣ́хъ  призыва́еши, ꙗ҆́коже дре́вле мѡѷсе́а и҆ и҆са́їю:  та́кожде и҆ ны́нѣ въ се́рдцѣ возгласи́лъ є҆сѝ  вѣ́рнагѡ и҆ достохва́льнагѡ кнѧ́зѧ. 
Бг҃оро́диченъ: 
Оу҆кра́шена добро́тою добродѣ́телей, бг҃ома́ти  чⷭ҇таѧ, бг҃а и҆́стиннаго зачала̀ є҆сѝ, на́съ  бжⷭ҇твенными добродѣ́тельми просвѣти́вшаго. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Ꙗ҆́кѡ трꙋба̀ бг҃огла́снаѧ возгласѝ, ѧ҆зы́къ  тво́й, блаже́нне, дꙋхо́вный, провозглаша́ющь всѣ̑мъ  концє́мъ (с. 292) землѝ рѡссі́йскїѧ хрⷭ҇то́во  правовѣ́рное креще́нїе, и҆́мже просвѣще́нъ бы́въ, мі́ръ  ве́сь просвѣти́лъ є҆сѝ. 
Сїѧ́етъ дне́сь, васі́лїе, пресла́внаѧ па́мѧть  твоѧ̀, ю҆́же пра́зднꙋютъ хрⷭ҇тоимени́тїи лю́дїе, тебѐ  похвалѧ́ѧ своего̀ пра́ѻтца, и҆̀хже къ свѣ́тꙋ разꙋ́мномꙋ  приве́лъ є҆сѝ. 
Бг҃оро́диченъ: 
Сѣ́нь зако́на пре́йде ржⷭ҇тво́мъ твои́мъ, бцⷣе,  благода́ти прише́дши, ѻ҆́ч҃ꙋ сло́вꙋ хрⷭ҇тꙋ̀ бг҃ꙋ  на́шемꙋ: є҆го́же позна́въ сла́вный кнѧ́зь, цр҃ковь твою̀  свѣ́тлѡ оу҆краси́лъ є҆́сть. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
И҆́же па́ѵла просвѣти́вый, и҆ и҆збра́нна  сотвори́вый, та́кѡ и҆ васі́лїа ны́нѣ ѻ҆тца̀  рѡссі́йскагѡ ѻ҆чны́й недꙋ́гъ ѿто́ргнꙋлъ є҆сѝ,  ми́лостиве, твои́мъ креще́нїемъ. 
Кѡнстанті́на вѣ́рнагѡ подо́бникъ ꙗ҆ви́лсѧ  є҆сѝ, хрⷭ҇та̀ въ се́рдцы твое́мъ прїи́мъ, и҆ є҆гѡ̀  за́повѣдемъ ꙗ҆́коже ѻ҆те́цъ всю̀ зе́млю рѡссі́йскꙋю  наꙋчи́лъ є҆сѝ. 
Бжⷭ҇твенною си́лою ты̀ возмога́ѧ, безбо́жнаго  перꙋ́на, кꙋ́чꙋ бѣсо́вскꙋю сокрꙋши́лъ є҆сѝ, и҆ ко  ѻ҆́паши ко́нстѣй того̀ привѧза́въ, повелѣ́лъ є҆сѝ  во́инѡмъ разби́ти і҆́дѡла. 
Бг҃оро́диченъ: 
Сѣ́нь ст҃ꙋ́ю ѡ҆брѣ́тъ мр҃і́ю дв҃ꙋ, бж҃їй сосꙋ́дъ  влади́мїръ кнѧ́зь вели́кїй, а҆пⷭ҇ла па́ѵла ревни́тель,  се́й цр҃ковь бжⷭ҇твеннꙋю въ тоѧ̀ и҆́мѧ воздви́глъ  є҆́сть. 
Сѣда́ленъ, гла́съ в҃: 
Въ моли́твахъ бдѧ́й при́снѡ ра́достною дꙋше́ю,  васі́лїе, тогѡ̀ ра́ди поче́рплъ є҆сѝ дꙋ́ха премꙋ́дрости  ѿ и҆сто́чника, сходѧ́щагѡ свы́ше. тѣ́мъ вѣ́рою  просїѧ́въ ꙗ҆́кѡ (с. 293) со́лнце, молѧ́сѧ хрⷭ҇тꙋ̀  непреста́ннѡ, оу҆скорѝ ще́дрый, и҆ потщи́сѧ спастѝ ѿ  прегрѣше́нїй мі́ръ. 
Два́жды. 
Сла́ва, и҆ ны́нѣ, бг҃оро́диченъ: 
Бцⷣе безневѣ́стнаѧ чⷭ҇таѧ, ꙗ҆́же безъ сѣ́мене  ро́ждшаѧ всѣ́хъ влⷣкꙋ, того̀ со а҆́гг҃лы молѝ  и҆зба́витисѧ на́мъ ѿ всѧ́кагѡ недоꙋмѣ́нїѧ, и҆ да́ти  оу҆миле́нїе и҆ свѣ́тъ дꙋша́мъ на́шымъ, и҆ согрѣше́нїй  ѡ҆чище́нїе, ꙗ҆́же є҆ди́на вско́рѣ застꙋпа́ющи. 
Пѣ́снь д҃. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма  прови́дѣ, гдⷭ҇и, прише́ствїе твоѐ, тѣ́мъ и҆ вопїѧ́ше:  ѿ ю҆́га прїи́детъ бг҃ъ. сла́ва си́лѣ твое́й, сла́ва  снизхожде́нїю твоемꙋ̀. 
Свѣ́тло бы́сть и҆ сла́дко по ѻ҆́блацѣ, и҆́мже  покрыва́шесѧ нбⷭ҇ное со́лнце: весела́ же и҆ ра́достна  весна̀ по зи́мнѣй ско́рби: ты́ же по ѻ҆́блацѣ  і҆́дѡльскагѡ мра́ка, креще́нїемъ ꙗ҆́кѡ со́лнце свѣ́тлое  возсїѧ́лъ є҆сѝ на́мъ, васі́лїе. 
Па́ѵелъ фарїсе́й къ дама́скꙋ грѧды́й, ма́лымъ  блеща́нїемъ вели́кагѡ свѣ́та ѡ҆слѣпле́нъ, креще́нїемъ  же просвѣти́сѧ: є҆мꙋ́же ты̀ подо́бникъ бы́лъ є҆сѝ,  сла́вне, корсꙋ́нѧ доше́лъ ѻ҆чны́й мра́къ ѿгна́лъ  є҆сѝ. 
Бг҃оро́диченъ: 
Ты̀ ꙗ҆ви́ласѧ є҆сѝ, дв҃о, ко́рень ненапое́нъ,  прозѧба́ѧ ѿпꙋще́нїе, пло́дъ свѣтоно́сный ро́ждши  хрⷭ҇та̀ бг҃а на́шего: дрѧ́хлꙋющꙋю страстьмѝ дꙋ́шꙋ мою̀  просвѣтѝ, и҆ и҆спросѝ грѣхѡ́въ ѡ҆ставле́нїе. 
И҆́нъ. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ взыва́ющи, ѿ смы́сла чи́ста  ѡ҆ гдⷭ҇ѣ пра́зднꙋющи. 
Чꙋ́до стра́шное и҆ пресла́вное и҆ неизглаго́ланное  соверша́етъ влⷣка хрⷭ҇то́съ: ѡ҆бновлѧ́етъ бо  бжⷭ҇твеннымъ креще́нїемъ всю̀ рѡссі́йскꙋю зе́млю, и҆  просвѣща́етъ кнѧ́зѧ васі́лїа. 
Свѣ́тлѡ прїиди́те, и҆ достолѣ́пнѡ возгласи́те,  сы́нове (с. 294) рѡссі́йстїи, ко ѻ҆тцꙋ̀ на́шемꙋ  влади́мїрꙋ, и҆ па́мѧть є҆гѡ̀ вѣ́рнѡ всѝ да пра́зднꙋемъ  свѣ́тлѡ. 
Ѻ҆́тчее нече́стїе ѿгна́лъ є҆сѝ, всечестны́ѧ  же твоеѧ̀ прама́тере правовѣ́рнꙋю вѣ́рꙋ возлюби́лъ є҆сѝ,  ра́вне а҆пⷭ҇лѡмъ хрⷭ҇тѡ́вымъ кнѧ́же, вели́кїй влади́мїре. 
Бг҃оро́диченъ: 
Ꙗ҆́кѡ две́рь приводѧ́щꙋю къ бжⷭ҇твенномꙋ вхо́дꙋ  раѧ̀ свѣ́тлагѡ, ꙗ҆́кѡ мы́сленное мѣ́стно свѧще́нїѧ,  ꙗ҆́кѡ добро́тꙋ і҆а́кѡвлю, дв҃ꙋ оу҆блажа́емъ. 
Пѣ́снь є҃. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е  на́шъ, стѧжи́ ны, гдⷭ҇и, ра́звѣ тебє̀, и҆но́гѡ не  вѣ́мы, и҆́мѧ твоѐ и҆менꙋ́емъ. 
Ра́дꙋйсѧ и҆ красꙋ́йсѧ дꙋ́хомъ, рѡссі́йскїй царю̀  васі́лїе, и҆зрѧ̑дныѧ бо вѣ̑тви бг҃оса̑дныѧ ко хрⷭ҇тꙋ̀  прине́слъ є҆сѝ, бг҃оизрѧ́дный тво́й пло́дъ, бори́са  сла́внаго, и҆ глѣ́ба благочести́ваго: съ ни́миже  предстоѧ̀ хрⷭ҇тꙋ̀, ѡ҆ на́съ моли́сѧ. 
Ди́вный проречѐ и҆са́їа на і҆ерꙋсали́мъ: бꙋ́детъ  ꙗ҆́вѣ гора̀ гдⷭ҇нѧ, и҆ до́мъ на ве́рхъ го́ръ.  пра́веднѣ же на тебѣ̀ разꙋмѣ́хомъ бл҃года́ть дх҃а:  до́мъ бо влⷣцѣ созда́лъ є҆сѝ на версѣ́хъ го́ръ. 
Бг҃оро́диченъ: 
Проповѣ́дꙋетъ ѡ҆ тебѣ̀ чꙋ́дный и҆са́їа дх҃омъ,  дв҃ою хотѧ́щꙋ роди́ти хрⷭ҇та̀ безъ сѣ́мене: дв҃дъ же  тво́й пра́дѣдъ ди́внѡ провозвѣстѝ твоѧ̑ вели́чєствїѧ:  спасе́ бо на́съ ꙗ҆́кѡ ми́лостивъ. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Дне́сь а҆́гг҃ли бж҃їи ра́дꙋютсѧ свѣ́тлѡ на  нб҃сѣ́хъ въ па́мѧть твою̀ свѧтꙋ́ю: спа́слъ бо є҆сѝ  на́съ ѿ всѧ́кагѡ лꙋка́вства, и҆ же́ртвъ бѣсо́вскихъ  лю́ди мнѡ́ги и҆зба́вилъ є҆сѝ, и҆ всю̀ зе́млю  рѡссі́йскꙋю. (с. 295) 
Рыда́етъ бѣсо́вское мно́жество и҆ те́мное  собо́рище, ви́дѧще на землѝ попира́ємы і҆́дѡлы, и҆̀же  на поги́бель воздви́жєнныѧ человѣ́кѡмъ: и҆́хже бж҃їимъ  повелѣ́нїемъ, васі́лїе, сокрꙋши́лъ є҆сѝ. 
Ра́дꙋйсѧ и҆ весели́сѧ, ра́бе хрⷭ҇то́въ, кнѧ́же  вели́кїй и҆ мꙋ́дрый, моле́бниче ѡ҆ дꙋша́хъ на́шихъ:  тобо́ю бо мы̀ всѝ и҆зба́влени є҆смы̀ бѣсо́вскїѧ  ле́сти. тѣ́мже ра́дꙋйсѧ, вопїе́мъ тѝ. 
Бг҃оро́диченъ: 
Чистото́ю сїѧ́ющи и҆здале́ча, бжⷭ҇твенное  оу҆гото́ванїе влⷣчне, всепѣ́таѧ, бы́вши: ты́ бо  є҆ди́на показа́ласѧ є҆сѝ мт҃и сꙋ́щи бг҃ꙋ, и҆ рꙋка́ми  ꙗ҆́кѡ млⷣнца того̀ носи́вши. 
Пѣ́снь ѕ҃. І҆рмо́съ: 
Ꙗ҆́кѡ во́ды морскі̑ѧ, чл҃вѣколю́бче, волна́ми  жите́йскими ѡ҆бꙋрева́юсѧ. тѣ́мже, ꙗ҆́кѡ і҆ѡ́на, та́кѡ  вопїю́ ти: возведѝ ѿ тлѝ живо́тъ мо́й, бл҃гоꙋтро́бне  гдⷭ҇и. 
Благоче́стїѧ ревни́тель сла́внагѡ царѧ̀  кѡнстанті́на ты̀ бы́лъ є҆сѝ, васі́лїе, просвѣти́вшагѡ  креще́нїемъ є҆́ллинскїй ро́дъ: ты́ же дꙋхо́вною ба́нею  лю́ди твоѧ̑ пресвѣ́тлѡ ѡ҆бнови́лъ є҆сѝ. 
Ѡ҆слади́въ любо́вїю хрⷭ҇то́вою дꙋ́шꙋ, и҆ разꙋ̑мныѧ  прїе́мъ крилѣ̑, прелетѣ́лъ є҆сѝ і҆́дѡльскїй мра́къ,  и҆ разгна́лъ є҆сѝ тмꙋ̀ ѕловѣ́рїѧ, бл҃же́нне,  весели́всѧ въ черто́гъ сп҃са всѣ́хъ бг҃а. 
Бг҃оро́диченъ: 
Благодꙋ́шствꙋетъ цр҃ковь рѡссі́йскаѧ дне́сь, и҆  правовѣ́рныхъ собо́ри, въ па́мѧть пресвѣ́тлꙋю васі́лїа,  оу҆блажа́юще твоѐ безсѣ́менное ржⷭ҇тво̀, дв҃о, и҆  прилѣ́жнѡ сн҃ꙋ твоемꙋ̀ молѧ́щесѧ зовꙋ́тъ: тѧ̀  велича́емъ. 
И҆́нъ. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́  ти: возведѝ ѿ тлѝ живо́тъ мо́й, многоми́лостиве. (с.  296) 
Си́лою бж҃їею попра́нъ є҆́сть сатана̀  дꙋшегꙋ́бецъ, и҆ лє́стныѧ є҆гѡ̀ жє́ртвы: побѣ́дника бо  ꙗ҆ви́лъ на́мъ є҆́сть хрⷭ҇то́съ, васі́лїа вѣ́рнаго  кнѧ́зѧ, сокрꙋши́ти и҆ поврещѝ того̀ подъ но́ги на́шѧ. 
Спасѐ пре́жде гдⷭ҇ь рꙋко́ю мѡѷсе́овою і҆и҃лѧ ѿ  рабо́ты: то́йже и҆ ны́нѣ рꙋко́ю васі́лїа, вѣ́рнагѡ  кнѧ́зѧ, всѣ́хъ на́съ ѿ ле́сти і҆́дѡльскїѧ спа́слъ  є҆́сть. 
Досто́йнѡ тѝ взыва́емъ, и҆ вопїе́мъ всѝ:  ра́дꙋйсѧ, всече́стне пребл҃же́нне, тѧ́ бо и҆зба́вителѧ съ  бг҃омъ, васі́лїе, и҆́мамы. не пре́зри рабѡ́въ твои́хъ, но  при́снѡ сохранѧ́й на́съ. 
Бг҃оро́диченъ: 
Ѡ҆брѣто́хомъ, пречⷭ҇таѧ, тобо́ю спасе́нїе, дв҃о  препѣ́таѧ: є҆го́же жела́ютъ а҆́гг҃ли на нб҃сѣ́хъ  ви́дѣти, се́й ны́нѣ ви́дитсѧ въ нѣ́дрѣхъ твои́хъ  млⷣнцъ, бг҃ъ на́шъ. 
Конда́къ, гла́съ и҃: 
Подо́бствовавъ вели́комꙋ а҆пⷭ҇лꙋ па́ѵлꙋ въ  сѣди́нахъ, всесла́вне влади́мїре, всѧ̑ ꙗ҆́кѡ  младе́нчєскаѧ мꙋдрова̑нїѧ, ꙗ҆̀же ѡ҆ і҆́дѡлѣхъ тща̑нїѧ  ѡ҆ста́вль, ꙗ҆́кѡ мꙋ́жъ соверше́нный, оу҆краси́лсѧ  є҆сѝ бжⷭ҇твеннагѡ креще́нїѧ багрѧни́цею: и҆ ны́нѣ  сп҃сꙋ хрⷭ҇тꙋ̀ въ весе́лїи предстоѧ̀, молѝ спасти́сѧ  держа́вы рѡссі́йскїѧ нача́льникѡмъ, и҆ мно́жествꙋ  владо́мыхъ. 
І҆́косъ: 
Просвѣти́вый дре́вле і҆и҃лѧ мѡѷсе́йскимъ  зако́номъ, просвѣти́лъ же є҆сѝ мі́ръ ꙗ҆вле́нїемъ  твоегѡ̀ прише́ствїѧ, хрⷭ҇тѐ бж҃е, бг҃огла̑сныѧ твоѧ̑  оу҆ченикѝ посла́лъ є҆сѝ проповѣ́дати по страна́мъ,  є҆́же ѿ дв҃ы безсѣ́менное ржⷭ҇тво̀ твоѐ: и҆ тѣ̑мъ  повелѣ́лъ є҆сѝ крⷭ҇ти́ти, во и҆́мѧ ѻ҆ц҃а̀ и҆ сн҃а и҆  ст҃а́гѡ дх҃а. ѡ҆бветша́вшꙋ же ви́дѧ странꙋ̀ рѡссі́йскꙋю  грѣхо́мъ, дх҃ъ тво́й посла́лъ є҆сѝ, въ  крѣпкоразꙋ́мнагѡ дꙋ́шꙋ сла́внагѡ влади́мїра, позна́ти  тебѐ є҆ди́наго ѿ трⷪ҇цы хрⷭ҇та̀ бг҃а, и҆ твои́мъ  креще́нїемъ просвѣти́ти и҆збра̑нныѧ (с. 297) твоѧ̑, и҆  ѿ тебє̀ порꙋчє́нныѧ є҆мꙋ̀ лю́ди, и҆ привестѝ къ  тебѣ̀ вѣ́рою вопїю́щыѧ: и҆зба́ви твоѐ достоѧ́нїе ѿ  сопроти́вныхъ пога̑нъ, рѡссі́йскїѧ нача́льники, и҆  мно́жество владо́мыхъ. 
Пѣ́снь з҃. І҆рмо́съ: 
Халде́йскїѧ пе́щи всепа́гꙋбнꙋю си́лꙋ оу҆гаси́вше,  ѻ҆́бразомъ а҆́гг҃ла снизше́дшагѡ, зижди́телю ю҆́нѡши  взыва́хꙋ: бл҃гослове́нъ є҆сѝ и҆ хва́льный бж҃е  ѻ҆тє́цъ на́шихъ. 
Пра́ѻтчи бг҃оистка́нныѧ мѧ̀ ри́зы вра́гъ  дꙋшегꙋ́бецъ ѡ҆бнажи́лъ є҆́сть: і҆и҃съ же безнача́льный  ꙗ҆вле́йсѧ пло́тїю, ѡ҆чи́стивъ водо́ю дх҃а, па́ки мнѣ̀  подадѐ ю҆̀, є҆го́же позна́въ, сла́вне влади́мїре,  весели́шисѧ вопїѧ̀: бл҃гослове́нъ бг҃ъ ѻ҆тє́цъ на́шихъ. 
Мѡѷсе́йскїй сохрани́въ зако́нъ, данїи́лъ  бг҃овидѣ́нїѧ сподо́бисѧ: пра́ѻтеческїѧ же ты̀ попра́въ  і҆́дѡлы, не ꙗ҆́кѡ во мра́цѣ, но въ бо́льшей сла́вѣ,  разꙋ́мнѡ оу҆зрѣ́лъ є҆сѝ хрⷭ҇та̀ со ѻ҆ц҃е́мъ и҆  дх҃омъ, креще́нїемъ же просвѣще́нъ, весели́шисѧ вопїѧ̀:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Бжⷭ҇твенныѧ ѡ҆бнажѝ ѻ҆де́жды, вра́гъ прельсти́въ  первозда́ннаго пра́дѣда твоего̀, дв҃о, и҆зъ бокꙋ́ же  твоє́ю чⷭ҇тою и҆ неискꙋсобра́чною прише́дъ, сп҃съ  сла́дкїй мо́й і҆и҃съ: на него́же поте́къ а҆́ки на  а҆да́ма, но ѡ҆ бг҃а ѡ҆брази́сѧ, и҆ сокрꙋши́сѧ лю́тѣ. мы́  же сн҃ꙋ твоемꙋ̀ зове́мъ: бл҃гослове́нъ бг҃ъ ѻ҆тє́цъ  на́шихъ. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ, бж҃е ѻ҆тє́цъ на́шихъ. 
Є҆ле́ны ты̀ но́выѧ любо́вїю и҆звѣсти́лсѧ є҆сѝ,  внꙋ́къ бы́въ преблаже́нныѧ ѻ҆́льги: кѡнстанті́нъ же  вели́кїй но́вый ꙗ҆ви́лсѧ є҆сѝ, хрⷭ҇тꙋ̀, васі́лїе,  вопїѧ̀: бл҃гослове́нъ є҆сѝ, бж҃е ѻ҆тє́цъ на́шихъ. (с.  298) 
Лю́тый льсте́цъ двиза́шесѧ на хрⷭ҇тїа́ны воева́ти:  превели́кїй же гдⷭ҇ь въ корсꙋ́нѣ тѧ̀ просвѣща́етъ, и҆  креще́нїю бжⷭ҇твенномꙋ сподоблѧ́етъ: и҆ црⷭ҇твїе нбⷭ҇ное  тебѣ̀ дарова́лъ є҆́сть. 
Ѡ҆бветша́вшꙋю ле́сть бѣсо́вскꙋю прогна́лъ є҆сѝ,  ꙗ҆́кѡ вели́кїй хрⷭ҇то́въ оу҆чени́къ, ѡ҆бнови́въ  просвѣти́лъ є҆сѝ всѣ́хъ на́съ, вопи́ти гдⷭ҇еви  немо́лчнѡ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Ѿ родѡ́въ тѧ̀ всѣ́хъ и҆збра́лъ є҆́сть бг҃ъ  превѣ́чный пре́жде вѣ̑къ, и҆ въ послѣ̑днїѧ дни̑ пло́ть  прїе́мъ ѿ тебє̀, соверше́нъ вкꙋ́пѣ ꙗ҆ви́сѧ бг҃ъ и҆  чл҃вѣ́къ, приснодв҃о. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑,  полага́ѧй мо́рю предѣ́лъ песо́къ, и҆ содержа́й всѧ̑, тѧ̀  пое́тъ со́лнце, тѧ̀ сла́витъ лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. 
Ро́дъ пра́ведныхъ благослови́тсѧ, бжⷭ҇твєнныѧ  вѣща́ша оу҆ста̀, є҆́же на тебѣ̀ сбы́стсѧ, блаже́нне:  сѣ́мѧ бо ст҃олѣ́пное и҆ бг҃оизбра́нное прине́слъ є҆сѝ  хрⷭ҇тꙋ̀, непобѣди̑мыѧ мч҃ники, и҆́миже просвѣти́лъ  є҆сѝ зе́млю рѡссі́йскꙋю. и҆̀хже похвалѧ́юще съ тобо́ю,  превозно́симъ хрⷭ҇та̀ во вѣ́ки. 
Мт҃и всѣ́хъ градѡ́въ вои́стиннꙋ, ца́рства твоегѡ̀  гра́дъ ꙗ҆ви́сѧ кі́евъ, въ не́мже хрⷭ҇то́съ пре́жде со  ѻ҆ц҃е́мъ и҆ дх҃омъ просла́висѧ, твое́ю прама́терїю и҆  тобо́ю, блаже́нне: и҆дѣ́же мꙋ́жественное твоѐ тѣ́ло  лежи́тъ свѣ́тлѡ въ цр҃кви влⷣчцы: мы́ же лю́дїе твоѝ  хва́лѧще пое́мъ хрⷭ҇та̀ во вѣ́ки. 
Бг҃оро́диченъ: 
Безнача́льное сїѧ́нїе и҆ сло́во ѻ҆́ч҃ее,  проповѣ́даша нело́жнѡ прⷪ҇ро́честїи гла́си, и҆зъ тебє̀  хотѧ́щаго безъ тлѝ роди́тисѧ є҆мманꙋ́ила, бг҃а же и҆  чл҃вѣ́ка, крѣ́пкое ꙗ҆зы́кѡвъ ча́ѧнїе: є҆мꙋ́же, ꙗ҆́кѡ  мт҃и, моли́сѧ спасти́сѧ на́мъ. (с. 299) 
И҆́нъ. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти, тѧ̀  превозно́симъ во всѧ̑ вѣ́ки. 
Ѿ бездꙋ́шныхъ і҆́дѡлѡвъ всѣ́хъ на́съ и҆зба́вилъ  є҆сѝ, ко хрⷭ҇тꙋ́ же бг҃ꙋ приве́лъ є҆сѝ, ѻ҆́ч҃е,  вѣ́рныхъ кнѧзе́й, наказа́телѧ ста́дъ твои́хъ, хрⷭ҇та̀  пою́щихъ во вѣ́ки. 
Кѡнстанті́нъ но́вый ты̀ и҆звѣсти́лсѧ є҆сѝ во  все́й рѡссі́йстѣй землѝ, бл҃же́нне васі́лїе: ты́ бо  и҆́мѧ хрⷭ҇то́во и҆з̾ѧсни́лъ є҆сѝ, є҆го́же  превозно́симъ во вѣ́ки. 
Цр҃ю̀ вѣ́чномꙋ ны́нѣ ты̀ предстои́ши, и҆  десни́цею є҆гѡ̀ вѣнча́нъ є҆сѝ: моли́сѧ є҆мꙋ̀ за  недостѡ́йныѧ рабы̑ твоѧ̑, ꙗ҆́кѡ да пое́мъ є҆го̀, и҆  превозно́симъ во вѣ́ки. 
Бг҃оро́диченъ: 
Ѻ҆́блакъ сло́ва ты̀ є҆сѝ, препѣ́таѧ, и҆  свѣща̀ со́лнечнаѧ, колесни́ца многоцѣ́ннаѧ,  дѣви́ческое возвыше́нїе, горо̀ тꙋ́чнаѧ и҆ оу҆сыре́ннаѧ,  пребыва́еши пречⷭ҇таѧ дв҃о гдⷭ҇оимени́таѧ. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Дв҃дъ ѡ҆брѣ́тесѧ пре́жде і҆и҃лю держа́вный ца́рь,  и҆ лю́ди спасѐ, бо́ги и҆ноꙗзы̑чныѧ низложи́въ, дх҃омъ  бж҃їѧ сн҃а проповѣ́да. ты́ же въ трⷪ҇цѣ позна́лъ є҆сѝ  бг҃а, бл҃же́нне васі́лїе, є҆го́же велича́емъ. 
Да торжествꙋ́ютъ дне́сь ве́селѡ па́мѧть твою̀,  свѧтолѣ́пнѡ въ цр҃кви бж҃їѧ мт҃ре, бг҃оизбра́ннїи  лю́дїе, ю҆́же любе́знѡ оу҆краси́лъ є҆сѝ, въ па́мѧть  вѣ́чнꙋю твоегѡ̀ преставле́нїѧ, не́бо земно́е: въ не́мже  почива́ѧ, ѡ҆жида́еши всестра́шныѧ трꙋбы̀ а҆рха́гг҃ловы,  бл҃же́нне. тѣ́мъ тѧ̀ при́снѡ велича́емъ. (с. 300) 
Бг҃оро́диченъ: 
Дх҃омъ бжⷭ҇твеннымъ распала́еми всѝ ро́ди,  любо́вїю бл҃жи́мъ тѧ̀, бцⷣе: ты́ бо клѧ́твꙋ прама́тере  разрꙋши́ла є҆сѝ. прилѣ́жнѡ же пое́мъ бж҃їѧ сло́ва:  того́ бо неѡпа́льнѡ во чре́вѣ твое́мъ прїе́мши, родила̀  є҆сѝ пло́тїю. къ немꙋ́же моли́сѧ, и҆зба́витисѧ  вѣ́рномꙋ твоемꙋ̀ ста́дꙋ ѿ всѧ́кїѧ нꙋ́жды и҆ печа́ли. 
И҆́нъ. І҆рмо́съ: 
Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Сла́докъ ꙗ҆́коже фі́нїѯъ, высо́къ и҆зраща́емь,  и҆ цвѣ́тъ творѧ̀ ма́сличный, вѣ̑тви многоплѡ́дныѧ, ты̀  быва́еши ві́нное и҆зраще́нїе, ки́сти двѣ̀ созрѣ̑лы  мꙋ́ченики приносѧ̀, рѡма́на и҆ даві́да честны̑ѧ. 
Ли́цы кнѧзе́й ны́нѣ благоро́дныхъ предстоѧ́тъ,  ѿ тебє̀ благоче́стїе носѧ́ще, съ людьмѝ вѣ́рными  хва́лѧще тѧ̀: наста́вниче и҆ ско́рый застꙋ́пниче,  помина́й всѣ́хъ на́съ, ꙗ҆́кѡ да въ ми́рѣ тобо́ю  живо́тъ ѡ҆брѧ́щемъ. 
Лю́дїе рѡссі́йстїи, прїиди́те, сни́дитесѧ въ  чⷭ҇тнѣ́й цр҃кви влади́мїра ст҃а́гѡ, нарече́ннагѡ  васі́лїа, пребл҃же́ннагѡ вели́кагѡ кнѧ́зѧ, оу҆го́дника  хрⷭ҇то́ва пресла́внагѡ, и҆ прїими́те живо́тъ и҆  спасе́нїе, бл҃года́ть и҆ ве́лїю ми́лость. 
Бг҃оро́диченъ: 
Бг҃а, дв҃о, ты̀ родила̀ є҆сѝ на землѝ, во  пло́ти соедине́нїе бы́сть безпло́тное, во є҆ди́ной  ѵ҆поста́си, и҆ во двою̀ є҆стєствꙋ̀: да спасе́тъ всѣ́хъ  на́съ, кла́нѧющихсѧ вѣ́рнѡ, ꙗ҆́кѡ бцⷣѣ пречⷭ҇тѣй. 
Свѣти́ленъ. Подо́бенъ: Жєны̀ оу҆слы́шите: 
Свѣти́льницы, просвѣти́вше вселе́ннꙋю всю̀  благоче́стїемъ и҆ вѣ́рою, вы̀ ꙗ҆ви́стесѧ вои́стиннꙋ,  бг҃овѣнча́нне (с. 301) влади́мїре, съ прама́терїю  є҆ле́ною сла́вною. ва́съ возлюби́вшаго хрⷭ҇та̀, и҆ мы̀  славосло́вимъ ди́внаго во ст҃ы́хъ. 
Два́жды. 
Сла́ва, и҆ ны́нѣ, бг҃оро́диченъ: 
Во двою̀ вѡ́лю и҆ є҆стєствꙋ̀, пренепоро́чнаѧ, во  є҆ди́ной же ѵ҆поста́си ражда́еши бг҃а неизрече́ннѡ,  на́съ ра́ди ѡ҆бнища́вшаго до распѧ́тїѧ хотѣ́нїемъ, и҆  дарова́вшаго на́мъ бога́тство бжⷭ҇твенное, бг҃ома́ти дв҃о. 
На хвали́техъ стїхи̑ры на д҃, гла́съ д҃. Поⷣ:  Да́лъ є҆сѝ зна́менїе: 
Ѻ҆рꙋ́жїе крѣ́пкое ꙳ кнѧ́зю на́шемꙋ да́лъ є҆сѝ,  гдⷭ҇и, ꙳ крⷭ҇тъ тво́й честны́й, ꙳ и҆́мже поживѐ на  землѝ пра́веднѡ, ꙳ просїѧ́въ бл҃гоче́стїемъ, ꙳ и҆  црⷭ҇твꙋ нбⷭ҇номꙋ сподо́бисѧ милосе́рдїемъ твои́мъ. ꙳  тѣ́мже твоѐ человѣколю́бное смотре́нїемъ сла́вимъ, ꙳  і҆и҃се всеси́льне, ꙳ сп҃се дꙋ́шъ на́шихъ. 
Два́жды. 
Да́лъ є҆сѝ, чл҃вѣколю́бче, ꙳ благочести́вомꙋ  твоемꙋ̀ оу҆го́дникꙋ, ꙳ соломѡ́новꙋ мꙋ́дрость, ꙳ дв҃довꙋ  кро́тость ꙳ и҆ а҆пⷭ҇льское правосла́вїе, ꙳ ꙗ҆́кѡ царе́й  цр҃ь ꙳ и҆ госпо́дствꙋющихъ всѣ́хъ гдⷭ҇ь. ꙳ тѣ́мже твоѐ  чл҃вѣколю́бное смотре́нїе сла́вимъ, ꙳ і҆и҃се всеси́льне,  ꙳ сп҃се дꙋ́шъ на́шихъ. 
Пе́рвый повинꙋ́лъ є҆сѝ багрѧни́цꙋ, ꙳  приснопо́мнимый кнѧ́же, во́лею хрⷭ҇тꙋ̀, ꙳ того̀ позна́въ  бг҃а, ꙳ и҆ ꙗ҆́кѡ цр҃ѧ̀ всѣ́хъ бл҃годѣ́телѧ, ꙳ побѣ̑ды  творѧ̀ всѧ́комꙋ нача́лꙋ, ꙳ и҆ вла́сти належа́щымъ. ꙳  ѿсю́дꙋ тебѣ̀, хрⷭ҇толю́бче, ца́рство и҆спра́вилъ  є҆́сть, ꙳ і҆и҃съ чл҃вѣколю́бецъ, ꙳ сп҃съ дꙋ́шъ на́шихъ. 
Сла́ва, гла́съ в҃: 
Не ѿ человѣ̑къ зва́нїе прїѧ́лъ є҆сѝ, но  ꙗ҆́кѡ чꙋ́дный па́ѵелъ: прїѧ́лъ же па́че, сла́вне, сїѐ  свы́ше, влади́мїре а҆пⷭ҇ле, ѿ хрⷭ҇та̀ бг҃а. и҆́бо  зна́менїемъ крⷭ҇та̀ ѡ҆гради́всѧ, и҆ тѣ́мъ оу҆ловле́нъ  бы́въ, ꙗ҆́кѡ предо́браѧ лови́тва, си́мъ побѣди́тель на  ви̑димыѧ и҆ неви̑димыѧ врагѝ ꙗ҆ви́лсѧ є҆сѝ (с. 302)  непобѣди́мь. тѣ́мже мо́лимъ тѧ̀, ꙗ҆́кѡ моли́твенника  те́пла земноро́днїи, по достоѧ́нїю па́мѧть твою̀  почита́юще, со дерзнове́нїемъ проси́ти на́мъ  просвѣще́нїе, и҆ ѡ҆чище́нїе, и҆ ве́лїю ми́лость. 
И҆ ны́нѣ, бг҃оро́диченъ: Славосло́вїе вели́кое.  И҆ ѿпꙋ́стъ. 
На лїтꙋргі́и, бл҃жє́нна, ѿ ѻ҆бою̀ канѡ́нѡвъ: а҃- гѡ пѣ́снь г҃, и҆ в҃-гѡ пѣ́снь ѕ҃. Прокі́менъ, гла́съ  г҃: По́йте бг҃ꙋ на́шемꙋ, по́йте: Сті́хъ: Всѝ ꙗ҆зы́цы  восплещи́те  рꙋка́ми, воскли́кнете бг҃ꙋ гла́сомъ ра́дованїѧ. А҆пⷭ҇лъ  къ гала́тѡмъ, зача́ло с҃. А҆ллилꙋ́їа, гла́съ ѕ҃:  Вознесо́хъ и҆збра́ннаго ѿ люде́й мои́хъ. Сті́хъ:  И҆́бо рꙋка̀ моѧ̀ застꙋ́питъ є҆го̀, и҆ мы́шца моѧ̀  оу҆крѣпи́тъ є҆го̀. Є҆ѵⷢ҇лїе і҆ѡа́нна, зача́ло л҃є,  ѿ полꙋ̀. Прича́стенъ: Въ па́мѧть вѣ́чнꙋю бꙋ́детъ  првⷣникъ: 


(с. 302) 
Мѣ́сѧца тогѡ́же въ ѕ҃ї-й де́нь. 
Ст҃а́гѡ свѧщенномꙋ́ченика а҆ѳиноге́на, и҆ десѧтѝ  оу҆чєни́къ є҆гѡ̀. 
На Гдⷭ҇и, воззва́хъ, стїхи̑ры, гла́съ и҃ Поⷣ:  Ѽ пресла́внагѡ чꙋдесѐ! 
А҆ѳиноге́нъ сла́вный, ꙳ свѧще́нства свѣ́тлымъ  ѡ҆бложе́нъ ѡ҆дѣѧ́нїемъ, ꙳ ѡ҆багрє́нїи кро́вными, ꙳  чистѣ́йшее показа̀: ꙳ съ ни́мже вше́дъ въ цр҃ковь  ст҃ꙋ́ю, ꙳ всеви́дцꙋ ꙗ҆влѧ́ѧсѧ, ꙳ и҆ слꙋжа̀ є҆мꙋ̀ съ  невеще́ственными чи́ны, ꙳ и҆ прича́стїемъ бжⷭ҇твеннымъ  просвѣща́емый: ꙳ є҆го́же оу҆блажа́емъ. 
А҆ѳиноге́нъ премꙋ́дрый, ꙳ ли́къ приведѐ хрⷭ҇тꙋ̀  страда́льцєвъ вѣ́рою, ꙳ тве́рдѡ пострада́вшихъ, ꙳ и҆  тече́нїе сконча́вшихъ: ꙳ съ ни́миже побѣди́въ  многоко́зненнаго, ꙳ ли́ки мч҃ническими воспрїе́млетсѧ, ꙳  прича́стїемъ ѡ҆божа́еми, ꙳ и҆ (с. 303) мо́лѧтъ всегда̀ ѡ҆  на́съ, ꙳ свѧще́ннꙋю и҆́хъ па́мѧть ꙳ соверша́ющихъ  при́снѡ. 
Десѧти́ца оу҆чєни́къ бг҃оизбра́ннаѧ, ꙳ по́стными  пѡ́двиги ꙳ страсте́й взыгра̑нїѧ низложи́вши пострада̀, ꙳  и҆ ѕмі́ѧ оу҆мертвѝ, ꙳ а҆ѳиноге́на наста́вника  свѧще́нна, ꙳ бжⷭ҇твенною си́лою приѡбрѣ́тши. ꙳ си́хъ  мольба́ми ꙳ спасѝ на́съ, бл҃гоꙋтро́бне, ꙳ всегда̀ на тѧ̀  оу҆пова́ющыѧ пребл҃га́го. 
Сла́ва, и҆ ны́нѣ, бг҃оро́диченъ: гла́съ и҆  подо́бенъ то́йже: 
Спаси́ мѧ, влⷣчце пречⷭ҇таѧ, ꙳ ꙗ҆́же сп҃са  хрⷭ҇та̀ неизрече́ннѡ ро́ждшаѧ. ꙳ тѧ́ бо є҆ди́нꙋ стѧжа́хъ  предста́тельницꙋ, ꙳ и҆ неѡбори́мꙋю стѣ́нꙋ, ꙳ и҆ покро́въ  и҆ ра́дованїе, ꙳ и҆ дꙋшѝ моеѧ̀ бжⷭ҇твенное  оу҆тѣше́нїе. ꙳ ты̀ оу҆́бѡ мѧ̀ и҆зба́ви неꙋсыпа́ющагѡ  че́рвїѧ, ꙳ и҆ ѻ҆гнѧ̀ вѣ́чнꙋющагѡ, ꙳ мт҃и хрⷭ҇та̀ бг҃а. 
Крⷭ҇тобг҃оро́диченъ. Подо́бенъ: то́йже: 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши, всѣ̑мъ даѧ́й  жи́знь, ꙳ бцⷣа пла́чꙋщисѧ глаго́лаше, ꙳ є҆гда̀  оу҆зрѣ̀ на крⷭ҇тѣ̀ возноси́ма ꙳ и҆зъ неѧ̀ неизрече́ннѡ  возсїѧ́вшаго ꙳ бг҃а и҆ чл҃вѣ́ка. 
На оу҆́трени канѡ́нъ, є҆гѡ́же краегране́сїе: 
Твои́хъ страда́льцєвъ пою̀, хрⷭ҇тѐ, сла́вꙋ.  І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Съ чи́нми нбⷭ҇ными ны́нѣ ликꙋ́ѧ, достосла́вне  ст҃и́телю и҆ мꙋ́чениче, пою́щыѧ тѧ̀ вѣ́рою спаса́й. 
Закѡ́ны влады́чними собо́ръ наставлѧ́емь честны́й  хрⷭ҇то́выхъ страда́лєцъ, беззако́нныхъ совѣ́ты  разори́сте. 
Ꙗ҆́коже непоро́чно заколе́нїе, ве́сь соже́гсѧ,  бг҃облаже́нне, ѻ҆гне́мъ мꙋ́къ приве́лсѧ є҆сѝ къ бг҃ꙋ  вѣ́ры ра́ди. (с. 304) 
Бг҃оро́диченъ: 
Пло́ть бы́вшаго ѿ твои́хъ крове́й,  неискꙋсобра́чнаѧ, превѣ́чное сло́во па́че оу҆ма́ же и҆  сло́ва родила̀ є҆сѝ. 
Пѣ́снь г҃. І҆рмо́съ: 
Оу҆твердѝ на́шъ оу҆́мъ и҆ сердца̀, нб҃са̀  сло́вомъ оу҆твержде́й, во є҆́же пѣ́ти и҆ сла́вити тѧ̀,  во спасе́нїе дꙋ́шъ на́шихъ. 
Разори́въ вра̑жїѧ лю̑таѧ кова̑рства, къ бг҃ꙋ  неразори́мою любо́вїю а҆ѳиноге́нъ мꙋ́ченикъ и҆  свѧти́тель, со оу҆ченикѝ сла́вы сподо́бисѧ. 
Притꙋпи́ша врагꙋ̀ стрѣ́лы и҆ жа̑ла терпѣли́вымъ  противле́нїемъ бжⷭ҇твеннїи, и҆ ѡ҆зарѧ́ютъ всѣ́хъ мы̑сли  свѣтолꙋ́чными свои́ми сїѧ̑нїи. 
Просте́ръ тве́рдымъ реме́немъ безꙋ́мный стрꙋ́жетъ  неща́днѡ, оу҆ранѧ́ѧ непреста́ннѡ: но не поколеба̀ си́хъ  по́мысла, є҆́же па́че сло́ва тве́рдость. 
Бг҃оро́диченъ: 
Херꙋві́мѡвъ и҆ серафі́мѡвъ превы́шши ꙗ҆ви́ласѧ  є҆сѝ, бцⷣе: ты́ бо є҆ди́на прїѧ́ла є҆сѝ  невмѣсти́маго бг҃а въ твое́мъ чре́вѣ, нескве́рнаѧ.  тѣ́мже тѧ̀ вѣ́рнїи всѝ пѣ́сньми, чⷭ҇таѧ,  оу҆блажа́емъ. 
Сѣда́ленъ, гла́съ д҃. Подо́бенъ: Ско́рѡ  предварѝ: 
Воздержа́нїемъ пе́рвѣе пред̾ѡчи́стивъ дꙋ́шꙋ,  страда́нїемъ второ́е, и҆ соверше́ннымъ оу҆мо́мъ бг҃ꙋ  оу҆годи́лъ є҆сѝ, ст҃и́тель и҆ мꙋ́ченикъ бы́въ,  бг҃оно́се. собо́ръ же приве́лъ є҆сѝ оу҆чєни́къ  влⷣцѣ, съ ни́миже ѡ҆ на́съ моли́сѧ прилѣ́жнѡ, сла́вне. 
Сла́ва, и҆ ны́нѣ, бг҃оро́диченъ: 
Чтⷭ҇аѧ всенепоро́чнаѧ и҆ неискꙋсомꙋ́жнаѧ, ꙗ҆́же  є҆ди́на безлѣ́тнаго сн҃а и҆ сло́ва бж҃їѧ въ лѣ́то  ро́ждши, сего̀ со ст҃ы́ми и҆ чⷭ҇тны́ми патрїа̑рхи, и҆  мч҃ники, и҆ прⷪ҇рѡ́ки, и҆ прпⷣбными молѝ, дарова́ти  на́мъ ѡ҆чище́нїе и҆ ве́лїю ми́лость. 
Крⷭ҇тобг҃оро́диченъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде (с. 305) твою̀ прест҃ꙋ́ю дꙋ́шꙋ, є҆гда̀  распина́ема ви́дѣла є҆сѝ во́лею сн҃а и҆ бг҃а твоего̀:  є҆го́же, бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Оу҆ма̀ всѧ́кагѡ превы́шши бжⷭ҇твенными мечта́еми  восхождє́нїи, плотски́хъ не оу҆боѧ́шасѧ го́рькихъ  ра́нъ, бг҃омꙋ́дрїи. 
Хрⷭ҇топроповѣ́дникъ бг҃опрїѧ́тенъ, и҆  сщ҃енномꙋ́ченикъ непоро́ченъ бы́въ, сподо́бисѧ  а҆ѳиноге́нъ бжⷭ҇твенныѧ благода́ти. 
Вѣті́йствꙋюще мꙋ́чєницы воплоще́нїе сло́ва,  претерпѣ́сте ра̑ны и҆ сме́рть, къ безсме́ртїю преше́дше. 
Бг҃оро́диченъ: 
Равноси́льна, сопресто́льна роди́телю, пресꙋ́щнаго  воплоти́ла є҆сѝ, пренепоро́чнаѧ, земны̑мъ за  милосе́рдїе приѡбщи́вшагосѧ. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Загради́въ безстра́стїемъ мꙋдрова́нїе пло́ти  твоеѧ̀, стра́сть и҆з̾ѡбрази́лъ є҆сѝ безстра́стнагѡ,  досточꙋ́дне. 
Бжⷭ҇твенными предповелѣ̑нїи, приведѐ влⷣцѣ  оу҆ченикѡ́въ ли́къ а҆ѳиноге́нъ сла́вный. 
Свѣ́тлꙋ сотворѝ па́мѧть твою̀, мꙋ́чениче,  свѣтода́вецъ, и҆сполнѧ́ѧ прошє́нїѧ твоѧ̑ къ тѣ̑мъ,  и҆̀же вѣ́рою тебѣ̀ притека́ющымъ. 
Бг҃оро́диченъ: 
Мт҃рь и҆ дв҃ꙋ вѣ́дꙋще тѧ̀, прест҃а́ѧ, согла́снѡ  почита́емъ, и҆ благоче́стнѡ оу҆блажа́емъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. (с.  306) 
Благозва́нїе мꙋ́ченическое а҆ѳиноге́нъ полꙋчѝ, и҆  съ ни́мъ оу҆ченикѡ́въ ли́къ вѣнча́сѧ, пости́всѧ  пе́рвѣе, и҆ дє́мѡнскїѧ побѣ́ждь кѡ́зни. 
Свѣ́тлꙋ содѣва́етъ твою̀ честнꙋ́ю па́мѧть влⷣка  хрⷭ҇то́съ, и҆сполнѧ́ѧ твоѧ̑, ꙗ҆̀же къ немꙋ̀, молє́нїѧ,  бл҃же́нне: се́ бо є҆ле́нь своѐ тебѣ̀ и҆сча́дїе  приво́дитъ, бжⷭ҇твеннымъ манове́нїемъ. 
Ра́й мы́сленный ꙗ҆ви́лсѧ є҆сѝ, достосла́вне,  и҆́же дре́во жи́зни посредѝ и҆мѣ́ѧ, и҆ бжⷭ҇твенныхъ  цвѣтѡ́въ бл҃гово́нїемъ всѧ̑ ѡ҆бонѧ́еши ꙗ҆́снѣ. 
Бг҃оро́диченъ: 
Ꙗ҆́кѡ мы́сленный ковче́гъ, законода́вца носи́ла  є҆сѝ: ꙗ҆́кѡ свѣ́щникъ свѣтоза́ренъ, свѣ́тъ  породила̀ є҆сѝ, ꙗ҆́кѡ ко́рень ненапое́нъ, жи́зни  гро́здъ, бцⷣе, прозѧбла̀ є҆сѝ. 
Конда́къ, гла́съ д҃. Подо́бенъ: Вознесы́йсѧ: 
Влⷣчню раче́нїю послѣ́довавъ, ꙗ҆́кѡ па́стырь  и҆зрѧ́дный дꙋ́шꙋ твою̀ положи́лъ є҆сѝ за хрⷭ҇тѡ́вы  ѻ҆́вцы, свѧщенномꙋ́чениче а҆ѳиноге́не: сегѡ̀ ра́ди  восхвалѧ́емъ тѧ̀, и҆ съ тобо́ю десѧти́цꙋ оу҆чєни́къ  твои́хъ, и҆̀же пострада́ша, стра́хомъ бж҃їимъ, и҆ твои́мъ  оу҆че́нїемъ наставлѧ́еми. тѣ́мъ оу҆годи́вшихъ влⷣка  вѣнча̀ ва́съ живонача́льною десни́цею, є҆го́же ѡ҆  всѣ́хъ на́съ моли́те. 
Пѣ́снь з҃. І҆рмо́съ: 
Халде́йскаѧ пе́щь, ѻ҆гне́мъ распала́емаѧ,  ѡ҆роша́шесѧ дх҃омъ, бж҃їимъ предстоѧ́нїемъ, ѻ҆́троцы  поѧ́хꙋ: бл҃гослове́нъ є҆сѝ, бж҃е ѻ҆ц҃ъ на́шихъ. 
То́ками крове́й твои́хъ пре́лести оу҆гаси́въ  пла́мень, ѻ҆гне́мъ пѡ́двигъ твои́хъ попали́лъ є҆сѝ  ве́щь ѕло́бы, блаже́нне, бл҃гослове́нъ, вопїѧ̀, бг҃ъ  ѻ҆тє́цъ на́шихъ. 
Пло́ти взыгра̑нїѧ воздержа́нїѧ болѣ́зньми, и҆  пре́лести слꙋжє́нїѧ кро́вными тꙋ́чами потре́бльше  мꙋ́чєницы, ꙗ҆́кѡ во́ини хрⷭ҇тѡ́вы да восхва́лѧтсѧ. 
Гла́въ ѿсѣче́нїемъ беззако́нныхъ повелѣ́нїемъ,  и҆ (с. 307) пло́ти строга́нїемъ, и҆ многоѻбра́зными  мꙋ́ками, ꙗ҆́кѡ столпѝ непрекло́нни, не поколеба́стесѧ  прпⷣбномч҃ницы. 
Бг҃оро́диченъ: 
И҆зба́вльшесѧ, пренепоро́чнаѧ, тебє̀ ра́ди  пе́рвагѡ прароди́тельнагѡ паде́нїѧ, ра́дꙋйсѧ, тебѣ̀  вопїе́мъ, и҆ вѣ́рою сла́вимъ тобо́ю на́съ ѿ тлѝ  и҆зба́вльшаго. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще, поѧ́хꙋ: благослови́те дѣла̀ гдⷭ҇нѧ  гдⷭ҇а. 
Взира́ѧ къ бжⷭ҇твєннымъ свѣтозаре́нїємъ,  і҆́дѡльскїѧ ле́сти а҆ѳиноге́нъ разорѝ глꙋбо́кꙋю тмꙋ̀, и҆  свѣ́тъ бы́лъ є҆́сть. 
А҆́гг҃льскїй ли́къ и҆ мꙋ́чєникъ, ст҃и́телей и҆  прпⷣбныхъ, въ па́мѧти веселѧ́тсѧ честны́хъ  страстоте́рпєцъ, сла́вѧще гдⷭ҇а. 
Приче́лсѧ є҆сѝ мꙋ́ченичєскимъ стадѡ́мъ, со  оу҆ченикѝ десѧтьмѝ, на мꙋче́нїе и҆ды́й, ст҃и́телю: съ  ни́миже тѧ̀ вѣ́рнѡ оу҆блажа́емъ. 
Бг҃оро́диченъ: 
Є҆го́же породила̀ є҆сѝ сло́ва па́че сло́ва,  бг҃ороди́тельнице марі́е, ѡ҆ на́съ молѝ вѣ́рнѡ тѧ̀  пою́щихъ, и҆ оу҆блажа́ющихъ, пречⷭ҇таѧ. 
Пѣ́снь ѳ҃. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, рождество̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Сѐ свѣтоза́рный дне́сь мч҃никъ, ѡ҆блиста́ющь  бл҃года́тїю, и҆ бжⷭ҇твенными свѣтлостьмѝ ѡ҆зарѧ́ющь  вѣ́рныхъ сердца̀: прїиди́те, просвѣще́нїе почерпе́мъ. 
Ꙗ҆́коже приношє́нїѧ чи̑стаѧ, и҆ непоро́чнїи  а҆́гнцы приведо́стесѧ, мꙋ́чєницы, на́съ ра́ди  закла́вшемꙋсѧ, ѿ негѡ̀ вѣнцы̀ побѣ́ды ꙗ҆́кѡ ѿ  подвигополо́жника прїе́мше. 
Ка́плютъ сла́дость твоѧ̑, страда́льче, бѡлѣ́зни,  и҆ го́ресть всѧ́кꙋ страсте́й ѿго́нѧтъ, вѣ́рою хра́мꙋ  твоемꙋ̀ притека́ющымъ, и҆ па́мѧть твою̀ пра́зднꙋющымъ  спаси́тельнꙋю. (с. 308) 
Бг҃оро́диченъ: 
Но́сиши на рꙋкꙋ̀ бг҃а, носѧ́щаго всѧ́чєскаѧ,  пита́еши пита́телѧ, чⷭ҇таѧ, на́мъ оу҆подо́бльшасѧ:  є҆го́же молѝ, лю́демъ твои̑мъ дарова́ти всѣ́хъ лю́тыхъ  и҆збавле́нїе. 
Вѣ́домо бꙋ́ди, ꙗ҆́кѡ въ сі́й ѕ҃ї де́нь, а҆́ще  слꙋчи́тсѧ недѣ́лѧ, слꙋ́жба пое́тсѧ ст҃ы́хъ ѻ҆тє́цъ въ  сїю̀ недѣ́лю: а҆́ще же въ сре́дꙋ, и҆лѝ вто́рникъ,  пое́тсѧ слꙋ́жба и҆́хъ въ мимоше́дшꙋю недѣ́лю: а҆́ще же  въ четверто́къ пое́тсѧ слꙋ́жба и҆́хъ въ прїидꙋ́щꙋю  недѣ́лю. 
Па́мѧть соверша́емъ ст҃ы́хъ вселе́нскихъ шестѝ  собо́рѡвъ: 
Прилꙋчи́вшагѡсѧ же ст҃а́гѡ пое́мъ на повече́рїи. 
Въ сꙋббѡ́тꙋ на ма́лѣй вече́рни стїхи̑ры воскре́сны,  и҆ бцⷣѣ по ѻ҆бы́чаю. На вели́цѣй вече́рни, по  ѻ҆бы́чномъ ѱалмѣ̀, пое́мъ: Блаже́нъ мꙋ́жъ:  каѳі́смꙋ всю̀. На Гдⷭ҇и, воззва́хъ, стїхи̑ры  воскре́сны д҃, и҆ ѻ҆тцє́въ ѕ҃, гла́съ ѕ҃. Подо́бенъ:  Ѿча́ѧннаѧ: 
И҆зъ чре́ва роди́лсѧ є҆сѝ пре́жде денни́цы, ѿ  ѻ҆ц҃а̀ безма́теренъ пре́жде вѣ̑къ: а҆́ще и҆ а҆́рїй  тва́рь тѧ̀, а҆ не бг҃а сла́витъ, де́рзостїю смѣша́ѧ тѧ̀  зижди́телѧ тва́ремъ безꙋ́мнѡ, вещество̀ ѻ҆гнѧ̀ вѣ́чнагѡ  себѣ̀ сокро́вищствꙋѧй. но собо́ръ, и҆́же въ нїке́и, сн҃а  бж҃їѧ тѧ̀ проповѣ́да, гдⷭ҇и, ѻ҆ц҃ꙋ̀ и҆ дх҃ꙋ  сопресто́льна. 
Два́жды. 
Раздра́нꙋю хрⷭ҇то́вꙋ ри́зꙋ и҆ разтерза́нꙋю  пе́сїими че́люстьми, мꙋ́дрѣ сши́сте, честні́и ѻ҆тцы̀,  зрѣ́ти наготꙋ̀ сегѡ̀ ника́коже терпѧ́ще, ꙗ҆́коже си́мъ  и҆ і҆а́феѳъ ѻ҆те́ческꙋю дре́вле: (с. 309) посрами́сте  несмы́сленнаго, и҆ тогѡ̀ є҆диномы́сленники, а҆́рїа,  гнѣ́вꙋ тезоимени́таго. 
Два́жды. 
Македо́нѧны, и҆ несторїа́ны, є҆ѵтѷхі́аны, и҆  дїоско́рѧны, а҆поллїнарїа́ны же и҆ савеллїа́ны, и҆  севи́рѧны, во́лки тѧ́жкїѧ прише́дшыѧ въ ко́жахъ  ѻ҆́вчїихъ, дале́че ѿ ста́да сп҃сова, ꙗ҆́коже  и҆́стиннїи па́стырїе, ѿгна́сте, на́ги ѿ ко́жъ  ѻ҆́вчїихъ треѻкаѧ́нныѧ поста́вльше и҆зрѧ́днѣ. тѣ́мже  вы̀ оу҆блажа́емъ. 
Два́жды. 
Сла́ва, гла́съ ѕ҃. Самогла́сенъ: 
Та̑йныѧ дне́сь дх҃а трꙋбы̑, бг҃онѡ́сныѧ ѻ҆тцы̀  восхва́лимъ, воспѣ́вшыѧ посредѣ̀ цр҃кве пѣ́снь  сли́чнꙋю бг҃осло́вїѧ, трⷪ҇цꙋ є҆ди́нꙋ непремѣ́ннꙋю,  сꙋщество́ же и҆ бжⷭ҇тво̀: низложи́тели а҆́рїевы, и҆  правосла́вныхъ побо́рники, молѧ́щыѧсѧ всегда̀ гдⷭ҇еви,  поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ пе́рвый, гла́са. 
Вхо́дъ. Прокі́менъ днѐ. Чтє́нїѧ трѝ. 
Бытїѧ̀ чте́нїе. 
[Глава̀ д҃ї] Слы́шавъ а҆вра́мъ, ꙗ҆́кѡ  плѣне́нъ бы́сть лѡ́тъ, брата́ничь є҆гѡ̀, сочтѐ свои́хъ  сѝ домоча́дєцъ, три́ста и҆ ѻ҆смьна́десѧть, и҆ погна̀  во слѣ́дъ и҆́хъ да́же до да́на. И҆ нападѐ на нѧ̀  но́щїю са́мъ, и҆ ѻ҆́троцы є҆гѡ̀ съ ни́мъ: и҆ поразѝ  и҆̀хъ, и҆ гонѝ и҆̀хъ до хѡва́ла, є҆́же є҆́сть ѡ҆шꙋ́юю  дама́ска. И҆ возвратѝ всѧ́каго конѧ̀ содо́мскаго, и҆  лѡ́та брата́нича своего̀ возвратѝ, и҆ всѧ̑ и҆мѣ̑нїѧ  є҆гѡ̀, и҆ жєны̀, и҆ лю́ди. И҆зы́де же ца́рь содо́мскїй  во срѣ́тенїе є҆мꙋ̀, повнегда̀ возврати́тисѧ є҆мꙋ̀ ѿ  сѣ́ча ходоллогомо́рскагѡ, и҆ съ царьмѝ, и҆̀же съ ни́мъ,  во оу҆до́ль са́винъ: сїе́ же бѧ́ше по́ле царе́во. И҆  мелхїседе́къ ца́рь сали́мскїй и҆знесѐ хлѣ́бы и҆ вїно̀,  бѧ́ше же свѧще́нникъ бг҃а вы́шнѧгѡ. И҆ бл҃гословѝ  а҆вра́ма, и҆ речѐ: бл҃гослове́нъ а҆вра́мъ бг҃омъ (с.  310) вы́шнимъ, и҆́же созда̀ нб҃о и҆ зе́млю. и҆  бл҃гослове́нъ бг҃ъ вы́шнїй, и҆́же предадѐ врагѝ твоѧ̑  подъ рꙋ́ки тебѣ̀. 
Втора́гѡ зако́на чте́нїе. 
[Глава̀ а҃] Во дне́хъ ѻ҆́нѣхъ, речѐ мѡѷсе́й къ  сынѡ́мъ і҆и҃лєвымъ: ви́дите, преда́хъ предъ лице́мъ  ва́шимъ зе́млю, вше́дше наслѣ́дꙋйте зе́млю, ю҆́же  клѧ́тсѧ гдⷭ҇ь ѻ҆тцє́мъ ва́шымъ, а҆враа́мꙋ и҆ і҆саа́кꙋ  и҆ і҆а́кѡвꙋ да́ти и҆̀мъ, и҆ сѣ́мени и҆́хъ по ни́хъ. И҆  реко́хъ къ ва́мъ во вре́мѧ ѻ҆́но, гл҃го́лѧ: не возмогꙋ̀  є҆ди́нъ води́ти ва́съ. Гдⷭ҇ь бг҃ъ на́шъ оу҆мно́жилъ вы̀  є҆́сть, и҆ сѐ є҆стѐ дне́сь ꙗ҆́кѡ ѕвѣ́зды нбⷭ҇ныѧ  мно́жествомъ: Гдⷭ҇ь бг҃ъ ѻ҆тє́цъ на́шихъ да приложи́тъ  ва́мъ, ꙗ҆́кѡ да бꙋ́дете ты́сѧщами сꙋгꙋ́бѡ, и҆ да  благослови́тъ ва́съ, ꙗ҆́коже гл҃го́ла ва́мъ. И҆ взѧ́хъ  ѿ ва́съ мꙋ́жи мꙋ́дры, и҆ свѣ́домы, и҆ смы́сленны, и҆  поста́вихъ и҆̀хъ владѣ́ти надъ ва́ми, тысѧщенача́льники,  и҆ стонача́льники, и҆ пѧтдесѧтонача́льники, и҆  десѧтонача́льники, и҆ писмоводи́тели сꙋдїѧ́мъ ва́шымъ, и҆  заповѣ́дахъ сꙋдїѧ́мъ ва́шымъ во вре́мѧ ѻ҆́но, гл҃го́лѧ:  разслꙋ́шайте посредѣ̀ бра́тїй ва́шихъ, и҆ сꙋди́те  пра́веднѡ посредѣ̀ мꙋ́жа, и҆ посредѣ̀ бра́та є҆гѡ̀, и҆  посредѣ̀ прише́льца є҆гѡ̀. Да не позна́ете лица̀ въ  сꙋдѣ̀, ма́ломꙋ и҆ вели́комꙋ сꙋ́диши, и҆ не  оу҆стыди́шисѧ лица̀ человѣ́ческа, ꙗ҆́кѡ сꙋ́дъ бж҃їй  є҆́сть. 
Втора́гѡ зако́на чте́нїе. 
[Глава̀ і҃] Во дне́хъ ѻ҆́нѣхъ, речѐ мѡѷсе́й  къ сынѡ́мъ і҆и҃лєвымъ: сѐ гдⷭ҇а бг҃а твоегѡ̀ нб҃о, и҆  нб҃о нб҃сѐ, землѧ̀ и҆ всѧ̑ є҆ли̑ка сꙋ́ть на не́й.  Ѻ҆ба́че ѻ҆тцы̀ ва́шѧ произво́ли гдⷭ҇ь люби́ти ѧ҆̀: и҆  и҆збра̀ сѣ́мѧ и҆́хъ по ни́хъ, ва́съ, па́че всѣ́хъ  ꙗ҆зы̑къ въ де́нь се́й. И҆ ѡ҆брѣ́жите жестосе́рдїе  ва́ше, и҆ вы̑ѧ ва́шѧ не ѡ҆жесточи́те ктомꙋ̀. И҆́бо гдⷭ҇ь  бг҃ъ на́шъ, се́й бг҃ъ богѡ́въ, и҆ гдⷭ҇ь господе́й: Бг҃ъ  вели́кїй, и҆ крѣ́пкїй, и҆ стра́шный, и҆́же не диви́тсѧ  лицꙋ̀, нижѐ взе́млетъ да́ръ: (с. 311) Творѧ́й сꙋ́дъ  прише́льцꙋ, и҆ сиротѣ̀ и҆ вдовѣ̀, и҆ лю́битъ  прише́льца, да́ти є҆мꙋ̀ хлѣ́бъ и҆ ри́зꙋ. И҆ возлюби́те  прише́льца, прише́льцы бо бѣ́сте въ землѝ  є҆гѵ́петстѣй. Гдⷭ҇а бг҃а твоегѡ̀ да оу҆бои́шисѧ, и҆  томꙋ̀ є҆ди́номꙋ послꙋ́жиши, и҆ къ немꙋ̀ прилѣпи́шисѧ,  и҆ и҆́менемъ є҆гѡ̀ клене́шисѧ. То́й хвала̀ твоѧ̀, и҆  то́й бг҃ъ тво́й, и҆́же сотворѝ тебѣ̀ вели̑каѧ, и҆  сла̑внаѧ сїѧ̑, ꙗ҆̀же ви́дѣстѣ ѻ҆́чи твоѝ. 
На лїті́и стїхи́ра хра́ма. Сла́ва, гла́съ г҃. 
А҆пⷭ҇льскихъ преда́нїй и҆звѣ́стнїи храни́телїе  бы́сте, ст҃і́и ѻ҆тцы̀: ст҃ы́ѧ бо трⷪ҇цы є҆диносꙋ́щное  правосла́внѡ проповѣ́давше, а҆́рїево хꙋле́нїе собо́рнѣ  низложи́сте: съ ни́мже и҆ македо́нїа дꙋхобо́рца  ѡ҆бличи́вше, ѡ҆сꙋди́сте несто́рїа, є҆ѵтѵ́хїа и҆  дїоско́ра, саве́ллїа же и҆ севи́ра безгла́внаго. и҆́хже  пре́лести и҆спроси́те и҆зба́витисѧ на́мъ, нескве́рнꙋ  на́шемꙋ житїю̀, въ вѣ́рѣ сохрани́тисѧ мо́лимсѧ. 
И҆ ны́нѣ, бг҃оро́диченъ: Безъ сѣ́мени ѿ  бжⷭ҇твеннагѡ: 
На стїхо́внѣ ѻ҆ктѡ́иха. Сла́ва, гла́съ д҃. 
Моле́бнꙋю па́мѧть дне́сь бг҃оно́сныхъ ѻ҆тцє́въ,  ѿ всеѧ̀ вселе́нныѧ собра́вшихсѧ во свѣ́тлѣмъ гра́дѣ  нїке́йстѣмъ, правосла́вныхъ собра̑нїѧ, благоче́ствꙋюще  вѣ́рнѡ пра́зднꙋемъ. сі́и бо лю́тагѡ а҆́рїа безбо́жное  велѣ́нїе благочестномꙋ́дреннѣ низложи́ша, и҆ ѿ  собо́рныѧ цр҃кве собо́рнѣ того̀ и҆згна́ша: и҆ ꙗ҆́снѡ  сн҃а бж҃їѧ є҆диносꙋ́щна, и҆ соприсносꙋ́щна, пре́жде  вѣ̑къ сꙋ́ща, всѣ́хъ наꙋчи́ша и҆сповѣ́дати во  и҆з̾ѡбраже́нїи вѣ́ры, и҆звѣ́стнѡ и҆ благоче́стнѡ сїѐ  и҆зложи́вше. тѣ́мже и҆ мы̀ бжⷭ҇твєннымъ и҆́хъ  повелѣ́нїємъ послѣ́дствꙋюще, и҆звѣ́стнѡ вѣ́рꙋюще  слꙋ́жимъ, со ѻ҆ц҃е́мъ сн҃ꙋ, и҆ дх҃ꙋ всест҃о́мꙋ во  є҆ди́номъ бж҃ествѣ̀, трⷪ҇цѣ є҆диносꙋ́щнѣй. 
И҆ ны́нѣ, бг҃оро́диченъ: При́зри на молє́нїѧ:  (с. 312) 
На благослове́нїи хлѣ́бѡвъ тропа́рь, Бцⷣе дв҃о:  два́жды: И҆ ѻ҆тцє́въ, гла́съ и҃:  
Препросла́вленъ є҆сѝ хрⷭ҇тѐ бж҃е на́шъ,  свѣти̑ла на землѝ ѻ҆тцы̀ на́ши ѡ҆снова́вый, и҆ тѣ́ми  ко и҆́стиннѣй вѣ́рѣ всѧ̑ ны̀ наста́вивый:  многобл҃гоꙋтро́бне, сла́ва тебѣ̀. 
Є҆ди́ножды. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды. Сла́ва, ѻ҆ц҃є́въ. И҆ ны́нѣ, бг҃оро́диченъ:  И҆́же на́съ ра́ди рожде́йсѧ: 
По каѳі́смахъ сѣда́льны ѻ҆ктѡ́иха. 
Канѡ́нъ воскрⷭ҇нъ со і҆рмосо́мъ на д҃: и҆ бцⷣы на  в҃: и҆ ѻ҆ц҃є́въ на и҃. 
Творе́нїе свѧще́ннагѡ и҆ вселе́нскагѡ патрїа́рха  кѵ́ръ ге́рмана. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь пои́мъ, вопїѧ́ше. 
И҆́же ѿ нїке́и, ꙗ҆́коже ѿ нѣ́коегѡ нб҃сѐ,  всю́дꙋ возгремѣ́вше сло́во жива́гѡ ѻ҆ц҃а̀, и҆ сегѡ̀  показа́вше врагѝ гро́момъ и҆збїе́ны, свѧще́нными  словесы̀ да почтꙋ́тсѧ. 
Дꙋхобо́рцєвъ дꙋ́хъ лꙋка́вый, ст҃ы́мъ дх҃омъ  хрⷭ҇то́съ ѿ своеѧ̀ цр҃кве дале́че ѿгна̀, вторы́мъ  дѣ́йствомъ собо́ра совокꙋпи́въ. 
Хрⷭ҇тобо́рца пре́лесть и҆згна̀ несто́рїа,  кѷрі́ллъ собо́ра нача́льникъ, и҆́же ꙗ҆́снѡ дв҃ꙋ марі́ю  и҆сповѣ́да бг҃ꙋ мт҃рь чⷭ҇тꙋю. 
Бг҃оро́диченъ: 
Несозда́нныѧ трⷪ҇цы є҆ди́наго хрⷭ҇та̀, во двою̀  є҆стєствꙋ̀ и҆ хотѣ̑нїю, чⷭ҇таѧ, ражда́еши, соедине́нїе  человѣ́кѡмъ и҆ а҆́гг҃лѡмъ, тебє̀ ра́ди содѣ́лавшаго. 
Дрꙋгі́й канѡ́нъ ст҃ы́хъ ѻ҆тцє́въ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ (с. 313) мѡѷсе́йскїй же́злъ, крⷭ҇тоѻбра́знѡ  порази́въ и҆ раздѣли́въ мо́ре, і҆и҃лѧ же бѣглеца̀,  пѣшехо́дца спасѐ, пѣ́снь бг҃ови воспѣва́юща. 
Ѻ҆тє́цъ благочести́вое собра́нїе, сте́кшесѧ  и҆ногда̀ на є҆ѵтѵ́ха вои́стиннꙋ, сп҃са проповѣ́да, въ  нераздѣ́льныхъ є҆стества́хъ сꙋгꙋ́быхъ, бжⷭ҇твеннагѡ  ѻ҆тца̀ кѷрі́лла оу҆че́нїемъ, ше́ствꙋющее ꙗ҆́вѣ и҆  пребыва́ющее. 
Число̀ шестьсѡ́тъ тридесѧ́тое благочести́вѣйшихъ  мꙋже́й, є҆ѵтѵ́ховꙋ пре́лесть, и҆ севи́ровꙋ є҆́ресь  низло́жше, достиго́ша воспѣ́ти си́це: хрⷭ҇та̀ во двою̀  сꙋщєствꙋ̀ проповѣ́дꙋемъ, ше́ствꙋюще рече́нїємъ  кѷрі́лла блаже́ннагѡ. 
И҆́же не проповѣ́дꙋетъ во двою̀ є҆стєствꙋ̀, и҆  дѣ́йствїихъ, хрⷭ҇та̀ сло́во ѻ҆́ч҃ее, прїи́метъ  а҆на́ѳемꙋ: четве́ртый бо собо́ръ ст҃ы́хъ ѻ҆тє́цъ  є҆диномꙋ́дреннѡ си́це проповѣ́да: всѝ оу҆́бѡ и҆̀хъ да  оу҆блажи́мъ. 
Бг҃оро́диченъ: 
Пресла̑внаѧ ѡ҆ тебѣ̀ возглаго́лашасѧ въ ро́дѣхъ  родѡ́въ, ꙗ҆́же бг҃а сло́ва во чре́вѣ вмѣсти́вшаѧ,  чⷭ҇та́ же пребы́вши, бцⷣе марі́е. тѣ́мъ тѧ̀ всѝ  почита́емъ по бз҃ѣ предста́тельницꙋ на́шꙋ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Тва́ри слꙋжи́тель ꙗ҆́вльсѧ а҆́рїй безꙋ́мный, и҆  македѡ́нїй па́ки ме́рзокъ ꙗ҆́вльсѧ, въ гее́ннѣ  ѻ҆́гненнѣй ра́внѡ мꙋ́чатсѧ со є҆́ллины. 
Седмїю̀ собѡ́ры свѧще́нными ст҃ы́хъ ѻ҆тє́цъ  честнꙋ́ю це́рковь оу҆ѧсни́лъ є҆сѝ, хрⷭ҇тѐ: ꙗ҆́коже  седми́хъ свѣти̑льникъ свѣ́томъ пре́лести тмꙋ̀ прогна́въ  дале́че. 
Ста́до твоѐ, сло́ве, погꙋблѧ́етъ многоѻбра́знаѧ  кра́ста є҆реті̑къ: па́стырїе же твои́хъ слове́сныхъ  ѻ҆вє́цъ оу҆че́нїемъ сїѐ премѣни́ша. (с. 314) 
Бг҃оро́диченъ: 
Є҆ди́наго родила̀ є҆сѝ, пречⷭ҇таѧ, ѿ  несозда́нныѧ трⷪ҇цы, во двою̀ сꙋщєствꙋ̀ и҆ хотѣ̑нїю:  є҆гѡ́же ѻ҆́бразꙋ честно́мꙋ покланѧ́емсѧ, бл҃года́ти  и҆сполнѧ́еми. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
И҆́же севи́ра безстꙋ́днѡ прекло́ншесѧ словесє́мъ,  ꙗ҆́да смертото́чнагѡ и҆спо́лнєннымъ, посрами́тесѧ  при́снѡ, ѿлꙋча́ющесѧ всѝ цр҃кве, ꙗ҆́коже во́лцы и҆  псѝ хи́щнїи. 
Лико́вственницы и҆ вѣ́рнїи вседѣ́телѧ и҆ сп҃са,  во двою̀ нераздѣ́льныхъ сꙋще́ствъ и҆ хотѣ́нїихъ  сꙋгꙋ́быхъ и҆ дѣ́йствїихъ почита́емъ. тѣ́мже севи́ра  пре́лести въ коне́цъ ѿвраща́емсѧ. 
Прїиди́те, севи́ра и҆ і҆а́кѡва неблагополꙋ́чныхъ  пре́лесть, съ си́ми ѳеодо́сїа, дїоско́ра ѿме́щемъ  ꙗ҆́вѣ, четве́ртый же собо́ръ благочести́выхъ ѻ҆тє́цъ  воспое́мъ пѣ́сньми бжⷭ҇твенными. 
Бг҃оро́диченъ: 
Херꙋві̑мъ и҆ серафі̑мъ ꙗ҆ви́ласѧ є҆сѝ вы́шши,  бцⷣе: ты́ бо є҆ди́на прїѧ́ла є҆сѝ невмѣсти́маго  бг҃а, во твое́мъ чре́вѣ нескве́рнаѧ. тѣ́мже тѧ̀ всѝ  вѣ́рнїи пѣ́сньми, чⷭ҇таѧ, оу҆блажа́емъ. 
Конда́къ и҆ і҆́косъ воскрⷭ҇нъ: та́же сѣда́ленъ  ѻ҆тцє́въ, гла́съ д҃. 
Подо́бенъ: Ско́рѡ предварѝ: 
Свѣти́льницы пресвѣ́тлїи и҆́стины хрⷭ҇то́вы  мі́рꙋ ꙗ҆ви́стесѧ на землѝ, вои́стиннꙋ бл҃же́ннѣйшїи,  ѻ҆тцы̀ бг҃овѣща́ннїи, и҆зсꙋши́вше є҆́рєси хꙋ́льныхъ  ꙗ҆зыковре́дїй, и҆ оу҆гаси́вше пламенови̑днаѧ  ѕлосла́вныхъ смꙋщє́нїѧ: тѣ́мже ꙗ҆́кѡ ст҃и́телїе  хрⷭ҇то́вы, моли́тесѧ спасти́сѧ на́мъ. 
Два́жды. (с. 315) 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀: и҆ воздви́гла є҆сѝ всѧ̑ ѿ  сме́рти къ животꙋ̀ нетлѣ́нїѧ. тѣ́мже тѧ̀ по до́лгꙋ  блажи́мъ всѝ, дв҃о препросла́вленнаѧ, ꙗ҆́коже прорекла̀  є҆сѝ. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста,  ѡ҆ гдⷭ҇ѣ пра́зднꙋющи. 
Вразѝ твоѝ возшꙋмѣ́ша, и҆ ненави́дѧщїи тѧ̀  главꙋ̀ воздвиго́ша, сп҃се, вма́лѣ: но а҆́бїе падо́ша, не  терпѧ́ще гла́са трꙋ́бъ дꙋхо́вныхъ. 
Со́лнца со́лнцы, сꙋгꙋ́бѡ ѡ҆зари́ша, сн҃ъ и҆ дх҃а  ѿ ѻ҆ц҃а̀, несозда́нни, собезнача́льни: ѻ҆бои́мъ  ѻ҆ц҃ъ є҆ди́нъ вино́венъ вѣ́рꙋетсѧ. 
Се́дмь оу҆́бѡ дꙋхѡ́въ, и҆̀же почи́ша на хрⷭ҇тѣ̀,  и҆са́їа сїѐ речѐ: на седми́хъ же собо́рѣхъ почѝ  хрⷭ҇то́съ, со ѻ҆ц҃е́мъ и҆ бжⷭ҇твеннымъ дх҃омъ. 
Бг҃оро́диченъ: 
Бг҃а родила̀ є҆сѝ пло́ть носи́вшаго, ѿ чⷭ҇тыхъ  твои́хъ крове́й, ѻ҆трокови́це чⷭ҇таѧ: є҆го́же сꙋгꙋ́ба  є҆стество́мъ, во ѵ҆поста́си же є҆ди́нѣй, ѻ҆тцы̀  проповѣ́даша. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Рцы̀ на́мъ, безꙋ́мный севи́ре и҆ сꙋ́етный:  є҆ди́но є҆стество̀ сло́жно безнача́льно, свѣ́тъ сло́во  ѻ҆́ч҃ее, и҆ сн҃а; а҆́ще бо си́це рече́ши, и҆ дрꙋго́е  є҆стество̀ знамена́лъ є҆сѝ: пло́ть бо, и҆ сло́во, не  є҆ди́но сꙋщество̀, но сꙋгꙋ́бо сꙋ́щее, ѻ҆каѧ́нне. (с.  316) 
Є҆ди́но ре́кши є҆стество̀ сло́ва, наведѐ  вопло́щшеесѧ є҆стество̀ человѣ́чества, кромѣ̀  и҆змѣне́нїѧ всѧ́чески и҆ смѣше́нїѧ, а҆леѯандрі́ѡмъ  оу҆чи́тель же и҆ предсѣда́тель, ꙗ҆́снѡ два̀  є҆стєства̀ и҆ хотѣ́нїѧ наꙋча́ѧ, правосла́внѡ  мꙋ́дрствовати хотѧ́щихъ. 
Два̀ є҆стества̀ хрⷭ҇то́ва всѝ проповѣ́даемъ  неслїѧ́ннѡ, всѧ́кое нече́стїе є҆ѵтѵ́хїа вѣ́рнїи, а҆́бїе  и҆ дїоско́ра безꙋ́мнагѡ попира́юще, послѣ́дꙋемъ  предѣ́лꙋ ст҃ы́хъ ѻ҆тє́цъ, и҆ кѷрі́лла бжⷭ҇твеннагѡ  рече́нїємъ. 
Бг҃оро́диченъ: 
Херꙋві́мское носи́ло ты̀, бг҃ома́ти чⷭ҇таѧ, ты̀  вмѣсти́лище, ты̀ и҆ прїѧ́телище сло́ва ѻ҆́ч҃а, и҆ бг҃а  ѿ пречⷭ҇тыхъ ложе́снъ въ пло́ть ѡ҆бле́кшагѡсѧ. тѣ́мже  во двою̀ сꙋщєствꙋ̀ и҆зъ тебє̀ вопло́щшемꙋсѧ  покланѧ́ющесѧ, непреста́ннѡ сла́вимъ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Бжⷭ҇твенный вїногра́дъ хрⷭ҇то́въ, и҆́же ѿ  є҆гѵ́пта принесе́нъ, те́мнагѡ ѿча́ѧнна гꙋби́телѧ  ѕвѣ́рїе, пе́рвѣе поѧда́хꙋ: пра́щею же ст҃ы́хъ ѻ҆тє́цъ  дале́че ѿгна́шасѧ. 
Бжⷭ҇твеннымъ сїѧ́нїемъ трисїѧ́ннымъ оу҆́мъ  просвѣ́щше, честні́и ѻ҆тцы̀ є҆ди́наго проповѣ́даша,  чⷭ҇тны́ѧ трⷪ҇цы хрⷭ҇та̀ гдⷭ҇и, сꙋгꙋ́ба є҆стествы̀ и҆  хотѣ́нїи. 
Трⷪ҇ченъ: 
Въ ве́щныхъ, ꙗ҆́коже въ серафі́мскихъ мꙋ́дрыми  ѻ҆тцы̀, ѽ трⷪ҇це! цр҃ковь ѡ҆небеси́сѧ, трист҃ꙋ́ю  пѣ́снь при́снѡ тебѣ̀ пою́щи, собира́етъ трⷪ҇ческое  твоѐ є҆ди́но бжⷭ҇тво̀. 
Бг҃оро́диченъ: 
Мт҃и и҆ раба̀ твоегѡ̀ сн҃а была̀ є҆сѝ, чⷭ҇таѧ:  и҆́бо и҆́же и҆зъ тебє̀ пре́жде тебє̀ бѧ́ше, ꙗ҆́кѡ  содѣ́тель тво́й, є҆го́же во двою̀ сꙋщєствꙋ̀  познава́емъ, и҆ соединѧ́емъ сло́вомъ ѵ҆поста́снымъ. (с.  317) 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ѽ севи́ре! є҆сте́ствъ хрⷭ҇то́вы не слива́й  лю́тѣ, законопрестꙋ́пне: и҆́бо жри́телїе и҆  преблаже́ннїи оу҆чи́телїе всѝ, во двою̀ сꙋщєствꙋ̀, и҆  во є҆ди́номъ хрⷭ҇то́вомъ лицѣ̀ провозвѣсти́вше,  всѣ̑мъ и҆зложи́ша. 
Прїѧ́тъ є҆стество̀ человѣ́ческое ꙗ҆́вѣ  безнача́льный, ѻ҆́ч҃ее сло́во, ꙗ҆́кѡ чл҃вѣколю́бецъ,  хотѧ̀ оу҆ще́дрити на́съ поги́бшихъ. тѣ́мже того̀  проповѣ́дꙋю во двою̀ сꙋщєствꙋ̀ и҆ хотѣ̑нїю. 
Низложи́въ севи́ра четве́ртый собо́ръ, и҆  дїоско́ра, хрⷭ҇та̀ хꙋ́лѧщыѧ, и҆звѣща́ѧ сви́токъ ле́онта  первосѣда́льника ри́мскагѡ ѕѣлѡ̀ до́брѣ, сꙋгꙋ́ба  є҆стества̀ сп҃сова, несѣко́мо ꙗ҆влѧ́ѧ. 
Бг҃оро́диченъ: 
Мт҃рнее дерзнове́нїе, є҆́же къ сн҃ꙋ твоемꙋ̀  и҆мꙋ́щи, всечи́стаѧ, сро́днагѡ промышле́нїѧ, є҆́же ѡ҆  на́съ, не пре́зри, мо́лимсѧ, ꙗ҆́кѡ тебѐ и҆ є҆ди́нꙋ  хрⷭ҇тїа́не ко влⷣцѣ ѡ҆чище́нїе ми́лостивно  предлага́емъ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́  ти: возведѝ ѿ тлѝ живо́тъ мо́й, многоми́лостиве. 
Бг҃ъ богѡ́въ гдⷭ҇ь, дв҃дъ пре́жде воспѣ́въ  глаго́ла, и҆ призва̀ ѿ востѡ́къ ѿ конє́цъ всеѧ̀  землѝ да́же до за̑падъ и҆́хъ, вселє́нскїѧ собо́ры  ѻ҆тє́цъ назна́менꙋѧ. 
Се́дмь столпѡ́въ оу҆твердѝ премꙋ́дрость бж҃їѧ,  твою̀ цр҃ковь, влⷣко, седмочи́сленными собѡ́ры  свѧще́нныхъ ѻ҆ц҃ъ, неꙋкло́ннꙋ соблюда́емꙋ ѿ всѧ́кихъ  є҆ресе́й. 
Сты́дъ лица̀ да покры́етъ є҆ѵтѵ́ха, и҆ дїоско́ра,  слїѧ́нїе бꙋесло́вившихъ є҆стества̀ хрⷭ҇то́ва: не въ (с.  318) привидѣ́нїи бо, но во ѡ҆боже́нїи є҆стество̀  земноро́дныхъ прїѧ́тъ. 
Бг҃оро́диченъ: 
Да во́зметсѧ несто́рїй во є҆врє́йскїѧ тє́мныѧ  собо́ры, и҆ ꙗ҆зы́къ же ѿсѣче́тсѧ хꙋ́льный: бг҃а бо  родѝ дв҃а марі́а, плотоно́сца на́мъ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Два̀ посла́нїѧ кѷрі́лла, ꙗ҆̀же ко сѵ́ггелꙋ  пѡ́сланнаѧ и҆ногда̀, восто́кꙋ преѡблада́ющꙋ, ѡ҆блича́ютъ  севи́ровꙋ всю̀ пре́лесть, благоче́стнѡ хрⷭ҇та̀  проповѣ̑дающаѧ. 
Кѷрі́ллъ хрⷭ҇та̀ проповѣ́дꙋетъ во двою̀  є҆стєствꙋ̀, и҆ дѣ́йствїихъ сꙋгꙋ́быхъ. севи́ра  несмы́сленнагѡ є҆́ресь ѿсѣца́ѧ: тѣ́мже всѝ во  оу҆че́нїихъ тогѡ̀ пребꙋ́демъ. 
Бг҃оро́диченъ: 
Дв҃ꙋ тѧ̀ и҆ чⷭ҇тꙋю пресла́внꙋю, бг҃ороди́тельнице  марі́е, благочести́вїи вои́стиннꙋ проповѣ́дꙋемъ,  загражда́юще безстꙋ́днаѧ оу҆ста̀ несто́рїа, и҆ дїоско́ра  ѕломы́слїе. 
Конда́къ, гла́съ и҃. Подо́бенъ: Ꙗ҆́кѡ нача́тки: 
А҆пⷭ҇лъ проповѣ́данїе, и҆ ѻ҆тє́цъ догма́ты,  цр҃кве є҆ди́нꙋ вѣ́рꙋ запечатлѣ́ша: ꙗ҆́же и҆ ри́зꙋ  носѧ́щи и҆́стины, и҆стка́нꙋ ѿ є҆́же свы́ше  бг҃осло́вїѧ, и҆справлѧ́етъ и҆ сла́витъ благоче́стїѧ  вели́кое та́инство. 
І҆́косъ: 
Высо́кимъ проповѣ́данїемъ бж҃їю це́рковь  оу҆слы́шимъ вопїю́щꙋ: жа́ждай да грѧде́тъ ко мнѣ̀, и҆  пїе́тъ ча́шꙋ, ю҆́же держꙋ̀, ча́ша є҆́сть премꙋ́дрости.  сїѐ питїѐ и҆́стины сло́вомъ почерпо́хъ, во́дꙋ  пролива́ющꙋю не прекосло́вїѧ, но и҆сповѣ́данїѧ, ю҆́же  пїѧ̀ ны́нѣшнїй і҆и҃ль, бг҃а зри́тъ вѣща́юща: ви́дите,  ꙗ҆́кѡ са́мъ а҆́зъ є҆́смь, и҆ не премѣнѧ́юсѧ: а҆́зъ  бг҃ъ пе́рвый, а҆́зъ же и҆ по си́хъ, и҆ ра́звѣ менє̀  нѣ́сть (с. 319) и҆но́гѡ ѿню́дъ. ѿсю́дꙋ  причаща́ющїисѧ насы́тѧтсѧ, и҆ восхва́лѧтъ благоче́стїѧ  вели́кое та́инство. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти бл҃гослове́нъ є҆сѝ,  бж҃е ѻ҆тє́цъ на́шихъ. 
Вавѷлѡ́нскаго оу҆́бѡ ѕмі́ѧ разразѝ данїи́лъ  пе́рвѣе: моли́твами же ѻ҆тє́цъ просѧ́десѧ лю́тый  є҆гѵ́петскїй ѕмі́й, ꙗ҆́вѣ а҆́рїй, поѧда́ющїй хрⷭ҇то́во  ста́до. 
Непроще́ннымъ нече́стїемъ негодова̀, во́лкъ  македѡ́нїй, прирази́всѧ дх҃ꙋ, ѡ҆божа́ющемꙋ человѣ́ки, и҆  всѧ̑ ба́нею креще́нїѧ на пе́рвꙋю добро́тꙋ, воѡбража́ющꙋ  вѣ̑рныѧ. 
Дїоско́ръ и҆ є҆ѵтѵ́хъ, и҆ севи́ръ левїаѳа́мъ,  трїѐ слива́ющїи, и҆ смѣша́ющїи хрⷭ҇то́ва сꙋщєства̀,  смѣше́нїемъ оу҆́мнымъ, къ трⷪ҇цѣ честнѣ́й  прирази́шасѧ де́рзостїю. 
Бг҃оро́диченъ: 
Плотска́гѡ твоегѡ̀ зра́ка ѻ҆́бразъ, влⷣко,  че́стнѡ ѡ҆блобыза́емъ, и҆ мт҃ре твоеѧ̀, и҆ ст҃ы́хъ  всѣ́хъ, по́честь вѣ́дѧще пра́вымъ по́мысломъ,  преходи́ти до́брѣ къ первоѻбра́зномꙋ. 
И҆́нъ. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще,  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ. 
Во двою̀ оу҆́бѡ є҆стєствꙋ̀ и҆ дѣ́йствїѧхъ  и҆сповѣ́дающе хрⷭ҇та̀, несли́тнѣ, непрело́жнѣ,  пре́лесть севи́ра побѣжда́емъ: тѣ́мже пло́ти прїѧ́тїемъ  стрⷭ҇ть претерпѣ́вшемꙋ, вопїе́мъ є҆мꙋ̀: бл҃гослове́нъ  бг҃ъ ѻ҆тє́цъ на́шихъ. 
Є҆ди́наго разꙋмѣ́емъ, и҆́же на дре́вѣ, и҆ въ  нѣ́дрѣхъ ѻ҆ч҃ескихъ ꙗ҆́кѡ бг҃ъ въ вы́шнихъ, и҆ во  гро́бѣ, ꙗ҆́кѡ совокꙋпле́нна пло́тїю. є҆мꙋ́же пое́мъ  согла́снѡ, взыва́юще: бл҃гослове́нъ є҆сѝ, бж҃е  ѻ҆тє́цъ на́шихъ. (с. 320) 
А҆́рїево и҆стоща́нїе, пресѣче́нїе же бг҃а  оу҆малѧ́ющагѡ, вѣ́рнїи, соединомы́слїе а҆́бїе  саве́ллїево, трⷪ҇ческїѧ врагѝ возненави́дѣвше, трⷪ҇цѣ  возопїе́мъ: бл҃гослове́нъ бг҃ъ ѻ҆тє́цъ на́шихъ. 
Трⷪ҇ченъ: 
Всѣ́хъ оу҆́бѡ гдⷭ҇ь, є҆ди́наго же то́чїю  є҆диноро́днаго сн҃а, правосла́внѡ ѻ҆ц҃а̀ бг҃осло́вѧще,  тѧ̀ возвѣща́емъ, и҆ є҆ди́нъ вѣ́дѧще тво́й и҆сходѧ́щїй  дх҃ъ, пра́въ, сра́сленъ и҆ соприсносꙋ́щенъ. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ  є҆сѝ, и҆ пра́веднагѡ же́ртвꙋ водо́ю попали́лъ є҆сѝ:  всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀  превозно́симъ во всѧ̑ вѣ́ки. 
Ꙗ҆́коже є҆ди́нагѡ ко́рене ѻ҆́трасли бг҃оса́дны,  сн҃ъ и҆ дх҃ъ возсїѧ́вше: и҆́бо ѻ҆ц҃ъ є҆диновино́венъ  є҆́сть, безлѣ́тный безлѣ̑тнымъ ли́цамъ  є҆диноче́стенъ. 
И҆зъ чре́ва невеще́ственна безлѣ́тнѡ возсїѧ́лъ  є҆сѝ, є҆диносꙋ́щное сло́во ѻ҆ц҃ꙋ̀ и҆ дх҃ꙋ: но на́съ  ра́ди въ лѣ́тнюю всели́сѧ веще́ственнꙋю оу҆тро́бꙋ  є҆ди́ныѧ бцⷣы. 
Разжжє́нныѧ стрѣ́лы ѻ҆гне́мъ дꙋхо́внымъ въ  стꙋдє́наѧ сердца̀ врагѡ́въ вонзо́шасѧ є҆ретїкѡ́въ, и҆  на сме́рть оу҆дави́ша и҆̀хъ совокꙋпле́нїи ѻ҆тє́цъ  седмочи́сленныхъ и҆ бжⷭ҇твенныхъ. 
Бг҃оро́диченъ: 
Не ли́цы є҆ди́наго хрⷭ҇та̀ сла́вимъ, не  смѣше́нїемъ сꙋщества̀ сего̀ соединѧ́емъ: є҆ди́нъ бо  сы́й и҆ то́йже лице́мъ, раздвоѧ́етсѧ є҆стествы̀, дв҃о,  тво́й сн҃ъ и҆ содѣ́тель. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Да постыдѧ́тсѧ ли́ца, и҆ да заградѧ́тсѧ оу҆ста̀  не проповѣ́дающихъ во двою̀ є҆стєствꙋ̀, несѣко́мѡ,  непрело́жнѡ (с. 321) же и҆ несли́тнѡ, є҆ди́наго сн҃а:  благочести́вїи бо мы̀ прославлѧ́емъ, и҆́накѡ оу҆́бѡ и҆  и҆́накѡ, дѣ́йствовати же и҆ хотѣ́ти хрⷭ҇тꙋ̀, не оу҆́бѡ  ли́цы, но во двои́хъ є҆стества́хъ. 
И҆́же і҆а́кѡва и҆мꙋ́щїи кентѡ́на назва́нїе,  тогѡ́жде и҆́мѧ себѣ̀ написꙋ́ющїи, ѿвѣща́йте на́мъ:  а҆́ще въ назва́нїи є҆гѡ̀ вы̀ въ кꙋпѣ́ли крⷭ҇ти́стесѧ  дре́вле; тѣ́мже си́хъ ра́ди бл҃года́ти хрⷭ҇та̀  ѿстꙋпи́сте вои́стиннꙋ, во́лею со лжи́вымъ си́мъ  безстꙋ́дствꙋюще. 
Въ халкидѡ́нѣ собо́ръ четве́ртый, дїоско́ра,  є҆ѵтѵ́ха же и҆ севи́ра, лю́тыхъ низложѝ, до конца̀  ѿсѣчѐ терно́внꙋю и҆́хъ пре́лесть, слїѧ́тельнꙋю  сꙋще́ствъ сп҃совыхъ, ѿ цр҃кве хрⷭ҇та̀ и҆ влⷣки: съ  не́юже правосла́вѧщїи возненави́димъ си́хъ. 
Трⷪ҇ченъ: 
Трисвѣ́тлꙋю бжⷭ҇тва̀ є҆ди́нственнꙋю сїѧ́ющꙋю  зарю̀, ѿ є҆ди́нагѡ трїѷпоста́снагѡ є҆стества̀:  роди́телѧ безнача́льна, сра́слена же сло́ва ѻ҆́ч҃а, и҆  сцрⷭ҇твꙋющїй є҆диносꙋ́щный дх҃ъ, дѣ́ти благослови́те,  свѧще́нницы воспо́йте, лю́дїе превозноси́те є҆го̀ во  всѧ̑ вѣ́ки. 
Бг҃оро́диченъ: 
Бг҃ороди́тельнице пречⷭ҇таѧ, дꙋшѝ моеѧ̀ ꙗ҆́звы  и҆ грѣхѡ́внаѧ собла́зны ѡ҆чи́сти, и҆сто́чникомъ  ѡ҆мыва́ющи и҆зъ ре́бръ сн҃а твоегѡ̀, и҆ и҆̀же и҆зъ ни́хъ  и҆сте́кшими стрꙋѧ́ми: къ тебѣ́ бо взыва́ю, и҆ къ тебѣ̀  прибѣга́ю, и҆ тебѐ призыва́ю бг҃облагода́тнꙋю. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на  него́же не смѣ́ютъ чи́ни а҆́гг҃льстїи взира́ти: тобо́ю  бо, всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Не подоба́етъ приложи́ти, и҆лѝ ѡ҆ста́вити что̀  свѧще́ннагѡ преда́нїѧ правосла́вныѧ на́шеѧ вѣ́ры: въ  не́йже бо вѣ́рнѡ крести́хомсѧ. а҆ и҆̀же преложи́тели  сеѧ̀ вѣ́ры, впра́вдꙋ пре́дани бꙋ́дꙋтъ преще́нїю  проклѧ́тїѧ. (с. 322) 
Ра́достїю се́рдца всѝ взыгра́имъ, свѧщє́нныѧ  собо́ры ѻ҆тє́цъ совокꙋ́пльше: тѣ́хъ бо ра́ди свѣ́тъ  ви́дѣхомъ правосла́вїѧ. свѣти́льницы бо ꙗ҆ви́шасѧ,  всѧ̑ наставлѧ́юще къ пра̑вымъ оу҆че́нїѧ ѡ҆брѣ́тенїємъ. 
Дꙋша́мъ и҆спро́симъ ѡ҆чище́нїе и҆ благоче́стнѡ  житїѐ препроводи́ти потщи́мсѧ, ꙗ҆́кѡ да прича̑стницы  бꙋ́демъ ст҃ы̑мъ ѻ҆тцє́мъ, и҆̀же скры́ша пра́выхъ  оу҆че́нїй бога́тство на́мъ, ча́дѡмъ и҆́хъ. 
Бг҃оро́диченъ: 
Бг҃ъ ѿ бокꙋ̀ твоє́ю возсїѧ̀, мт҃и бж҃їѧ, и҆  человѣ́ческїй ро́дъ ѡ҆божѝ, и҆ сла́вы своеѧ̀ сподо́би,  и҆ наслѣ́дники всѧ̑ показа̀, и҆̀же тѧ̀ бцⷣꙋ вои́стиннꙋ  при́снѡ проповѣ́дающыѧ. 
И҆́нъ. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее  небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ  чинонача̑лїѧ велича́ютъ. 
Преше́дъ севи́ръ хрⷭ҇то́вꙋ благосла́внꙋю це́рковь  льсти́вый, и҆ ѿмще́нїе совѣ́томъ ѻ҆тє́цъ  благочести́выхъ, хꙋле́нїѧ ра́ди и҆ хитростносло́вїѧ  своегѡ̀ прїѧ́тъ пра́веднѡ, и҆ ѿрѣва́етсѧ оу҆чи́телей  сосло́вїѧ ѡ҆сꙋжде́нный. 
Є҆стєства̀ хрⷭ҇то́ва что̀ слива́еши, и҆  смѣше́нїе вво́диши и҆ сли́тїе, крⷭ҇тнꙋю стрⷭ҇ть и҆  погребе́нїе, прилага́ѧй безстра́стномꙋ бж҃ествꙋ̀,  є҆диноро́днагѡ сло́ва бж҃їѧ, ѽ ѻ҆каѧ́нне севи́ре!  тѣ́мже вели́кагѡ твоегѡ̀ хꙋле́нїѧ гнꙋша́емсѧ. 
Бг҃оро́диченъ: 
Брѡ́ви и҆ де́рзость вкꙋ́пѣ вражде́бныхъ рожде́йсѧ  ѿ дв҃ы низложѝ, и҆ совѣ́ты ѕлосло́вѧщихъ содѣ́телѧ:  вѣ́рныхъ же собо́ръ оу҆твердѝ непоколе́блемь, ꙗ҆́кѡ  бг҃ъ ро́гъ вознесы́й, и҆ вѣ́рою оу҆крѣпи́вый, да тѧ̀  всѝ велича́емъ. 
Свѣти́ленъ. Подо́бенъ: Жєны̀ оу҆слы́шите: 
Ѻ҆тє́цъ бжⷭ҇твенныхъ дне́сь па́мѧть пра́зднꙋюще,  моле́ньми тѣ́хъ мо́лимъ, всеще́дре: всѧ́кагѡ вреда̀  є҆ресе́й (с. 323) и҆зба́ви лю́ди твоѧ̑, гдⷭ҇и, и҆ всѧ̑  сподо́би, ѻ҆ц҃а̀, сло́во сла́вити и҆ всест҃а́го дх҃а. 
Бг҃оро́диченъ. Подо́бенъ: 
Ра́дꙋйсѧ, бж҃їѧ пала́то: ра́дꙋйсѧ, горо̀  присѣ́ннаѧ: ра́дꙋйсѧ, неѡпали́маѧ кꙋпино̀: ра́дꙋйсѧ,  престо́ле сла́вы: ра́дꙋйсѧ, бжⷭ҇твеннаѧ трапе́зо:  ра́дꙋйсѧ, рꙋ́чко всезлата́ѧ: ра́дꙋйсѧ, свѣти́льниче  всесвѣ́тлый: ра́дꙋйсѧ, ле́гкїй ѻ҆́блаче, дв҃о мт҃и  мр҃і́е. 
На хвали́техъ стїхи̑ры, воскрⷭ҇ны д҃: и҆ ѻ҆ц҃є́въ  д҃, гла́съ ѕ҃. 
Подо́бенъ: Всѐ ѿло́жше: 
Всѐ собра́вше ꙳ дꙋше́вное хꙋдо́жество, ꙳ и҆  бжⷭ҇твеннымъ дх҃омъ сразсмотри́вше, ꙳ нбⷭ҇ный и҆ честны́й  сѷмво́лъ вѣ́ры ꙳ честні́и ѻ҆тцы̀ бг҃опи́саннѣ  начерта́ша: ꙳ въ не́мже ꙗ҆́вственнѣйше, ꙳ ро́ждшемꙋ  собезнача́льнаго сло́ва наꙋча́ютъ, ꙳ и҆ всеи́стиннѡ  є҆диносꙋ́щнаго, ꙳ а҆пⷭ҇льскимъ послѣ́дꙋюще ꙗ҆́вѣ  оу҆че́нїємъ, ꙳ благосла́внїи и҆ пребога́тїи, ꙳  вои́стиннꙋ и҆ бг҃омꙋ́дрїи. 
Два́жды. 
Сті́хъ: Бл҃гослове́нъ є҆сѝ, гдⷭ҇и бж҃е ѻ҆тє́цъ  на́шихъ, и҆ хва́льно и҆ просла́влено и҆́мѧ твоѐ во  вѣ́ки. 
Всѐ прїе́мше ꙳ оу҆́мное сїѧ́нїе ст҃а́гѡ дх҃а, ꙳  преесте́ственное благосло́вїе ꙳ кра́ткими глагѡ́лы, и҆  мно́гимъ ра́зꙋмомъ, ꙳ бг҃одꙋхнове́ннѡ провѣща́ша. ꙳  ꙗ҆́кѡ хрⷭ҇то́вы проповѣ̑дницы, ꙳ є҆ѵⷢ҇льскихъ  предста́телїе ꙳ оу҆че́нїй блаже́ннїи, ꙳ и҆  благочести́выхъ преда́нїй, ꙳ свы́ше прїе́мше си́хъ  ѿкрове́нїе ꙗ҆́вѣ, ꙳ и҆ просвѣ́щшесѧ, и҆зложи́ша ꙳  вѣ́рꙋ бг҃онаꙋче́ннꙋю. 
Сті́хъ: Собери́те є҆мꙋ̀ прпⷣбныѧ є҆гѡ̀. 
Всѐ собра́вше ꙳ па́стырское и҆скꙋ́сство, ꙳ и҆  ꙗ҆́рость подви́гше ны́нѣ пра́веднѣйшꙋю, ꙳  ѿмсти́тельнѣ тѧ̑жкїѧ ѿгла́ша ꙳ и҆ па́гꙋбныѧ во́лки,  ꙳ пра́щею дх҃а и҆зве́ргше ꙳ ѿ церко́внагѡ и҆сполне́нїѧ,  ꙳ па́дшыѧ ꙗ҆́кѡ къ сме́рти, ꙳ и҆ ꙗ҆́кѡ неисцѣ́льнѡ  недꙋ́говавшыѧ, ꙳ бжⷭ҇твеннїи па́стырїе, ꙳ (с. 324) ꙗ҆́кѡ  рабѝ и҆́стиннѣйшїи хрⷭ҇то́вы, ꙳ и҆ бжⷭ҇твеннагѡ  проповѣ́данїѧ ꙳ таи́нницы свѧще́ннѣйшїи. 
Сла́ва, гла́съ и҃. Геѡ́ргїа нїкомиді́йскагѡ: 
Ст҃ы́хъ ѻ҆тцє́въ ли́къ ѿ конє́цъ вселе́нныѧ  сте́кшїйсѧ, ѻ҆ц҃а̀, и҆ сн҃а, и҆ дх҃а ст҃а́гѡ, є҆ди́но  сꙋщество̀ наꙋчи́ша, и҆ и҆ є҆стество̀: и҆ та́йнꙋ  бг҃осло́вїѧ ꙗ҆́снѡ преда́ша цр҃кви, и҆̀хже похвалѧ́юще  вѣ́рою оу҆блажи́мъ, глаго́люще: ѽ бжⷭ҇твенный по́лче,  бг҃оглаго́ливїи ѻ҆рꙋ̑жницы ѡ҆полче́нїѧ гдⷭ҇нѧ: ѕвѣ́зды  многосвѣ́тлыѧ мы́сленныѧ тве́рди: та́инственнагѡ сїѡ́на  неѡбори́мїи столпѝ: мѷродохнове́ннїи цвѣ́ти ра́йстїи:  всезлата́ѧ оу҆ста̀ сло́ва: нїке́йскаѧ похвало̀:  вселе́нныѧ оу҆краше́нїе. прилѣ́жнѡ мо́литсѧ ѡ҆ дꙋша́хъ  на́шихъ. 
И҆ ны́нѣ: Пребл҃гослове́нна є҆сѝ, бцⷣе дв҃о:  Славосло́вїе вели́кое. По трист҃о́мъ, тропа́рь  воскрⷭ҇нъ то́чїю: Є҆ктєнїѝ. И҆ ѿпꙋ́стъ. И҆  ѡ҆глаше́нїе стꙋді́тово: И҆ и҆схожде́нїе въ притво́ръ.  Сла́ва, и҆ ны́нѣ: стїхи́ра є҆ѵⷢ҇льскаѧ: И҆ ча́съ а҃-й:  И҆ коне́чный ѿпꙋ́стъ. 
На часѣ́хъ тропа́рь воскре́сенъ: Сла́ва,  ѻ҆тцє́въ: И҆ ны́нѣ, бг҃оро́диченъ часѡ́въ. По  Ѻ҆́ч҃е на́шъ: конда́къ воскре́сенъ. 
На лїтꙋргі́и, Бл҃жє́нна ѻ҆ктѡ́иха на ѕ҃: и҆  ѻ҆тцє́въ пѣ́снь г҃, на д҃. По вхо́дѣ тропа́рь  воскрⷭ҇нъ, и҆ ѻ҆тцє́въ. Та́же конда́къ воскрⷭ҇нъ:  Сла́ва, ѻ҆тцє́въ: И҆ ны́нѣ, хра́ма бцⷣы, и҆лѝ,  Предста́тельство хрⷭ҇тїа́нъ: Прокі́менъ гла́са: И҆  ѻ҆тцє́въ пѣ́снь, гла́съ д҃: Бл҃гослове́нъ є҆сѝ,  гдⷭ҇и бж҃е ѻ҆тє́цъ на́шихъ, и҆ хва́льно и҆ просла́влено  и҆́мѧ твоѐ во вѣ́ки. А҆пⷭ҇лъ днѐ, И҆ ѻ҆тцє́въ, ко  є҆вре́ємъ, зача́ло тл҃д. А҆ллилꙋ́їа, гла́са. И҆  ѻ҆тцє́въ, гла́съ а҃: Бг҃ъ богѡ́въ гдⷭ҇ь гл҃го́ла:  Сті́хъ: Собери́те є҆мꙋ̀ прпⷣбныѧ є҆гѡ̀.  Є҆ѵⷢ҇лїе днѐ: И҆ ѻ҆тцє́въ, і҆ѡа́нна, зача́ло н҃ѕ.  Прича́стенъ: Хвали́те гдⷭ҇а съ небе́съ: И҆  ѻ҆тцє́въ: Ра́дꙋйтесѧ, пра́веднїи ѡ҆ гдⷭ҇ѣ: 


(с. 325) 
Мѣ́сѧца тогѡ́же въ з҃ї-й де́нь. 
Ст҃ы́ѧ великомꙋ́ченицы марі́ны. 
На Гдⷭ҇и, воззва́хъ, стїхи̑ры на ѕ҃, гла́съ и҃.  Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ превознесе́ннꙋю  горды́ню, ꙳ зе́млю и҆ мо́ре потреби́ти ре́кшаго, къ  землѝ смири́ла є҆́сть, ꙳ млада̀ ѻ҆трокови́ца и҆  всенепоро́чнаѧ, ꙳ кова̑рствїѧ є҆гѡ̀ побѣди́вши. ꙳ ѽ  си́лы крⷭ҇та̀ и҆ благода́ти! ꙳ ꙗ҆́же на́мъ всю̀ ꙳  оу҆твердѝ ꙗ҆́вѣ не́мощь. 
Мꙋ́ченице марі́но прехва́льнаѧ, ꙳ ни мꙋче́нїѧ тѧ̀  ѻ҆́гнь, ꙳ ни пи́щи наслажде́нїе, ꙳ ни мїрскі́ѧ ра́дѡсти,  ꙳ ни красота̀ ю҆́ности, ꙳ ꙗ҆́же ко хрⷭ҇тꙋ̀ любвѐ  ѿлꙋчѝ, ꙳ жела́ющꙋю красоты̀, ю҆́же па́че оу҆ма̀, ꙳  честна́гѡ жениха̀ твоегѡ̀ полꙋчи́ти, ꙳ є҆ѧ́же  сподо́биласѧ є҆сѝ, бг҃облаже́ннаѧ. 
Мꙋ́ченице марі́но всесла́внаѧ, ꙳ въ нбⷭ҇ныхъ  ѻ҆би́телехъ всели́вшисѧ досто́йнѡ, ꙳ съ дѣви́ческими  чи́нми, ꙳ и҆ мч҃никъ во́инствы, ꙳ творѧ́щихъ вѣ́рою  па́мѧть твою̀, ꙳ и҆ пристꙋпа́ющихъ вѣ́рнѡ покро́вꙋ  твоемꙋ̀, ꙳ спаса́й моли́твами твои́ми: ꙳ и҆ согрѣше́нїй  ѡ҆ставле́нїе оу҆ бг҃а и҆спросѝ, и҆ и҆збавле́нїе, ꙳ и҆  ве́лїю ми́лость. 
Сла́ва, гла́съ в҃: 
Во гра́дѣ бг҃а на́шегѡ, въ горѣ̀ ст҃ѣ́й є҆гѡ̀,  тꙋ̀ всели́сѧ ст҃а́ѧ, свѣщꙋ̀ неꙋгаси́мꙋ соблю́дши,  оу҆слы́шимъ дѣ́выѧ похвалꙋ̀. ѽ дѣ́вство, цр҃кви  бж҃їѧ, ѽ дѣ́вство, мч҃никѡмъ сла́ва! ѽ дѣ́вство,  а҆́гг҃лѡмъ соприча́стниче! (с. 326) 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀, і҆и҃се, пригвожде́на зрѧ́щи  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ  и҆ просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю,  и҆̀же бжⷭ҇твєнныѧ стра̑сти твоѧ̑ сла́вѧщыѧ. 
На стїхо́внѣ ѻ҆ктѡ́иха. Сла́ва, гла́съ в҃: 
Во гла́сѣ ра́дованїѧ, и҆ во ѱалмѣ́хъ  восклица́нїѧ, воспои́мъ марі́нꙋ мꙋ́ченицꙋ: ꙗ҆́кѡ  низложѝ на зе́млю і҆́дѡльскꙋю пре́лесть, и҆  сопроти́внаго врага̀ мꙋ́жески подъ но́зѣ своѝ подложѝ.  тѣ́мже и҆ сконча́вшисѧ на нб҃са̀ возлетѣ̀, на главѣ̀  вѣне́цъ носѧ́щи и҆ взыва́ющи: тебѐ, женишѐ мо́й,  жела́ю, и҆ жела́нїѧ любо́вь и҆мꙋ́щи, за тѧ̀ пло́ть мою̀  ѻ҆гню̀ преда́хъ, да вселю́сѧ оу҆́бѡ въ вѣ̑чныѧ твоѧ̑  ѻ҆би́тєли, и҆дѣ́же є҆́сть веселѧ́щихсѧ жили́ще. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀  а҆́гнца, на заколе́нїе ꙗ҆́кѡ чл҃вѣ́ка во́лею влеко́ма,  пла́чꙋщи гл҃го́лаше: безча́дствовати мѧ̀ ны́нѣ тщи́шисѧ,  хрⷭ҇тѐ, ро́ждшꙋю тѧ̀, что̀ сїѐ сотвори́лъ є҆сѝ,  и҆зба́вителю всѧ́ческихъ; ѻ҆ба́че воспѣва́ю и҆ сла́влю  твою̀, ю҆́же па́че оу҆ма̀ и҆ сло́ва, кра́йнюю бл҃гость,  чл҃вѣколю́бче. 
Тропа́рь, гла́съ д҃: 
А҆́гница твоѧ̀, і҆и҃се, марі́на зове́тъ ве́лїимъ  гла́сомъ: тебѐ, женишѐ мо́й, люблю̀, и҆ тебѐ и҆́щꙋщи  страда́льчествꙋю, и҆ сраспина́юсѧ и҆ спогреба́юсѧ  креще́нїю твоемꙋ̀, и҆ страждꙋ̀ тебє̀ ра́ди, ꙗ҆́кѡ да  црⷭ҇твꙋю въ тебѣ̀, и҆ оу҆мира́ю за тѧ̀, да и҆ живꙋ̀ съ  тобо́ю: но ꙗ҆́кѡ же́ртвꙋ непоро́чнꙋю прїими́ мѧ, съ  любо́вїю поже́ршꙋюсѧ тебѣ̀: тоѧ̀ моли́твами, ꙗ҆́кѡ  ми́лостивъ спасѝ дꙋ́шы на́шѧ. (с. 327) 
На оу҆́трени канѡ́на ѻ҆́ба ѻ҆ктѡ́иха безъ  мч҃никѡвъ, и҆ ст҃ы́ѧ на ѕ҃, є҆гѡ́же краегране́сїе: 
Хрⷭ҇то́вꙋ дѣ́вꙋ мꙋ́ченицꙋ невѣ́стꙋ пѣ́сньми  пою̀: 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Ликꙋ́ющи, мч҃нице, ѡ҆ бз҃ѣ, и҆ лꙋча́ми  и҆сполнѧ́ема ѿ негѡ̀, зарю̀ мнѣ̀ пода́ждь свѣтоно́снꙋ  твои́ми моли́твами, до́браѧ дѣ́во. 
Текꙋ́щихъ и҆ нестоѧ́тельное и҆ тлѣ́нное, мꙋ́дрымъ  оу҆мо́мъ ѡ҆бложе́на, мꙋ́ченице хрⷭ҇то́ва, презрѣ́ла  є҆сѝ разꙋ́мнѡ: и҆ пра́ведныхъ сподо́биласѧ є҆сѝ  вы́шнїѧ свѣ́тлости. 
Ра́бски прихождꙋ̀ къ тебѣ̀, честна́ѧ, твои́ми  мольба́ми жите́йскихъ мѧ̀ бѣ́дъ спасѝ, мꙋ́ченице  страстоно́сице, и҆ страсте́й мои́хъ оу҆тишѝ смꙋще́нїе. 
Мꙋ́дростїю и҆ бл҃года́тїю просвѣ́щсѧ оу҆́мъ  тво́й, марі́но, мꙋчи́телей преще́нїѧ не оу҆страши́ласѧ  є҆сѝ, мч҃нице сп҃сова, бжⷭ҇твенною си́лою  оу҆крѣпѧ́ема. 
Бг҃оро́диченъ: 
Стезю̀ показа́ла є҆сѝ жи́зни, жи́знь сꙋ́щꙋю  заче́нши, и҆ пло́тски ро́ждши сїю̀, бг҃ома́ти, и҆ оу҆́зы  смє́ртныѧ расто́ргла є҆сѝ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́кѡ гдⷭ҇ь, и҆ нѣ́сть  пра́веденъ ꙗ҆́кѡ бг҃ъ на́шъ, є҆го́же пое́тъ всѧ̀  тва́рь: нѣ́сть пра́веденъ па́че тебє̀, гдⷭ҇и. 
Ни ѻ҆́гнь, нижѐ ра̑ны, ни ме́чное сѣче́нїе, ни  мꙋчи́телей сꙋровство̀, ни сме́рть же, ни ѕвѣре́й  свирѣ́пство, бжⷭ҇твенныѧ ѿлꙋчи́ тѧ любвѐ,  прехва́льнаѧ. 
Была̀ є҆сѝ непоколеби́мь и҆ непреклони́мь, во  вре́мѧ ѡ҆бстоѧ́нїѧ, сто́лпъ, всесла́внаѧ: благоче́стїѧ  ѡ҆снова́нїе положе́но вѣ́ры на ка́мени, преблаже́ннаѧ. 
Дѣ́ва въ мꙋ́ченицахъ была̀ є҆сѝ, въ дѣ́вахъ  (с. 328) непобѣди́ма мꙋ́ченица была̀ є҆сѝ ты̀, хрⷭ҇тꙋ̀  оу҆невѣ́стившисѧ, сꙋгꙋ́бъ тебѣ̀ подаю́щꙋ вѣне́цъ,  всенепоро́чнаѧ. 
Ст҃ы́хъ крове́й твои́хъ, до́браѧ дѣ́во, то́ки  и҆злива́емы всю̀ оу҆гаси́ша і҆́дѡльскꙋю ле́сть: и҆  собо́ръ привела̀ є҆сѝ мꙋ́чєникъ женихꙋ̀ твоемꙋ̀. 
Бг҃оро́диченъ: 
Оу҆крѣ́пльшесѧ бл҃года́тїю, бцⷣꙋ тѧ̀  є҆диномꙋ́дреннѡ сла́вимъ, пло́ть бы́вшаго, є҆́же бы́ти  всѣ̑мъ даю́щаго родила̀ є҆сѝ, и҆ мі́ръ ѡ҆бнови́ла  є҆сѝ. 
Сѣда́ленъ, гла́съ д҃: Подо́бенъ: Ско́рѡ  предварѝ: 
Наста̀ празднолю́бцы свѣ́тло торжество̀, па́мѧть  сла́вныѧ страстоно́сицы хрⷭ҇то́вы, веселѧ́щи всѧ́чєскаѧ,  сїѧ́ющи зарѧ́ми чꙋде́съ въ мі́рѣ, носѧ́щи человѣ́кѡмъ  непреста́ннꙋю бл҃года́ть: тоѧ̀ моли́твами, хрⷭ҇тѐ,  спасѝ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀  пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи  вѣща́ше: что̀ но́вое и҆ стра́нное сїѐ чꙋ́до, сн҃е мо́й;  ка́кѡ жи́знь всѣ́хъ вкꙋша́еши сме́рти, ѡ҆живи́ти  мє́ртвыѧ хотѧ̀, ꙗ҆́кѡ милосе́рдъ; 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Бг҃олѣ́пно бы́сть вои́стиннꙋ житїѐ твоѐ,  а҆́гг҃лѡмъ ꙗ҆ви́сѧ любе́зно, де́мѡнскомꙋ же во́инствꙋ,  и҆ слꙋга́мъ и҆́хъ (с. 329) свирѣ́пствꙋ непристꙋ́пно  показа́сѧ. хрⷭ҇тꙋ́ бо вопїѧ́ла є҆сѝ: си́лѣ твое́й  сла́ва, чл҃вѣколю́бче. 
На землѝ подвиза́вшисѧ, всебога́таѧ, и҆  вре́менныѧ болѣ̑зни претерпѣ́вши, на нб҃сѣ́хъ ны́нѣ  воздаѧ̑нїѧ ѿ влⷣки прїе́млеши, мꙋ́ченице  непобѣди́маѧ, во вѣ́ки безконє́чныѧ, со а҆́гг҃лы  вопїю́щи: си́лѣ твое́й сла́ва, чл҃вѣколю́бче. 
Ны́нѣ ѡ҆ тебѣ̀ ра́дꙋетсѧ дѣви́ческїй ли́къ,  ны́нѣ мꙋ́чєникъ собо́ръ весели́тсѧ, ны́нѣ и҆  мно́жество благочести́выхъ собра́вшесѧ ликꙋ́ютъ  ра́дꙋющесѧ, влⷣцѣ вопїю́ще гла́сы немо́лчными: си́лѣ  твое́й сла́ва, чл҃вѣколю́бче. 
Всѧ̀ добра̀ є҆сѝ, дѣ́во и҆ нескве́рнаѧ,  ꙗ҆ви́ласѧ є҆сѝ невѣ́ста всенепоро́чнаѧ, дꙋша́мъ  добро́ты рачи́тельна, мꙋчи́тельными разжже́нїи,  всеблаже́ннаѧ, ꙗ҆ви́ласѧ є҆сѝ свѣтлѣ́йши, хрⷭ҇тꙋ̀  пою́щи: си́лѣ твое́й сла́ва, чл҃вѣколю́бче. 
Бг҃оро́диченъ: 
Є҆ди́на чиста̀ и҆ по ржⷭ҇твѣ̀ пребыла̀ є҆сѝ:  ты́ бо є҆ди́на, сло́во ѵ҆поста́сное ѻ҆ц҃ꙋ̀  сопресто́льна сн҃а, и҆зъ тебє̀ воплоще́нна родила̀  є҆сѝ, бг҃оневѣ́сто, и҆ но́сиши на рꙋкꙋ̀ невмѣсти́маго  всѣ́ми, и҆ всѧ̑ концы̀ содержа́щаго. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ, пꙋти̑ моѧ̑ напра́ви, молю́сѧ. 
На сꙋди́щи страда́лєцъ тече́нїе крѣ́пкѡ,  ѻ҆трокови́це, прешла̀ є҆сѝ. бжⷭ҇твенное бо жела́нїе  же́нскꙋю не́мощь оу҆крѣпѝ, проѧвле́ннѡ показꙋ́ѧ,  промышле́нїемъ страда́нїѧ,  самодержа́вна мꙋ́ченица сꙋ́щи. 
Ка̑пли твои́хъ крове́й, мꙋ́ченице, и҆ска́пающе,  багрѧни́цꙋ многоцѣ́ннꙋ, и҆ нетлѣ́ннагѡ весе́лїѧ ри́зꙋ  и҆стка́ша: є҆́юже ны́нѣ бг҃омꙋ́драѧ на нб҃сѣ́хъ  ѡ҆дѣ́ѧна, оу҆́мнѡ женихꙋ̀ предстои́ши. (с. 330) 
Оу҆́зами моли́твъ твои́хъ, ѻ҆трокови́це,  велехва́льнаго ѕмі́ѧ свѧза́вши, горды́ню пе́рвѣе  превознесе́ннꙋю къ землѝ смири́ла є҆сѝ: и҆спо́лнити бо  вѣ́сть ꙗ҆́кѡ бл҃гъ всевѣ́децъ, тогѡ̀ боѧ́щихсѧ во́лю. 
Превозноси́мыѧ тѧ̀ сла́вы бжⷭ҇твенными вѣнцы̀  вои́стиннꙋ оу҆красѝ жени́хъ сло́во, є҆гѡ̀ ра́ди  страда́вшꙋю ѡ҆божа́ѧ, и҆ ѻ҆гнѧ̀ пла́мень, и҆ бїе́нїѧ  ра́нъ терпѣли́внѡ претерпѣ́вшꙋю, сла́внаѧ. 
Бг҃оро́диченъ: 
Ѡ҆чища́емо зрѧ́ще дѣ́вства твоегѡ̀ ржⷭ҇тво́мъ,  всенепоро́чнаѧ, земны́хъ є҆стество̀ ѿ пе́рвыѧ клѧ́твы,  сла́вимъ и҆зъ тебє̀ рожде́ннаго, є҆диноча́даго за  милосе́рдїе. є҆го́же молѝ, дв҃о, спастѝ на́съ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Возложе́на хрⷭ҇тꙋ̀ ꙗ҆ви́ласѧ є҆сѝ добра̀ и҆  нескве́рна, и҆ ꙗ҆́кѡ и҆сто́чникъ чи́стъ и҆ вертогра́дъ  многопло́денъ, марі́но всесла́внаѧ, и҆ бли́жнѧѧ  невѣ́сто, и҆ ра́й неѡкра́домъ. 
Ѻ҆трокови́ца всеблаголѣ́пна въ слѣ́дъ тебє̀  послѣ́дова, текꙋ́щи ко благово́нїю мѵ́ра твоегѡ̀,  влⷣко, пречⷭ҇тѣй стрⷭ҇ти твое́й терпѣ́нїемъ  подо́бѧщисѧ и҆ пречестнѣ́й. 
Претерпѣ́ла є҆сѝ мꙋ́жески по́двиги, мꙋ́ченице  многострада́льнаѧ, и҆ пе́рвѣе оу҆мовре́днѡ вельмѝ  хва́лѧщагосѧ съ шꙋ́момъ погꙋби́ла є҆сѝ крⷭ҇тною си́лою,  ѽ марі́но господоимени́таѧ! 
Бг҃оро́диченъ: 
Марі́е, чⷭ҇тый и҆ пречⷭ҇тый сосꙋ́де всѣ́хъ  содѣ́телѧ, дꙋшѝ ѡ҆чисти́лище пода́ждь мѝ сле́зы, и҆  оу҆слы́ши мольбꙋ̀ мою̀, всенепоро́чнаѧ. 
Конда́къ, гла́съ г҃. Подо́бенъ: Дв҃а дне́сь: 
Дѣ́вства добро́тами преиспещре́на, дѣ́во,  нетлѣ́нными вѣнцы̑ вѣнча́ласѧ є҆сѝ, марі́но:  кровьми́ же мꙋ́ченичества (с. 331) ѡ҆багре́на, чꙋдесы̀  просвѣти́вшисѧ и҆сцѣле́нїй, благоче́стнѡ, мꙋ́ченице,  прїѧ́ла є҆сѝ по́честь побѣ́ды твоегѡ̀ страда́нїѧ. 
І҆́косъ: 
Женихꙋ̀ хрⷭ҇тꙋ̀ раче́нїемъ се́рдца твоегѡ̀ ѿ  младе́нства честна́ѧ разже́гшисѧ потекла̀ є҆сѝ, ꙗ҆́кѡ  є҆ле́нь жа́ждꙋщи и҆сто́чникѡмъ приснотекꙋ́щымъ,  дѣвомꙋ́ченица, страда́нїемъ же тебѐ самꙋ́ю соблю́дши,  въ нетлѣ́нномъ сꙋ́щнѡ зижди́телѧ твоегѡ̀, невѣ́сто  благосла́внаѧ, въ черто́зѣ дости́гла є҆сѝ,  оу҆кра́шена и҆ оу҆пещре́на: вѣнцено́сица  побѣди́тельнаѧ, свѣщено́сица благоцвѣтꙋ́щаѧ,  нетлѣ́ннаго невѣ́стника полꙋчи́вши и҆ прїе́мши ꙗ҆́кѡ  зла́то, по́честь побѣ́ды твоегѡ̀ страда́нїѧ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Свѣ́тъ непристꙋ́пный, марі́но, просвѣтѝ  досто́йнѡ дꙋ́шꙋ твою̀, и҆ свѣща́ми свѣ́тлыми ѡ҆зарѝ  пою́щыѧ: бл҃гослове́нъ є҆сѝ, гдⷭ҇и бж҃е во вѣ́ки. 
Взѧ́тсѧ къ бжⷭ҇твеннѣй вои́стиннꙋ высотѣ̀,  высо́къ бо ты̀ стѧжа́ла є҆сѝ ра́зꙋмъ, и҆ въ черто́гъ  свѣ́телъ всели́ласѧ є҆сѝ, вопїю́щи: бл҃гослове́нъ  є҆сѝ, гдⷭ҇и бж҃е во вѣ́ки. 
Невѣ́ста бли́жнѧѧ влⷣцѣ показа́ласѧ є҆сѝ,  марі́но бг҃оно́снаѧ, и҆ ꙗ҆́кѡ мꙋ́ченица непобѣди́ма  томꙋ̀ зове́ши: бл҃гослове́нъ є҆сѝ, гдⷭ҇и бж҃е во  вѣ́ки. 
Бг҃оро́диченъ: 
Кнѧ́зь не ктомꙋ̀ ѿ і҆ꙋ́ды ѡ҆скꙋдѣ̀, и҆зъ тебє́  бо влⷣка, ꙗ҆зы́кѡвъ наде́жда, возсїѧ̀ несказа́ннѡ:  бл҃гослове́нъ, пречⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
Мꙋсїкі̑йскимъ ѻ҆рга́нѡмъ согласꙋ́ющымъ, и҆  лю́демъ безчи́слєннымъ покланѧ́ющымсѧ ѻ҆́бразꙋ въ  деи́рѣ, трѝ ѻ҆́троцы не повинꙋ́вшесѧ, гдⷭ҇а  воспѣва́хꙋ, и҆ славосло́вѧхꙋ во всѧ̑ вѣ́ки. (с. 332) 
Тве́рдъ нра́въ стѧжа́вши, тве́рдѡ страда̑нїѧ  терпѧ́ше, и҆ вѣнцы̑ побѣ́дными вѣнча́сѧ пою́щи: гдⷭ҇а  по́йте, и҆ превозноси́те є҆го̀ во вѣ́ки. 
Та́йный, марі́но, тебѣ̀ черто́гъ, дꙋ́шъ жени́хъ  бг҃ъ сло́во, оу҆гото́ва на нб҃сѣ́хъ, є҆го́же ви́дѧщи  зове́ши: гдⷭ҇а по́йте, и҆ превозноси́те є҆го̀ во вѣ́ки. 
Добродѣ́тельми разли́чными оу҆кра́шена, дарѡ́въ  мно́жайшихъ сподо́бисѧ, кра́йнее жела́нїй зрѧ́щи, и҆  вопїю́щи: гдⷭ҇а по́йте, и҆ превозноси́те є҆го̀ во  вѣ́ки. 
Спасе́нїѧ ꙗ҆ви́ласѧ є҆сѝ, страстоте́рпице,  мнѡ́гимъ вина̀, и҆ мꙋ́чєникъ собо́ры хрⷭ҇тꙋ̀ привела̀  є҆сѝ, согла́снѡ вопїю́щи: гдⷭ҇а по́йте, и҆  превозноси́те є҆го̀ во вѣ́ки. 
Бг҃оро́диченъ: 
Ѡ҆чище́нїе на́мъ, бг҃ороди́тельнице, тобо́ю  даде́сѧ: ты́ бо є҆ди́на ѿдала̀ є҆сѝ до́лгъ, всѣ́хъ  заче́нши гдⷭ҇а, дв҃о: є҆го́же превозно́симъ во вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти ѿ дв҃и́ческагѡ чре́ва бы́въ чл҃вѣ́къ. тѣ́мже  пречи́стꙋю бцⷣꙋ вѣ́рнїи велича́емъ. 
Марі́но мꙋ́ченице хрⷭ҇то́ва, жи́знь вѣ́чнꙋю и҆  неги́бнꙋщꙋю въ ра́йстѣй пи́щи прилѣ́жнѡ вои́стиннꙋ  ѡ҆б̾ѧ́ла є҆сѝ: ѡ҆браща́ющеесѧ бо безъ вре́да ѻ҆рꙋ́жїе  преминꙋ́ла є҆сѝ, мꙋ́ченическими кровьмѝ сїѧ́ющи  и҆здале́ча, до́браѧ дв҃о. 
Попалѝ всеве́щнꙋю и҆ любомїрскꙋ́ю, дв҃о, мы́сль,  жела́нїе бжⷭ҇твенное, и҆ твердѣ́йшꙋ показа̀ мꙋ́ченицꙋ,  дѣ́вственными сїѧ́ньми, пе́рвѣе сїѧ́ющꙋю, марі́но  всемꙋ́драѧ. тѣ́мже вси́ тѧ вѣ́рнїи оу҆блажа́емъ. 
Разрѣши́ ми, невѣ́сто и҆збра́ннаѧ, согрѣше́нїй  плени̑цы моли́твами твои́ми, и҆ рꙋкописа́нїе грѣхо́вное  расто́ргни, мꙋ́ченице, предстоѧ́щи благолѣ́пнѡ хрⷭ҇тꙋ̀  женихꙋ̀ твоемꙋ̀ всеще́дромꙋ, и҆ страсте́й мои́хъ мглꙋ̀  разорѝ. (с. 333) 
Преста̀ шата́нїе лю́тое льсти́вагѡ, се́ бо  ѻ҆трокови́ца забыва́ющи же́нское є҆стество̀ пострада̀,  и҆ на него̀ свѣ́тлѡ побѣ́дꙋ взе́мши, и҆ ны́нѣ  прама́тернее назда̀ ꙗ҆́вѣ паде́нїе. 
Бг҃оро́диченъ: 
Зрѣ́лꙋ пожина́ю жи́знь, невреди́мь дре́вомъ  ра́зꙋма: ты́ бо, прест҃а́ѧ, жи́зни дре́во хрⷭ҇та̀  прозѧбла̀ є҆сѝ, вхо́ды жи́зни всѣ̑мъ показа́вшаго.  тѣ́мже тѧ̀, всечⷭ҇таѧ, благоче́стнѡ бцⷣꙋ  проповѣ́даемъ. 
Свѣти́ленъ. Подо́бенъ: Жєны̀ оу҆слы́шите: 
Оу҆крѣ́пльшисѧ, до́браѧ дѣ́во, крⷭ҇то́мъ гдⷭ҇а  твоегѡ̀, мꙋчи́телей погꙋби́ла є҆сѝ горды́ню,  пострада́вши, мч҃нице, мꙋ́жески, и҆ ѿ хрⷭ҇та̀ прїѧ́ла  є҆сѝ по́чєсти побѣ́ды, всемꙋ́драѧ марі́но,  господоимени́таѧ, ѡ҆ на́съ молѧ́щи, тѧ̀ почита́ющихъ  любо́вїю. 
Бг҃оро́диченъ: 
Стоѧ́ще ѻ҆́крестъ тебє̀ дѣ̑вы бг҃омꙋ́дрыѧ,  бг҃ороди́тельнице марі́е, ꙗ҆́кѡ цр҃и́цѣ ро́да, твоемꙋ̀  сн҃ꙋ приведо́шасѧ, женихолѣ́пнѡ, пречⷭ҇таѧ, ꙗ҆́кѡ цр҃ю̀  всѧ́ческихъ: є҆го́же, мт҃и дв҃о ѻ҆трокови́це, ѡ҆ на́съ  оу҆молѝ. 
На стїхо́внѣ ѻ҆ктѡ́иха. Сла́ва, гла́съ а҃: 
Ꙗ҆́кѡ на ка́мени тве́рдѣ и҆сповѣ́данїѧ бж҃їѧ  оу҆тве́рждшисѧ, марі́но прехва́льнаѧ, оу҆бі́йцꙋ врага̀  въ про́пасть потопи́ла є҆сѝ, и҆ вѣне́цъ побѣ́дный  досто́йнѡ прїѧ́ла є҆сѝ. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Подо́бенъ: Всехва́льнїи мꙋ́чєницы: 
Своего̀ а҆́гнца, ꙳ а҆́гница и҆ непоро́чнаѧ  влⷣчца, ꙳ на крⷭ҇тѣ̀ ꙗ҆́кѡ ви́дѣ зра́ка не и҆мꙋ́ща, ꙳  нижѐ добро́ты, ꙳ оу҆вы̀ мнѣ̀, рыда́ющи гл҃го́лаше: ꙳  гдѣ̀ добро́та твоѧ̀ за́йде, сладча́йшїй; ꙳ гдѣ̀  благолѣ́пїе; ꙳ гдѣ̀ благода́ть блиста́ющаѧ ꙳ ѻ҆́браза  твоегѡ̀, ꙳ сн҃е мо́й любе́знѣйшїй; 
На лїтꙋргі́и: Бл҃жє́нна ѻ҆ктѡ́иха, на д҃: И҆  ст҃ы́ѧ пѣ́снь г҃, на д҃. Прокі́менъ, гла́съ д҃:  Ди́венъ бг҃ъ во ст҃ы́хъ свои́хъ, бг҃ъ (с. 334)  і҆и҃левъ. Сті́хъ: Въ цр҃квахъ благослови́те бг҃а,  гдⷭ҇а ѿ и҆стѡ́чникъ і҆и҃левыхъ. А҆пⷭ҇лъ къ  корі́нѳѧнѡмъ зача́ло рп҃а. А҆ллилꙋ́їа, гла́съ а҃.  Терпѧ̀ потерпѣ́хъ гдⷭ҇а, и҆ внѧ́тъ мѝ. Є҆ѵⷢ҇лїе  лꙋкѝ, зача́ло л҃г. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 


(с. 334) 
Мѣ́сѧца тогѡ́же въ и҃ї-й де́нь. 
Ст҃а́гѡ мꙋ́ченика ѵ҆акі́нѳа, и҆́же во  а҆мастрі́дѣ: 
И҆ ст҃а́гѡ мꙋ́ченика є҆мїлїа́на. 
Стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Є҆́ллинскаѧ слꙋжє́нїѧ, ꙳ ꙗ҆́коже пра́хъ  и҆стни́лъ є҆сѝ, ꙳ и҆ себѐ возста́вилъ є҆сѝ сто́лпъ  ѡ҆дꙋшевле́нъ бг҃оразꙋ́мїѧ, ꙳ благода́тїю хрⷭ҇та̀ бг҃а  на́шегѡ, ꙳ мꙋ́чениче є҆мїлїа́не: ꙳ и҆ хра́мъ свѧще́нїѧ,  ꙳ и҆ недви́жимо благоче́стїѧ ѡ҆снова́нїе, ꙳ чтꙋ́щымъ  дѡ́блїѧ твоѧ̑ по́двиги ꙳ бг҃омꙋ́дреннѡ, пребога́те. 
И҆ ѻ҆гне́мъ снѣда́емь, ꙳ и҆ ра́нами  оу҆ѧзвлѧ́емь, ꙳ и҆ въ темни́цахъ, сла́вне, затворѧ́емь,  ꙳ и҆ многоѻбра́знѡ ѡ҆скорблѧ́емь, ꙳ и҆стꙋка̑ннымъ не  поже́рлъ є҆сѝ, ꙳ ни ѿве́рглсѧ є҆сѝ хрⷭ҇та̀, ꙳ но  непобѣди́мь пребы́лъ є҆сѝ. ꙳ тѣ́мже подоба́етъ тебѣ̀  побѣ́ды вѣне́цъ влⷣка, ꙳ ꙗ҆́коже до́бръ  подвигополо́жникъ, ꙳ ꙗ҆́кѡ цр҃ь неизмѣ́нный. 
Ѿ крове́й твои́хъ ꙳ багрѧни́цꙋ ѡ҆мочи́лъ є҆сѝ,  ꙳ въ ню́же ѡ҆дѣ́ѧвсѧ, ꙳ вше́лъ є҆сѝ въ црⷭ҇твїѧ,  сла́вне, ꙳ вы̑шнѧѧ ра́дꙋѧсѧ, ꙳ и҆ бг҃ꙋ всѣ́хъ цр҃ю̀ во  вѣ́ки предстои́ши, ꙳ просѧ̀ чтꙋ́щымъ тѧ̀ вѣ́рою ꙳ ми́ра  и҆ здра́вїѧ ꙳ и҆ ско́рагѡ ѿ лю̑тъ и҆збавле́нїѧ. 
Сла́ва, и҆ ны́нѣ, бг҃оро́диченъ, гла́съ и҆  подо́бенъ то́йже: 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ (с. 335) ꙗ҆́же ка́плю ро́ждшаѧ хрⷭ҇та̀  неизче́тнѡ, ꙳ безмѣ̑рнаѧ беззакѡ́нїѧ человѣ́кѡвъ,  щедро́тами и҆змы́вшꙋю, ꙳ и҆зсꙋшѝ и҆сто́чникъ страсте́й  мои́хъ, и҆ пото́ка мѧ̀ сподо́би ꙳ пи́щи живы́ѧ при́снѡ, ꙳  моли́твами твои́ми. 
Крⷭ҇тобг҃оро́диченъ, подо́бенъ то́йже: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне, ꙳ сїѧ̑ тѝ  невѣ́рный собо́ръ воздадѐ беззако́нный, ꙳ и҆́же  мно́гихъ твои́хъ чꙋде́съ наслади́выйсѧ; ꙳ но сла́ва  неизглаго́ланномꙋ ꙳ соше́ствїю твоемꙋ̀, влⷣко. 
Тропа́рь, гла́съ д҃: 
Мꙋ́ченикъ тво́й, гдⷭ҇и, є҆мїлїа́нъ во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей  низложѝ, сокрꙋшѝ и҆ де́мѡнѡвъ немощны̑ѧ де́рзѡсти.  тогѡ̀ моли́твами спасѝ дꙋ́шы на́шѧ. 
Канѡ́нъ творе́нїе і҆ѡ́сифово, є҆гѡ́же  краегране́сїе: 
Є҆мїлїа́на мꙋ́ченика пою̀ сла́внѡ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Восхва́лимъ дне́сь надъ всѣ́ми бг҃а на́шего: и҆  сего̀ мч҃ника да восхва́лимъ, пострада́вшаго зако́ннѡ, и҆  побѣ́ды вѣне́цъ взе́мшаго, си́лою дꙋхо́вною. 
Крѣ́постїю ѡ҆дѣ́ѧвсѧ въ на́шꙋ не́мощь  благода́тїю, сла́вне мꙋ́чениче, ѡ҆бле́кшагѡсѧ, ѡ҆бнажи́лъ  є҆сѝ і҆́дѡльскагѡ неможе́нїѧ сꙋ́етное шата́нїе,  бг҃облаже́нне. 
Є҆ди́ницꙋ тричи́сленнꙋю совокꙋплѧ́емꙋ въ то́мже  є҆стествѣ̀, сла́вне, ра́дꙋѧсѧ проповѣ́далъ є҆сѝ, и҆  (с. 336) многобо́жнꙋю разори́лъ є҆сѝ ле́сть,  пострада́въ тве́рдѡ, бг҃облаже́нне. 
Бг҃оро́диченъ: 
Крѣ́пость моѧ̀ и҆ пѣ́нїе, и҆ просвѣще́нїе  се́рдца моегѡ̀ є҆́сть, всенепоро́чнаѧ, хрⷭ҇то́съ гдⷭ҇ь,  є҆го́же родила̀ є҆сѝ, во двою̀ сꙋщєствꙋ̀, во  є҆ди́ной же ѵ҆поста́си разꙋмѣва́ема. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Свѣти́льникъ нога́мъ твои̑мъ бы́сть и҆ свѣ́тъ  стезѧ́мъ твои̑мъ и҆́стиннѡ, зако́нъ бг҃а на́шегѡ, и҆́мже  препѧ́лъ є҆сѝ беззако́ннꙋющихъ стѡпы̀, мч҃нически  оу҆краша́емь. 
Напра́вилъ є҆сѝ оу҆ма̀ твоегѡ̀ шє́ствїѧ къ  бжⷭ҇твеннѣй во́ли, мꙋ́дре, приста́нищꙋ ти́хомꙋ,  многобо́жїѧ мо́рѧ волнꙋ́ющасѧ дꙋхѡ́въ лꙋка́вствїѧ  и҆збѣ́глъ є҆сѝ. 
Є҆мїлїа́на бжⷭ҇твєннымъ страда́нїємъ, и҆  вѣ́рѣ да́же до кончи́ны и҆ мꙋ́жествꙋ, оу҆диви́шасѧ  си̑лы нбⷭ҇ныѧ, ка́кѡ пло́тїю безпло́тнаго смири́въ  низве́рже. 
Бг҃оро́диченъ: 
Зако́нѡвъ є҆стества̀ оу҆таи́вшисѧ,  преесте́ственнымъ ржⷭ҇тво́мъ, дв҃ою по ржⷭ҇твѣ̀, дв҃о  мт҃и, пребыла̀ є҆сѝ: содѣ́телѧ бо всеѧ̀ тва́ри,  чⷭ҇таѧ, родила̀ є҆сѝ. 
Сѣда́ленъ, гла́съ и҃. Подо́бенъ: Премꙋ́дрости: 
Си́лою бжⷭ҇твенною оу҆крѣпи́всѧ, бо́ги  безбо́жныхъ безвѣ́стїю коне́чномꙋ пре́далъ є҆сѝ,  страда́льче до́блественный, и҆ вше́дъ въ сꙋди́лище,  тве́рдѡ страда́нїе строга́нїѧ, и҆ пла́мень мꙋ́жески  претерпѣ́лъ є҆сѝ. тѣ́мже проше́лъ є҆сѝ по́двигъ  бжⷭ҇твенный, побѣ́ды ра́дꙋѧсѧ вѣне́цъ прїѧ́лъ є҆сѝ,  є҆мїлїа́не прехва́льне. молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене (с. 337) ро́ждшꙋю бг҃а пло́тїю, всѝ  оу҆блажа́емъ ро́ди человѣ́честїи: ѻ҆́гнь бо всели́сѧ  въ тѧ̀ бжⷭ҇тва̀, и҆ ꙗ҆́кѡ млⷣнца млеко́мъ пита́еши  зижди́телѧ и҆ гдⷭ҇а. тѣ́мъ а҆́гг҃льскїй и҆  человѣ́ческїй ро́дъ, досто́йнѡ сла́вимъ прест҃о́е  ржⷭ҇тво̀ твоѐ, и҆ согла́снѡ вопїе́мъ тѝ: молѝ хрⷭ҇та̀  бг҃а, согрѣше́нїй ѡ҆ставле́нїе дарова́ти покланѧ́ющымсѧ  вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твенныѧ стра̑сти твоѧ̑. 
Пѣ́снь д҃. І҆рмо́съ: 
Сѣдѧ́й въ сла́вѣ на престо́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Бж҃їе тѧ̀ бжⷭ҇твенное жела́нїе пресла́внѡ  распалѝ: тѣ́мже го́рькихъ ра́нъ ѡ҆пале́нїе претерпѣ́лъ  є҆сѝ, и҆ бо́ги безбо́жныхъ соже́глъ є҆сѝ и҆ дꙋ́шы  вѣ́рныхъ, пребл҃же́нне, ѡ҆роси́лъ є҆сѝ. 
Презрѣ́лъ є҆сѝ вре́мєннаѧ пребыва́ющихъ ра́ди,  и҆ бжⷭ҇твеннѣй любвѝ всю̀ дꙋ́шꙋ твою̀ привѧза́лъ  є҆сѝ: тѣ́мъ нече́ствїѧ держа́вꙋ разори́лъ є҆сѝ,  страстоте́рпче є҆мїлїа́не досточꙋ́дне. 
Є҆ди́но є҆стество̀, є҆ди́нꙋ сла́вꙋ  трисо́лнечнагѡ бж҃ества̀ благоче́стнѡ прославлѧ́ѧ,  є҆мїлїа́не, въ сꙋди́лище ꙗ҆́кѡ во́инъ до́бль вше́лъ  є҆сѝ, и҆ ѕмі́ѧ крѣ́пкаго на зе́млю низложи́лъ є҆сѝ. 
Бг҃оро́диченъ: 
Свѧще́нїѧ тѧ̀ мѣ́сто на́съ ѡ҆свѧ́щшагѡ, прест҃а́ѧ  ѻ҆трокови́це, є҆ди́нꙋ ѡ҆брѣ́тшꙋюсѧ сла́вимъ: є҆ѧ́же  ра́ди на (с. 338) землѝ живꙋ́щїи ѡ҆божи́хомсѧ, и҆ жи́зни  и҆́стинныѧ сподо́бихомсѧ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Ѡ҆кропле́ньми погаси́лъ є҆сѝ свѧще́нныхъ крове́й  твои́хъ, є҆мїлїа́не, ѻ҆́гнь безбо́жїѧ: тѣ́мже и҆  чꙋде́съ и҆сто́чникъ и҆сточи́лъ є҆сѝ, є҆зе́ра  и҆зсꙋша́ющь страсте́й, и҆ недꙋ́ги потоплѧ́ющь, и҆  погрꙋжа́ющь де́мѡны. 
Просте́рта тѧ̀ би́ти ѕлочести́вый повелѣ̀.  тѣ́мже растерза́емꙋ тѣ́лꙋ твоемꙋ̀, и҆ ра́нами  оу҆ѧзвлѧ́емꙋ, оу҆ѧзви́вшагѡсѧ на крⷭ҇тѣ̀ стрⷭ҇ть  воѡбрази́лъ є҆сѝ, страда́льче, блаже́ннꙋю. 
Сы́й и҆спо́лненъ дарѡ́въ дꙋхо́вныхъ, недꙋ́ги  неисцѣ̑льныѧ цѣли́ши болѧ́щихъ, оу҆ставлѧ́еши  ѡ҆пале́нїе, дꙋ́хи ѿгонѧ́еши лꙋка̑выѧ, и҆ всѣ̑мъ въ  печа́лехъ помога́еши, досточꙋ́дне. 
Бг҃оро́диченъ: 
Ѻ҆рꙋ́жїемъ оу҆ѧ́звена мѧ̀ грѣхо́внымъ,  и҆сцѣлѝ дѣ́йственнымъ твои́мъ врачевство́мъ, сп҃са  хрⷭ҇та̀ ро́ждшаѧ, копїе́мъ оу҆ѧ́звеннаго менє̀ ра́ди,  пречⷭ҇таѧ, и҆ пробо́дшаго се́рдце ѕмїи́но. 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Бога́тъ и҆ и҆спо́лненъ бж҃е́ственныѧ сла́вы  мꙋче́нїемъ, бл҃же́нне, бы́лъ є҆сѝ, и҆ со а҆́гг҃лы на  нб҃сѣ́хъ живе́ши, молѝ спасти́сѧ дꙋша́мъ на́шымъ. 
Тѣ́ла ме́ртвеннагѡ ты̀ не пощадѣ́лъ є҆сѝ:  тѣ́мже безсме́ртїе пребыва́ющее наслѣ́довалъ є҆сѝ,  оу҆мертви́всѧ любвѐ ра́ди, сла́вне, стра̑сти  оу҆мертви́вшагѡ. (с. 339) 
Мѵ́ро и҆сцѣле́нїй и҆сточа́етъ, моще́й твои́хъ  ра́ка, пребога́те, до́блїй мꙋ́чениче, и҆ оу҆пражднѧ́етъ  смердѧ́щыѧ всегда̀ человѣ́кѡвъ недꙋ́ги. 
Бг҃оро́диченъ: 
Є҆́ѵа оу҆́бѡ ѡ҆б̾ѧ́тъ ѿ дре́ва пло́дъ  смертоно́сенъ: ты́ же, пречⷭ҇таѧ, жи́зни дре́во породила̀  є҆сѝ, є҆гѡ́же вкꙋ́съ всѧ̑ оу҆мира́ющыѧ ѡ҆живи́лъ  є҆́сть. 
Конда́къ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенною ре́вностїю распалѧ́емь, ѻ҆гнѧ̀  сослꙋжа́щагѡ не оу҆страши́лсѧ є҆сѝ, но возше́дъ  небоѧ́зненнѡ во́лею, возгнѣща́ющимъ ѻ҆гне́мъ  всесожже́гсѧ, и҆ влⷣцѣ ꙗ҆́кѡ же́ртва прине́слсѧ  є҆сѝ, мч҃ниче сла́вне є҆мїлїа́не, хрⷭ҇та̀ бг҃а молѝ,  дарова́ти на́мъ ве́лїю ми́лость. 
Пѣ́снь д҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  бл҃гослове́нъ є҆сѝ. 
Просвѣще́нъ бл҃года́тїю, блаже́нне, бжⷭ҇твеннагѡ  дх҃а, пе́щное запале́нїе проше́лъ є҆сѝ, и҆ пѣ́лъ  є҆сѝ неѡпали́мь: препѣ́тый ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Распалѧ́емь жела́нїемъ, блаже́нне, рачи́телѧ  твоегѡ̀ хрⷭ҇та̀, ѻ҆гнѧ̀ не оу҆жа́слсѧ є҆сѝ, въ не́мже  ѡ҆роша́емь дх҃омъ пѣ́лъ є҆сѝ: препѣ́тый ѻ҆тцє́въ  гдⷭ҇ь и҆ бг҃ъ, бл҃гослове́нъ є҆сѝ. 
Красото́ю страда́нїй оу҆подо́билсѧ є҆сѝ  безплѡ́тнымъ, мꙋ́дре, прекра́сномꙋ хрⷭ҇тꙋ̀ съ ни́ми  предстоѧ̀, пое́ши ра́дꙋѧсѧ: препѣ́тый ѻ҆тцє́въ гдⷭ҇ь  и҆ бг҃ъ, бл҃гослове́нъ є҆сѝ. 
Бг҃оро́диченъ: 
Гдⷭ҇оимени́таѧ бг҃оневѣ́сто, ра́дꙋйсѧ, вѣ́рою  тебѣ̀ зове́мъ: и҆́бо родила̀ є҆сѝ ра́дость  неизглаго́ланнꙋю хрⷭ҇та̀, гдⷭ҇а, є҆мꙋ́же зове́мъ  ѻ҆тцє́въ гдⷭ҇ь и҆ бг҃ъ, бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, (с. 340) тогда̀ оу҆́бѡ  ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте, дѣла̀, и҆  превозноси́те є҆го̀ во всѧ̑ вѣ́ки. 
Разори́въ слꙋжє́нїѧ пре́лести, оу҆́зами вмѣ́стѡ  тебє̀ держи́маго, премꙋ́дре, разрѣши́лъ є҆сѝ, и҆ къ  мꙋче́нїю самохо́тнѣ и҆зда́лсѧ є҆сѝ, вопїѧ̀,  прехва́льне: гдⷭ҇а по́йте дѣла̀, и҆ превозноси́те є҆го̀  во всѧ̑ вѣ́ки. 
Сѐ ѡ҆брѣто́хсѧ не и҆́щꙋщымъ, ни вопроша́ющымъ  ꙗ҆ви́хсѧ, зове́ши, пресла́вне: разꙋмѣ́йте,  беззако́ннїи, ꙗ҆́коже бо а҆́гнѧ неѕло́биво закала́тисѧ  поспѣши́хъ, гдⷭ҇а, вопїѧ̀, благослови́те и҆  превозноси́те є҆го̀ во всѧ̑ вѣ́ки. 
Вели́кїй є҆мїлїа́нъ на трапе́зꙋ на́съ призва̀,  предложи́въ ꙗ҆́кѡ снѣ̑ди своѧ̑ борє́нїѧ, дꙋхо́внѣ  напита́емсѧ, вѣ́рнїи, и҆ воспое́мъ: гдⷭ҇а по́йте дѣла̀,  и҆ превозноси́те є҆го̀ во всѧ̑ вѣ́ки. 
Бг҃оро́диченъ: 
Ка̑пли мнѣ̀ ѡ҆дождѝ ми́лости, и҆сто́чникъ  ми́лости ро́ждшаѧ, и҆ грѣха̀ моегѡ̀ и҆зсꙋшѝ  наводнє́нїѧ, и҆ дꙋшѝ моеѧ̀ оу҆кротѝ свирѣ̑пныѧ  вѡ́лны, дв҃о бцⷣе марі́е, да тѧ̀ сла́влю во всѧ̑ вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Ви́дѣти жела́ѧ бж҃їе неизглаго́ланное весе́лїе и҆  свѣ́тлость, всѧ̑ кра̑снаѧ, ꙗ҆̀же въ житїѝ, оу҆се́рднѡ  преѡби́дѣлъ є҆сѝ, сла́вне, и҆ ра́дꙋѧсѧ мꙋче́нїе  проше́лъ є҆сѝ. тѣ́мже тѧ̀ вѣ́рою оу҆блажа́емъ. 
Ꙗ҆́кѡ заколе́нїе и҆спече́но ѻ҆гне́мъ,  прехва́льне, заколе́номꙋ ꙗ҆́коже ѻ҆вча́ти, къ  бжⷭ҇твеннѣй трапе́зѣ прине́слсѧ є҆сѝ, благово́нїемъ  дх҃а соблюда́емь, и҆ сла́вы и҆́стинныѧ сподоблѧ́емь,  тѣ́мже тѧ̀ любо́вїю оу҆блажа́емъ. 
Дне́сь па́мѧть твоѧ̀ на́мъ возсїѧ̀,  страстоте́рпче, (с. 341) па́че со́лнца, всѣ́хъ веселѧ́щи  сердца̀ вѣ́рныхъ, мы̑сли просвѣща́ющи, и҆ тмꙋ̀  недꙋ́гѡвъ ѿгонѧ́щи: ю҆́же моле́бнѡ пра́зднꙋемъ. 
Пе́рвенецъ и҆збра́нный ли́къ сограждани́на тѧ̀  стѧжа̀, мч҃ницы всѝ съ ни́мъ тѧ̀ зрѧ́ще ликꙋ́юща  ра́дꙋюсѧ. съ ни́миже и҆ на́съ помина́ющихъ тѧ̀ помина́й,  мꙋ́чениче великоимени́те. 
Бг҃оро́диченъ: 
Свѣ́томъ мѧ̀ просвѣтѝ твои́мъ, препѣ́таѧ, во  тмѣ̀ ходѧ́щаго, да́ждь мѝ рꙋ́кꙋ по́мощи, ѻ҆́блаки  дꙋшѝ моеѧ̀ ѿженѝ: страсте́й мои́хъ бꙋ́рю оу҆ти́ши,  ѿча́ѧнныхъ прибѣ́жище. 


(с. 341) 
Мѣ́сѧца тогѡ́же въ ѳ҃ї-й де́нь. 
Прпⷣбныѧ ма́тере на́шеѧ макрі́ны, сестры̀ вели́кагѡ  васі́лїа: 
И҆ прпⷣбнагѡ ѻ҆тца̀ на́шегѡ ді́а. 
Стїхи̑ры ст҃ы́ѧ, гла́съ д҃. Подо́бенъ: Да́лъ  є҆сѝ зна́менїе: 
Нетлѣ́нно соблюла̀ є҆сѝ дѣ́вство и҆  нескве́рно, ꙳ чи́стѡ пожи́вши: ꙳ и҆ бога́тство раздала̀  є҆сѝ, ꙳ хрⷭ҇то́во и҆спо́лнивши законоположе́нїе, ꙳  є҆мꙋ́же послѣ́довала є҆сѝ, ꙳ зе́млю ѡ҆ста́вльши и҆  ꙗ҆̀же на землѝ. ꙳ тѣ́мже тебѣ̀ нбⷭ҇наѧ и҆ не́бо  дарова̀ ꙳ і҆и҃съ чл҃вѣколю́бецъ, ꙳ и҆ сп҃съ дꙋ́шъ  на́шихъ. 
Любомꙋ́дренно дꙋше́вное ꙳ самодви́жимо и҆  безсме́ртно показа́ла є҆сѝ. ꙳ тѣ́мже и҆ потща́ласѧ  є҆сѝ ꙳ не примѣси́тисѧ скве́рнѣ грѣхо́внѣй, ꙳ и҆  чиста̀ ѿ всѧ́кагѡ ка́ла, ꙳ премѣни́тисѧ соꙋ̑зъ  тѣле́сныхъ, ꙳ ни є҆ди́ны скве́рны и҆мꙋ́щи, ни вра́ски,  бг҃опрїѧ́тнаѧ, ꙳ но чиста̀ и҆ всенепоро́чна ꙳ женихꙋ̀  твоемꙋ̀ предста́ти. (с. 342) 
Заре́ю просвѣти́сѧ ꙳ свѣтови́дное твоѐ лицѐ, ꙳  и҆ оу҆ме́рши, прехва́льнаѧ, ꙳ хрⷭ҇тꙋ́ тѧ просла́вльшꙋ, ꙳  ꙗ҆́кѡ свою̀ дѣ́вꙋ бг҃ови́днꙋ, ꙳ ꙗ҆́кѡ ми́лостивꙋ и҆  ꙗ҆́снꙋ, ꙳ ꙗ҆́кѡ страда́тельнꙋ же и҆ бг҃оглаго́ливꙋ: ꙳  жи́знь бо равноа́гг҃льнꙋ на землѝ пожи́вши, ꙳ бг҃ꙋ  оу҆годи́ла є҆сѝ житїѧ̀ свѣ́тлостїю. 
И҆́ны стїхи̑ры прпⷣбнагѡ, гла́съ то́йже. Подо́бенъ:  Ꙗ҆́кѡ до́блѧ: 
Ꙗ҆́кѡ ѕвѣздꙋ̀ всемі́рнꙋ, ꙳ мы́сленнѡ возсїѧ́вши  ꙳ на церко́внѣй тве́рди, ꙳ восхвалѧ́емъ тѧ̀, бл҃же́нне,  ꙳ бжⷭ҇твенными твои́ми сїѧ́нїи просвѣща́еми при́снѡ, ꙳  и҆ дꙋше́ю и҆ оу҆мо́мъ, ꙳ чтꙋ́щїи тво́й свѣтоно́сный  де́нь моле́бнѡ, свѧще́нне чꙋдоно́сне, ꙳ мона́шествꙋющихъ  оу҆добре́нїе. 
Ꙗ҆́коже вторы́й а҆арѡ́нъ ꙳ жезла̀ прозѧбе́нїемъ ꙳  бжⷭ҇твенно ѡ҆свѧще́нїе, ѻ҆́ч҃е, бы́лъ є҆сѝ, ꙗ҆́коже  мѡѷсе́й во́дꙋ, прпⷣбне, ꙳ и҆зъ ка́мене и҆зве́лъ є҆сѝ,  ꙳ ꙗ҆́коже и҆лїа̀ мертвеца̀ моли́твою твое́ю воздви́глъ  є҆сѝ, ꙳ оу҆дивлѧ́емь вели́кими чꙋдесы̀, ꙳ и҆  бжⷭ҇твенными просвѣща́емь благозва́нїи, ꙳ ді́е  бг҃омꙋ́дре пребога́те. 
Дꙋхо́вное сїѧ́нїе, ꙳ проѧвле́нно прїе́мъ, ꙳  лꙋка́вствїѧ дꙋ́хи ѿгна́лъ є҆сѝ, ꙳ и҆ свѧще́нно  попече́нїе дꙋша́мъ оу҆стро́илъ є҆сѝ: ꙳ въ не́мже  спаса́ютсѧ мно́жєства всегда̀, ꙳ чтꙋ́щыѧ твою̀ па́мѧть,  ꙳ мꙋ́жескїѧ по́двиги, ꙳ и҆ чꙋде́съ пресла̑внаѧ вѣ́рою, ꙳  ді́е, ѻ҆тцє́въ похвало̀. 
Сла́ва, и҆ ны́нѣ, бг҃оро́диченъ. Гла́съ и҆  подо́бенъ то́йже: 
Ꙗ҆́же бг҃а невмѣсти́маго ꙳ во чре́вѣ твое́мъ  вмѣсти́вшаѧ, ꙳ чл҃вѣколю́бнѡ чл҃вѣ́ка бы́вша, и҆ на́ше  смѣше́нїе и҆зъ тебє̀ прїи́мша, ꙳ и҆ ѡ҆божи́вша ꙗ҆́вѣ,  ꙳ не пре́зри менѐ, всечⷭ҇таѧ, ны́нѣ скорбѧ́ща: ꙳ но  оу҆ще́дри ско́рѡ, ꙳ и҆ разли́чныѧ вражды́ же ꙳ и҆ вреда̀  лꙋка́вагѡ свободѝ. 
Крⷭ҇тобг҃оро́диченъ, подо́бенъ то́йже: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ  ви́дѣ, ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀  вѣща́ше: ꙳ сн҃е (с. 343) возжелѣ́нне, ꙳ ка́кѡ на  дре́вѣ крⷭ҇тнѣмъ повѣ́шенъ є҆сѝ, долготерпѣли́ве; ꙳  ка́кѡ рꙋ́цѣ и҆ но́зѣ твоѝ, сло́ве, ꙳ пригвозди́шасѧ  ѿ беззако́нныхъ, ꙳ и҆ кро́вь твою̀ и҆злїѧ́лъ є҆сѝ,  влⷣко; 
Тропа́рь ст҃ы́ѧ, гла́съ и҃: 
Въ тебѣ̀, ма́ти, и҆звѣ́стнѡ спасе́сѧ є҆́же по  ѻ҆́бразꙋ: прїи́мши бо кре́стъ послѣ́довала є҆сѝ  хрⷭ҇тꙋ̀, и҆ дѣ́ющи оу҆чи́ла є҆сѝ, презира́ти оу҆́бѡ  пло́ть, прехо́дитъ бо: прилѣжа́ти же ѡ҆ дꙋшѝ, ве́щи  безсме́ртнѣй. тѣ́мже и҆ со а҆́гг҃лы сра́дꙋетсѧ,  прпⷣбнаѧ макрі́но, дꙋ́хъ тво́й. 
Тропа́рь прпⷣбнагѡ, гла́съ д҃. 
Пꙋсты́нный жи́тель, и҆ въ тѣлесѝ а҆́гг҃лъ, и҆  чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ  ді́е: посто́мъ, бдѣ́нїемъ, моли́твою, нбⷭ҇наѧ дарова̑нїѧ  прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою  притека́ющихъ тѝ, сла́ва да́вшемꙋ тѝ крѣ́пость, сла́ва  вѣнча́вшемꙋ тѧ̀, сла́ва дѣ́йствꙋющемꙋ тобо́ю всѣ̑мъ  и҆сцѣлє́нїѧ. 
Канѡ́нъ прпⷣбныѧ, є҆гѡ́же краегране́сїе: 
Невѣ́стꙋ чи́стꙋ тѧ̀ хрⷭ҇тꙋ̀, макрі́но, вѣнча́ю. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Жениха̀ пречи́стаго, дꙋ́шъ красотꙋ̀, макрі́но  всесла́внаѧ, є҆гѡ́же возжела́вши возлюби́ла є҆сѝ ѿ  всегѡ̀ се́рдца твоегѡ̀, просвѣти́ти молѝ пою́щыѧ тѧ̀. 
Сы́й бе́здна па́че оу҆ма̀ бл҃гости, хрⷭ҇тѐ,  твою̀ нескве́рнꙋю невѣ́стꙋ просла́вилъ є҆сѝ,  жела́нїемъ твои́мъ пригвожде́ннꙋю, макрі́нꙋ непоро́чнꙋю  и҆ пресла́внꙋю. 
Макрі́но бг҃омꙋ́драѧ, дѣ́вства похвало̀, те́плѣ  соблюла̀ є҆сѝ невре́дно, воздержа́нїемъ твоѐ житїѐ,  пло́ть дꙋ́хꙋ покори́вши. (с. 344) 
Бг҃оро́диченъ: 
Свѣтоно́снѡ возсїѧ̀ въ сердца́хъ, пренепоро́чнаѧ,  вѣ́рою чтꙋ́щихъ тѧ̀ бж҃їю мт҃рь, и҆ ѡ҆зарѝ де́нь  свѣтоно́сный хрⷭ҇то́съ, и҆зъ оу҆тро́бы твоеѧ̀  возсїѧ́вый, бг҃оневѣ́сто. 
И҆́нъ канѡ́нъ прпⷣбнагѡ, творе́нїе і҆ѡ́сифово: 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крⷭ҇тоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Вы́нꙋ къ бг҃ꙋ манове́нми оу҆добрѧ́емь, тво́й  крⷭ҇тъ воспрїѧ́лъ є҆сѝ, и҆ хрⷭ҇тꙋ̀ послѣ́довалъ  є҆сѝ, пло́ти твоеѧ̀ мꙋдрова́нїе, ді́е, оу҆мертви́въ  воздержа́нїемъ. 
Оу҆́треневалъ є҆сѝ къ сла́вѣ незаходи́магѡ  сл҃нца, преподо́бне, всесвѣ́тла бы́лъ є҆сѝ ѕвѣзда̀,  и҆ вѣ̑рныѧ просвѣти́лъ є҆сѝ добродѣ́телей,  бл҃же́нне, и҆ чꙋде́съ твои́хъ свѣ́тлостїю. 
Оу҆страни́лъ є҆сѝ по́мыслъ тво́й, премꙋ́дре,  сꙋ́щихъ въ мі́рѣ кра́сныхъ, премі́рныѧ сла́вы рачи́тель  и҆́стиненъ бы́лъ є҆сѝ, съ пло́тїю безпло́тнаго  побѣди́въ бжⷭ҇твенною благода́тїю. 
Бг҃оро́диченъ: 
Сл҃нца мы́сленнагѡ, всенепоро́чнаѧ, селе́нїе была̀  є҆сѝ, бжⷭ҇твенными свѣтлостьмѝ на́съ благоче́стнѡ  ѡ҆зари́вшагѡ, и҆ мглꙋ̀ ѿгна́вша неразꙋ́мїѧ, приснодв҃о. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ  хва́лимсѧ: но тобо́ю ѻ҆́ч҃ею ѵ҆поста́сною мꙋ́дростїю,  хрⷭ҇тѐ: нѣ́сть бо свѧ́тъ, па́че тебє̀ чл҃вѣколю́бче. 
Оу҆кра́шена добро́тою бг҃ода́нною, и҆  бл҃года́тїю, и҆ мꙋ́чєникъ благосла́вїе, и҆зводи́ма ро́да  че́стна, нра́вꙋ поревнова́ла є҆сѝ си́хъ бжⷭ҇твенномꙋ. 
Зако́нꙋ бжⷭ҇твенномꙋ повинꙋ́ющисѧ, дв҃о,  ѡ҆ста́вила є҆сѝ (с. 345) житїѧ̀ мѧте́жъ, и҆ молвы̀  оу҆бѣжа́ла є҆сѝ, поще́нїемъ и҆ моли́твами, жела́нїемъ  оу҆пражнѧ́ющисѧ. 
Свѧще́нїе ѿ мѧ́гкихъ ногте́й возлюби́ла є҆сѝ,  ѻ҆чи́ма же ма́тернима блюдо́ма, пребыла̀ є҆сѝ,  макрі́но, нетлѣ́нна и҆ непоро́чна. 
Бг҃оро́диченъ: 
Зе́млю тѧ̀, дв҃о, всенепоро́чнаѧ ѻ҆трокови́це,  вѣ́мы, ꙗ҆́кѡ кла́съ жи́зни на́мъ безсѣ́меннѡ  прозѧ́бшꙋю, и҆́мже оу҆твержда́еми, тѧ̀ оу҆блажа́емъ. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Бжⷭ҇твенными блиста́ѧсѧ сїѧ́нїи, свѣти́льникъ  бы́лъ є҆сѝ, наставлѧ́ѧ вѣ́рою къ тебѣ̀ приходѧ́щыѧ,  бл҃же́нне. 
Наста́вилъ є҆сѝ къ жи́зни послѣ́дꙋющыѧ до́брѣ,  преподо́бне: плотскі́ѧ бо стра̑сти бжⷭ҇твенною си́лою  оу҆мертви́лъ є҆сѝ. 
Совокꙋпи́лсѧ є҆сѝ бг҃олѣ́пнѡ съ нбⷭ҇ными, на  земли́ бо житїѐ а҆́гг҃льское пожи́лъ є҆сѝ, ді́е  бг҃оно́се ѻ҆́ч҃е на́шъ. 
Бг҃оро́диченъ: 
Всели́сѧ въ тѧ̀ живы́й на нб҃сѣ́хъ, чⷭ҇таѧ:  є҆го́же прилѣ́жнѡ молѝ, спастѝ дꙋ́шы пою́щихъ тѧ̀. 
Конда́къ прпⷣбнагѡ, гла́съ в҃. Подо́бенъ:  Твє́рдыѧ: 
Чистото́ю дꙋшѝ бжⷭ҇твеннѣ воѡрꙋжи́всѧ,  непреста́ннꙋю моли́твꙋ ꙗ҆́кѡ копїѐ прїи́мъ держа́внѡ,  разсѣ́клъ є҆сѝ де́мѡнѡвъ полкѝ. чꙋдотво́рче ѻ҆́ч҃е  на́шъ ді́е, молѝ непреста́ннѡ ѡ҆ всѣ́хъ на́съ. 
Сѣда́ленъ ст҃ы́ѧ, гла́съ д҃. Подо́бенъ: Ско́рѡ  предварѝ: 
Бжⷭ҇твеннаѧ па́мѧть твоѧ̀, макрі́но, дне́сь  возсїѧ́вши ꙗ҆ви́сѧ мі́рови ꙗ҆́кѡ со́лнце, сказꙋ́ющи  житїѐ твоѐ: ты́ бо воздержа́нїемъ плотска̑ѧ движє́нїѧ  разо́рши, оу҆невѣ́стиласѧ є҆сѝ хрⷭ҇тꙋ̀. ѿ  младе́нства. тѣ́мже хва́лѧщыѧ тѧ̀ и҆зба́ви ѿ всѧ́кихъ  ѕѡ́лъ. (с. 346) 
Сла́ва, прпⷣбнагѡ, гла́съ и҃. Подо́бенъ:  Премꙋ́дрости: 
Бг҃ꙋ ѿ младе́нства возложе́нъ бы́въ, и҆ томꙋ̀  да́же до конца̀ благоꙋгожда́ѧ, ѻ҆́ч҃е на́шъ прпⷣбне,  дарова̑нїѧ оу҆лꙋчи́лъ є҆сѝ, и҆ де́мѡнѡвъ мно́жество  ѿгна́лъ є҆сѝ благода́тїю, въ гдⷭ҇ню похвалꙋ̀  ѻ҆би́тель созда́лъ є҆сѝ. тѣ́мже пресла́внѡ и҆  мє́ртвыѧ сподо́билсѧ є҆сѝ воздви́гнꙋти, прехва́льне,  несꙋмнѣ́нною моли́твою твое́ю. сегѡ̀ ра́ди вопїе́мъ тѝ:  молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти  чтꙋ́щымъ любо́вїю свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рови, и҆ ѡ҆ставле́нїе дре́внихъ согрѣше́нїй. сегѡ̀  ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Оу҆мертви́вшисѧ мі́рꙋ и҆ мїрски̑мъ ве́щемъ, бг҃ꙋ  жи́ти є҆ди́номꙋ, жела́нїемъ бжⷭ҇твеннымъ и҆спра́вила  є҆сѝ, твоегѡ̀ (с. 347) жениха̀ жела́ющи добро́ты,  спаса́ющагѡ нетлѣ́ннꙋ и҆ чи́стꙋ, всечестна́ѧ. 
Поревнова́вши ѳе́клѣ честнѣ́й первомꙋ́ченицѣ,  и҆ бжⷭ҇твенномꙋ тоѧ̀ житїю̀ вои́стиннꙋ подо́бѧщисѧ, ѿ  вдохнове́нїѧ бжⷭ҇твеннагѡ свы́ше и҆ и҆́мѧ ѻ҆бра́знѡ  прїѧ́тъ. 
Невѣстоводѧ́щи дѣ̑вы, ты̀, макрі́но, привела̀  є҆сѝ дѣ́вственномꙋ сло́вꙋ, ѿ дв҃ы возсїѧ́вшемꙋ:  безстра́стнымъ оу҆́бѡ присвое́нїемъ и҆ подо́бїемъ,  безстра́стїе ꙗ҆́вѣ пока́зовала є҆сѝ. 
Бг҃оро́диченъ: 
Дарова́нїй бжⷭ҇твєнныѧ стрꙋи̑, и҆ и҆сто́чницы  и҆сцѣле́нїй, бжⷭ҇твеннагѡ бога́тства раздаѧ̑нїѧ даю́тсѧ  живонача́льною дла́нїю, бг҃оневѣ́стнаѧ, ро́ждшагѡсѧ ѿ  твоеѧ̀ оу҆тро́бы, вседержи́телѧ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Дх҃а невеще́ственною свѣще́ю оу҆́мъ тво́й  просвѣща́ѧ, плотскꙋ́ю пре́лесть со́нъ вмѣни́лъ є҆сѝ,  вы́шнѧгѡ тѧ̀ ча́юща гра́да, бг҃оно́се, смотрѧ́ѧ. 
Ꙗ҆́кѡ ѻ҆́блакъ до́ждь носѧ́щїй, ца́рскомꙋ гра́дꙋ  ꙗ҆́вльсѧ, напои́лъ є҆сѝ сего̀ напое́нїи ст҃а́гѡ дх҃а,  дꙋша́мъ попече́нїе воздви́глъ є҆сѝ прекра́сно. 
Оу҆мертви́всѧ грѣхꙋ̀ воздержа́нїемъ, мє́ртвымъ  живо́тъ дарова́лъ є҆сѝ бжⷭ҇твеннымъ посо́бїемъ, во́дꙋ  же и҆сточи́лъ є҆сѝ на́мъ оу҆миле́нїѧ, прпⷣбне,  творѧ́щымъ па́мѧть твою̀. 
Бг҃оро́диченъ: 
Свѣтоно́сенъ тѧ̀ свѣ́щникъ, бжⷭ҇твенное сїѧ́нїе  во оу҆тро́бѣ носи́вшꙋю, позна́хомъ, дв҃о. тѣ́мже  мо́лимсѧ тебѣ̀: свѣ́томъ твои́мъ ѡ҆зарѝ всѣ́хъ дꙋ́шы  пою́щихъ тѧ̀. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы, твоеѧ̀, хрⷭ҇тѐ,  но мы́ тѧ, (с. 348) є҆диноро́дне, ѻ҆ч҃ескїѧ сла́вы  сїѧ́нїе бжⷭ҇тва̀, ѿ но́щи оу҆́тренююще, воспѣва́емъ  тѧ̀, чл҃вѣколю́бче. 
Ѡ҆скверни́тисѧ страстьмѝ, добро́тѣ кра́снѣй  дꙋше́внѣй и҆ бг҃ови́днѣй, не стерпѣ́ла є҆сѝ,  всемꙋ́драѧ, добро́тꙋ несказа́ннꙋю честна́гѡ жениха̀  твоегѡ̀ поразꙋмѣ́вши, до́браѧ дѣ́во. 
Крѣ́пкимъ оу҆тѣше́нїемъ ѡ҆богати́вшисѧ хрⷭ҇та̀,  тве́рдѡ же и҆ незы́блемѡ страсте́й оу҆мертви́ла є҆сѝ  мно́гїй мѧте́жъ, ѿ но́щи оу҆́треневавши, и҆ сла́вѧщи  гдⷭ҇а. 
Тве́рдъ соблюла̀ є҆сѝ ра́зꙋмъ хрⷭ҇тꙋ̀, томꙋ́ бо  ѿ оу҆тро́бы приве́ргласѧ є҆сѝ, непоро́чнаѧ, є҆мꙋ́же  и҆ возложи́ла є҆сѝ дꙋ́шꙋ и҆ тѣ́ло твоѐ, ѿ ю҆́ности  пости́вшисѧ. 
Бг҃оро́диченъ: 
Хрⷭ҇та̀ родила̀ є҆сѝ и҆зба́вителѧ всѧ́ческихъ,  на́съ къ тлѣ́нїю во́лею па́дшихсѧ воѡбрази́вша, и҆ къ  сла́вѣ несказа́ннѣй, бг҃ома́ти, возне́сша. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
На горѣ̀ свѧще́ннѣй житїѧ̀ стоѧ̀, восхожде́нїемъ  се́рдца разори́лъ є҆сѝ стра̑сти, и҆ бг҃ꙋ прибли́жилсѧ  є҆сѝ. 
Же́злъ ꙗ҆́коже а҆арѡ́новъ, страннолѣ́пнымъ  прозѧбе́нїемъ бы́лъ є҆сѝ, бг҃оно́се, чи́сто влⷣцѣ и҆  бжⷭ҇твенно свѧще́нїе. 
Ѽ бжⷭ҇твенныхъ дарѡ́въ, ѿ бг҃а дарова́нныхъ  тебѣ̀! моты́кою бо моли́твъ твои́хъ, во́дꙋ жи́вꙋ ѿ  бокѡ́въ землены́хъ, ѻ҆́ч҃е, и҆зве́лъ є҆сѝ. 
Бг҃оро́диченъ: 
Ни а҆́гг҃льскїй оу҆́мъ, ни человѣ́ческїй  мо́жетъ, всенепоро́чнаѧ, сказа́ти стра́шнагѡ ржⷭ҇тва̀  глꙋбинꙋ̀ недовѣ́домꙋю. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. (с. 349) 
Жела́нїе хрⷭ҇то́во возраста́ѧ ꙗ҆вле́ннѣе,  оу҆́мъ тво́й ве́сь добродѣ́тель сво́йственнꙋ носѧ́ще,  насадѝ и҆ благочє́стна бжⷭ҇твєннаѧ оу҆чє́нїѧ. 
Пою́щи хрⷭ҇та̀ непреста́нными моли́твами, тве́рдꙋю  и҆звлекла̀ є҆сѝ ѿ негѡ̀, дѣ́во, по́мощь, и҆  бжⷭ҇твеннꙋю дѣ́вства благода́ть соблюла̀ є҆сѝ. 
Вѣнце́мъ дарова́нїй хрⷭ҇то́съ вѣнча́ тѧ, ꙗ҆́кѡ  чи́стꙋю дѣ́вꙋ, и҆ ли́кꙋ дѣ́вственномꙋ наста́вницꙋ: и҆  въ черто́зѣхъ нбⷭ҇ныхъ, бг҃омꙋ́драѧ, всели́ тѧ. 
Бг҃оро́диченъ: 
Є҆дине́нїемъ, ꙗ҆̀же пе́рвѣе разстоѧ̑щаѧсѧ,  совокꙋпѝ, два́ бо є҆стества̀ совокꙋпле́на, родила̀  є҆сѝ неизрече́ннѡ бг҃а сло́ва, вои́стиннꙋ воплоще́нна,  всенепоро́чнаѧ. 
И҆́нъ. І҆рмо́съ то́йже: 
Возвы́силъ є҆сѝ къ бг҃ꙋ серде́чное жела́нїе, и҆  смири́лъ є҆сѝ стра̑сти, и҆ свирѣ́пство де́мѡнѡвъ  низложи́лъ є҆сѝ, бг҃оно́се, мона́шествꙋющихъ  недви́жимое ѡ҆снова́нїе. 
Оу҆ра́нилъ є҆сѝ воздержа́нїемъ ра́нами,  ѻ҆́ч҃е, є҆гѵ́петъ, страстны́ѧ свободи́лъ є҆сѝ є҆гѡ̀  рабо́ты, мно́жество неспрѧже́нныхъ и҆ сꙋпрꙋ́жныхъ  благоче́стнѡ послѣ́дꙋющихъ тѝ, прпⷣбне. 
Бога́тъ добродѣ́тельми, и҆ чꙋде́съ свѣ́тлостїю  бы́въ и҆спо́лненъ, преста́вилсѧ є҆сѝ къ вы́шнемꙋ  гра́дꙋ, ді́е бг҃омꙋ́дре, и҆ мо́лишисѧ и҆зба́витисѧ ѿ  бѣ́дъ ста́дꙋ твоемꙋ̀. 
Бг҃оро́диченъ: 
Оу҆мертвѝ дꙋшѝ моеѧ̀ стра̑сти, всенепоро́чнаѧ,  жи́знь всѣ́хъ неизрече́ннымъ сло́вомъ ро́ждши, и҆  оу҆́мъ мо́й смꙋща́емый, ѻ҆трокови́це, оу҆мирѝ. 
Конда́къ ст҃ы́ѧ, гла́съ д҃. Подо́бенъ: Ꙗ҆ви́лсѧ  є҆сѝ: 
Бг҃а блага́го всѣ́мъ се́рдцемъ возлюби́ла є҆сѝ,  макрі́но преподо́бнаѧ, и҆ сегѡ̀ крⷭ҇тъ честны́й на ра́мо  прїе́мши, (с. 350) оу҆се́рднѡ послѣ́довала є҆сѝ  є҆мꙋ̀: ѿѻнꙋ́дꙋже согрѣше́нїй ѡ҆брѣла̀ є҆сѝ  проще́нїе. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки,  и҆ халдє́и оу҆би́въ, ꙗ҆̀же пра́вда пра́веднѡ  оу҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ,  бл҃гослове́нъ є҆сѝ. 
Є҆ди́наго жела́ющи хрⷭ҇та̀, и҆ соверше́нною  любо́вїю ꙗ҆́кѡ оу҆ѧ́звена ꙗ҆́вѣ, вопїѧ́ше: текꙋ̀ въ  слѣ́дъ тебє̀, препѣ́тый гдⷭ҇и бж҃е ѻ҆тє́цъ на́шихъ,  бл҃гослове́нъ є҆сѝ. 
Ѿри́нꙋвши стра̑сти, и҆ многомѧтє́жнаѧ  движє́нїѧ, въ безстра́стїѧ свѣ́тлꙋю ѡ҆блече́сѧ ри́зꙋ,  зовꙋ́щи: препѣ́тый гдⷭ҇и бж҃е ѻ҆тє́цъ на́шихъ,  бл҃гослове́нъ є҆сѝ. 
Низложи́вши шата́нїе ѕвѣрови́дное, вознесе́нное  ѕлонача́льнагѡ врага̀, и҆ по́честь побѣ́ды прїѧ́ла  є҆сѝ, достохва́льнаѧ, пою́щи: гдⷭ҇и бж҃е ѻ҆тє́цъ  на́шихъ, бл҃гослове́нъ є҆сѝ. 
Бг҃оро́диченъ: 
Расто́ргни согрѣше́нїй плени̑цы твои́мъ мт҃рнимъ  дерзнове́нїемъ, благоче́стнѡ и҆ вѣ́рнѡ пою́щихъ, дв҃о,  ржⷭ҇тво̀ твоѐ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Ѻ҆би́тель трⷪ҇цѣ твоѐ се́рдце сотвори́лъ  є҆сѝ. тѣ́мже мона́шествꙋющымъ воздви́глъ є҆сѝ  благопотре́бно, бг҃оно́се, попече́нїе, бл҃гослове́нъ  є҆сѝ, зовы́й, въ хра́мѣ сла́вы твоеѧ̀, гдⷭ҇и. 
Ѡ҆быстри́въ тво́й и҆сто́чникъ чꙋде́сный, ѻ҆́ч҃е  бг҃омꙋ́дре, во́дꙋ спасе́нїѧ и҆сточи́лъ є҆сѝ вѣ́рнѡ  творѧ́щымъ твоѐ оу҆спе́нїе, ді́е чꙋ́дне,  мона́шествꙋющихъ свѣти́ло пресвѣ́тлое. 
Оу҆краси́въ добродѣ́тельми твоѐ житїѐ, бы́лъ  є҆сѝ ве́сь свѣтоза́ренъ, и҆ сто́лпъ свѣтови́денъ,  пою́щымъ наста́вникъ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. (с. 351) 
Бг҃оро́диченъ: 
Ст҃ѣ́йшꙋ тѧ̀ херꙋві̑мъ содѣ́ла, ѻ҆трокови́це,  бг҃ъ ст҃ы́й ꙗ҆́вѣ, ѡ҆свѧща́ѧ пою́щыѧ: бл҃гослове́нна  ты̀ въ жена́хъ, пренепоро́чнаѧ влⷣчце. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте дѣла̀ и҆ превозноси́те  є҆го̀ во всѧ̑ вѣ́ки. 
Свѧщеннолѣ́пнѡ ты̀ житїѐ и҆ жи́знь чи́стꙋ  препроводи́ла є҆сѝ: некра́домо возложе́нїе, добро́та же  сокрове́на, бг҃ови́дно оу҆краше́нїе, ꙗ҆ви́ласѧ є҆сѝ,  бг҃одохнове́ннаѧ, зовꙋ́щи: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Оу҆мерщвле́нїемъ стра́сти ѡ҆дѣ́ѧнна, къ  бжⷭ҇твенномꙋ безсме́ртїю преминꙋ́ла є҆сѝ, и҆зрѧ̑днаѧ  наꙋчи́вши и҆ любомꙋ́дрєнаѧ, дꙋшѝ безсме́ртнѣй и҆  самодви́жнѣй, гдⷭ҇а по́йте, вопїю́щи, и҆ превозноси́те  є҆го̀ во всѧ̑ вѣ́ки. 
Заре́ю трисїѧ́ннагѡ свѣтоли́тїѧ оу҆́мъ  просвѣ́щши и҆ лицѐ, оу҆снꙋ́ла є҆сѝ, пребога́таѧ,  оу҆спе́нїемъ блаже́ннымъ, съ весе́лїемъ ви́дѧщи тебѣ̀  жела́емаго, гдⷭ҇а по́йте, вопїю́щи, и҆ превозноси́те  є҆го̀ во всѧ̑ вѣ́ки. 
Бг҃оро́диченъ: 
Тѧ̀ ковче́гъ прест҃ы́й, ѡ҆сѣнѧ́емый бжⷭ҇твеннымъ  дх҃омъ, превѣ́чное сло́во и҆ присносꙋ́щное, за  милосе́рдїе неизрече́нное вочл҃вѣ́чшеесѧ, ро́ждшꙋю  бг҃ома́терь пое́мъ, и҆ превозно́симъ во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. (с. 352) 
Жезла̀ твоегѡ̀ прозѧбе́нїемъ бг҃ъ твою̀  плодоно́снꙋ дꙋ́шꙋ ꙗ҆влѧ́ше, премꙋ́дре, наслажда́ющꙋю  плодови́ты и҆ слове́сны са́ды, бжⷭ҇твеннымъ манове́нїемъ,  въ раѝ пи́щи мона́хѡвъ мно́жество, вопїю́щихъ: всѧ̑  дѣла̀ благослови́те гдⷭ҇нѧ, гдⷭ҇а. 
Оу҆́мъ тво́й бжⷭ҇твенными добро́тами  ѡ҆блиста́емь, красе́нъ пребы́сть. и҆ ны́нѣ послѣ́днее  дости́глъ є҆сѝ до́брыхъ, ꙗ҆́кѡ чи́стъ прича́стїемъ  ѡ҆божа́емь при́снѡ, и҆ поѧ̀, благослови́те, всѧ̑ дѣла̀  гдⷭ҇нѧ, гдⷭ҇а. 
Да тѧ̀ гла́сы ра́достными, торжествꙋ́юще, ді́е,  почита́емъ, спаса́й ста́до твоѐ всегда̀, твою̀ па́мѧть  пра́зднꙋющее, и҆ наста́ви къ жи́знєннымъ вхо́дѡмъ  пою́щыѧ: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ꙗ҆ви́ласѧ є҆сѝ ши́рши нб҃съ, бг҃а вмѣ́щши,  марі́е пречⷭ҇таѧ, є҆го́же молѝ спасти́ мѧ ѿ страсте́й  содержа́щихъ, и҆ бꙋ́дꙋщагѡ стра́шнагѡ ѡ҆сꙋжде́нїѧ  и҆зба́вити мѧ̀, вопїю́щаго: благослови́те, всѧ̑ дѣла̀  гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Ми́лости вои́стиннꙋ бж҃їей бога́тѣй подо́бѧщисѧ,  сконча́ла є҆сѝ пита́ющи всѧ̑ нището́ю снѣда́ємыѧ,  прехва́льнаѧ: ѿсю́дꙋ ми́лостивый просла́ви тѧ̀,  ꙗ҆́вльшꙋюсѧ ми́лостивꙋ. 
Предъ лице́мъ ста́ла є҆сѝ бж҃їимъ, всехва́льнаѧ,  свѣтоно́сна бо была̀ є҆сѝ, житїе́мъ и҆ сло́вомъ  оу҆кра́шена, и҆ всѧ́ческими хвала́ми, и҆ ро́да  благосла́вїемъ сїѧ́ющи, превысо́кими восхожде́нїи. 
Въ пресвѣ́телъ всели́ласѧ є҆сѝ черто́гъ, и҆ во  хра́мъ, ѽ макрі́но, небе́сный, и҆дѣ́же, дѣ́во,  пребыва́еши, со (с. 353) свѧти́тєли срѡ́дники твои́ми.  молѝ со дерзнове́нїемъ гдⷭ҇а, всѧ̑ спастѝ пою́щыѧ тѧ̀. 
Бг҃оро́диченъ: 
Красе́нъ добро́тою пло́дъ, и҆ свѣ́телъ па́че  всѣ́хъ чре́ва твоегѡ̀: ты́ бо, дв҃о бцⷣе, бг҃а  воплоще́нна родила̀ є҆сѝ, ꙗ҆́вльшасѧ за є҆́же спастѝ  человѣ́ка. тѣ́мже тѧ̀ всѝ велича́емъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣе, велича́емъ. 
Тѧ̀ добродѣ́телей благозра́чїемъ, ѻ҆́ч҃е, ꙗ҆́кѡ  а҆́гг҃ла ꙗ҆́вльшасѧ, и҆ къ нб҃сє́мъ возлетѣ́вша,  позлащє́ннѣ и҆мꙋ́ща крилѣ̀, ра́достнѡ почита́емъ, и҆  благоче́стнѡ похвалѧ́емъ. 
Ꙗ҆́коже со́лнце многосвѣ́тло ѿ восто́ка  возсїѧ́въ, ді́е, всю́дꙋ зарю̀ добродѣ́телей и҆ чꙋде́съ  твои́хъ бога́тнѡ просте́рлъ є҆сѝ, просвѣща́ѧ мі́ра  концы̀. 
Къ свѣ́тꙋ незаходи́момꙋ, ѻ҆́ч҃е, свѣтови́дѣнъ  бы́въ добродѣ́телей свѣтозаре́нїемъ, преше́лъ є҆сѝ  ра́дꙋѧсѧ, и҆ всели́лсѧ є҆сѝ, и҆дѣ́же преподо́бныхъ  дꙋ́си: ѡ҆ ста́дѣ твое́мъ моли́сѧ. 
Бг҃оро́диченъ: 
Пощади́ мѧ, хрⷭ҇тѐ, є҆гда̀ прїи́деши сꙋди́ти  мі́рꙋ со сла́вою, и҆мѣ́ѧ молѧ́щꙋю тѧ̀, сло́ве, бцⷣꙋ  приснодв҃ꙋ, и҆ а҆́гг҃льскїѧ чи́ны, и҆ прпⷣбныхъ  совокꙋплє́нїѧ. 


(с. 354) 
Мѣ́сѧца тогѡ́же въ к҃-й де́нь. 
Ст҃а́гѡ сла́внагѡ прⷪ҇ро́ка и҆лїѝ. 
Вѣ́стно бꙋ́ди, ꙗ҆́кѡ въ гре́ческихъ мине́ахъ  печа́тныхъ, и҆ оу҆ста́вахъ рꙋкопи́сныхъ, та́кожде и҆ въ  слове́нскихъ рꙋкопи́сныхъ, и҆ въ печа́тныхъ оу҆ста́вахъ,  положена̀ слꙋ́жба и҆лїѝ прⷪ҇ро́ка шестери́чнаѧ со  ѻ҆ктѡ́ихомъ. 
Ве́черъ, ѻ҆бы́чнаѧ каѳі́сма. На Гдⷭ҇и,  воззва́хъ, стїхи̑ры на ѕ҃: гла́съ а҃. Подо́бенъ:  Нбⷭ҇ныхъ чинѡ́въ. И҆ самогла́сны, гла́съ в҃: Сла́ва,  гла́съ ѕ҃: Прїиди́те правосла́вныхъ: И҆ ны́нѣ,  бг҃оро́диченъ, и҆лѝ крⷭ҇тобг҃оро́диченъ: На  стїхо́внѣ ѻ҆ктѡ́иха. Сла́ва, гла́съ ѕ҃: Прⷪ҇ро́че,  проповѣ́дниче хрⷭ҇то́въ: И҆ ны́нѣ, бг҃оро́диченъ:  Тропа́рь, гла́съ д҃: Во пло́ти а҆́гг҃лъ: Сла́ва, и҆  ны́нѣ, бг҃оро́диченъ, и҆лѝ крⷭ҇тобг҃оро́диченъ: На  оу҆́трени, на Бг҃ъ гдⷭ҇ь, тропа́рь прⷪ҇ро́ка,  два́жды. Сла́ва, и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ: ѻ҆бы́чныѧ каѳі̑смы, и҆ сѣда́льны  ѻ҆ктѡ́иха. Ѻ҆́ба канѡ́на ѻ҆ктѡ́иха: и҆ ст҃а́гѡ на ѕ҃.  По г҃ пѣ́сни сѣда́ленъ. По ѕ҃-й пѣ́сни  конда́къ, и҆ і҆́косъ, и҆ про́логъ. По ѳ҃-й пѣ́сни  свѣти́ленъ прⷪ҇ро́ка. На хвали́техъ стїхи̑ры, на ѕ҃.  Сла́ва, гла́съ и҃: Прⷪ҇ро́кѡвъ верхо́вники: И҆  ны́нѣ, бг҃оро́диченъ. На стїхо́внѣ ѻ҆ктѡ́иха.  Сла́ва, гла́съ д҃: На ѻ҆́гненнѣй колесни́цѣ:  На лїтꙋргі́и, бл҃жє́нна прⷪ҇ро́ка ѿ канѡ́на  пѣ́снь г҃-ѧ и҆ ѕ҃-ѧ. Прокі́менъ, гла́съ д҃: Ты̀  і҆ере́й во вѣ́къ по чи́нꙋ мелхїседе́ковꙋ. Сті́хъ:  Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀.  А҆пⷭ҇лъ собо́рнагѡ посла́нїѧ і҆а́кѡвлѧ, зача́ло н҃з.  А҆ллилꙋ́їа, гла́съ є҃: Мѡѷсе́й и҆ а҆арѡ́нъ во  і҆ере́ехъ є҆гѡ̀: Є҆ѵⷢ҇лїе лꙋкѝ, зача́ло д҃ї.  Прича́стенъ: Въ па́мѧть вѣ́чнꙋю: 
Въ нѣ́кїихъ же оу҆ста́вѣхъ ѡ҆брѣта́ютсѧ и҆  чтє́нїѧ г҃ на вече́рни, и҆ славосло́вїе на оу҆́трени. 
А҆́ще же хра́мъ прⷪ҇ро́ка и҆лїѝ, и҆лѝ и҆зво́литъ  настоѧ́тель, твори́мъ бдѣ́нїе. (с. 355) 
На ма́лѣй вече́рни, на Гдⷭ҇и, воззва́хъ,  стїхи̑ры на д҃. Гла́съ а҃. 
Подо́бенъ: Нбⷭ҇ныхъ чинѡ́въ: 
Трисо́лнечнымъ свѣ́томъ бжⷭ҇твеннагѡ сїѧ́нїѧ, ꙳  оу҆ма̀ чистото́ю нечести́ваго царѧ̀, ꙗ҆́кѡ  законопрестꙋ́пника ꙳, пра́веднымъ сꙋдо́мъ ѡ҆бличи́лъ  є҆сѝ, ꙳ и҆ нб҃са̀ заключи́лъ є҆сѝ, ꙳ и҆ вдови́цꙋ съ  сы́номъ препита́лъ є҆сѝ. ꙳ молѝ, прⷪ҇ро́че, спасти́сѧ  дꙋша́мъ на́шымъ. 
Два́жды. 
Бжⷭ҇твеннымъ бг҃овидѣ́нїемъ досто́йнѡ  прⷪ҇ро́ческимъ са́номъ, ꙳ и҆ ра́зꙋмомъ почте́нъ бы́въ,  бжⷭ҇твенный прⷪ҇ро́че, ꙳ прорица́еши да̑льнаѧ ꙗ҆́кѡ  бли́зъ сꙋ̑щаѧ: ꙳ царѧ̀ ꙗ҆́кѡ непра́ведна ѡ҆бличи́лъ  є҆сѝ, ꙳ и҆ стꙋ́дныѧ свѧще́нники ноже́мъ закла́лъ  є҆сѝ. молѝ хрⷭ҇та̀ бг҃а, спасти́сѧ дꙋша́мъ на́шымъ. 
Нечести́вый ца́рь не терпѧ̀ твоегѡ̀ ѡ҆бличе́нїѧ, ꙳  тебѣ̀, бжⷭ҇твенный прⷪ҇ро́че, глаго́летъ: ꙳ ты́ ли  є҆сѝ томѧ̀ и҆ развраща́ѧ і҆и҃лѧ; ты́ же ре́клъ є҆сѝ:  не а҆́зъ, ѽ царю̀, но ты̀ и҆ до́мъ ѻ҆тца̀ твоегѡ̀: ꙳  поне́же бг҃а твоего̀, сотво́ршаго тѧ̀, ѡ҆ста́вилъ є҆сѝ,  и҆ чꙋжды̑ѧ вве́лъ є҆сѝ. ꙳ но моли́твами, хрⷭ҇тѐ,  твоегѡ̀ прⷪ҇ро́ка ѿ таковы́ѧ пре́лести и҆зба́ви на́съ  и҆ спасѝ дꙋ́шы на́шѧ. 
Сла́ва, гла́съ ѕ҃: 
Бжⷭ҇твенный прⷪ҇ро́че и҆лїѐ, ты̀ непра́вдовавша  царѧ̀ ѡ҆ навꙋѳе́евѣ оу҆бі́йствѣ, и҆ ѡ҆ восхище́нїи  вїногра́да ѡ҆бличи́въ, дерзнове́ннѡ ре́клъ є҆сѝ:  поне́же безъ пра́вды оу҆би́лъ (с. 356) є҆сѝ мꙋ́жа  і҆и҃льтѧнина: си́це и҆ са́мъ оу҆бїе́нъ бꙋ́деши, и҆ псѝ  кро́вь твою̀ поли́жꙋтъ, и҆ блꙋдни̑цы въ кро́ви твое́й  и҆змы́ютсѧ. но моли́твами, хрⷭ҇тѐ, твоегѡ̀ прⷪ҇ро́ка  кꙋ́пнѡ и҆ оу҆го́дника, такова́гѡ преще́нїѧ и҆зба́ви  на́съ, и҆ дꙋ́шы на́шѧ спасѝ, ꙗ҆́кѡ чл҃вѣколю́бецъ. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Бжⷭ҇твенный прⷪ҇ро́че, ꙳ ты̀ ревнꙋ́ѧ по гдⷭ҇ѣ  вседержи́тели, ꙳ моли́твою нб҃са̀ заключи́лъ є҆сѝ, ꙳  ре́къ: до́ждь и҆ роса̀ да не сни́детъ на зе́млю, ꙳ то́кмѡ  глаго́ломъ оу҆́стъ мои́хъ. 
Сті́хъ: Мѡѷсе́й и҆ а҆арѡ́нъ во і҆ере́ехъ є҆гѡ̀,  и҆ самꙋи́лъ въ призыва́ющихъ и҆́мѧ є҆гѡ̀. 
Бжⷭ҇твенный прⷪ҇ро́че, ꙳ ты̀ моли́твою и҆  ми́лованїемъ ꙳ па́ки небеса̀ ѿверза́еши, ꙳ и҆ до́ждь  жа́ждꙋщымъ лю́демъ ꙳ бога́тнѡ да́рꙋеши. 
Сті́хъ: Ты̀ і҆ере́й во вѣ́ки по чи́нꙋ  мелхїседе́ковꙋ. 
Бжⷭ҇твенный прⷪ҇ро́че, ꙳ ты̀ вдови́цꙋ съ сы́номъ  препита́лъ є҆сѝ, ꙳ и҆ моли́твою го́рсть мꙋкѝ и҆  чва́нецъ ма́сла оу҆мно́живъ, ꙳ по гл҃го́лꙋ госпо́дню,  го́рсть мꙋкѝ ꙳ и҆ чва́нецъ ма́сла не оу҆ма́лисѧ. 
Сла́ва, гла́съ и҆ подо́бенъ то́йже: 
Бжⷭ҇твенный прⷪ҇ро́че, ꙳ ты̀ моли́твою твое́ю  ѻ҆́гнь съ небесѐ све́лъ є҆сѝ, ꙳ и҆ царѧ̀ оу҆вѣ́рилъ  є҆сѝ глаго́лати: ꙳ вои́стиннꙋ є҆ди́нъ бг҃ъ, ꙳ и҆́же  и҆лїе́ю проповѣ́даемый. 
И҆ ны́нѣ, бг҃оро́диченъ: 
Влⷣчце бл҃га́ѧ, ꙳ ст҃і́и твоѝ рꙋ́цѣ ꙳ къ сн҃ꙋ  твоемꙋ̀ воздѣжѝ, ꙳ дꙋшелюби́вомꙋ содѣ́телю, ꙳  оу҆ще́дрити рабы̑ твоѧ̑. 
На вели́цѣй вече́рни, на Гдⷭ҇и, воззва́хъ,  стїхи̑ры на и҃. Гла́съ а҃. 
Подо́бенъ: Нбⷭ҇ныхъ чинѡ́въ: 
И҆́же ѳесві́тѧнина и҆лїю̀ ꙳ колесни́цею  ѻ҆́гненною ꙳ ѿ (с. 357) землѝ ще́дре преложи́вый  сло́ве: ꙳ сегѡ̀ моли́твами спасѝ на́съ вѣ́рнѡ тѧ̀  сла́вѧщихъ, ꙳ и҆ тогѡ̀ творѧ́щихъ ра́достнѡ ꙳ бжⷭ҇твеннꙋю  па́мѧть и҆ спасе́нꙋю. 
Въ трꙋ́сѣ и҆ ви́хрѣ то́нцѣ ꙳ ви́дѣлъ є҆сѝ  бж҃їе прише́ствїе, и҆лїѐ бг҃облаже́нне, ꙳ просвѣща́ющее  тѧ̀ дре́вле: ꙳ на колесни́цѣ же сѣдѧ̀ четвероко́ннѣй,  ꙳ нб҃о преѣжда́лъ є҆сѝ страннолѣ́пнѡ, ꙳  оу҆дивлѧ́емь, бг҃одꙋхнове́нне. 
І҆ере́и стꙋ̑дныѧ ноже́мъ закла́лъ є҆сѝ: ꙳ не́бо  ѧ҆зы́комъ на зе́млю не дожди́ти оу҆держа́лъ є҆сѝ,  ре́вностїю бжⷭ҇твенною разже́гсѧ: ꙳ є҆лїссе́а же  и҆спо́лнилъ є҆сѝ ꙳ ми́лѡти пода́нїемъ сꙋгꙋ́бымъ, мꙋ́дре  и҆лїѐ, ꙳ бжⷭ҇твенныѧ благода́ти. 
И҆́ны стїхи̑ры, гла́съ в҃. Самогла́сны. І҆ѡа́нна  а҆рхїепі́скопа: 
Свѣти́льники возсїѧ́ша вселе́ннѣй два̀,  всесвѣ́тлый и҆лїа̀ и҆ є҆лїссе́й: ѻ҆́въ оу҆́бѡ  бжⷭ҇твеннымъ сло́вомъ нбⷭ҇ныѧ ка̑пли затворѝ, и҆ царѧ̀  ѡ҆бличѝ, на колесни́цѣ же ѻ҆́гненнѣй на нб҃са̀  вознесе́сѧ: ѻ҆́въ же безча̑дныѧ во́ды и҆сцѣлѝ, и҆  сꙋгꙋ́бꙋ благода́ть прїѧ́тъ, і҆ѻрда̑нскїѧ стрꙋи̑  раздѣлѝ. и҆ ны́нѣ со а҆́гг҃лы ликꙋ́юще, ѡ҆ на́съ  мо́лѧтъ, спасти́сѧ дꙋша́мъ на́шымъ. 
Ꙗ҆́же на воздꙋ́сѣ колесни́ца тѧ̀ под̾е́мши  ѻ҆гнено́сна, ꙗ҆́кѡ въ трꙋ́сѣ на небеса̀,  ѻ҆гнедохнове́ннꙋю благода́ть тебѣ̀ чꙋде́съ подадѐ,  и҆лїѐ ѳесві́тѧнине, нетлѣ́нна тѧ̀ сотво́рши, є҆́же не  ви́дѣти сме́рти, до́ндеже оу҆́бѡ проповѣ́си  всѧ́чєскимъ кончи́нꙋ. тѣ́мже прїидѝ, подаѧ̀ на́мъ  твои́хъ и҆справле́нїй наказа́нїе. 
Свѣти́льниче невече́рнїй цр҃квей, бжⷭ҇твенною  ре́вностїю разжига́емь, и҆лїѐ прⷪ҇ро́че, нбⷭ҇ныѧ ка̑пли  затвори́лъ є҆сѝ: и҆ вра́номъ пита́нъ бы́въ, царѧ̀  ѡ҆бличи́лъ є҆сѝ, и҆ свѧще́нники оу҆мори́лъ є҆сѝ:  ѻ҆́гнь съ нб҃сѐ све́лъ є҆сѝ, и҆ пѧтьдесѧ́тника два̀  оу҆мори́въ, напита́лъ є҆сѝ вдови́цꙋ є҆ле́емъ, и҆  мꙋкѝ ма́лою го́рстїю, и҆ сы́на є҆ѧ̀ моли́твою  воскреси́лъ (с. 358) є҆сѝ: ѻ҆́гнь разже́глъ є҆сѝ въ  водѣ̀: і҆ѻрда̑нскїѧ стрꙋи̑ пѣ́шъ преше́лъ є҆сѝ:  колесни́цею же ѻ҆́гненною на нб҃са̀ возне́слсѧ є҆сѝ,  є҆лїссе́ю благода́ть сꙋгꙋ́бꙋю по́далъ є҆сѝ. моли́сѧ  непреста́ннѡ бг҃ꙋ, спасти́сѧ дꙋша́мъ на́шымъ. 
Сла́ва, гла́съ ѕ҃. Вѷзанті́ево: 
Прїиди́те, правосла́вныхъ совокꙋпле́нїе,  соше́дшесѧ дне́сь въ пречестнѣ́мъ хра́мѣ  бг҃оглаго́ливыхъ прⷪ҇рѡ́къ, ѱало́мски воспое́мъ  сли́чнꙋю пѣ́снь, си́хъ просла́вльшемꙋ хрⷭ҇тꙋ̀ бг҃ꙋ  на́шемꙋ, и҆ весе́лїемъ и҆ ра́достїю возопїе́мъ: ра́дꙋйсѧ,  земны́й а҆́гг҃ле и҆ нбⷭ҇ный человѣ́че, и҆лїѐ  великоимени́те: ра́дꙋйсѧ, и҆́же сꙋгꙋ́бꙋю благода́ть ѿ  бг҃а прїе́мый, є҆лїссе́е всече́стне. ра́дꙋйтесѧ,  застꙋ́пницы те́плїи, и҆ предста́тели и҆ вра́чеве дꙋ́шъ и҆  тѣле́съ хрⷭ҇толюби́выхъ люде́й: ѿ всѧ́кагѡ прило́га  сопроти́вна и҆ ѡ҆бстоѧ́нїѧ, и҆ всѧ́кихъ бѣ́дъ,  и҆зба́вите вѣ́рнѡ соверша́ющыѧ всепра́зднственнꙋю  па́мѧть ва́шꙋ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Ца́рствъ тре́тїихъ чте́нїе: 
[Глава̀ з҃ї] Бы́сть сло́во гдⷭ҇не ко и҆лїѝ  прⷪ҇ро́кꙋ, и҆ речѐ ко а҆ха́вꙋ: жи́въ гдⷭ҇ь бг҃ъ си́лъ,  бг҃ъ і҆и҃левъ, є҆мꙋ́же предстою̀ дне́сь предъ ни́мъ,  а҆́ще бꙋ́детъ въ лѣ̑та сїѧ̑ роса̀, и҆лѝ до́ждь, а҆́ще  не словесы̀ оу҆́стъ мои́хъ. И҆ бы́сть гл҃го́лъ гдⷭ҇ень  ко и҆лїѝ, гл҃го́лѧ: и҆дѝ ѿсю́дꙋ на восто́къ, и҆  скры́йсѧ въ пото́цѣ хора́ѳовѣ, при рѣцѣ̀  і҆ѻрда́новѣ, и҆ бꙋ́детъ вода̀ ѿ пото́ка, и҆ пїе́ши  ю҆̀, и҆ вра́нѡмъ повелю̀ пита́ти тѧ̀ та́мѡ. И҆ и҆́де  и҆лїа̀, и҆ сотворѝ по гл҃го́лꙋ гдⷭ҇ню, и҆ сѣ́де при  пото́цѣ хора́ѳовѣ, предъ лице́мъ і҆ѻрда́новымъ, и҆  вра́новє приноша́хꙋ є҆мꙋ̀ хлѣ́бы заꙋ́тра, и҆ мѧса̀ къ  ве́черꙋ, и҆ ѿ пото́ка пїѧ́ше во́дꙋ. И҆ бы́сть по дне́хъ  и҆́зсше пото́къ, ꙗ҆́кѡ не бѣ̀ дождѧ̀ на зе́млю. И҆  бы́сть гл҃го́лъ гдⷭ҇ень ко и҆лїѝ, гл҃го́лѧ: Воста́ни, и҆  и҆дѝ въ саре́фѳꙋ сїдѡ́нскꙋю, и҆ пребꙋ́ди та́мѡ: се́ бо  заповѣ́дахъ женѣ̀ (с. 359) вдови́цѣ препита́ти тѧ̀. И҆  воста́въ и҆́де въ саре́фѳꙋ сїдѡ́нскꙋю, и҆ прїи́де во  врата̀ гра́да, и҆ сѐ та́мѡ жена̀ вдова̀ собира́ше  дрова̀, и҆ возопѝ и҆лїа̀ во слѣ́дъ є҆ѧ̀, и҆ речѐ  є҆́й: принеси́ ми оу҆́бѡ ма́лѡ воды̀ въ сосꙋ́дѣ, да  пїю̀. И҆ и҆́де взѧ́ти воды̀. И҆ возопѝ и҆лїа̀ въ слѣ́дъ  є҆ѧ̀, и҆ речѐ є҆́й: прїимѝ оу҆́бѡ мнѣ̀ и҆  оу҆крꙋ́хъ хлѣ́ба въ рꙋцѣ̀ твое́й, и҆ да ꙗ҆́мъ. И҆  речѐ жена̀: жи́въ гдⷭ҇ь бг҃ъ мо́й, а҆́ще є҆́сть оу҆  менє̀ ѻ҆прѣсно́къ, но ра́звѣ є҆ли́кѡ го́рсть мꙋкѝ  въ водоно́сѣ, и҆ ма́лѡ є҆ле́а во чва́нцѣ. И҆ сѐ а҆́зъ  собира́ю два̀ полѣ́нца, и҆ вни́дꙋ и҆ сотворю̀ себѣ̀ и҆  ча́дѡмъ мои̑мъ, и҆ снѣ́мы, и҆ оу҆́мремъ. И҆ речѐ къ  не́й и҆лїа̀: дерза́й и҆ вни́ди, и҆ не сотворѝ по  глаго́лꙋ твоемꙋ̀, но сотворѝ мнѣ̀ ѿтꙋ́дꙋ  ѻ҆прѣсно́къ ма́лъ пре́жде, и҆ и҆знесе́ши мѝ: себѣ́ же  и҆ ча́дѡмъ твои̑мъ сотвори́ши послѣдѝ. Ꙗ҆́кѡ та́кѡ  гл҃го́летъ гдⷭ҇ь бг҃ъ і҆и҃левъ: водоно́съ мꙋкѝ не  ѡ҆скꙋдѣ́етъ, и҆ чва́нецъ є҆ле́а не оу҆ма́литсѧ до  днѐ, до́ндеже да́стъ гдⷭ҇ь до́ждь на зе́млю. И҆ и҆́де  жена̀, и҆ сотворѝ по глаго́лꙋ и҆лїинꙋ̀: и҆ дадѐ є҆мꙋ̀,  и҆ ꙗ҆дѧ́ше то́й, и҆ та̀, и҆ ча̑да є҆ѧ̀. И҆ ѿ тогѡ̀  днѐ водоно́съ мꙋкѝ не ѡ҆скꙋдѣ̀, и҆ чва́нецъ є҆ле́а не  оу҆ма́лисѧ, по гл҃го́лꙋ гдⷭ҇ню, и҆́же гл҃го́ла рꙋко́ю  и҆лїино́ю. И҆ бы́сть по глаго́лѣхъ си́хъ, и҆ разболѣ́сѧ  сы́нъ жены̀, госпожѝ до́мꙋ, и҆ бѣ̀ болѣ́знь є҆гѡ̀  крѣпка̀ ѕѣлѡ̀, до́ндеже не ѡ҆ста̀ въ не́мъ дꙋ́хъ. И҆  речѐ жена̀ ко и҆лїѝ: что̀ мнѣ̀ и҆ тебѣ̀, человѣ́че  бж҃їй, вше́лъ є҆сѝ ко мнѣ̀ воспомѧнꙋ́ти грѣхѝ моѧ̑,  и҆ оу҆мори́ти сы́на моего̀; И҆ речѐ и҆лїа̀ къ женѣ̀:  да́ждь мѝ сы́на твоего̀. И҆ взѧ́тъ є҆го̀ ѿ ло́на  є҆ѧ̀, и҆ вознесѐ є҆го̀ въ го́рницꙋ, въ не́йже са́мъ  почива́ше, и҆ положѝ є҆го̀ на ѻ҆дрѣ̀ свое́мъ. И҆  возопѝ и҆лїа̀ ко гдⷭ҇ꙋ, и҆ речѐ: оу҆вы̀ мнѣ̀, гдⷭ҇и,  свидѣ́телю вдовы̀, оу҆ неѧ́же а҆́зъ пребыва́ю, ты̀  ѡ҆ѕло́билъ є҆сѝ є҆́же оу҆мори́ти сы́на є҆ѧ̀. И҆  дꙋ́нꙋ на ѻ҆́трочища (с. 360) трикра́ты, и҆ призва̀  гдⷭ҇а, и҆ речѐ: Гдⷭ҇и бж҃е мо́й, да возврати́тсѧ оу҆́бѡ  дꙋша̀ ѻ҆́трочища сегѡ̀ въ ѻ҆́нь, и҆ бы́сть та́кѡ. И҆  возопѝ и҆лїа̀, и҆ оу҆слы́ша гдⷭ҇ь гла́съ и҆лїи́нъ, и҆  возврати́сѧ дꙋша̀ ѻ҆́трочища, и҆ ѡ҆живѐ. И҆ поѧ́тъ  и҆лїа̀ ѻ҆́трочища, и҆ сведѐ и҆ ѿ го́рницы въ до́мъ,  и҆ дадѐ и҆ ма́тери є҆гѡ̀. И҆ речѐ и҆лїа̀ къ не́й:  ви́ждь, ꙗ҆́кѡ жи́въ є҆́сть сы́нъ тво́й. И҆ речѐ жена̀  ко и҆лїѝ: сѐ разꙋмѣ́хъ, ꙗ҆́кѡ чл҃вѣ́къ бж҃їй є҆сѝ  ты̀, и҆ гл҃го́лъ гдⷭ҇ень во оу҆стѣ́хъ твои́хъ  и҆́стиненъ. 
Ца́рствъ тре́тїихъ чте́нїе: 
[Глава̀ и҃ї] Бы́сть гл҃го́лъ бж҃їй ко и҆лїѝ  ѳесві́тѧнинꙋ, въ тре́тїе лѣ́то ца́рства а҆ха́влѧ,  гл҃го́лѧ: и҆дѝ и҆ ꙗ҆ви́сѧ а҆ха́вꙋ, да́мъ бо до́ждь на  лицѐ землѝ. И҆ бы́сть ꙗ҆́кѡ ви́дѣ а҆ха́въ и҆лїю̀, и҆  речѐ къ немꙋ̀: а҆́ще ты̀ є҆сѝ развраща́ѧй і҆и҃лѧ; И҆  речѐ и҆лїа̀: не развраща́ю а҆́зъ і҆и҃лѧ, но ты̀, и҆  до́мъ ѻ҆тца̀ твоегѡ̀, внегда̀ ѡ҆ста́висте вы̀ гдⷭ҇а бг҃а  своего̀, и҆ и҆до́сте въ слѣ́дъ ваа́ла. И҆ ны́нѣ послѝ,  и҆ соберѝ ко мнѣ̀ ве́сь і҆и҃ль, на го́рꙋ карми́льскꙋю,  и҆ проро́ки стꙋ̑дныѧ ваа́лѡвы, и҆́хже три́ста и҆  пѧтьдесѧ́тъ: и҆ прорѡ́къ ме́рзскихъ четы́реста,  ꙗ҆дꙋ́щихъ трапе́зꙋ і҆езаве́линꙋ. И҆ по глаго́лꙋ и҆лїинꙋ̀  посла̀ а҆ха́въ во ве́сь і҆и҃ль, и҆ собра̀ всѧ̑ проро́ки  на го́рꙋ карми́льскꙋю, и҆ приведѐ ко всѣ̑мъ и҆̀мъ  и҆лїю̀. И҆ речѐ и҆̀мъ и҆лїа̀: доко́лѣ вы̀ хра́млете на  ѻ҆́ба кѡлѣ́на ва̑ша; а҆́ще є҆́сть гдⷭ҇ь бг҃ъ, и҆ди́те  въ слѣ́дъ є҆гѡ̀: а҆́ще ли ваа́лъ є҆́сть, то̀ и҆ди́те  за ни́мъ. И҆ не ѿвѣща́ша є҆мꙋ̀ лю́дїе словесѐ. И҆  речѐ и҆лїа̀ къ лю́демъ, а҆́зъ є҆́смь ѡ҆ста́хъ прⷪ҇ро́къ  гдⷭ҇ень є҆ди́нъ: и҆ проро́цы ваа́лѡвы, и҆́хже три́ста и҆  пѧтьдесѧ́тъ мꙋже́й, и҆ проро́кѡвъ ме́рзскихъ четы́реста.  И҆ речѐ и҆лїа̀: дади́те мѝ два̀ ю҆нца̀, да и҆зберетѐ  себѣ̀ є҆ди́наго, и҆ растеши́те и҆ на оу҆́ды, и҆  возложи́те и҆ на дрова̀, да не приложитѐ ѻ҆гнѧ̀. И҆  а҆́зъ растешꙋ̀ ю҆нца̀ дрꙋга́го, и҆ возложꙋ̀ на дрова̀, и҆  ѻ҆гнѧ̀ не (с. 361) возгнѣщꙋ̀. И҆ да призоветѐ и҆мена̀  богѡ́въ ва́шихъ, и҆ а҆́зъ призовꙋ̀ и҆́мѧ гдⷭ҇а бг҃а  моегѡ̀: и҆ бꙋ́детъ бг҃ъ, и҆́же а҆́ще послꙋ́шаетъ  ѻ҆гне́мъ, то́й є҆́сть бг҃ъ. И҆ ѿвѣща́ша всѝ лю́дїе,  и҆ рѣ́ша: до́бръ глаго́лъ и҆лїи́нъ, и҆́же глаго́ла, да  бꙋ́детъ та́кѡ. И҆ речѐ и҆лїа̀ проро́кѡмъ стꙋ̑днымъ:  и҆збери́те себѣ̀ ю҆нца̀ є҆ди́наго, и҆ сотвори́те вы̀  пре́жде, ꙗ҆́кѡ ва́съ є҆́сть мно́жество, и҆ призови́те  и҆мена̀ богѡ́въ ва́шихъ, и҆ ѻ҆гнѧ̀ не пригнѣща́йте. И҆  поѧ́ша ю҆нца̀, и҆ сотвори́ша та́кѡ. И҆ призыва́хꙋ и҆́мѧ  ваа́лово ѿ оу҆́тра и҆ до полꙋ́дне, и҆ рѣ́ша:  послꙋ́шай на́съ, ваа́ле, послꙋ́шай на́съ. И҆ не бѣ̀  гла́са, ни послꙋша́нїѧ: и҆ рыска́хꙋ ѻ҆́коло  же́ртвенника, и҆́же сотвори́ша сі́и. И҆ бы́сть полꙋ́дне,  и҆ порꙋга́сѧ и҆̀мъ и҆лїа̀ ѳесві́тѧнинъ, и҆ речѐ: зови́те  гла́сомъ вели́кимъ, ꙗ҆́кѡ бо́гꙋ ва́шемꙋ непра́зднство  є҆́сть: да є҆да̀ что̀ и҆́ное стро́итъ, и҆лѝ оу҆снꙋ́лъ  є҆́сть, да оу҆бꙋдитѐ є҆го̀; И҆ зовѧ́хꙋ гла́сомъ  вели́кимъ, и҆ кроѧ́хꙋсѧ по ѻ҆бы́чаю своемꙋ̀ нѡжѝ, и҆  мно́зи би́ша себѐ бичьмѝ до проли́тїѧ кро́ве своеѧ̀. И҆  прорица́хꙋ, и҆ бы́сть до ве́чера, ꙗ҆́кѡ бы́ти вре́мѧ  взы́ти же́ртвѣ, и҆ не бѣ̀ гла́са. И҆ глаго́ла и҆лїа̀ къ  проро́кѡмъ стꙋ̑днымъ, глаго́лѧ: ѿстꙋпи́те ны́нѣ, да и҆  а҆́зъ сотворю̀ же́ртвꙋ мою̀, и҆ ѿстꙋпи́ша ті́и и҆  оу҆мо́лкнꙋша. И҆ речѐ и҆лїа̀ къ лю́демъ: пристꙋпи́те ко  мнѣ̀, и҆ пристꙋпи́ша къ немꙋ̀ всѝ лю́дїе. И҆ прїѧ́тъ  и҆лїа̀ двана́десѧть ка́менїй, по числꙋ̀ колѣ́нъ сынѡ́въ  і҆и҃левыхъ, ꙗ҆́коже гл҃го́ла є҆мꙋ̀ гдⷭ҇ь: і҆и҃ль  бꙋ́детъ и҆́мѧ твоѐ. И҆ созда̀ ка́менїе во и҆́мѧ гдⷭ҇не,  и҆ и҆сцѣлѝ ѻ҆лта́рь раско́панный: и҆ сотворѝ мо́ре  вмѣща́ющее двѣ̀ мѣ́рѣ сѣ́мене ѻ҆́крестъ ѻ҆лтарѧ̀.  И҆ воскладѐ пѡлѣ́на на ѻ҆лта́рь, и҆́же сотворѝ, и҆  растеса̀ на оу҆́ды всесожега́емое, и҆ возложѝ на  пѡлѣ́на, и҆ ѡ҆бы́де ѻ҆лта́рь. И҆ речѐ и҆лїа̀:  принеси́те мѝ четы́ре водонѡ́сы воды̀, и҆ возлива́йте на  всесожжє́нїѧ и҆ на (с. 362) пѡлѣ́на, и҆ сотвори́ша  та́кѡ. И҆ речѐ: оу҆дво́йте, и҆ оу҆дво́иша. И҆ речѐ:  оу҆тро́йте, и҆ оу҆тро́иша. И҆ прохожда́ше вода̀  ѻ҆́крестъ ѻ҆лтарѧ̀, и҆ мо́ре и҆спо́лнисѧ воды̀. И҆  возопѝ и҆лїа̀ на нб҃о, и҆ речѐ: Гдⷭ҇и бж҃е а҆враа́мовъ  и҆ і҆саа́ковъ и҆ і҆а́кѡвль, послꙋ́шай менє̀, гдⷭ҇и,  послꙋ́шай менє̀ дне́сь ѻ҆гне́мъ: да разꙋмѣ́ютъ всѝ  лю́дїе сі́и, ꙗ҆́кѡ ты̀ є҆сѝ є҆ди́нъ гдⷭ҇ь бг҃ъ  і҆и҃левъ, и҆ а҆́зъ ра́бъ тво́й, и҆ тебє̀ ра́ди  сотвори́хъ дѣла̀ сїѧ̑ всѧ̑: и҆ ты̀ ѡ҆братѝ сердца̀  люде́й си́хъ въ слѣ́дъ тебє̀. И҆ падѐ ѻ҆́гнь ѿ  гдⷭ҇а съ нб҃сѐ, и҆ поѧдѐ всесожжє́нїѧ и҆ пѡлѣ́на и҆  ка́менїе и҆ пе́рсть, и҆ во́дꙋ, ꙗ҆́же бѣ̀ въ мо́ри, всѧ̑  полиза̀ ѻ҆́гнь. И҆ падо́ша всѝ лю́дїе на лицы̀ свое́мъ,  и҆ рѣ́ша: вои́стиннꙋ гдⷭ҇ь бг҃ъ, то́й є҆́сть бг҃ъ. И҆  речѐ и҆лїа̀ къ лю́демъ: поима́йте проро́ки ваа́лѡвы, да  ни є҆ди́нъ скры́етсѧ ѿ ни́хъ, и҆ ꙗ҆́ша и҆̀хъ, и҆  ведѐ ѧ҆̀ и҆лїа̀ на пото́къ кі́ссовъ, и҆ тꙋ̀ и҆̀хъ  закла̀. И҆ речѐ и҆лїа̀ посе́мъ а҆ха́вови: сѐ гла́съ  хожде́нїѧ дожде́внагѡ, впрѧзѝ колесни́цꙋ твою̀, и҆  сни́ди, да не пости́гнетъ тебє̀ до́ждь. И҆ взы́де и҆лїа̀  на карми́льскꙋю го́рꙋ, и҆ прекло́нсѧ на зе́млю, и҆  положѝ лицѐ своѐ междꙋ̀ колѣ́нома свои́ма, и҆  помоли́сѧ ко гдⷭ҇ꙋ. И҆ не́бо помрачи́сѧ ѻ҆́блаки и҆  дꙋ́хомъ, и҆ бы́сть до́ждь ве́лїй: и҆ пла́часѧ а҆ха́въ,  и҆́де до і҆езрае́лѧ. И҆ рꙋка̀ гдⷭ҇нѧ бы́сть на и҆лїѝ: и҆  стѧгнꙋ́въ чре́сла своѧ̑, и҆ течѐ предъ а҆ха́вомъ до  і҆и҃лѧ. И҆ возвѣстѝ а҆ха́въ женѣ̀ свое́й і҆езаве́ли,  всѧ̑ є҆ли̑ка сотворѝ и҆лїа̀: и҆ ꙗ҆́кѡ закла̀ проро́ки  ноже́мъ. И҆ посла̀ і҆езаве́ль ко и҆лїѝ, глаго́лѧ:  оу҆́трѡ въ се́й же ча́съ положꙋ̀ дꙋ́шꙋ твою̀, ꙗ҆́коже  дꙋ́шꙋ є҆ди́нагѡ ѿ си́хъ. И҆ слы́ша и҆ оу҆боѧ́сѧ  и҆лїа̀, воста́въ и҆́де дꙋшѝ ра́ди своеѧ̀, и҆ прїи́де въ  вирсаві́ю, зе́млю і҆ꙋ́довꙋ. И҆ ѡ҆ста́ви ѻ҆́трочища  своего̀ та́мѡ, и҆ и҆́де въ пꙋсты́ню днѐ пꙋ́ть. И҆  прише́дъ сѣ́де подъ сме́рчїемъ, и҆ просѝ дꙋшѝ свое́й  сме́рти, и҆ речѐ: довлѣ́етъ мѝ, гдⷭ҇и, прїимѝ оу҆́бѡ  дꙋ́шꙋ (с. 363) мою̀ ѿ менє̀, ꙗ҆́кѡ нѣ́смь а҆́зъ  па́че ѻ҆тє́цъ. И҆ лѧ́же и҆ оу҆́спе подъ са́домъ. И҆  сѐ а҆́гг҃лъ гдⷭ҇ень коснꙋ́сѧ є҆мꙋ̀, и҆ речѐ є҆мꙋ̀:  воста́ни, ꙗ҆́ждь и҆ пі́й. И҆ воззрѣ́въ и҆лїа̀, и҆ сѐ  при возгла́вїи є҆гѡ̀ ѻ҆прѣсно́къ ꙗ҆чме́нный, и҆  корча́гъ воды̀: И҆ воста̀, и҆ ꙗ҆дѐ, и҆ пи́тъ, и҆  ѡ҆бра́щсѧ оу҆́спе. И҆ ѡ҆бра́щсѧ а҆́гг҃лъ гдⷭ҇ень  втори́цею, и҆ коснꙋ́сѧ є҆мꙋ̀, и҆ речѐ є҆мꙋ̀: воста́ни,  ꙗ҆́ждь и҆ пі́й, ꙗ҆́кѡ мно́гъ ѿ тебє̀ пꙋ́ть. И҆  воста̀, и҆ ꙗ҆дѐ и҆ пи́тъ: и҆ и҆́де въ крѣ́пости ꙗ҆́ди  тоѧ̀ четы́редесѧть дне́й, и҆ четы́редесѧть ноще́й до  горы̀ хори́вскїѧ. И҆ вни́де та́мѡ въ пеще́рꙋ, и҆ всели́сѧ  въ не́й, и҆ сѐ гл҃го́лъ гдⷭ҇ень къ немꙋ̀, и҆ речѐ  є҆мꙋ̀ гдⷭ҇ь: что́ ты здѣ̀, и҆лїѐ; И҆ речѐ и҆лїа̀:  ревнꙋ́ѧ поревнова́хъ по гдⷭ҇ѣ бз҃ѣ вседержи́тели,  ꙗ҆́кѡ ѡ҆ста́виша тѧ̀ сы́нове і҆и҃левы и҆ ѻ҆лтарѝ твоѧ̑  раскопа́ша, и҆ прⷪ҇ро́ки твоѧ̀ ѻ҆рꙋ́жїемъ и҆зби́ша, и҆  ѡ҆ста́хъ а҆́зъ є҆ди́нъ, и҆ и҆́щꙋтъ дꙋшѝ моеѧ̀ и҆з̾ѧ́ти  ю҆̀. И҆ речѐ а҆́гг҃лъ: и҆зы́ди оу҆́трѡ, и҆ ста́ни въ  горѣ̀ предъ гдⷭ҇емъ, и҆ сѐ мимои́детъ гдⷭ҇ь, и҆ дꙋ́хъ  ве́лїй и҆ крѣ́покъ, разорѧ́ѧ го́ры, и҆ сокрꙋша́ѧ  ка́менїе предъ гдⷭ҇емъ: не въ дꙋ́сѣ гдⷭ҇ь, и҆ по дꙋ́сѣ  ви́хръ, и҆ не въ ви́хрѣ гдⷭ҇ь. И҆ по ви́хрѣ ѻ҆́гнь, и҆  не во ѻ҆гнѝ гдⷭ҇ь: и҆ по ѻ҆гнѝ гла́съ хла́да то́нка,  и҆ та́мѡ гдⷭ҇ь. И҆ бы́сть ꙗ҆́кѡ оу҆слы́ша и҆лїа̀,  покры̀ лицѐ своѐ ми́лѡтїю свое́ю, и҆ и҆зы́де, и҆ ста̀  при пеще́рѣ. И҆ сѐ къ немꙋ̀ бы́сть гла́съ, и҆ речѐ:  что̀ здѣ̀ ты̀, и҆лїѐ; И҆ речѐ и҆лїа̀: ревнꙋ́ѧ  поревнова́хъ по гдⷭ҇ѣ бз҃ѣ вседержи́тели, ꙗ҆́кѡ  ѡ҆ста́виша завѣ́тъ тво́й сы́нове і҆и҃левы, и҆ ѻ҆лтарѝ  твоѧ̑ раскопа́ша, и҆ прⷪ҇ро́ки твоѧ̑ и҆зби́ша  ѻ҆рꙋ́жїемъ, и҆ ѡ҆ста́хъ а҆́зъ є҆ди́нъ, и҆ и҆́щꙋтъ дꙋшѝ  моеѧ̀ и҆з̾ѧ́ти ю҆̀. И҆ речѐ гдⷭ҇ь къ немꙋ̀: и҆дѝ,  возврати́сѧ пꙋте́мъ твои́мъ, и҆ по́йдеши въ пꙋ́ть  пꙋсты́ни дама́сковы, и҆ пома́жеши а҆заи́ла на ца́рство во  а҆ссѷрі́и: И҆ і҆иꙋ́а сы́на на мессі́ина пома́жеши въ  царѧ̀ і҆и҃лю, и҆ є҆лїссе́а сы́на сафа́това пома́жеши  вмѣ́стѡ себє̀ прⷪ҇ро́ка. (с. 364) 
Ца́рствъ четве́ртыхъ чте́нїе: 
Бы́сть во днѝ ѻ҆́ны, ѡ҆брѣ́те и҆лїа̀ є҆лїссе́а  сы́на сафа́това, и҆ то́й ѡ҆ра́ше вола́ми. И҆ и҆́де и҆лїа̀  къ немꙋ̀, и҆ пове́рже и҆лїа̀ ми́лѡть свою̀ на не́мъ: и҆  ѡ҆ста́ви є҆лїссе́й волы̀, и҆ течѐ созадѝ и҆лїѝ, и҆  слꙋжа́ше є҆мꙋ̀. И҆ бы́сть є҆гда̀ взѧ́тꙋ бы́ти и҆лїѝ  гдⷭ҇емъ въ ви́хрѣ ꙗ҆́кѡ на нб҃о. И҆ и҆до́ста и҆лїа̀ и҆  є҆лїссе́й въ галга́лы. Речѐ и҆лїа̀ къ є҆лїссе́ю:  сѣдѝ оу҆́бѡ здѣ̀, ꙗ҆́кѡ гдⷭ҇ь посла̀ мѧ̀ до  і҆ѻрда́на. И҆ речѐ є҆лїссе́й: жи́въ гдⷭ҇ь, и҆ жива̀  дꙋша̀ твоѧ̀, а҆́ще ѡ҆ста́влю тебѐ. И҆ поидо́ста ѻ҆́ба,  и҆ пѧтьдесѧ́тъ мꙋже́й ѿ сынѡ́въ прⷪ҇ро́ческихъ  прїидо́ша и҆ ста́ша прѧ́мѡ и҆здале́ча, ѻ҆́ба же ста́ста  при і҆ѻрда́нѣ. И҆ прїѧ́тъ и҆лїа̀ ми́лѡть свою̀, и҆  сви́тъ ю҆̀, и҆ поразѝ є҆́ю во́ды, и҆ раздѣли́сѧ вода̀  сю́дꙋ и҆ сю́дꙋ, и҆ преидо́ста ѻ҆́ба по сꙋ́хꙋ: И҆ бы́сть  ꙗ҆́кѡ преидо́ста, и҆ речѐ и҆лїа̀ є҆лїссе́ю: просѝ  что̀ сотворю̀ тебѣ̀, пре́жде да́же не взѧ́тъ бꙋ́дꙋ ѿ  тебє̀. И҆ речѐ є҆лїссе́й: да бꙋ́детъ оу҆́бѡ дꙋ́хъ,  и҆́же въ тебѣ̀, сꙋгꙋ́бъ во мнѣ̀. И҆ речѐ и҆лїа̀:  ѡ҆жесточи́лъ є҆сѝ проси́ти: ѻ҆ба́че а҆́ще оу҆ви́диши  мѧ̀ взе́млема ѿ тебє̀, бꙋ́детъ тѝ та́кѡ, а҆́ще ли же  не оу҆ви́диши, не бꙋ́детъ. И҆ бы́сть и҆дꙋ́щымъ и҆̀мъ, и҆  глаго́лющымъ, и҆ сѐ колесни́ца ѻ҆́гненна, и҆ ко́ни  ѻ҆́гненни, и҆ раздѣлѝ междꙋ̀ ѻ҆бѣ́ма, и҆ взѧ́тсѧ  и҆лїа̀ трꙋ́сомъ, ꙗ҆́кѡ на не́бо. И҆ є҆лїссе́й зрѧ́ше,  и҆ то́й вопїѧ́ше: ѻ҆́ч҃е, ѻ҆́ч҃е, колесни́ца і҆и҃лева,  и҆ ко́ни є҆гѡ̀, и҆ не ви́дѣ є҆гѡ̀ ктомꙋ̀. И҆ ꙗ҆́тсѧ  є҆лїссе́й за ри̑зы своѧ̑, и҆ раздра̀ ѧ҆̀ на дво́е, и҆  взѧ́тъ ми́лѡть и҆лїинꙋ̀ є҆лїссе́й, па́дшꙋю верхꙋ̀  є҆гѡ̀. И҆ ѡ҆брати́тсѧ є҆лїссе́й, и҆ ста̀ на бре́зѣ  і҆ѻрда́на. И҆ прїѧ́тъ є҆лїссе́й ми́лѡть и҆лїинꙋ̀,  па́дшꙋю верхꙋ̀ є҆гѡ̀, и҆ оу҆да́ри во́ды, и҆ не  раздѣли́шасѧ. И҆ речѐ є҆лїссе́й: гдѣ̀ оу҆́бѡ є҆́сть  бг҃ъ и҆лїи́нъ а҆пѳѡ̀; и҆ оу҆да́ри є҆лїссе́й во́ды  второ́е, и҆ раздѣли́шасѧ во́ды, и҆ пре́йде по сꙋ́хꙋ. (с.  365) 
На лїті́и стїхи́ра хра́ма, и҆ ст҃а́гѡ самогла́сны,  гла́съ д҃: 
Нетлѣ́ннагѡ соедине́нїѧ прича́стникъ, блаже́нне  прⷪ҇ро́че, бы́лъ є҆сѝ ѡ҆ бз҃ѣ сп҃сѣ мое́мъ, моли́твою  і҆ѻрда́нъ раздѣли́въ, по сꙋ́хꙋ преше́лъ є҆сѝ, и҆ на  ѻ҆́гненнѣй колесни́цѣ ꙗ҆́кѡ на нб҃са̀ восхище́нъ  бы́лъ є҆сѝ, сꙋгꙋ́бꙋю бл҃года́ть є҆лїссе́ю ѡ҆ста́вль.  тѣ́мже мо́лимъ тѧ̀, а҆́ще и҆ тѣ́ломъ восхище́нъ бы́лъ  є҆сѝ, но дх҃омъ ѿ на́съ не разлꙋча́йсѧ, и҆ всегда̀  хрⷭ҇тꙋ̀ моли́сѧ, спасти́сѧ дꙋша́мъ на́шымъ. 
Свѣтоза́ренъ ѻ҆́блакъ, бжⷭ҇твенный прⷪ҇ро́че,  ꙗ҆ви́лсѧ є҆сѝ, и҆ска́паѧ тꙋ́чꙋ бг҃оразꙋ́мїѧ всѣ̑мъ  вѣ̑рнымъ, напаѧ́ѧ бога́тнѡ вїно́мъ весе́лїѧ всѣ́хъ,  вѣ́рою прити́чꙋщихъ къ бжⷭ҇твеннѣйшемꙋ хра́мꙋ твоемꙋ̀.  тѣ́мже мо́лимъ тѧ̀, бжⷭ҇твенный прⷪ҇ро́че и҆ бг҃ови́дче  и҆лїѐ, побѣ̑ды на врагѝ во́инствꙋ на́шемꙋ да́рꙋй, и҆  дꙋша́мъ на́шымъ ве́лїю ми́лость. 
Самоде́ржцꙋ оу҆мꙋ̀ пло́ть покори́лъ є҆сѝ,  бжⷭ҇твенный и҆лїѐ прⷪ҇ро́че, оу҆се́рднѡ восхождє́нїѧ  ꙗ҆́кѡ по степе́немъ въ се́рдцы твое́мъ полага́ѧ. тѣ́мже  и҆ непра́вдовавша цр҃ѧ̀ ѡ҆бличи́въ, гнѣ́ва бж҃їѧ  запреще́нїе и҆зре́къ, и҆ стꙋ̑дныѧ свѧще́нники ꙗ҆́кѡ  непра́ведны ноже́мъ погꙋби́лъ є҆сѝ, и҆ всѣ́хъ наꙋчи́лъ  є҆сѝ ꙗ҆́снѡ вопи́ти: вои́стиннꙋ є҆ди́нъ є҆́сть бг҃ъ,  є҆го́же и҆лїа̀ проповѣ́да. 
Сла́ва, гла́съ ѕ҃: 
Ѽ нечести́ва царѧ̀ повелѣ́нїѧ! ѽ поста̀  и҆спо́лнена кро́ве и҆ беззако́нїѧ! заповѣ́да по́стъ, да  оу҆бі́йство сотвори́тъ, и҆ а҆́бїе оу҆бїе́нъ бы́сть  навꙋѳе́й і҆и҃льтѧнинъ. что́ же, прⷪ҇ро́че, къ си́мъ  ре́клъ є҆сѝ; ꙗ҆́кѡ та́кѡ глаго́летъ гдⷭ҇ь: поне́же  безъ пра́вды мꙋ́жа і҆и҃льтѧнина оу҆би́лъ є҆сѝ,  та́кожде и҆ твоѧ̀ кро́вь пролїе́на бꙋ́детъ, и҆ блꙋдни̑цы  къ кро́ви твое́й и҆змы́ютсѧ. но моли́твами, хрⷭ҇тѐ,  твоегѡ̀ прⷪ҇ро́ка и҆ проповѣ́дника, такова́гѡ  безчеловѣ́чества и҆зба́ви дꙋ́шы на́шѧ, ꙗ҆́кѡ  человѣколю́бецъ. (с. 366) 
И҆ ны́нѣ: Бцⷣе, ты̀ є҆сѝ лоза̀: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
И҆лїа̀ прⷪ҇ро́къ преди́вный, ꙳ заре́ю оу҆́мъ  просвѣти́въ, ꙳ ве́сь бы́сть бжⷭ҇твенъ ꙳, и҆ царѧ̀  нечести́ва сꙋ́дъ непра́ведный зрѧ̀ негодꙋ́етъ: ꙳ тѣ́мже  и҆ сꙋдо́мъ бж҃їимъ ѿрече́нїе посыла́етъ на него̀, ꙳  та́кожде и҆ цари́цꙋ, ꙗ҆́кѡ неми́лостивꙋ и҆ златолюби́вꙋ,  ꙳ сꙋдꙋ̀ бж҃їю предадѐ. ꙳ но моли́твами, хрⷭ҇тѐ, твоегѡ̀  прⷪ҇ро́ка и҆лїѝ ꙳, спасѝ всѣ́хъ на́съ, ꙗ҆́кѡ  милосе́рдъ. 
Сті́хъ: Мѡѷсе́й и҆ а҆арѡ́нъ во і҆ере́ехъ є҆гѡ̀,  и҆ самꙋи́лъ въ призыва́ющихъ и҆́мѧ є҆гѡ̀. 
Доко́лѣ, гдⷭ҇и, ꙳ пꙋ́ть нечести́выхъ спѣ́етсѧ, ꙳  прⷪ҇ро́че, ре́клъ є҆сѝ; ꙳ ты̀ насади́лъ є҆сѝ, и҆  вкорени́шасѧ, ꙳ и҆ сотвори́ша пло́дъ беззако́нїѧ: ꙳  вои́стиннꙋ и҆ са́ми ѕлѣ̀ погибо́ша нече́стїемъ свои́мъ.  ꙳ возопїю́тъ къ тебѣ̀, и҆ не оу҆слы́шиши. ꙳ вскꙋ́ю мѝ  показа́лъ є҆сѝ нече́стїе ꙳ сꙋде́й законопрестꙋ́пныхъ; 
Сті́хъ: Ты̀ є҆сѝ і҆ере́й во вѣ́ки, по чи́нꙋ  мелхїседе́ковꙋ: 
И҆̀же честно́е твоѐ восхожде́нїе, ꙳ честны́й во  прⷪ҇ро́цѣхъ, ꙳ вели́кїй и҆лїѐ, ꙳ пра́зднꙋющихъ твои́ми  моли́твами ꙳ ѿ бѣ́дъ и҆збавлѧ́й и҆ скорбе́й, ꙳ и҆  лю́тыхъ нахожде́нїй: ꙳ да всегда̀ тебѣ̀, пресла́вный  прⷪ҇ро́че, ꙳ хрⷭ҇тоимени́тїи лю́дїе, ꙳ почита́емъ и҆  оу҆блажа́емъ. 
Сла́ва, гла́съ ѕ҃: 
Прⷪ҇ро́че, проповѣ́дниче хрⷭ҇то́въ, прⷭ҇то́ла  вели́чествїѧ никогда́же ѿстꙋпа́еши, и҆ коемꙋ́ждо  болѧ́щꙋ при́снѡ предстои́ши. Въ вы́шнихъ слꙋжѧ̀,  вселе́ннꙋю бл҃гословлѧ́еши, всю́дꙋ прославлѧ́емь: просѝ  ѡ҆чище́нїе дꙋша́мъ на́шымъ. 
И҆ ны́нѣ, бг҃оро́диченъ: Творе́цъ, и҆  и҆зба́витель: 
Тропа́рь, гла́съ д҃: 
Во пло́ти а҆́гг҃лъ, прⷪ҇ро́кѡвъ ѡ҆снова́нїе,  вторы́й прⷣте́ча прише́ствїѧ хрⷭ҇то́ва, и҆лїа̀ сла́вный,  свы́ше посла́вый (с. 367) є҆лїссе́еви бл҃года́ть,  недꙋ́ги ѿгонѧ́ти, и҆ прокажє́нныѧ ѡ҆чища́ти: тѣ́мже  и҆ почита́ющымъ є҆го̀ то́читъ и҆сцѣлє́нїѧ. 
Сла́ва, и҆ ны́нѣ, бг҃оро́диченъ: Є҆́же ѿ  вѣ́ка оу҆тае́нное: 
На оу҆́трени, на Бг҃ъ гдⷭ҇ь, тропа́рь два́жды.  Сла́ва, и҆ ны́нѣ, бг҃оро́диченъ: 
По а҃-й стїхоло́гїи сѣда́ленъ, гла́съ а҃: 
На ѻ҆́гненнꙋю колесни́цꙋ, ꙗ҆́кѡ на крилꙋ̀  вѣ́трєнню возше́дъ, бжⷭ҇твенный прⷪ҇ро́че, къ  небесє́мъ пресла́внѡ ше́ствїемъ дне́сь твори́ши, свы́ше  сꙋгꙋ́бꙋю бл҃года́ть и҆ ми́лѡть є҆лїссе́еви ѡ҆ста́вль. 
Два́жды. 
Сла́ва, и҆ ны́нѣ, бг҃оро́диченъ: 
Мт҃рь тѧ̀ бж҃їю мо́лимъ всѝ, дв҃ꙋ вои́стиннꙋ и҆  по ржⷭ҇твѣ̀ ꙗ҆́вльшꙋюсѧ, любо́вїю прибѣга́ющїи къ  твое́й бл҃гости: тебе́ бо и҆́мамы грѣ́шнїи  предста́тельницꙋ, тебѐ стѧжа́хомъ въ напа́стехъ  спасе́нїе, є҆ди́нꙋ всенепоро́чнꙋю. 
По в҃-й стїхоло́гїи сѣда́ленъ, гла́съ г҃. 
Хра́мъ тво́й бжⷭ҇твенный всѣ̑мъ и҆сцѣлє́нїѧ  незави́стнѡ и҆сточа́етъ, проро́че пречꙋ́дне, съ  є҆лїссе́емъ преди́внымъ, хрⷭ҇тꙋ̀ вкꙋ́пѣ молѧ́щесѧ,  низпосла́ти ми́ръ мі́рови, и҆ лю́демъ чтꙋ́щымъ ва́съ  ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ. 
Кі́йждо и҆дѣ́же спаса́етсѧ, та́мѡ пра́веднѡ и҆  притека́етъ: и҆ ко́е и҆но́е таково́е прибѣ́жище, ꙗ҆́кѡ  ты̀, бцⷣе, покрыва́ющее дꙋ́шы на́шѧ. 
По полѷеле́и сѣда́ленъ, гла́съ и҃. 
Премꙋ́дрости ꙗ҆́кѡ рачи́тель бы́въ, прⷪ҇ро́че  всече́стне, непра́ведна царѧ̀ непра́вдꙋюща ꙗ҆́вѣ  ѡ҆бличи́въ, и҆ оу҆вѣ́рилъ є҆сѝ вопи́ти: вои́стиннꙋ  бг҃ъ є҆ди́нъ є҆́сть, и҆́же и҆лїе́ю проповѣ́дꙋемый.  ѿсю́дꙋ же і҆езаве́ль, ѡ҆ восхище́нїи и҆ ѡ҆ златолю́бїи  ѡ҆бличи́лъ є҆сѝ. прⷪ҇ро́че и҆ предте́че прише́ствїѧ (с.  368) хрⷭ҇то́ва, и҆лїѐ великоимени́те, молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти восхожде́нїе твоѐ  вѣ́рнѡ сла́вѧщымъ. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дѣ́вꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ, досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀  твоемꙋ̀. 
Та́же, степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃:Ты̀ є҆сѝ і҆ере́й во вѣ́ки, по  чи́нꙋ мелхїседе́ковꙋ: Сті́хъ: Речѐ гдⷭ҇ь гдⷭ҇еви  моемꙋ̀: сѣдѝ ѡ҆деснꙋ́ю менє̀, до́ндеже положꙋ̀ врагѝ  твоѧ̑ подно́жїе нѡ́гъ твои́хъ. Всѧ́кое дыха́нїе:  Є҆ѵⷢ҇лїе ѿ лꙋкѝ, зача́ло д҃ї. По н҃ ѱалмѣ̀  стїхи́ра: гла́съ д҃. 
На ѻ҆́гненнѣй колесни́цѣ, на ѻ҆́блакъ взѧ́лсѧ  є҆сѝ, и҆ во странꙋ̀ свѣтови́днꙋю преложи́лсѧ є҆сѝ,  ѽ ѳесві́тѧнине и҆лїѐ! стꙋ́дныѧ проро́ки посрами́въ.  и҆́же не́бо сло́вомъ свѧза́вый, та́кѡ разрѣшѝ и҆ на́шѧ  согрѣшє́нїѧ ко гдⷭ҇ꙋ моли́твами твои́ми, и҆ спасѝ  дꙋ́шы на́шѧ. 
Канѡ́нъ бцⷣы со і҆рмосо́мъ на ѕ҃, гла́съ и҃:  Во́дꙋ проше́дъ: 
И҆ прⷪ҇ро́ка, два̀ канѡ́на на и҃. Пе́рвый канѡ́нъ. 
Гла́съ в҃. Пѣ́снь а҃. І҆рмо́съ: 
Пои́мъ гдⷭ҇еви, въ мо́ри дре́вле лю́ди  наста́вльшемꙋ, и҆ въ не́мъ фараѡ́на со всево́инствомъ  погрꙋзи́вшемꙋ, пѣ́снь побѣ́днꙋю, ꙗ҆́кѡ просла́висѧ. 
Ви́дѣти жела́ющїи и҆лїѝ чꙋде́съ  ѻ҆гнедохнове́ннꙋю си́лꙋ, ѻ҆гнезра́чнагѡ и҆ честна́гѡ  ѧ҆зы́ка, дꙋ́ха крѣ́пость, по достоѧ́нїю собра́хомсѧ. 
Оу҆стнѣ̀, бг҃оно́се, и҆ недоꙋмѣ́ннагѡ ѧ҆зы́ка  тѣснотꙋ́ (с. 369) же и҆ хꙋдогла́сїе, дѣ́йствомъ є҆́же  въ тебѣ̀ дх҃а ѿве́рзи, и҆ оу҆ѧснѝ въ пѣ́нїю чꙋде́съ  твои́хъ. 
Дае́ши па́че є҆стества̀ повинꙋ́вшымсѧ, сло́ве,  честны̑мъ твои̑мъ повелѣ́нїємъ, и҆ покорѧ́еши дождю̀  двє́ри дꙋ́хомъ, оу҆твержда́емо сло́во содѣва́ѧ. 
Бг҃оро́диченъ: 
Пое́мъ гдⷭ҇еви ѿ дв҃ы рожде́нномꙋ, и҆ мі́ръ  ѡ҆бно́вльшемꙋ, и҆ тоѧ̀ ра́ди на́мъ жи́знь бжⷭ҇твеннꙋю  дарова́вшемꙋ, пѣ́снь побѣ́днꙋю, ꙗ҆́кѡ просла́висѧ. 
Дрꙋгі́й канѡ́нъ, творе́нїе і҆еромона́ха пахѡ́мїа,  є҆гѡ́же краегране́сїе: 
Пою̀ хвалꙋ̀ вели́комꙋ и҆лїѝ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Ѻ҆рга́нъ ꙗ҆ви́лсѧ є҆сѝ оу҆дарѧ́емь  бжⷭ҇твеннымъ брѧца́ломъ, прⷪ҇ро́че пречꙋ́дный, всевѣ́дца  бг҃а воспѣва́ѧ, ѿмще́нїе пра́веднѡ всѣ̑мъ даю́ща по  дѣлѡ́мъ и҆́хъ. 
И҆́же не терпѧ̀ пре́лести, проро́че чꙋ́дный, царѧ̀  ѡ҆бличи́лъ є҆сѝ непра́вдꙋюща ѡ҆ беззако́нїи. тѣ́мже  сꙋ́дъ бж҃їй по́лнъ гнѣ́ва томꙋ̀ нане́слъ є҆сѝ  ѡ҆сꙋжде́нїѧ. 
Прⷪ҇ро́че и҆ предте́че благода́ти, бжⷭ҇твенный  и҆лїѐ, а҆ха́ва нечести́ваго царѧ̀ ты̀, ꙗ҆́кѡ  законопрестꙋ́пника, ѡ҆бличи́въ, стꙋ̑дныѧ свѧще́нники  ꙗ҆́кѡ непреподо́бны погꙋби́лъ є҆сѝ. 
Бг҃оро́диченъ: 
Хрⷭ҇то́вꙋ мт҃рь въ пѣ́снехъ воспѣ́ти досто́йнѡ  вѣ́рнїи потщи́мсѧ, ꙗ҆́кѡ сп҃са всѣ́хъ ро́ждшꙋю,  живо́томъ и҆ сме́ртїю влады́чествꙋющаго. 
Катава́сїа: Ѿве́рзꙋ оу҆ста̀ моѧ̑. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ  на́шъ, и҆ нѣ́сть пра́веденъ, па́че тебє̀, гдⷭ҇и. (с.  370) 
Ꙗ҆́кѡ и҆зрѧ́денъ, прⷪ҇ро́че, оу҆чреди́тель,  и҆́же вра́номъ творѧ̀ тебѣ̀ гоще́нїе, є҆ди́ный  насыща́ѧй всѧ́ко живо́тно благоволе́нїѧ. є҆мꙋ́же всѝ  зове́мъ: ты̀ є҆сѝ бг҃ъ на́шъ, и҆ нѣ́сть свѧ́та па́че  тебє̀, гдⷭ҇и. 
Благода́ть благодѣ́телю и҆ строи́телю, вдови́цꙋ  и҆ прⷪ҇ро́ка напити́вшемꙋ, неизрече́ннымъ промышле́нїемъ.  є҆мꙋ́же всѝ зове́мъ: ты̀ є҆сѝ бг҃ъ на́шъ, и҆ нѣ́сть  свѧ́та па́че тебє̀, гдⷭ҇и. 
Затвори́вый тꙋченѡ́сныѧ ѻ҆́блаки ѡ҆дожди́ти,  пи́щи лиша́емѣ саре́фѳѣ, ѡ҆ста́нокъ бра́шна,  непреста́ннѡ роси́ти сотворѝ. ты́ же взыва́лъ є҆сѝ:  нѣ́сть свѧ́та па́че тебє̀, гдⷭ҇и. 
Бг҃оро́диченъ: 
Ты̀ є҆ди́на па́че всѣ́хъ ѿ вѣ́ка вели̑кимъ  сподо́биласѧ є҆сѝ и҆ па́че є҆стества̀: бг҃а бо  невмѣсти́маго все́ю тва́рїю во чре́вѣ прїѧ́ла є҆сѝ,  и҆ воплоти́ла є҆сѝ. тѣ́мже бцⷣꙋ тѧ̀ всѝ почита́емъ. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе є҆ди́не  чл҃вѣколю́бче. 
Всѣ́хъ ми́лостивнѡ, прⷪ҇ро́че, наказꙋ́еши, и҆  всѣ́хъ ми́лꙋеши, къ тебѣ̀ вѣ́рою притека́ющихъ во  хра́мъ тво́й: и҆ по́мощи ѿ тебє̀ просѧ́щїи, ника́коже  погрѣши́ша. 
А҆ха́ва нечести́ваго царѧ̀ ты̀, бжⷭ҇твенный  прⷪ҇ро́че, ѡ҆бличи́лъ є҆сѝ: и҆ ꙗ҆́кѡ престꙋ́пника  зако́на, сꙋдо́мъ бж҃їимъ ѡ҆сꙋди́лъ є҆сѝ. 
Безстꙋ́днаѧ цари́ца і҆езаве́ль тебѐ,  бжⷭ҇твеннѣйшїй проро́че, и҆ска́ше оу҆би́ти: ꙗ҆́кѡ на  тоѧ̀ несвѧщє́нныѧ свѧще́нники, по достоѧ́нїю сꙋ́дъ  сме́ртный наве́лъ є҆сѝ. 
Бг҃оро́диченъ: 
Мѣ́сто свѧще́нїѧ сла́вы, и҆ мы́сленнꙋю, чⷭ҇таѧ,  трапе́зꙋ, хлѣ́бъ хрⷭ҇та̀ жи́знь всѣ́хъ прїе́мшꙋю,  пое́мъ тѧ̀, влⷣчце. (с. 371) 
Сѣда́ленъ, гла́съ и҃. Подо́бенъ: Премꙋ́дрости: 
И҆сто́чника чꙋде́съ, прⷪ҇ро́кѡвъ оу҆добре́нїе,  всѝ пѣ́сненнѡ вѣ́рнїи восхва́лимъ ѳесві́тѧнина и҆лїю̀:  съ пло́тїю бо є҆щѐ сы́й безсме́ртенъ, ꙗ҆́кѡ ме́ртвъ  оу҆вѣрѧ́етъ ме́ртвыхъ воста́нїе. тѣ́мже дерзнове́нїе  къ бг҃ꙋ и҆мѣ́ѧ, подава́етъ и҆сцѣлє́нїѧ вѣ́рою  просѧ́щымъ, и҆ мо́литсѧ хрⷭ҇тꙋ̀ прилѣ́жнѡ, согрѣше́нїй  ѡ҆ставле́нїе пода́ти, пра́зднꙋющымъ любо́вїю свѧтꙋ́ю  па́мѧть є҆гѡ̀. 
Два́жды. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь  безчи́сленныхъ согрѣше́нїй мои́хъ: и҆ ꙗ҆́кѡ къ те́пломꙋ  застꙋпле́нїю и҆ покро́вꙋ моемꙋ̀, чⷭ҇таѧ, ко приста́нищꙋ  притека́ю твоеѧ̀ бла́гости. тѣ́мже, пречⷭ҇таѧ, и҆зъ  тебє̀ воплоще́нномꙋ безсѣ́меннѡ, моли́сѧ прилѣ́жнѡ ѡ҆  всѣ́хъ рабѣ́хъ твои́хъ, непреста́ннѡ молѧ́щихтисѧ,  бцⷣе пречⷭ҇таѧ, молѧ́щи є҆го̀ при́снѡ, согрѣше́нїй  ѡ҆ставле́нїе дарова́ти, воспѣва́ющымъ досто́йнѡ сла́вꙋ  твою̀. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Кореносѣка́тель оу҆́бѡ ꙗ҆ви́лсѧ є҆сѝ ѕло́бы,  мꙋ́дре прⷪ҇ро́че, добродѣ́тели же насади́тель, тѣ́мже  тѧ̀ оу҆блажа́емъ. 
Оу҆корѧ́ше тѧ̀ словесы̀ вдови́ца, пи́щею сме́рти,  прⷪ҇ро́че, ѻ҆́трока воста́нїе оу҆вѣрѧ́ющи. 
Назна́менова сла́вꙋ трⷪ҇ческꙋю ꙗ҆́вѣ  дꙋнове́нїемъ тричи́сленнымъ, ма́тери дѣ́тища жи́ва  дарова̀. 
Ко́ль разже́глсѧ є҆сѝ, палѧ̀ бжⷭ҇твеннымъ  ѻ҆гне́мъ, и҆ ре́вностїю, ѽ прⷪ҇ро́че, царѧ̀ ѡ҆блича́ѧ,  творѧ́ща беззакѡ́нїѧ. 
Бг҃оро́диченъ: 
Мо́лимъ тѧ̀, чⷭ҇таѧ, бг҃а безъ сѣ́мене заче́ншꙋю,  при́снѡ моли́тисѧ за рабы̑ твоѧ̑. (с. 372) 
И҆́нъ. І҆рмо́съ: 
Оу҆слы́шахъ, гдⷭ҇и, слꙋ́хъ тво́й и҆ оу҆боѧ́хсѧ,  ꙗ҆́кѡ неизрече́ннымъ совѣ́томъ, бг҃ъ сы́й  присносꙋ́щный, ѿ дв҃ы проше́лъ є҆сѝ вопїю́ще: сла́ва  снизхожде́нїю твоемꙋ̀, хрⷭ҇тѐ, сла́ва си́лѣ твое́й. 
Вѣнча́ тѧ гдⷭ҇ь прⷪ҇ро́ка, премꙋ́дре, и҆  благода́ть тебѣ̀ да́рꙋѧ прорица́ти бꙋ̑дꙋщаѧ, ꙗ҆́кѡ  настоѧ̑щаѧ. тѣ́мже ны́нѣ словесє́мъ сбытїѐ зрѧ́ще,  хвала́ми при́снѡ тѧ̀, ꙗ҆́кѡ и҆́стиннаго прⷪ҇ро́ка,  оу҆блажа́емъ. 
Є҆ли́кѡ попремно́гꙋ смиренномꙋ́дрїемъ  оу҆кра́шена, проро́ка твоегѡ̀ дꙋша̀, хрⷭ҇тѐ бж҃е,  толи́кѡ па́че ѻ҆гнѧ̀ ре́вностїю распала́ема, стꙋ̑дныѧ  свѧще́нники погꙋбѝ. 
Лице́мъ, ꙗ҆́кѡ зерца́ломъ разрѣ́шшымсѧ, лицꙋ̀  хрⷭ҇то́вꙋ предстои́ши, пречꙋ́дне прⷪ҇ро́че: ѿѻнꙋ́дꙋже  на́съ ми́лостивнѡ посѣща́й, да вси́ тѧ хвала́ми ꙗ҆́кѡ  прⷪ҇ро́ка оу҆блажа́емъ. 
Бг҃оро́диченъ: 
Наде́ждꙋ и҆ оу҆твержде́нїе, и҆ спасе́нїѧ стѣ́нꙋ  нерꙋши́мꙋ, тѧ̀ стѧжа́вше, всепѣ́таѧ, ѕло́бы всѧ́кїѧ  и҆збавлѧ́емсѧ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Зако́нъ ѻ҆те́ческїй тѧ̀, ꙗ҆́кѡ моли́твенника  всеи́стинна показа̀, чꙋдодѣ́йственника, ѡ҆браща́юща  є҆стества̀ стїхі́й, и҆лїѐ, и҆ прпⷣбнꙋ же́ртвꙋ  попалѧ́юща вода́ми. 
Посрами́лъ є҆сѝ и҆зрѧ́днѡ, ꙗ҆́кѡ и҆́стины  слꙋжи́телю, прпⷣбне, скве́рнагѡ стꙋда̀ прⷪ҇ро́ки,  всеблаже́нне и҆лїѐ, ꙗ҆́вѣ начерта́въ трⷪ҇ческꙋю си́лꙋ. 
Сло́вомъ благода́ти свѧще́нствꙋѧ, и҆лїѐ, закла́лъ  є҆сѝ свѧще́нники стꙋ̑дныѧ неви́нными твои́ми рꙋка́ми,  ꙗ҆́коже ѻ҆гне́мъ, ре́вностїю ѡ҆палѧ́емь. 
Бг҃оро́диченъ: 
Тебѣ̀ ро́ждшей хрⷭ҇та̀, всемꙋ̀ содѣ́телѧ,  взыва́емъ: (с. 373) ра́дꙋйсѧ, чⷭ҇таѧ, ра́дꙋйсѧ, свѣ́тъ  возсїѧ́вшаѧ на́мъ: ра́дꙋйсѧ, вмѣсти́вшаѧ бг҃а  невмѣсти́маго. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
И҆́же бжⷭ҇твенныѧ благода́ти ꙗ҆вле́на  незаходи́маѧ зарѧ̀, и҆ оу҆́мъ бжⷭ҇твеннѣйшїй, прⷪ҇ро́че  и҆лїѐ, и҆́скреннѡ стѧжа́въ, благочести́выхъ къ пѣ́нїю  возставлѧ́еши. 
Кто̀ не оу҆диви́тсѧ бжⷭ҇твеннѣй ре́вности  твое́й, прⷪ҇ро́че всече́стне; кто́ ли не воспое́тъ  хрⷭ҇та̀, толи́кꙋ крѣ́пость тебѣ̀ дарова́вшаго; 
Ѿ бг҃а, прⷪ҇ро́че, оу҆краси́лсѧ є҆сѝ  прⷪ҇ро́чествомъ, и҆лїѐ пречꙋ́дне, ѿню́дъ бг҃ꙋ ве́сь  соедини́всѧ, пре́лесть ѡ҆блича́ѧ, і҆и҃льтѧны къ бж҃їю  позна́нїю приве́лъ є҆сѝ. 
Бг҃оро́диченъ: 
Со́лнце ро́ждши, бцⷣе, незаходи́мое, всего́ мѧ  просвѣтѝ ѡ҆мраче́ннаго страстьмѝ, и҆ и҆спо́лни мѧ̀  бжⷭ҇твеннагѡ свѣ́та. 
Пѣ́снь ѕ҃. І҆рмо́съ: 
Бе́здна согрѣше́нїй ѡ҆бы́де мѧ̀ послѣ́днѧѧ, но  ꙗ҆́кѡ прⷪ҇ро́ка і҆ѡ́нꙋ, гдⷭ҇и, гдⷭ҇и, возведѝ и҆зъ  и҆стлѣ́нїѧ живо́тъ мо́й. 
Сто́лпъ благоче́стїѧ и҆ житїѧ̀ чи́стагѡ, сади́тель  чистоты̀ бы́лъ є҆сѝ, а҆́гг҃лѡмъ же подо́бникъ, чꙋ́дный  и҆лїѐ бг҃оно́се. 
Гнѣ́въ тѧ̀ пророкоꙋбі́йцы жены̀ оу҆страши́въ,  вѧза́ти и҆ рѣши́ти прїи́мша дождє́въ тече́нїе, чꙋ́дный  и҆лїѐ, бѣ́гати твори́тъ. 
Возвы́силъ є҆сѝ, колѣ̑на преклони́въ, оу҆ма̀  превознесе́нное ѻ҆́ко, мольбо́ю и҆зрѧ́дною рѣше́нїе  творѧ̀, и҆ бразды̑ земны̑ѧ оу҆пои́лъ є҆сѝ тꙋ́чами. 
Бг҃оро́диченъ: 
Кꙋпина́ тѧ въ сїна́и, неѡпа́льнѡ прибли́жившисѧ  ѻ҆гню̀, преднаписꙋ́етъ мт҃рь приснодв҃ꙋ, всепѣ́таѧ  бцⷣе мр҃і́е. (с. 374) 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Моле́бное пѣ́нїе приносѝ къ бг҃ꙋ, прⷪ҇ро́че  всечестны́й, ѡ҆ всѣ́хъ въ бжⷭ҇твенный хра́мъ тво́й  притека́ющихъ, да тѧ̀ всегда̀ ꙗ҆́кѡ вели́ка застꙋ́пника  почита́емъ. 
Оу҆́мъ человѣ́чь не дости́гнетъ житїѐ твоѐ,  прⷪ҇ро́че, по досто́инствꙋ похвали́ти: па́че оу҆́бѡ  оу҆́мныхъ чинѡ́въ возвели́чилсѧ є҆сѝ, зрѧ̀ хрⷭ҇то́во  преѡбраже́нїе. 
И҆́же всѧ́ческихъ гдⷭ҇ь и҆ творе́цъ на́мъ  ꙗ҆ви́сѧ, по твоемꙋ̀ проро́чествꙋ, блаже́нне и҆лїѐ, всѧ̑  человѣ́ки призыва́ѧ къ позна́нїю своемꙋ̀, ꙗ҆́кѡ  чл҃вѣколю́бецъ. 
Бг҃оро́диченъ: 
Марі́е, чⷭ҇тый дѣ́вства сосꙋ́де, ѡ҆чи́сти мо́й  оу҆́мъ ѿ страстна́гѡ ѡ҆мраче́нїѧ, и҆ и҆спо́лни  благода́ти и҆ пра́вды се́рдце моѐ, всенепоро́чнаѧ. 
Конда́къ, гла́съ в҃: 
Прⷪ҇ро́че и҆ прови́дче вели́кихъ дѣ́лъ бг҃а  на́шегѡ, и҆лїѐ великоимени́те, вѣща́нїемъ твои́мъ  оу҆ста́вивый водотѡ́чныѧ ѻ҆́блаки, молѝ ѡ҆ на́съ  є҆ди́наго чл҃вѣколю́бца. 
І҆́косъ: 
Мно́гое человѣ́кѡвъ беззако́нїе, бж҃їе же мно́гое  человѣколю́бїе зрѧ̀, прⷪ҇ро́къ смꙋща́шесѧ, и҆лїа̀  ꙗ҆рѧ́сѧ, и҆ словеса̀ неми́лостивна къ ми́лостивномꙋ  подви́же, прогнѣ́вайсѧ, возопи́въ, на ѿме́щꙋщыѧсѧ  тебє̀, сꙋдїѐ пра́ведный. но оу҆тро́бꙋ бл҃га́гѡ  ника́коже подви́же, є҆́же мꙋ́чити тогѡ̀ ѿмета́ющыѧсѧ:  при́снѡ бо покаѧ́нїѧ всѣ́хъ жде́тъ є҆ди́ный  чл҃вѣколю́бецъ. 
Пѣ́снь з҃. І҆рмо́съ: 
Кꙋпи́на въ горѣ̀ ѻ҆гнеѡпа́льнаѧ, и҆ росоно́снаѧ  пе́щь халде́йскаѧ ꙗ҆́вѣ предписа́ тѧ, бг҃оневѣ́сто:  бжⷭ҇твенный бо (с. 375) невеще́ственный въ  веще́ственнѣмъ чре́вѣ ѻ҆́гнь неѡпа́льнѡ прїѧ́ла  є҆сѝ. тѣ́мже и҆зъ тебє̀ ро́ждшемꙋсѧ пое́мъ:  бл҃гослове́нъ є҆сѝ, бж҃е ѻ҆тє́цъ на́шихъ. 
Пресла́внѡ бжⷭ҇твенною ты̀ воѡбраже́нною си́лою  ѡ҆бле́ксѧ, пи́щею четыредесѧтодне́вною, и҆лїѐ чꙋ́дный,  до́лгїй ше́ствовалъ є҆сѝ пꙋ́ть. тѣ́мже въ хѡри́вѣ  глаго́лалъ є҆сѝ: бл҃гослове́нъ бг҃ъ ѻ҆тє́цъ на́шихъ. 
Хла́дъ кро́токъ показа̀ и҆ то́нокъ гдⷭ҇а тебѣ̀,  и҆лїѐ, по бз҃ѣ ревнꙋ́ющꙋ вседержи́тели, не дꙋ́хъ  бꙋ́ренъ, ни трꙋ́съ, ни ѻ҆́гнь страша́ѧй. тѣ́мже і҆и҃сꙋ  кро́ткомꙋ пѣ́лъ є҆сѝ: бл҃гослове́нъ є҆сѝ, бж҃е  ѻ҆тє́цъ на́шихъ. 
Бг҃оѧвле́нїѧ сподо́билсѧ є҆сѝ и҆ прⷪ҇ро́чества,  ꙗ҆́коже вели́кїй мѡѷсе́й, прⷪ҇ро́ки помазꙋ́ѧ дꙋ́хомъ,  и҆ царѝ, и҆лїѐ чꙋ́дный. и҆ сла́вы на ѳавѡ́рѣ хрⷭ҇то́вы  зри́тель бы́въ, пѣ́лъ є҆сѝ: бл҃гослове́нъ є҆сѝ, бж҃е  ѻ҆тє́цъ на́шихъ. 
Бг҃оро́диченъ: 
Ражда́еши безъ сѣ́мене безнача́льнаго и҆  превѣ́чнаго гдⷭ҇а, ѻ҆́ч҃а сн҃а, мꙋ́дрость же и҆ си́лꙋ,  напослѣ́докъ пречⷭ҇таѧ, па́че є҆стества̀ пло́тїю, на  ѡ҆бновле́нїе земны́хъ. тѣ́мже и҆зъ тебє̀ ро́ждшемꙋсѧ  зове́мъ: благослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Лю́ди і҆и҃левы, съ пѧтидесѧтонача́льникомъ къ  тебѣ̀, бжⷭ҇твенный и҆лїѐ, прише́дшыѧ, ѻ҆гне́мъ съ  небесѐ ꙗ҆́кѡ недостѡ́йныѧ попали́лъ є҆сѝ. 
И҆́же бг҃овидѣ́нїемъ ѡ҆сїѧ́емь, досто́йнѡ  бжⷭ҇твеннѣйшїй прⷪ҇ро́къ бы́лъ є҆сѝ, и҆лїѐ  всечестны́й, и҆ ваа́лѡвы жє́ртвы ѿню́дъ оу҆праздни́лъ  є҆сѝ. 
Є҆ли́кѡ дх҃ъ прест҃ы́й подадѐ прорица́ти,  всечестны́й прⷪ҇ро́че и҆лїѐ, проре́клъ є҆сѝ ѡ҆  прише́ствїи сн҃а бж҃їѧ, и҆ не (с. 376) погрѣши́лъ,  всеблаже́нне. є҆мꙋ́же пое́мъ: бл҃гослове́нъ бг҃ъ  ѻ҆тє́цъ на́шихъ. 
Стꙋ̑днымъ свѧще́нникѡмъ, трапе́зꙋ і҆езаве́линꙋ  непра́веднѡ ꙗ҆дꙋ́щымъ, вои́стиннꙋ сꙋдо́мъ бж҃їимъ, и҆  прⷪ҇ро́ка рꙋко́ю, ꙗ҆́дъ сме́рти по достоѧ́нїю  ѿры́гнꙋсѧ. 
Бг҃оро́диченъ: 
Спаси́ мѧ, мт҃и бж҃їѧ, содержи́ма глꙋбино́ю  согрѣше́нїй, и҆ всѧ́кїѧ врагѡ́въ и҆схитѝ ѕло́бы, да  твоѐ спаса́емь велича́ю застꙋпле́нїе. 
Пѣ́снь и҃. І҆рмо́съ: 
Оу҆страши́сѧ ѻ҆трокѡ́въ благочести́выхъ,  соѻбра́знагѡ дꙋшѝ нескве́рнагѡ тѣ́ла, и҆ оу҆страни́сѧ  воспита́нный въ безмѣ́рномъ веществѣ̀, не оу҆трꙋжде́нъ  ѻ҆́гнь, присноживꙋ́щꙋ же, и҆з̾ꙋвѧ́дшꙋ пла́меню,  вѣ́чнꙋющаѧ пѣ́снь воспѣва́шесѧ: гдⷭ҇а всѧ̑ дѣла̀  по́йте, и҆ превозноси́те во всѧ̑ вѣ́ки. 
И҆зрѧ́днѡ ѡ҆брѣ́те а҆ха́въ ро́да ѿраже́нїе  всегꙋби́тельное, прⷪ҇ро́ка ѡ҆бличе́нїемъ, скве́рнагѡ  оу҆бі́йства ме́рзское мꙋче́нїе: ѳесві́тѧнинъ же ѿ  ѻ҆гнедохнове́нна оу҆ма̀ жизнода́телю пѣ́снь  воспѣва́ше: гдⷭ҇а всѧ̑ дѣла̀ по́йте, и҆ превозноси́те  во всѧ̑ вѣ́ки. 
Дожди́тъ тебѣ̀ ѻ҆́гнь съ небесѐ попалѧ́ѧ,  и҆лїѐ, ѡ҆держи́мыхъ пѧтьдесѧ́тъ сꙋгꙋ́бѡ, ꙗ҆́кѡ бж҃їю  и҆зрѧ́днꙋ слꙋжи́телю: держа́щемꙋ бо присноживо́тнꙋю  жи́знь бг҃олѣ́пнѡ пѣ́снь взыва́лъ є҆сѝ: гдⷭ҇а всѧ̑  дѣла̀ по́йте, и҆ превозноси́те во всѧ̑ вѣ́ки. 
Таи́нника тѧ̀ показа̀ хрⷭ҇то́съ, ꙗ҆́кѡ чистоты̀  сади́телѧ, и҆ дѣ́вства пребжⷭ҇твенное прозѧбе́нїе, на  ѳавѡ́рѣ бжⷭ҇твеннагѡ воплоще́нїѧ, бжⷭ҇тва̀ непостижи́мый  свѣ́тъ во свое́й пло́ти показа́въ тебѣ̀, зовꙋ́щꙋ: гдⷭ҇а  всѧ̑ дѣла̀ по́йте, и҆ превозноси́те во всѧ̑ вѣ́ки. 
Бг҃оро́диченъ: 
Всебога́тна бы́сть оу҆тро́ба бж҃їѧ мт҃ре, ꙗ҆́кѡ  прїи́мши сло́во дебельство́мъ пло́ти, ѿ неѧ̀ смѣ́шена  земна́гѡ (с. 377) зра́ка по ѵ҆поста́си, ꙗ҆ви́сѧ гра́дъ  бж҃їй, въ не́мже вы́шнїй жи́ти благоволѝ. є҆мꙋ́же  пое́мъ: гдⷭ҇а всѧ̑ дѣла̀ по́йте, и҆ превозноси́те во  всѧ̑ вѣ́ки. 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
И҆́же всѧ̑ вѣ́дый, ꙗ҆́кѡ бг҃ъ, бꙋ́дꙋщихъ и҆  бы́ти хотѧ́щихъ ра́зꙋмъ тебѣ̀, и҆лїѐ, ꙗ҆́кѡ вѣ́рнꙋ  сꙋ́щꙋ, ввѣрѧ́етъ, и҆ дале́че сꙋ̑щаѧ ꙗ҆́кѡ бли́зъ  показꙋ́етъ. 
Благочести́вымъ дерзнове́нїемъ вжили́въ оу҆́мъ  тво́й, бл҃же́нне прⷪ҇ро́че, прорица́еши разстоѧ̑щаѧсѧ  ꙗ҆́кѡ бли́зъ сꙋ̑щаѧ, всечестны́й прⷪ҇ро́че. 
Ѡ҆чи́стивъ ѿ всѧ́кїѧ скве́рны, бжⷭ҇твенный  прⷪ҇ро́че, тво́й оу҆́мъ: тѣ́мъ и҆ ве́сь свѧ́тъ бы́лъ  є҆сѝ, къ бжⷭ҇твенномꙋ свѣ́тꙋ всѣ́хъ наставлѧ́ѧ. 
Бг҃оро́диченъ: 
Є҆го́же родила̀ є҆сѝ сло́во па́че сло́ва,  бг҃ороди́тельнице чⷭ҇таѧ, ѡ҆ на́съ молѝ вѣ́рнѡ чтꙋ́щихъ  тѧ̀. 
Пѣ́снь ѳ҃. І҆рмо́съ: 
Ꙗ҆́же пре́жде со́лнца, свѣти́льника бг҃а  возсїѧ́вшаго, пло́тски къ на́мъ прише́дшаго, и҆зъ бокꙋ̀  дв҃и́чꙋ, неизрече́ннѡ воплоти́вшаѧ, бл҃гослове́ннаѧ  всечⷭ҇таѧ, тѧ̀, бцⷣе, велича́емъ. 
Нетре́нное человѣ́ки ше́ствїе на землѝ пожи́въ,  ми́лѡтїю стрꙋю̀ і҆ѻрда́нскꙋю ѳесві́тѧнинъ преше́дъ,  ѻ҆рꙋ́жникъ воздꙋ́шный неботе́чное совершѝ стра́нное  ше́ствїе дх҃омъ. 
Благоче́стїѧ ре́вностїю ѳесві́тѧнинъ ѡ҆палѧ́емь,  на ѻ҆гнезра́чнѣй колесни́цѣ взима́етсѧ, ми́лѡть же  све́рже: є҆́юже оу҆таи́тисѧ не возмо́же, є҆лїссе́й  ѡ҆дѣ́ѧвсѧ, прїе́млетъ бж҃е́ственнꙋю бл҃года́ть. 
Ѿкрове́ннѣ бг҃ови́децъ ѳесві́тѧнинъ съ  мѡѷсе́емъ зри́тъ, ꙗ҆̀же ѻ҆́ко не ви́дѣ, и҆ оу҆́хо не  слы́ша, и҆ на се́рдце человѣ̑къ земноро́дныхъ не взы́де,  воплоще́на гдⷭ҇а, на ѳавѡ́рѣ вседержи́телѧ. (с. 378) 
Бг҃оро́диченъ: 
Напра́снагѡ дре́внѧгѡ ѿѧ́тельницꙋ ѡ҆сꙋжде́нїѧ,  и҆ прама́тере и҆справле́нїѧ, ю҆́же ро́да къ бг҃ꙋ винꙋ̀  присвое́нїѧ, къ зижди́телю мо́стъ, тѧ̀, бцⷣе,  велича́емъ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀  велича́юще. 
Заре́ю невеще́ственною живонача́льныѧ трⷪ҇цы,  прⷪ҇ро́че и҆лїѐ, ѡ҆божа́емь: тѣ́мъ тебѐ всѝ къ бг҃ꙋ  ѡ҆ мі́рѣ моли́твенника приво́димъ, блаже́нне. 
На земли́ тѧ а҆́гг҃ла позна́хомъ, бжⷭ҇твенный  прⷪ҇ро́че, и҆ на нб҃сѝ ѿню́дъ человѣ́ка бж҃їѧ,  ꙗ҆́коже и҆ са́мъ гдⷭ҇ь речѐ: поне́же и҆лїа̀ человѣ́къ  же́стокъ є҆сѝ, согрѣша́ющꙋ і҆и҃лю терпѣ́ти не  мо́жеши, взы́ди ты̀ ко мнѣ̀, да а҆́зъ до́лѣ сни́дꙋ. 
На землѝ, бжⷭ҇твенный прⷪ҇ро́че, ꙗ҆́кѡ  безпло́тенъ пожи́лъ є҆сѝ, и҆ ны́нѣ на нб҃са̀  возноси́мь, со а҆́гг҃льскими ли̑ки ликовствꙋ́еши: на́съ  свы́ше назира́й пою́щихъ тѧ̀, бл҃же́нне. 
Бг҃оро́диченъ: 
Но́сиши на ѡ҆б̾ѧ́тїѧхъ бг҃а, носѧ́щаго  всѧ́чєскаѧ, и҆ пита́еши пита́телѧ, чⷭ҇таѧ, на́мъ  оу҆подо́бльшасѧ: є҆го́же молѝ, лю́демъ твои̑мъ  дарова́ти всѣ́хъ лю́тыхъ и҆збавле́нїе. 
Свѣти́ленъ. Подо́бенъ: Свѣ́те неизмѣ́нный: 
Свѣ́тъ на ѻ҆́гненнѣй четвероко́нной  колесни́цѣ, небоше́ственна тѧ̀ показа́вый ѻ҆рꙋ́жника,  и҆лїѐ, не пожрѐ въ коне́цъ: ѻ҆́гнь бо ѧ҆зы́комъ  ѻ҆́гненнымъ привле́клъ є҆сѝ ни́зꙋ, и҆ и҆зсꙋши́лъ  є҆сѝ тꙋ́чы. 
Сла́ва: 
На нбⷭ҇ныѧ крꙋ́ги ѻ҆́гненною колесни́цею  возне́слсѧ є҆сѝ, ны́нѣ твою̀ соверша́ющыѧ па́мѧть  вѣ́рнѡ, назира́ѧ ꙗ҆́кѡ свѣ́та бли́зъ сы́й, свѣ́тъ  мы́сленный на́мъ дава́й. 
И҆ ны́нѣ, бг҃оро́диченъ: 
И҆́же ѿ бг҃а мі́рови пода̑ннымъ благи̑мъ, ты̀  вина̀ (с. 379) была̀ є҆сѝ, бцⷣе: но и҆ ны́нѣ молѝ ѡ҆  ѻ҆́бщемъ спасе́нїи бл҃гопремѣ́ннаго бг҃а. 
На хвали́техъ стїхи̑ры на ѕ҃, гла́съ и҃. Поⷣ:  Что̀ ва́съ нарече́мъ: 
Є҆гда̀ ты̀, прⷪ҇ро́че чꙋ́дный, ꙳ бг҃ꙋ  добродѣ́телей и҆ житїе́мъ чи́стымъ, ꙳ сраствори́всѧ съ  ни́мъ, ꙳ ѻ҆́бласть прїе́мъ, ꙳ тва́рь по ра́зꙋмꙋ  и҆змѣ́рилъ є҆сѝ, ꙳ и҆ двє́ри дождє́вныѧ во́лею  затвори́лъ є҆сѝ, ꙳ и҆ свы́ше ѻ҆́гнь низве́лъ є҆сѝ, ꙳  и҆ врагѝ погꙋби́лъ є҆сѝ. ꙳ молѝ спасти́сѧ дꙋша́мъ  на́шымъ. 
Ре́вностїю гдⷭ҇нею распала́емь, ꙳ беззакѡ́нныѧ  царѝ ты̀ и҆з̾ѡбличи́лъ є҆сѝ ꙗ҆́вѣ, ꙳ стꙋ̑дныѧ  свѧще́нники ꙳ ты̀ оу҆мори́лъ є҆сѝ те́плѣ, ꙳ вже́гъ  ѻ҆́гнь въ водѣ̀, блаже́нне: ꙳ пи́щꙋ же недѣ́ланнꙋю  и҆сточи́лъ є҆сѝ, ꙳ и҆ во́ды і҆ѻрда̑нскїѧ ꙳ ми́лѡтїю  твое́ю пресѣ́клъ є҆сѝ. ꙳ молѝ спасти́сѧ дꙋша́мъ  на́шымъ. 
Є҆гда̀ ты̀, прⷪ҇ро́че, ꙳ показа́лъ є҆сѝ, на  землѝ ꙳ ꙗ҆́кѡ вои́стиннꙋ ю҆́же на нб҃сѝ жи́знь, ꙳  жи́знїю сꙋ́щею въ тебѣ̀ соста́вною ѡ҆богатѣ́ѧсѧ, ꙳  ѻ҆́трока ме́ртва твои́мъ вдохнове́нїемъ воскреси́лъ  є҆сѝ, ꙳ сме́рти кромѣ̀ на лѣ̑та лꙋ̑чша пребыва́еши, ꙳  на колесни́цꙋ ѻ҆́гненнꙋ всѣ́лъ є҆сѝ, ꙳ на высотꙋ̀  возвыша́емь. ꙳ молѝ спасти́сѧ дꙋша́мъ на́шымъ. 
И҆́ны стїхи̑ры, гла́съ а҃, самогла́сны. Ге́рмана: 
И҆лїа̀ ревни́вый, и҆ страсте́й самоде́ржецъ, на  воздꙋ́сѣ носи́мь бѧ́ше дне́сь, всемі́рнагѡ таи́нникъ  спасе́нїѧ начина́тель. ѽ сла́вы честны́ѧ, є҆́йже  сподо́бисѧ небопа́рный прⷪ҇ро́къ, и҆ прⷪ҇ро́кѡвъ  и҆зрѧ́дное оу҆добре́нїе: се́й бо во пло́ти а҆́гг҃лъ, и҆  безпло́тенъ человѣ́къ показа́сѧ и҆справле́нми. є҆го́же  хва́лѧще рце́мъ: застꙋпѝ на́съ, мꙋ́дре, въ де́нь  сꙋ́дный. 
Дꙋхо́вными пѣ́сньми прⷪ҇ро́ки хрⷭ҇то́вы всѝ  восхва́лимъ: и҆лїа́ бо ѳесві́тѧнинъ, небоше́ственникъ  бы́сть, и҆ ми́лѡтїю є҆лїссе́й бл҃года́ть прїѧ́тъ сꙋгꙋ́бꙋ  ѿ бг҃а, и҆ (с. 380) свѣти́льницы свѣ́тлїи вселе́ннѣй  ꙗ҆ви́шасѧ, молѧ́ще непреста́ннѡ ѡ҆ дꙋша́хъ на́шихъ. 
Дв҃дски дне́сь вѣ́рнїи, прⷪ҇ро́ка гдⷭ҇нѧ  пѣ́сньми почти́мъ, и҆лїю̀ ѳесві́тѧнина, и҆ ревни́телѧ  пресвѣ́тла. се́й бо ѧ҆зы́комъ нб҃о ꙗ҆́кѡ ко́жꙋ  затворѝ, и҆ зе́млю плодови́тꙋю непло́днꙋ сотворѝ. ѽ  пресла́внагѡ чꙋдесѐ! зе́мленъ человѣ́къ, небесє́мъ  ѡ҆дожди́ти дождѧ̀ не дадѐ. ѽ чꙋдесѐ! тлѣ́ненъ  человѣ́къ въ нетлѣ́нїе ѡ҆дѣ́ѧсѧ, и҆ на нб҃са̀ востечѐ  ѻ҆́гненною колесни́цею: ми́лѡтїю же є҆лїссе́ю сꙋгꙋ́бꙋ  благода́ть дарова́въ, царѧ̀ ѡ҆блича́ѧ, и҆ лю́ди  непокори́выѧ гла́домъ растлѣва́етъ, і҆ере́и стꙋ̑дныѧ  всѧ̑ посрамѝ, и҆ вдови́ча сы́на сло́вомъ воскресѝ.  тогѡ̀ мольба́ми, хрⷭ҇тѐ бж҃е на́шъ, въ ми́рѣ сохранѝ  ѻ҆те́чество на́ше, и҆ побѣ́ды ѡ҆долѣ̑нїѧ на врагѝ  да́рꙋй. 
Сла́ва, гла́съ и҃: 
Прⷪ҇ро́кѡвъ верхо́вники, и҆ всесвѣ́тлыѧ  свѣти́льники вселе́нныѧ въ пѣ́снехъ почти́мъ вѣ́рнїи,  и҆лїю̀ и҆ є҆лїссе́а, и҆ хрⷭ҇тꙋ̀ возопїе́мъ ра́достнѡ:  бл҃гоꙋтро́бне гдⷭ҇и! пода́ждь лю́демъ твои̑мъ, мольба́ми  прⷪ҇рѡ́къ твои́хъ, ѡ҆ставле́нїе грѣхѡ́въ и҆ ве́лїю  ми́лость. 
И҆ ны́нѣ, бг҃оро́диченъ: Влⷣчце, прїимѝ  моли́твꙋ ра̑бъ твои́хъ. 
Славосло́вїе вели́кое. И҆ ѿпꙋ́стъ. 
На лїтꙋргі́и, бл҃жє́нна, пе́рвагѡ канѡ́на, пѣ́снь  г҃, и҆ втора́гѡ ѕ҃. Прокі́менъ, гла́съ д҃: Ты̀ є҆сѝ  і҆ере́й во вѣ́ки, по чи́нꙋ мелхїседе́ковꙋ. Сті́хъ:  Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀,  до́ндеже положꙋ̀ врагѝ твоѧ̑ подно́жїе нѡ́гъ твои́хъ.  А҆пⷭ҇лъ і҆а́кѡвлѧ посла́нїѧ, зача́ло н҃з. А҆ллилꙋ́їа,  гла́съ д҃: Мѡѷсе́й и҆ а҆арѡ́нъ во і҆ере́ехъ є҆гѡ̀, и҆  самꙋи́лъ въ призыва́ющихъ и҆́мѧ є҆гѡ̀. Є҆ѵⷢ҇лїе  лꙋкѝ, зача́ло д҃ї. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 


(с. 381) 
Мѣ́сѧца тогѡ́же въ к҃а-й де́нь. 
Прпⷣбныхъ ѻ҆тє́цъ на́шихъ, сѷмеѡ́на хрⷭ҇та̀  ра́ди ю҆ро́дивагѡ, и҆ і҆ѡа́нна спо́стника є҆гѡ̀: 
И҆ ст҃а́гѡ прⷪ҇ро́ка і҆езекі́илѧ. 
Стїхи̑ры прпⷣбныхъ, гла́съ д҃. Подо́бенъ: Да́лъ  є҆сѝ зна́менїе: 
Въ пꙋсты́ню все́льшесѧ ꙳ є҆диномы́слїемъ  бл҃же́ннїи, ꙳ плѡтска́ѧ двиза̑нїѧ посто́мъ и҆ моли́твами,  ꙳ и҆ видѣ́нїи свѣ́тлыми оу҆вѧди́сте ꙗ҆́вѣ, ꙳ сердца́  же оу҆ѧсни́сте, ꙳ прїѧ́тнѡ содѣ́лавше дꙋхѡ́внымъ  преда́нїємъ, ꙳ сѷмеѡ́не и҆ і҆ѡа́нне, ꙳ мона́шествꙋющихъ  оу҆твержде́нїе. 
Бꙋ́ими притворе́нїи ꙳ мꙋдреца̀ ѕло́бы ѡ҆безꙋ́милъ  є҆сѝ, блаже́нне, ꙳ соверша́ѧ пресла̑внаѧ, ꙳ дѣ́йствꙋѧ  зна́менїѧ, ꙳ де́мѡны ѿгонѧ̀, ꙳ просвѣща́ѧ сꙋ́щыѧ въ  нощѝ грѣхо́внѣй, ѻ҆́ч҃е. и҆ оу҆́мъ несмꙋще́нъ ꙳  посредѣ̀ пли́щей соблю́лъ є҆сѝ, сѷмеѡ́не, ꙳  безстра́стїе ѿ бг҃а прїе́мь. 
Смире́нъ мꙋдрова́нїемъ, и҆ ми́лостивъ ꙳ и҆  бг҃олюби́въ, и҆ любвѐ и҆спо́лненъ, ꙳ ꙗ҆ви́лсѧ є҆сѝ,  бг҃одохнове́нне, ꙳ оу҆миле́нъ и҆ кро́токъ, ꙳ ꙗ҆́коже  а҆́гг҃лъ по землѝ ѡ҆бходѧ̀, ꙳ и҆ житїѐ и҆мѣ́ѧ  небе́сное: ꙳ тѣ́мже почѝ на тебѣ̀, ꙳ ꙗ҆́коже на  чистотѣ̀, блаже́нне сѷмеѡ́не, ꙳ ѻ҆ц҃ъ, и҆ сн҃ъ, и҆  дх҃ъ ст҃ы́й. 
И҆́ны стїхи̑ры прⷪ҇ро́ка, гла́съ и҃. Подо́бенъ: Ѽ  пресла́внагѡ чꙋдесѐ! 
І҆езекі́иле чꙋ́дне, ꙳ ю҆́же па́че оу҆ма̀ мо́лнїю,  ꙳ и҆ сла́вꙋ неизрече́ннꙋю гдⷭ҇ню, премꙋ́дре, ꙳ херꙋві́мы  бжⷭ҇твенными носи́мꙋ и҆ восходѧ́щꙋ, ꙳ и҆ пѣва́емꙋ тма́ми  оу҆́стъ, ꙳ оу҆ма̀ чистото́ю, ꙳ оу҆́мнѡ ви́дѣлъ  є҆сѝ, ꙳ пред̾ѡчи́стивъ дꙋ́шꙋ и҆ тѣ́ло, бг҃облаже́нне.  (с. 382) 
І҆езекі́иле бг҃опрїѧ́тне, ꙳ ꙗ҆́кѡ хрⷭ҇то́въ  подо́бникъ, ꙳ чꙋжда́гѡ до́лга томи́тельство претерпѣ́лъ  є҆сѝ, ꙳ лю́тѣ и҆стѧза́емь, ꙳ преднаписꙋ́ѧ хотѧ́щее ꙳  честна́гѡ ра́ди крⷭ҇та̀, ꙳ бы́ти мі́рꙋ спасе́нїе,  бг҃оѧвле́нне, и҆ и҆збавле́нїе. ꙳ є҆гѡ́же причасти́тисѧ  всѣ̑мъ ны́нѣ оу҆молѝ ꙳ воспѣва́ющымъ тѧ̀. 
І҆езекі́иле бг҃одохнове́нне, ꙳ сви́токъ прїе́мь, ꙳  и҆зъ рꙋкѝ вседержи́телѧ, ꙳ ꙗ҆́вѣ ме́да сладча́йши  оу҆стѡ́мъ, ꙳ свѧщенноѧвле́ненъ, бг҃ови́дѣнъ, ꙳ и҆  бг҃осло́въ бг҃озри́теленъ ты̀ бы́лъ є҆сѝ, ꙳  прогнѣ́вающемꙋ собо́рꙋ ꙳ ѿ бг҃а, сла́вне, ꙳ ра́зꙋмъ  пода́въ. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, дꙋша́мъ просвѣще́нїе, ꙳ согрѣша́ющымъ  проще́нїе, ꙳ неради̑вымъ и҆справле́нїе: ꙳ ра́дꙋйсѧ,  оу҆тѣше́нїе и҆ ра́дость, ꙳ скорбѧ́щихъ помо́щнице: ꙳  ра́дꙋйсѧ, бл҃га́ѧ, ꙳ немощны́хъ дꙋ́шъ и҆сцѣле́нїе: ꙳  ра́дꙋйсѧ, примире́нїе къ бг҃ꙋ и҆ хода́таице, ꙳ серафі̑мъ  всѣ́хъ ꙗ҆́кѡ сꙋ́щи ст҃ѣ́йши, чⷭ҇таѧ. 
Крⷭ҇тобг҃оро́диченъ: 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко; ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й  жи́знь, ꙳ бцⷣа пла́чꙋщисѧ глаго́лаше, ꙳ є҆гда̀  оу҆зрѣ̀ на крⷭ҇тѣ̀ возноси́ма, ꙳ и҆зъ неѧ̀  неизрече́ннѡ возсїѧ́вшаго ꙳ бг҃а и҆ чл҃вѣ́ка. 
Тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми  по твое́й кро́тости, не ѿста́ви ми́лость твою̀ ѿ  на́съ: но моли́твами и҆́хъ въ ми́рѣ оу҆пра́ви живо́тъ  на́шъ. 
Тропа́рь, прⷪ҇ро́ка, гла́съ в҃: 
Прⷪ҇ро́ка твоегѡ̀ і҆езекі́илѧ па́мѧть, гдⷭ҇и,  пра́зднꙋюще, тѣ́мъ тѧ̀ мо́лимъ, спасѝ дꙋ́шы на́шѧ. 
Канѡ́нъ прпⷣбныхъ. Творе́нїе ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй (с. 383) пѣшеше́ствовавъ і҆и҃ль,  крестоѻбра́зными мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. 
Прича́стїемъ є҆́же къ бг҃ꙋ, преподо́бне, свѣ́тъ  бы́лъ є҆сѝ, и҆ къ немꙋ̀ ѿлꙋчи́лсѧ є҆сѝ, сѷмеѡ́не,  жела́нїемъ кра́йнимъ: благи̑мъ наде́ждамъ твои̑мъ,  ѻ҆́ч҃е, и҆сполне́нїе прїѧ́лъ є҆сѝ. 
Жела́нїемъ є҆́же къ бг҃ꙋ распала́емь, мі́ръ  ѡ҆ста́вилъ є҆сѝ, спꙋ́тника, ѻ҆́ч҃е, ѡ҆брѣ́тъ і҆ѡа́нна  сла́внаго, съ ни́мже стезю̀ проше́лъ є҆сѝ  спаси́тельнꙋю, ра́дꙋѧсѧ. 
Ѡ҆богати́тисѧ ника́коже и҆стоща́емыми  вожделѣ́вше, бога́тство и҆ сла́вꙋ вре́меннꙋю мꙋ́дрїи, и҆  пи́щꙋ мимотекꙋ́щꙋю, и҆ мїрско́е достоѧ́нїе  доблемꙋ́дреннѣ ѿри́нꙋсте. 
Бг҃оро́диченъ: 
Краснꙋ̀ и҆ и҆збра́ннꙋ и҆ всече́стнꙋ разꙋмѣ́въ  тѧ̀, бж҃їй, пренепоро́чнаѧ, сн҃ъ, тво́й сы́нъ бы́сть,  сы́ны сотворѝ бл҃года́тїю, бцⷣꙋ тѧ̀ чтꙋ́щыѧ. 
И҆́нъ канѡ́нъ прⷪ҇ро́ка. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Хотѧ́щꙋ восхвали́ти і҆езекі́илѧ прⷪ҇ро́ка твоего̀,  дарова́нїе мѝ пода́ждь, благодѣ́телю, и҆ бл҃года́ть  дꙋхо́внꙋю. 
И҆мѣ́ѧ восхождє́нїѧ і҆езекі́иль свѧще́нный,  неизглаго́ланныхъ самови́децъ, гдⷭ҇нею сла́вою  ѡ҆зарѧ́етсѧ. 
Оу҆пра́вивъ твоѐ житїѐ, и҆ по́мыслꙋ взыгра̑нїѧ  плотска̑ѧ повинꙋ́въ, прⷪ҇ро́къ ꙗ҆ви́лсѧ є҆сѝ  бг҃опрїѧ́тный. 
Бг҃оро́диченъ: 
Ве́сь просвѣще́нъ, къ восто́кѡмъ многопѣ́тꙋю  ѡ҆браще́ннꙋю две́рь прⷪ҇ро́чествꙋеши дв҃ꙋ,  бг҃одохнове́нне. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̑, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. (с. 384) 
Оу҆се́рднѡ къ мы́слєннымъ совле́клсѧ є҆сѝ  дѣ́ланїємъ, сѷмеѡ́не, побѣжда́ѧ вра́жїѧ полкѝ  бж҃е́ственнымъ посо́бїемъ дх҃а. 
Ра́нами моли́твенными, и҆ воздержа́нїѧ бїе́нїи,  прпⷣбне, страсте́й є҆гѵ́петъ, ѻ҆́ч҃е і҆ѡа́нне,  оу҆ѧзви́лъ є҆сѝ. 
Оу҆мори́ша врага̀ пѡ́стницы твоѝ, і҆и҃се,  оу҆мерщвле́нїе ра́достнѡ, влⷣко, твоѐ живоно́сное  возжела́вше. 
Бг҃оро́диченъ: 
И҆збавлѧ́ющаго человѣ́ки преслꙋша́нїѧ лю́тагѡ  паде́нїѧ, всемꙋ̀ вино́внаго, чⷭ҇таѧ всенепоро́чнаѧ,  родила̀ є҆сѝ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Оу҆мерщвле́нїе стѧжа́въ страстно́е, зри́ши,  сла́вне, ме́ртвыхъ пронапи́санное ꙗ҆́кѡ прⷪ҇ро́къ  воста́нїе. 
Ми́лостивъ быва́ѧ своемꙋ̀ бг҃ъ созда́нїю,  бжⷭ҇твенъ ра́зꙋмъ тѧ̀ заблꙋждє́ннымъ, бг҃оѧвле́нне,  показа̀. 
Оу҆ѧсни́ тѧ, сла́вне, бжⷭ҇тва̀ сїѧ́нїе, и҆́же на  херꙋві́мѣхъ сѣдѧ́щее, бг҃оглаго́ливе, тебѣ̀  ꙗ҆́вльшеесѧ. 
Бг҃оро́диченъ: 
Ни́вꙋ прⷪ҇ро́къ тво́й прозорли́выма чⷭ҇тꙋю зри́тъ  ѻ҆чи́ма, дѣ́вства соблюде́нный, бл҃годѣ́телю, тебѣ̀  вхо́дъ. 
Конда́къ прⷪ҇ро́ка, гла́съ д҃. Подо́бенъ:  Ꙗ҆ви́лсѧ є҆сѝ дне́сь: 
Бж҃їй ꙗ҆ви́лсѧ є҆сѝ прⷪ҇ро́къ, і҆езекі́иле  чꙋ́дне, воплоще́нїе гдⷭ҇не всѣ̑мъ провозвѣсти́лъ  є҆сѝ, сего̀ а҆́гнца и҆ зижди́телѧ сн҃а бж҃їѧ  ꙗ҆́вльшасѧ во вѣ́ки. 
Сѣда́ленъ прпⷣбныхъ, гла́съ є҃: Подо́бенъ:  Собезнача́льное сло́во: 
Согла́сїемъ бжⷭ҇твеннымъ ѡ҆зарѧ́еми, въ пꙋти̑  ведꙋ́щыѧ къ бжⷭ҇твєннымъ сїѧ́нїємъ ходи́сте вѣ́рнѡ,  ѻ҆тцы̀ прпⷣбнїи, и҆ врагѡ́въ ѿбѣ́гше прило́гѡвъ,  сы́нове свѣ́та и҆ днѐ ꙗ҆ви́стесѧ, і҆ѡа́нне и҆  сѷмеѡ́не бг҃облаже́ннїи. (с. 385) 
Сла́ва, прⷪ҇ро́ка, гла́съ г҃. Подо́бенъ: Красотѣ̀  дѣ́вства: 
Сло́ва воплоще́нїе пред̾ꙋѧсни́лъ є҆сѝ,  бжⷭ҇твеннымъ дх҃омъ ѡ҆зарѧ́емь, вели́кїй въ бжⷭ҇твенныхъ  прⷪ҇ро́цѣхъ і҆езекі́иле бг҃одохнове́нне. тѣ́мже ꙗ҆́кѡ  прⷪ҇ро́ка тѧ̀ свѧще́ннѡ оу҆блажа́емъ, и҆ торжествꙋ́емъ  па́мѧть твою̀ дне́сь, согла́снѡ вопїю́ще тѝ, мꙋ́дре:  моли́сѧ хрⷭ҇тꙋ̀, спастѝ дꙋ́шы на́шѧ. 
И҆ ны́нѣ, бг҃оро́диченъ: 
Недомы́сленно и҆ непостижи́мо є҆́сть, влⷣчце  бг҃ора́дованнаѧ, є҆́же содѣ́ланное ѡ҆ тебѣ̀ стра́шное  бж҃їе та́инство: и҆́бо неѡб̾име́ннаго заче́нши родила̀  є҆сѝ, пло́тїю ѡ҆бложе́на ѿ пречⷭ҇тыхъ крове́й  твои́хъ. є҆го́же всегда̀, чⷭ҇таѧ, ꙗ҆́кѡ сн҃а твоего̀  молѝ, спасти́сѧ дꙋша́мъ на́шымъ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ,  ви́дѧще тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи  гл҃го́лаше. что̀ тебѣ̀ воздадѐ є҆вре́йскїй  беззако́нный собо́ръ и҆ неблагода́рный, и҆́же мно́гихъ и҆  вели́кихъ твои́хъ, сн҃е мо́й, дарѡ́въ наслади́выйсѧ; пою̀  твоѐ бжⷭ҇твенное снизхожде́нїе. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Соедини́вшесѧ къ стезѣ̀ пра́вды, бг҃оно́снагѡ  ні́кѡна въ бжⷭ҇твенныѧ ѻ҆гра̑ды внидо́сте, преподо́бнїи,  спаси́тельнымъ сїѧ́нїемъ, сегѡ̀ наказа́нїи  ѡ҆богати́стесѧ. 
Є҆диноѻбра́зныхъ, и҆ прпⷣбнѡ смы́слѧщихъ,  бг҃оно́сный и҆ прпⷣбный ви́дѣвъ ва́ю, бжⷭ҇твенными  повѣстьмѝ, и҆ бжⷭ҇твенною ѻ҆де́ждою мона́шескою  оу҆красѝ. 
Се́рдце твоѐ скрижа́ль ѡ҆чище́нꙋ, ст҃а́гѡ дх҃а  благода́ть ѡ҆брѣ́тши, ѻ҆́ч҃е, написа̀ соверше́нно  безстра́стїе, вѣ́рꙋ и҆ любо́вь нелицемѣ́рнꙋ. 
Бг҃оро́диченъ: 
Сѣдѧ́й на престо́лѣ превознесе́ннѣ,  херꙋві́мстѣмъ, ꙗ҆́кѡ (с. 386) престо́лъ тѧ̀ и҆мѣ̀, на  ѡ҆б̾ѧ́тїѧхъ твои́хъ почи́въ, марі́е бг҃оневѣ́сто,  препросла́вленный бг҃ъ на́шъ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
На тебѣ̀ рꙋка̀ бы́сть твоегѡ̀ влⷣки и҆  вседержи́телѧ, неизглагѡ́ланнаѧ оу҆ча́щи, и҆  просвѣща́ющи тѧ̀ бжⷭ҇твенными велѣ́ньми. 
Ви́дѣти ꙗ҆́кѡ сподо́билсѧ є҆сѝ оу҆жа́снѡ  бжⷭ҇твєннаѧ видѣ̑нїѧ, на лицы̀ па́лъ є҆сѝ, и҆ гла́съ  оу҆слы́шалъ є҆сѝ бжⷭ҇твеннагѡ дх҃а. 
Да́нный твои̑мъ оу҆стѡ́мъ и҆зъ рꙋкѝ гдⷭ҇ни  сви́токъ, и҆зрѧ́дне, се́рдце твоѐ оу҆сладѝ, и҆  прⷪ҇ро́ка бжⷭ҇твенна совершѝ. 
Бг҃оро́диченъ: 
Сїѧ́ющꙋ ви́дѣ і҆езекі́иль две́рь бжⷭ҇твеннꙋ,  є҆́юже про́йде гдⷭ҇ь, затворе́ннꙋ сїю̀ сохранѝ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Пресвѣ́тлꙋ зарю̀, і҆ѡа́нне, прїи́мъ, ꙗ҆́кѡ  со́лнце ꙗ҆ви́лсѧ є҆сѝ, де́мѡнскꙋю тмꙋ̀ ѿгна́въ,  достосла́вне. 
Твои́мъ жела́нїемъ, хрⷭ҇тѐ, ѡ҆крили́вшесѧ  прпⷣбнїи, жела̑нїѧ тѣлє́снаѧ, ꙗ҆́коже пѣ́нꙋ  морскꙋ́ю, мꙋ́дреннѡ ѿтрѧсо́ша. 
Си́лою бжⷭ҇твенною дꙋ́шы оу҆крѣпи́вше, въ  пꙋсты́ню всели́стесѧ, ѡ҆пꙋстѣва́юще стра̑сти, ѻ҆тцы̀  бг҃омꙋ́дрїи. 
Бг҃оро́диченъ: 
Тече́нїе преста̀ тлѣ́нное, дв҃а бо нетлѣ́ннѡ  породѝ бг҃а сло́ва, вы́ше є҆стества̀ и҆ сло́ва, дв҃ою  пребы́вши. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
І҆езекі́иле бл҃же́нне бг҃опрїѧ́тне, ѡ҆браща́тисѧ  всѣ́хъ согрѣша́ющихъ наста́вилъ є҆сѝ словесы̀  твои́ми. (с. 387) 
Во все́мъ подо́бѧщесѧ гдⷭ҇еви прⷪ҇ро́къ: ѡ҆  чꙋжди́хъ бо согрѣше́нїихъ молѧ́шесѧ. 
Виті́йстїи тѧ̀ ѧ҆зы́цы не мо́гꙋтъ восхвали́ти:  пренбⷭ҇ною бо оу҆краси́лсѧ є҆сѝ свѣ́тлостїю. 
Бг҃оро́диченъ: 
Бжⷭ҇твенный зрѧ́ше тѧ̀ две́рь і҆езекі́иль, є҆́юже  на́мъ возсїѧ̀ свѣтода́вецъ и҆ гдⷭ҇ь. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Оу҆́мъ тво́й ве́сь къ бг҃ꙋ простира́ѧ,  непреста́нными поꙋче́нїи плотскі́ѧ любвѐ не пощадѣ́лъ  є҆сѝ, благи́хъ тебѣ̀ хода́тайствꙋѧ, сѷмеѡ́не,  присвое́нїе. 
Ни скве́рны, ни вра́ски прїѧ́лъ є҆сѝ, бл҃же́нне,  посредѣ̀ мі́ра живы́й, чи́стыми же па́че моли́твами  ѡ҆чища́еши дꙋшє́вныѧ сквє́рны притека́ющымъ тѝ. 
Сы́й плотски́хъ мꙋдрова́нїй вы́шши, по́мысломъ не  оу҆ѧзви́лсѧ є҆сѝ, посредѣ̀ же́нъ ѡ҆бнажа́ѧсѧ:  безстра́стїѧ бо ѻ҆де́ждею, сѷмеѡ́не, ѡ҆бле́клсѧ є҆сѝ. 
Бг҃оро́диченъ: 
Оу҆сты̀ и҆ по́мысломъ и҆ се́рдцемъ, пречⷭ҇таѧ,  тѧ̀ бцⷣꙋ проповѣ́дꙋемъ: тобо́ю бо бг҃ꙋ примири́хомсѧ  ѿринове́ннїи престꙋпле́нїемъ пе́рвѣе пра́ѻтца. 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ, ꙗ҆́кѡ ри́зою, многомлⷭ҇тиве хрⷭ҇тѐ бж҃е  на́шъ. 
Ви́дѣти сподо́билсѧ є҆сѝ бг҃а, прⷪ҇ро́че  чꙋ́дный, всѧ́кагѡ ꙗ҆вле́нїѧ веще́ственна ѡ҆чи́щсѧ,  преблаже́нне. 
Пло́ти превы́ше бы́въ, взѧ́тсѧ превысо́кою си́лою  дх҃а, и҆ свѣ́та чи́стагѡ ꙗ҆ви́лсѧ є҆сѝ и҆спо́лненъ. 
Прече́стно житїѐ и҆мы́й, ликова́нїе нбⷭ҇ное,  пѣ̑нїѧ и҆спꙋща́ющее, зри́ши херꙋві́мскаго вседержи́телѧ.  (с. 388) 
Бг҃оро́диченъ: 
Мт҃рь и҆ дв҃ꙋ вои́стиннꙋ, во ѻ҆́бразѣ ви́дѣлъ  є҆сѝ две́рь многосвѣ́тлꙋю, бг҃ꙋ и҆ человѣ́кѡмъ  хода́таицꙋ. 
Конда́къ прпⷣбныхъ, гла́съ в҃. Подо́бенъ:  Твє́рдыѧ: 
Во пло́ти ꙗ҆́вльшасѧ безпло́тнаго, и҆  добродѣ́тельми премі́рнѡ просїѧ́вшаго, сѷмеѡ́на  равноа́гг҃льнаго и҆ бг҃оно́снаго восхва́лимъ, съ ни́мже  і҆ѡа́нна приснопа́мѧтнаго, вѣ́рою и҆ любо́вїю, ꙗ҆́кѡ  молѧ́щыѧсѧ гдⷭ҇ꙋ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Ѡ҆держи́мь хрⷭ҇топодо́бною, ѻ҆́ч҃е, бжⷭ҇твенною  любо́вїю, дрꙋги́хъ спастѝ, ра́достнѡ ве́сь са́мъ вопїѧ̀  и҆зда́лсѧ є҆сѝ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Ѿ нб҃сѐ тебѣ̀ по́даннꙋю, ѻ҆́ч҃е, прїе́млеши  пи́щꙋ: се́ю препитава́еши всѧ̑ благопоко́рнѡ прїе́млющыѧ  твоѧ̑ повелѣ̑нїѧ, и҆ до́лꙋ влекꙋ́щїй грѣ́хъ  ѡ҆ставлѧ́ющыѧ, бл҃же́нне. 
Послѣ́довавъ ѻ҆те́чєскимъ преда́нїємъ, ѻ҆́ч҃е  мꙋ́дре, па́гꙋбы ѻ҆рїге́новы бѣ́гати ѕлочести́выѧ  заповѣ́далъ є҆сѝ зовꙋ́щымъ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ, тобо́ю бо даде́сѧ ра́дость, бцⷣе, зовꙋ́щымъ:  бл҃гослове́на ты̀ въ жена́хъ є҆сѝ, всенепоро́чнаѧ  влⷣчце. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Хра́мъ ѡ҆дꙋшевле́нъ ꙗ҆ви́лсѧ є҆сѝ бж҃їй,  бг҃оно́се ѽ всеблаже́нне! и҆ церко́внымъ мѣ́риломъ  мы́сленнѡ наꙋчи́лсѧ є҆сѝ, воспѣва́ѧ дꙋ́хомъ: ѻ҆тє́цъ  на́шихъ бж҃е, бл҃гослове́нъ є҆сѝ. (с. 389) 
Ве́сь сы́й во оу҆́жасѣ, преложе́нъ во гра́дъ  ст҃ы́й и҆ногда̀, и҆ бжⷭ҇твенныхъ та̑инъ наꙋчи́сѧ  ꙗ҆вле́нїемъ, пѣ́ти поꙋча́ѧсѧ: ѻ҆тє́цъ на́шихъ бж҃е,  бл҃гослове́нъ є҆сѝ. 
Свѧще́нникъ ꙗ҆́вльсѧ бг҃а вы́шнѧгѡ, досточꙋ́дне,  жє́ртвы и҆ мѡльбы̀ прино́сиши влⷣцѣ, лю́демъ  предстоѧ́щымъ и҆ пою́щымъ: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Спастѝ восхотѣ̀ человѣ́ческое сꙋщество̀, сло́во  пребжⷭ҇твенное, дѣ́вственнꙋю две́рь проше́дъ, пло́тїю  и҆зъ неѧ̀ ѡ҆дѣ́ѧвыйсѧ, ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Всесвѣ́тлаѧ ты̀ бы́лъ є҆сѝ ѕвѣзда̀, сꙋ́щыѧ въ  ти́нѣ страсте́й приводѧ̀ къ животꙋ̀: твори́ши бо жєны̀  нечи̑стыѧ цѣломꙋ́дреннѡ жи́ти, и҆ ѿго́ниши лю̑тыѧ  недꙋ́ги, вопїѧ̀: благослови́те, всѧ̑ дѣла̀ гдⷭ҇нѧ,  гдⷭ҇а. 
Сы́й цѣ́лъ оу҆мо́мъ, въ скро́вѣ мꙋ́дрыхъ  чꙋде́съ, преподо́бне, мнѡ́гїѧ оу҆лови́лъ є҆сѝ  ю҆ро́дствовати гдⷭ҇а ра́ди, вѣ́дый нарꙋга́ннымъ бы́ти,  вопїѧ̀ чистѣ́йшею дꙋше́ю: благослови́те, всѧ̑ дѣла̀  гдⷭ҇нѧ, гдⷭ҇а. 
Соверше́ннѡ є҆ди́ный и҆́же свои́хъ сѝ по  достоѧ́нїю сла́вы гдⷭ҇и, и҆зноси́ма, прпⷣбне, и҆ гро́бꙋ  посыла́ема, а҆́гг҃льскими свѣтлословле́нїи почита́етъ,  вопїю́ща: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
И҆збавлѧ́ѧй на́съ возсїѧ̀ и҆зъ тебє̀ гдⷭ҇и, дв҃о  чⷭ҇таѧ, є҆го́же молѝ, влⷣчце, просвѣти́ти пою́щыѧ  тѧ̀, и҆ ѡ҆бстоѧ́нїѧ на́съ и҆зба́вити, вопїю́щихъ:  благослови́те, всѧ̑ дѣла̀ гдⷭ҇нѧ, гдⷭ҇а. (с. 390) 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Свѧще́нствомъ прⷪ҇ро́ческимъ, прⷪ҇ро́чествїѧ  свѧще́ннѡ оу҆краша́емь, сїѧ́еши, прⷪ҇ро́че, хрⷭ҇та̀  жизнода́вца поѧ̀ во всѧ̑ вѣ́ки. 
На колѣ́нꙋ преклонѧ́ющасѧ, ꙗ҆́кѡ бла́гъ, ѡ҆  мі́рѣ зри́телѧ прїимѝ твоеѧ̀ сла́вы, і҆езекі́илѧ,  ꙗ҆́кѡ да тѧ̀ пое́мъ во всѧ̑ вѣ́ки. 
Жела́нїемъ бжⷭ҇твеннымъ разже́гсѧ, наꙋчи́лсѧ  є҆сѝ па́че оу҆ма̀ та́йнамъ, і҆езекі́иле, вопїѧ̀: тѧ̀,  хрⷭ҇тѐ, превозно́симъ во вѣ́ки. 
Бг҃оро́диченъ: 
Стрꙋю̀ ѡ҆ставле́нїѧ, и҆зъ но́щи оу҆́тренюѧ,  дѣ́вства зрѧ̀ і҆езекі́иль, гдⷭ҇еви вопїѧ́ше: тѧ̀  превозно́симъ во вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣе, велича́емъ. 
Всѣ́мъ се́рдцемъ трⷪ҇цѣ оу҆се́рднѡ  возложи́вшесѧ, и҆ и҆́же ѿ неѧ̀ лꙋчѝ благодѣ́тельнѡ  прїе́мше, свѣтови́дни бы́сте, и҆ со а҆́гг҃лы ликꙋ́ете. 
Жела́нїемъ бжⷭ҇твеннымъ приедини́вшесѧ, и҆  воздержа́нїемъ просвѣ́щшесѧ, ча́емыхъ бла̑гъ въ  прича́стїи оу҆жѐ бы́сте, и҆ блаже́нное ѡ҆брѣто́сте,  бг҃облаже́ннїи, наслажде́нїе. 
Ва́шѧ прїѧ́тъ болѣ̑зни и҆ по́ты, весе́лїе конца̀  ника́коже и҆мꙋ́щее, въ не́мже пита́ющесѧ, сѷмеѡ́не  прпⷣбне и҆ і҆ѡа́нне сла́вне, на́съ непреста́ннѡ  помина́йте. 
Бг҃оро́диченъ: 
Спаси́ мѧ всѣ́хъ ро́ждшаѧ и҆зба́вителѧ и҆  бл҃годѣ́телѧ, разорѝ дꙋшѝ моеѧ̀ ѻ҆́блаки, свѣ́та  ѻ҆́блаче, ст҃а́ѧ влⷣчце, и҆ си́льна содѣ́лай на  стра̑сти борю́щыѧ мѧ̀. (с. 391) 
И҆́нъ. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, рождество̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Заре́ю сїѧ́ѧ, прⷪ҇ро́че, благоче́стїѧ, во ѻ҆гнѝ  и҆ кꙋпинѣ̀ дре́вле мѡѷсе́ю ꙗ҆́вльшасѧ, и҆ са́мъ  ви́дѣти сподо́билсѧ є҆сѝ, тѧ̀ та́йнѡ наꙋча́юща  неизглагѡ́ланнымъ. 
Свѧще́нникъ показа́лсѧ є҆сѝ, и҆ таи́нникъ, и҆  законоположи́тель, и҆ прⷪ҇ро́къ премꙋ́дръ, и҆ подо́бникъ  влⷣцѣ, и҆ страсте́й прича́стникъ бы́въ, ны́нѣ  снаслѣ́дникъ ꙗ҆ви́лсѧ є҆сѝ. 
Ѽ неизглаго́ланнагѡ и҆ бжⷭ҇твеннагѡ  свѣтоѧвле́нїѧ! є҆гѡ́же ны́нѣ наслажда́ешисѧ,  блаже́нне, и҆здале́ча зри́ши во ѻ҆ц҃ѣ̀ сн҃а и҆ дх҃а,  трѝ ѵ҆поста̑си бж҃ества̀. 
Бг҃оро́диченъ: 
Ты̀ є҆сѝ, бцⷣе, ѻ҆рꙋ́жїе на́ше и҆ стѣна̀, ты̀  є҆сѝ застꙋпле́нїе на тѧ̀ надѣ́ющымсѧ: тебѐ и҆ ны́нѣ  на моли́твꙋ подвиза́емъ, да и҆зба́вимсѧ ѿ вра̑гъ  на́шихъ. 


(с. 391) 
Мѣ́сѧца тогѡ́же въ к҃в-й де́нь. 
Свѧты́ѧ мѷроно́сицы и҆ равноапо́стольныѧ марі́и  магдали́ны: 
И҆ возвраще́нїе моще́й ст҃а́гѡ свѧщенномч҃ника  фѡ́ки. 
Стїхи̑ры ст҃ы́ѧ, гла́съ и҃. Подо́бенъ: Ѽ  пресла́внагѡ чꙋдесѐ! 
Мѵ́ро со слеза́ми носѧ́щи, ꙳ магдали́ни марі́е, ꙳  бжⷭ҇твеннагѡ гро́ба дости́гши, ꙳ и҆ сла́вы а҆́гг҃ла  оу҆зрѣ́ла є҆сѝ, ꙳ возвѣща́ющаго животода́вца  бж҃е́ственное воста́нїе, ꙳ и҆ всѣ́хъ и҆збавле́нїе.  тѣ́мже є҆динона́дєсѧтимъ (с. 392) возвѣсти́ти  потща́ласѧ є҆сѝ, ꙳ ра́достнѡ глаго́лющи: ꙳ взыгра́йте,  хрⷭ҇то́съ воста́лъ є҆́сть. 
Слꙋжа́щи прехва́льнаѧ, ꙳ на́съ ра́ди по на́мъ  бы́вшемꙋ хрⷭ҇тꙋ̀ бг҃ꙋ, ꙳ и҆ непреста́нными сїѧ́нїи ꙳  дꙋ́шꙋ и҆ мы́сль разже́гши, ꙳ свѣ́тъ была̀ є҆сѝ. ꙳  є҆го́же ви́дѣвши на крⷭ҇тѣ̀ ви́сѧща, ꙳ стра́нное  видѣ́нїе, глаго́лала є҆сѝ слезѧ́щи: ꙳ ка́кѡ жи́знь  сме́рть во́льнꙋю ꙳ ны́нѣ прїе́млетъ; 
Па́мѧть твою̀ свѧще́ннꙋю соверша́емъ, ꙳  оу҆чи́вшаѧсѧ оу҆ хрⷭ҇та̀, ꙳ и҆ тогѡ̀ повелѣ̑нїѧ ꙳  проповѣ́давшаѧ всесла́внаѧ, ꙳ дꙋша́мъ на и҆збавле́нїе: ꙳  и҆ моще́й твои́хъ ра́кꙋ, марі́е, ꙳ вѣ́рою ѡ҆блобыза́емъ,  ꙳ и҆сточа́ющꙋю бл҃года́ть неѡскꙋ́днꙋю и҆ просвѣще́нїе, ꙳  любо́вїю притека́ющымъ, ꙳ бг҃облаже́ннаѧ. 
И҆́ны стїхи̑ры ст҃а́гѡ, гла́съ д҃. Подо́бенъ:  Да́лъ є҆сѝ зна́менїе: 
Ве́сь возложи́лсѧ є҆сѝ ꙳ тебє̀ ра́ди  претерпѣ́вшемꙋ ꙳ спаси́тельнꙋю стрⷭ҇ть, ꙳ са́мъ себѐ,  прехва́льне, ꙳ мꙋче́нїѧ кро́вїю оу҆се́рднѡ  благоꙋгоди́ти, ꙳ и҆ томꙋ̀ прилѣпи́тисѧ, ѻ҆́ч҃е,  потща́лсѧ є҆сѝ: ꙳ ѿсю́дꙋ и҆ просла́вилсѧ є҆сѝ ꙳ и҆  чꙋде́съ ѡ҆богати́лсѧ є҆сѝ дѣ́йствомъ, премꙋ́дре, ꙳ ѿ  негѡ̀ вѣнча́емь. 
Беззако́нныхъ шата̑нїѧ, ꙳ и҆ де́мѡнскаѧ  слꙋжє́нїѧ, ꙳ страда́нїй тве́рдостїю, ꙳ фѡ́ко, низложи́лъ  є҆сѝ, ꙳ сп҃са всѣ́хъ ꙗ҆́снѡ возвѣща́ѧ, ꙳ и҆  вѣ́рныхъ просвѣща́ѧ мы̑сли, бг҃облаже́нне, ꙳ и҆ мра́къ  ѿгонѧ̀ і҆́дѡльскагѡ сꙋ́етства, ꙳ просвѣще́нїемъ  чꙋде́съ твои́хъ, ꙳ и҆ подвигѡ́въ свѣ́тлостїю. 
Приста́нище спаси́тельное ꙳ бѣ́дствꙋющїи и҆мꙋ́ще  тѧ̀, ꙳ фѡ́ко пресла́вне, ꙳ житїѧ̀ волна́ми, и҆ глꙋбино́ю  прегрѣше́нїй, ꙳ и҆ печа́лей бꙋ́рею ѡ҆держи́ми, мо́лимсѧ  вѣ́рнѡ, твои́ми моли́твами на́съ спаса́й, ꙳ ѿ  всѧ́ческихъ ѡ҆бстоѧ́нїй, ꙳ твою̀ па́мѧть чтꙋ́щихъ, ꙳  молѧ̀ чл҃вѣколю́бца и҆ влⷣкꙋ и҆ гдⷭ҇а. 
Сла́ва, гла́съ ѕ҃. А҆нато́лїево: 
Пе́рвѣе ви́дѣвши бжⷭ҇твенное воскресе́нїе,  марі́е (с. 393) магдали́ни, пе́рвагѡ благи́хъ вино́вника,  на́ше благосе́рднѡ є҆стество̀ ѡ҆божи́вшагѡ, пе́рваѧ и҆  благовѣ́стница ꙗ҆ви́ласѧ є҆сѝ, вопїю́щи а҆пⷭ҇лѡмъ:  печа́ль ѿложи́вше, благодꙋ́шїе воспрїими́те, и҆  прїиди́те, оу҆зри́те хрⷭ҇та̀ воскрⷭ҇шаго, и҆ мі́рꙋ  подаю́щаго ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле ꙳  и҆ непоро́чнаѧ влⷣчца ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃рски восклица́ше, ꙳ и҆ дивѧ́щисѧ  вопїѧ́ше: ꙳ ча́до сладча́йшее, ꙳ что̀ зрѣ́нїе сїѐ  но́вое и҆ пресла́вное; ꙳ ка́кѡ со́нмъ безбл҃года́тный ꙳  сꙋди́щꙋ пїла́товꙋ предаде́ тѧ, ꙳ и҆ ѡ҆сꙋжда́етъ на  сме́рть живота̀ всѧ́ческихъ; ꙳ но воспѣва́ю твоѐ  неизрече́нное, ꙳ сло́ве, снизхожде́нїе. 
На стїхо́внѣ ѻ҆ктѡ́иха. Сла́ва, гла́съ и҃.  Вѷзанті́ево: 
Во́лею ѡ҆бнища́вшемꙋ нището́ю мое́ю, премно́гимъ  бл҃гоꙋтро́бїемъ хрⷭ҇тꙋ̀ бг҃ꙋ, магдали́ни марі́а, ꙗ҆́кѡ  оу҆чени́ца вѣ́рнѡ послꙋжи́вши, на дре́вѣ просте́рта и҆  во гро́бѣ затворе́на ви́дѣвши, вопїѧ́ше сле́зы точа́щи:  что̀ стра́нное видѣ́нїе, и҆́же мє́ртвыѧ животворѧ́й,  ка́кѡ ме́ртвъ вмѣнѧ́етсѧ; кі̑ѧ мѵ́ры принесꙋ̀  и҆змѣни́вшемꙋ мѧ̀ смра́да де́мѡнскагѡ; кі̑ѧ сле́зы  пролїю̀ ѿ сле́зъ и҆змѣни́вшемꙋ мою̀ прама́терь; но, ѽ  всѧ́ческихъ цр҃ю̀! ꙗ҆́коже вертогра́да храни́тель  ꙗ҆ви́лсѧ є҆сѝ, росо́ю твои́хъ глагѡ́лъ ва́ръ ѿе́мъ,  ре́къ къ не́й: къ мои̑мъ бра́тїѧмъ ше́дши, благовѣ́щенїѧ  ра́дость возопі́й: восхождꙋ́ бо ко ѻ҆ц҃ꙋ̀, и҆ бг҃ꙋ  моемꙋ̀, и҆ бг҃ꙋ ва́шемꙋ, ꙗ҆́кѡ да пода́мъ мі́рꙋ ве́лїю  ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ѽ пресла́внагѡ чꙋдесѐ! 
Тѧ̀ ви́дѧщи пригвожда́ема на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀,  влⷣко, ꙳ оу҆вы̀ мнѣ̀, (с. 394) вопїѧ́ше, ча́до  сла́дкое, ꙳ ра̑ны непра́веднѡ ка́кѡ терпи́ши, ꙳ врачꙋ̀,  и҆сцѣли́вый человѣ́ческое неможе́нїе, ꙳ и҆ ѿ тлѝ  всѣ́хъ и҆зба́вивый ꙳ милосе́рдїемъ твои́мъ; 
Тропа́рь ст҃ы́ѧ, гла́съ а҃: 
Хрⷭ҇тꙋ̀, на́съ ра́ди ѿ дв҃ы ро́ждшемꙋсѧ,  честна́ѧ магдали́на марі́а послѣ́довала є҆сѝ, тогѡ̀  ѡ҆правда̑нїѧ и҆ зако́ны хранѧ́щи: тѣ́мже дне́сь  всесвѧтꙋ́ю твою̀ па́мѧть пра́зднꙋюще, грѣхѡ́въ  разрѣше́нїе моли́твами твои́ми прїе́млемъ. 
И҆ ст҃а́гѡ, гла́съ д҃: 
И҆ нра́вѡмъ прича́стникъ, и҆ престо́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ,  бг҃одꙋхнове́нне, въ видѣ́нїѧ восхо́дъ: сегѡ̀ ра́ди  сло́во и҆́стины и҆справлѧ́ѧ, и҆ вѣ́ры ра́ди пострада́лъ  є҆сѝ да́же до кро́ве, свѧщенномꙋ́чениче фѡ́ко, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
Канѡ́нъ ѻ҆ктѡ́иха є҆ди́нъ, и҆ ст҃ы́хъ два̀. 
Канѡ́нъ ст҃ы́ѧ, творе́нїе ѳеофа́ново, є҆гѡ́же  краегране́сїе: 
Магдали́нꙋ марі́ю пою̀ любо́вїю. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Бжⷭ҇твенными оу҆кра́шена добро́тами, и҆  свѣтоли́тїи сїѧ́ющи бжⷭ҇твенными, ѡ҆чернѣ́вшее моѐ  се́рдце твои́ми моли́твами, марі́е, ѡ҆зарѝ, 
Ѡ҆свѧти́ тѧ сло́во ѻ҆́ч҃ее, ѿ дꙋхѡ́въ ѕло́бы  и҆зба́вивъ ꙗ҆́вѣ: є҆мꙋ́же оу҆чени́ца бы́вши,  дарова́нїй ст҃а́гѡ дх҃а и҆спо́лниласѧ є҆сѝ. 
Во́дъ и҆спо́лншисѧ животво́рныхъ ѿ и҆сто́чника  незави́стнагѡ, за милосе́рдїе на землѝ ꙗ҆́вльшагѡсѧ  влⷣки, грѣха̀ мꙋ̑тныѧ и҆зсꙋши́ла є҆сѝ то́ки. (с. 395) 
Бг҃оро́диченъ: 
Мт҃рь є҆стество́мъ содѣ́телѧ пое́мъ тѧ̀,  ѻ҆трокови́це, примири́вшꙋю бг҃ꙋ ѿпа́дшее є҆стество̀  человѣ́ческое, бг҃ороди́тельнице всенепоро́чнаѧ влⷣчце. 
И҆́нъ канѡ́нъ ст҃а́гѡ. 
Гла́съ то́йже. І҆рмо́съ: 
Сокрꙋши́вшемꙋ бра̑ни мы́шцею свое́ю, и҆  прове́дшемꙋ і҆и҃лѧ сквозѣ̀ чермно́е мо́ре, пои́мъ  є҆мꙋ̀, ꙗ҆́кѡ и҆зба́вителю на́шемꙋ бг҃ꙋ, ꙗ҆́кѡ  просла́висѧ. 
Свѣ́тꙋ непристꙋ́пномꙋ предстоѧ̀, фѡ́ко,  просвѣтѝ мо́й по́мыслъ, молю́сѧ, мꙋ́дре, и҆ се́рдце,  восхвали́ти дне́сь свѧто́е твоѐ страда́нїе. 
Оу҆краси́лсѧ є҆сѝ ѿ дѣ́тстка, бжⷭ҇твенъ  ра́зꙋмъ, фѡ́ко, и҆мѣ́ѧ, и҆ благода́ти сподо́бивсѧ  твори́ти зна́мєнїѧ, и҆ ѿгонѧ́ти лꙋка̑выѧ дꙋ́хи,  премꙋ́дре. 
И҆спо́лненъ сы́й благода́ти, и҆спо́лненъ ра́зꙋма  бж҃їѧ, и҆мѣ́лъ є҆сѝ живꙋ́щꙋю въ тебѣ̀ дх҃а  бжⷭ҇твеннагѡ си́лꙋ, бг҃омꙋ́дре: є҆ѧ́же ра́ди ꙗ҆́кѡ  со́лнце просїѧ́лъ є҆сѝ, просвѣща́ѧ вѣ̑рныѧ. 
Бг҃оро́диченъ: 
Неискꙋсомꙋ́жнѡ во оу҆тро́бѣ твое́й  невмѣсти́маго бг҃а и҆мѣ́ла є҆сѝ вмѣ́стна,  бг҃ороди́тельнице, нетѣ́снѡ, є҆го́же ѡ҆ на́съ,  бг҃ора́дованнаѧ, при́снѡ молѝ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Возлюби́вши пе́рвѣе благи́хъ вино́вника, на́ше  благосе́рднѡ є҆стество̀ ѡ҆божи́вшаго, послѣ́довала  є҆сѝ є҆мꙋ̀ оу҆се́рднѡ, марі́е, того̀ повинꙋ́вшисѧ  бжⷭ҇твєннымъ велѣ́нїємъ. 
Рыда́ющи, гро́ба и҆зба́вителева дости́гла є҆сѝ,  пе́рвѣе ви́дѣвши бжⷭ҇твенное, ѻ҆трокови́це,  воскресе́нїе. тѣ́мже (с. 396) благовѣ́стница ꙗ҆ви́ласѧ  є҆сѝ вопїю́щи: хрⷭ҇то́съ воста̀, рꙋка́ми восплещи́те. 
Бг҃оро́диченъ: 
Спаса́етъ мѧ̀ сло́во вопло́щшеесѧ, пречⷭ҇таѧ, ѿ  твои́хъ пречⷭ҇тыхъ крове́й, бога́тствомъ бла́гости,  разрѣша́ѧ ѡ҆сꙋжде́нїе пе́рвагѡ паде́нїѧ: є҆го́же  непреста́ннѡ молѝ, спастѝ ста́до твоѐ. 
И҆́нъ. І҆рмо́съ: 
Оу҆тверди́сѧ се́рдце моѐ во гдⷭ҇ѣ, вознесе́сѧ  ро́гъ мо́й въ бз҃ѣ мое́мъ, разшири́шасѧ на врагѝ моѧ̑  оу҆ста̀ моѧ̑, возвесели́хсѧ ѡ҆ спасе́нїи твое́мъ. 
Свѧще́нъ и҆зъ мла́да ра́зꙋмъ и҆мѣ́лъ є҆сѝ, и҆  да́же до ста́рости же и҆ престарѣ́нїѧ, бг҃оно́се, бг҃ꙋ  оу҆годи́лъ є҆сѝ, ѿтꙋ́дꙋ сла́вꙋ полꙋчи́лъ є҆сѝ. 
Твоегѡ̀ вели́кагѡ преще́нїѧ, бг҃оно́се, не терпѣ̀  де́мѡнъ, и҆́же въ кораблѝ, ѿбѣга́етъ: и҆ хрⷭ҇то́съ  велича́етсѧ дѣ́лы твои́ми, чꙋ́дне. 
И҆̀же во гра́дѣхъ до́блєсти твоѧ̑, по́двиги же  и҆ течє́нїѧ, и҆ благодѣѧ̑нїѧ, кто̀ досто́йнѡ  восхва́литъ, чꙋ́дне, мꙋ́ченикѡвъ оу҆краше́нїе и҆  похвало̀; 
Бг҃оро́диченъ: 
Ꙗ҆́кѡ вы́шши а҆́гг҃лъ, прїѧ́ла є҆сѝ въ  ложесна̀, пречⷭ҇таѧ, влⷣкꙋ а҆́гг҃лѡвъ и҆ всеѧ̀ тва́ри:  тѣ́мже тѧ̀ вѣ́рнѡ почита́емъ. 
Конда́къ ст҃а́гѡ, гла́съ ѕ҃: Подо́бенъ: Є҆́же ѡ҆  на́съ: 
Ꙗ҆́кѡ свѧти́тель приносѧ̀, ѻ҆́ч҃е, жє́ртвы, на  коне́цъ себѐ прине́слъ є҆сѝ же́ртвꙋ жи́вꙋ,  свидѣ́тельствовавъ зако́ннѡ ѡ҆ хрⷭ҇тѣ̀ бз҃ѣ, ѿ  а҆́гг҃лъ оу҆крѣплѧ́емый и҆ сме́рть и҆зволѧ́ѧ, сы́й съ  вопїю́щими тебѣ̀: прїидѝ, фѡ́ко, съ на́ми, и҆ никто́же  на ны̀. 
І҆́косъ: 
Жи́зни нбⷭ҇ныѧ жела́юще, пи́щꙋ же на землѝ  попира́юще, оу҆стнѣ̀ ѡ҆чи́стимъ, и҆ ѧ҆зы́ки та́кожде,  пѣ̑нїѧ и҆ пѣ̑сни ꙗ҆́кѡ плетꙋ́ще досто́йнѡ фѡ́кѣ  свѧще́нникꙋ: и҆́бо въ небе́снꙋю две́рь вше́дъ,  невозбра́ннѡ ѡ҆брѣ́те є҆́же внꙋ́трь ше́ствїе, и҆  взира́етъ на жела́емаго, ѿ а҆́гг҃лъ сла́вима. (с. 397)  ѿтꙋ́дꙋ бо и҆ мо́жетъ ѡ҆ на́съ моли́ти є҆ди́наго  ми́лостиваго, дꙋше́вныхъ недꙋ́гѡвъ цѣли́телѧ, ꙗ҆́кѡ  мꙋ̑ки прїѧ́тъ за него̀. воспое́мъ оу҆̀бо того̀, и҆  возопїе́мъ є҆мꙋ̀: призира́ѧ на ны̀, прїидѝ, фѡ́ко, съ  на́ми, и҆ никто́же на ны̀. 
Сѣда́ленъ ст҃ы́ѧ, гла́съ и҃. Подо́бенъ:  Премꙋ́дрости: 
Ѡ҆бнища́вшемꙋ сло́вꙋ, премно́гимъ милосе́рдїемъ,  марі́е магдали́ни, ꙗ҆́вѣ ꙗ҆́кѡ оу҆чени́ца и҆́стиннѡ  послꙋжи́ла є҆сѝ: зрѧ́щи же сего̀ на крⷭ҇тѣ̀  вознесе́на, и҆ во гро́бѣ положе́на, рыда́ла є҆сѝ  слезѧ́щи. тѣ́мже тѧ̀ почита́емъ, и҆ твоѐ соверша́емъ  вѣ́рою торжество̀, мѷроно́сице сла́внаѧ: молѝ хрⷭ҇та̀  бг҃а, грѣхѡ́въ ѡ҆ставле́нїе пода́ти чтꙋ́щымъ любо́вїю  свѧтꙋ́ю па́мѧть твою̀. 
Сла́ва, ст҃а́гѡ, гла́съ д҃: Подо́бенъ: Ско́рѡ  предварѝ: 
Наста̀ празднолю́бцы свѣ́тло торжество̀, па́мѧть  бг҃омꙋ́драгѡ и҆ ст҃и́телѧ фѡ́ки, веселѧ́щи концы̀,  сїѧ́ющи зарѧ́ми чꙋде́съ въ мі́рѣ, носѧ́щи человѣ́кѡмъ  нескꙋ́днꙋю благода́ть: мо́литсѧ бо гдⷭ҇еви, спастѝ ро́дъ  на́шъ. 
И҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀: и҆ воздви́гла є҆сѝ всѧ̑ ѿ  сме́рти къ животꙋ̀ нетлѣ́нїѧ. тѣ́мже тѧ̀ по до́лгꙋ  блажи́мъ всѝ, дв҃о препросла́вленнаѧ, ꙗ҆́коже прорекла̀  є҆сѝ. 
Крⷭ҇тобг҃оро́диченъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ пресвѧтꙋ́ю дꙋ́шꙋ, є҆гда̀ распина́ема  ви́дѣла є҆сѝ во́лею сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀.  (с. 398) 
Безъ смꙋще́нїѧ и҆мꙋ́щи мїрска́гѡ сꙋ́етства мы́сль,  прише́дшемꙋ мі́ръ ве́сь спастѝ ѿ ле́сти послꙋжи́ла  є҆сѝ. 
Мы́ющисѧ слеза́ми, гро́ба живоно́снагѡ дости́гши,  а҆́гг҃ла оу҆зрѣ́ла є҆сѝ, возвѣща́юща хрⷭ҇то́во,  марі́е, воскрⷭ҇нїе. 
Се́рдце твоѐ непоро́чное во ѡ҆правда́нїихъ  хрⷭ҇то́выхъ бы́сть: и҆ того̀ є҆ди́наго вожделѣ́ла  є҆сѝ: кра́снаго добро́тою, достосла́внаѧ. 
Бг҃оро́диченъ: 
Дрема́нїемъ лѣ́ности мѧ̀ со́нъ грѣхо́вный,  ѻ҆трокови́це, пости́же: бо́дренною моли́твою твое́ю  возста́ви мѧ̀ къ покаѧ́нїю. 
И҆́нъ. І҆рмо́съ: 
Оу҆слы́шахъ, гдⷭ҇и, слꙋ́хъ тво́й и҆ оу҆боѧ́хсѧ,  ꙗ҆́кѡ неизрече́ннымъ совѣ́томъ, бг҃ъ сы́й  присносꙋ́щный, ѿ дв҃ы проше́лъ є҆сѝ вопло́щсѧ. сла́ва  снизхожде́нїю твоемꙋ̀, хрⷭ҇тѐ, сла́ва си́лѣ твое́й. 
Свѣти́льника тѧ̀ сїѧ́юща пра́вды зна́емъ, дѣ́лы  и҆ мꙋче́нїемъ, при́снѡ свѣтолꙋ́чными сїѧ́нїи,  просвѣща́юща сердца̀ вѣ́рныхъ, и҆ недꙋ́гѡвъ мглꙋ̀,  сла́вне, ѿгонѧ́ща. 
Красе́нъ въ добро́тахъ мꙋче́нїѧ, фѡ́ко, ꙗ҆ви́лсѧ  є҆сѝ: го́лꙋбь бо бж҃їй на версѣ̀ твое́мъ честнѣ́мъ  сѣ́де, сказа̀, мꙋ́дре, страсте́мъ прича́стникꙋ бы́ти  дх҃омъ. 
Ѡ҆кормле́нїе и҆мꙋ́щїи, и҆̀же въ мо́ри, бг҃оно́се,  твою̀ моли́твꙋ при́снѡ, тѧ́жкїѧ бꙋ́ри и҆збавлѧ́ютсѧ,  пою́ще, тебє̀ ра́ди подаю́щаго и҆̀мъ и҆збавле́нїе  спаси́тельное. 
Бг҃оро́диченъ: 
Нескве́рнаѧ, небла́знаѧ, ѡ҆скверне́ное моѐ  се́рдце вре́дными помышле́ньми, и҆ престꙋпле́ньми  ѡ҆калѧ́ное, ѡ҆чи́сти твои́ми къ пребл҃га́гѡ бг҃а  бжⷭ҇твенными оу҆тѣше́нїи. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ; но ѡ҆брати́ мѧ, и҆ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Пра́баба, сїю̀ словесы̀ прельсти́вшаго, и҆  и҆згна́вшаго ѿ (с. 399) раѧ̀ дре́вле, зрѧ́щи нога́ми  попира́ема чи́стыхъ же́нъ нра́въ мꙋ́жескїй стѧжа́вшихъ,  съ ни́ми вѣ́чнѡ ра́дꙋетсѧ. 
Оу҆ме́ршагѡ, и҆ во гро́бѣ затворе́ннагѡ, всѣ̑мъ  жи́знь вдыха́ющагѡ, оу҆ѧзвлѧ́ема любо́вїю: сла́дцѣй  є҆гѡ̀ любвѝ приноша́еши мѵ́ро, магдали́на, честна́ѧ  марі́е, и҆ слє́зныѧ пролива́еши а҆рѡма́ты. 
По стрⷭ҇ти бжⷭ҇твеннѣй, по стра́шнѣмъ сп҃совѣ  вознесе́нїи, прехо́диши сло́во всю́дꙋ честно́е  возвѣща́ющи и҆ мнѡ́ги оу҆ловлѧ́ющи прельща́ющыѧсѧ  невѣ́дѣнїемъ, ꙗ҆́кѡ сло́ва оу҆чени́ца сла́внаѧ. 
Бг҃оро́диченъ: 
И҆збавлѧ́етъ мѧ̀ па́дшаго къ грѣхѡ́внымъ  многоплетє́ннымъ паде́жємъ, и҆́же и҆зъ тебє̀ роди́тисѧ  благоизво́ливый за безмѣ́рнꙋю ми́лость, прест҃а́ѧ  ѻ҆трокови́це: є҆го́же оу҆молѝ всѧ́кагѡ вре́да  и҆зба́витисѧ, вѣ́рою пою́щымъ тѧ̀. 
И҆́нъ. І҆рмо́съ: 
Гдⷭ҇и бж҃е на́шъ, ми́ръ да́ждь на́мъ, гдⷭ҇и бж҃е  на́шъ, стѧжи́ ны, гдⷭ҇и, ра́звѣ тебє̀, и҆но́гѡ не  вѣ́мы, и҆́мѧ твоѐ и҆менꙋ́емъ. 
Ꙗ҆́коже че́стенъ ка́мень, проходѧ̀, прпⷣбне,  слꙋжа́щыѧ ка́менїю лю́ди, къ бж҃їей вѣ́рѣ приве́лъ  є҆сѝ словесы̀ твои́ми, и҆ чꙋде́сными ꙗ҆вле́нми. 
Прпⷣбенъ въ прпⷣбныхъ показа́лсѧ є҆сѝ,  сла́вне, и҆ въ мꙋ́ченицѣхъ свѣ́телъ, чꙋ́днѡ  пострада́въ, и҆ борца̀ побѣди́въ, фѡ́ко чꙋ́дне. 
Воспѣ́ша а҆́гг҃льскаѧ вѡ́инства, ви́дѧще  пострада́вша тѧ̀, мч҃ниче, тве́рдѡ, и҆ безплѡ́тныѧ  побѣжда́юща де́мѡны въ тлѣ́ннѣмъ твое́мъ, бл҃же́нне,  тѣлесѝ. 
Бг҃оро́диченъ: 
Спаси́ мѧ волнꙋ́ющасѧ житїѧ̀ страстьмѝ,  пречⷭ҇таѧ, и҆ ѡ҆кормѝ къ ти́химъ безстра́стїѧ  приста́нищємъ, всѣ́хъ по́моще хрⷭ҇тїа́нъ,  бг҃облагода́тнаѧ. (с. 400) 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Глагѡ́лъ твои́хъ ѡ҆роше́нїе, печа́ли ва́ръ ѿѧ́тъ  оу҆ченикѡ́въ, честна́ѧ, ꙗ҆́коже возопи́ла є҆сѝ:  хрⷭ҇то́съ воста̀, живо́тъ ꙗ҆ви́сѧ, ꙗ҆́сное ѡ҆блиста̀  со́лнце. 
Сѐ твоѧ̀ свѣтоза́рнаѧ па́мѧть возсїѧ̀,  просвѣща́ющи вѣ̑рныѧ, въ не́й пою́щыѧ тѧ̀, и҆ тмꙋ̀  ѿгонѧ́щи лꙋка́выхъ бѣсѡ́въ и҆скꙋше́нїѧ, досточꙋ́днаѧ. 
Бг҃оро́диченъ: 
Свѧще́нства мы́сленное, и҆ неприкоснове́нное  ѡ҆чисти́лище, свѣ́щникъ свѣтови́дѣнъ ꙗ҆ви́ласѧ  є҆сѝ, и҆ мо́стъ къ бг҃ꙋ преводѧ́й, и҆сповѣ́дающымъ тѧ̀  бцⷣꙋ, пренепоро́чнаѧ. 
И҆́нъ. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви, ꙗ҆́кѡ чл҃вѣколю́бецъ, и҆ оу҆пра́ви живо́тъ  мо́й, молю́сѧ. 
Возвѣща́етъ тѝ хотѧ̑щаѧ бы́ти, человѣ́ческимъ  гла́сомъ, пресла́вне, ча́шꙋ глаго́лѧ пи́ти тебѣ̀  спаси́тельнꙋю, по́сланный тѝ го́лꙋбь свы́ше. 
По премно́гихъ по́тѣхъ, по болѣ́знехъ  неизмѣ́рныхъ тѣ́ла, мечꙋ̀ свѧтꙋ́ю твою̀ главꙋ̀  преклони́лъ є҆сѝ, и҆ кровьмѝ зе́млю ѡ҆свѧти́лъ є҆сѝ. 
Мє́ртвымъ ка́пищємъ не послꙋжи́въ, пребога́те,  сме́рть претерпѣ́лъ є҆сѝ, и҆ живе́ши по сме́рти: сегѡ̀  ра́ди тѧ̀, фѡ́ко, оу҆блажа́емъ. 
Бг҃оро́диченъ: 
Живы́й въ вы́шнихъ, во ст҃ꙋ́ю твою̀ оу҆тро́бꙋ  всели́сѧ, пло́ти подо́бїемъ мі́рови ꙗ҆влѧ́ѧсѧ: сегѡ̀  ра́ди тѧ̀, чⷭ҇таѧ, сла́вимъ. (с. 401) 
Конда́къ ст҃ы́ѧ, гла́съ г҃. Подо́бенъ: Дв҃а  дне́сь: 
Предстоѧ́щи пресла́внаѧ оу҆ крⷭ҇та̀ сп҃сова, со  и҆ны́ми мно́гими, и҆ мт҃ри гдⷭ҇ни состра́ждꙋщи, и҆ сле́зы  точа́щи, сїѐ въ похвалꙋ̀ приноша́ше, глаго́лющи: что̀  сїѐ є҆́сть стра́нное чꙋ́до, содержа́й всю̀ тва́рь,  пострада́ти и҆зво́ли; сла́ва держа́вѣ твое́й. 
І҆́косъ: 
Влⷣка хрⷭ҇то́съ и҆ цр҃ь созда́нїѧ, не ѡ҆ста́вль  нб҃са̀, сни́де, ꙗ҆́коже и҆зво́ли, и҆ пло́ть тлѣ́ннꙋю  воспрїѧ́тъ во́лею: є҆го́же ви́дѣвши мт҃и непоро́чнаѧ на  крⷭ҇тѣ̀ пригвожда́ема, съ дѣ́вами честны́ми  предстоѧ́щи, и҆ магдали́на марі́а пла́чꙋщи. то́й бо та́мѡ  сꙋ́щей, и҆ теплѣ́йшꙋю вѣ́рꙋ показꙋ́ющей при́снѡ  послѣ́доваше хрⷭ҇тꙋ̀, и҆ гро́бъ зрѧ́ше, ѡ҆жида́ющи и҆  вопїю́щи: пострада́ти и҆зво́лилъ є҆сѝ, сла́ва держа́вѣ  твое́й. 
Пѣ́снь з҃. І҆рмо́съ: 
Ѿтроцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Недꙋ́ги ѿгна́ла є҆сѝ разли̑чныѧ,  споспѣшествꙋ́ющаго тебѣ̀ сло́ва и҆мꙋ́щи, є҆мꙋ́же  предстои́ши ны́нѣ, вопїю́щи, мѷроно́сице: бл҃гослове́нъ  є҆сѝ, гдⷭ҇и бж҃е, во вѣ́ки. 
Є҆ди́на ви́дѣла є҆сѝ пре́жде и҆нѣ́хъ, живота̀  на́шего хрⷭ҇та̀ воста́вша, вертогра́дарѧ же того̀  непщева́ла є҆сѝ, вопїю́щи: бл҃гослове́нъ є҆сѝ, гдⷭ҇и  бж҃е, во вѣ́ки. 
Бг҃оро́диченъ: 
Оу҆ста́вила є҆сѝ тече́нїе сме́ртное,  безсме́ртнаго бг҃а ꙗ҆́кѡ заче́нши, и҆ ро́ждши, чⷭ҇таѧ,  є҆мꙋ́же всѝ пои́мъ: бл҃гослове́нъ є҆сѝ, гдⷭ҇и бж҃е,  во вѣ́ки. 
И҆́нъ. І҆рмо́съ: 
А҆́гг҃ломъ ѻ҆́троки и҆зъ ѻ҆гнѧ̀ спасы́й, и҆  гремѧ́щꙋю пе́щь преложивы́й на ро́сꙋ, бл҃гослове́нъ  є҆сѝ, бж҃е ѻ҆тє́цъ на́шихъ. 
Проше́дъ сквозѣ̀ пла́мень, ꙗ҆́коже трѝ ю҆́нѡши,  (с. 402) неѡпале́нъ, мꙋ́чениче, пребы́лъ є҆сѝ,  хрⷭ҇то́вою си́лою, пожи́вшагѡ въ тебѣ̀ па́че оу҆ма̀. 
Ты̀ ѻ҆гне́мъ бжⷭ҇твенныѧ любвѐ, мꙋ́чениче,  внꙋ́трь распалѧ́емь, фѡ́ко, ѻ҆гню̀ ве́щномꙋ  примѣша́ѧсѧ, пребыва́еши, мꙋ́дре, неѡпали́мь. 
И҆спещре́нъ бжⷭ҇твенными добро́тами ꙗ҆́звенными,  къ бг҃ꙋ восте́клъ є҆сѝ, твоемꙋ̀ подвигополо́жникꙋ,  побѣ́ды вѣне́цъ ѿ негѡ̀ прїе́мь. 
Бг҃оро́диченъ: 
И҆збавлѧ́еми всѧ́кагѡ ѡ҆сꙋжде́нїѧ, дв҃о, чꙋ́днымъ  рождество́мъ твои́мъ, гла́сы ра́достными пѣсносло́вимъ  тѧ̀, приснобл҃же́ннаѧ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Свѣ́тло ꙗ҆ви́сѧ житїѐ твоѐ, зарѧ́ми ѡ҆блиста̀,  ѽ магдали́но! добродѣ́тельныхъ дѣѧ́нїй, бжⷭ҇твеннагѡ  проповѣ́данїѧ, є҆́же къ бж҃їю манове́нїю, и҆ лꙋча́ми  ꙗ҆̀же къ зижди́телю любвѐ, є҆мꙋ́же пое́ши со а҆́гг҃лы:  свѧще́нницы по́йте, лю́дїе превозноси́те є҆го̀ во  вѣ́ки. 
Оу҆ крⷭ҇та̀ предстоѧ́ла є҆сѝ, зрѧ́щи  непра́ведное, сла́внаѧ, заколе́нїе, себѐ и҆злїѧ́вшагѡ,  за неизрече́ннꙋю ми́лость, и҆ стена́нїи и҆ слеза́ми  ѡ҆блива́ема, что̀ стра́нное, вопїѧ́ла є҆сѝ, марі́е,  чꙋ́до; ка́кѡ оу҆мерщвлѧ́етсѧ и҆ оу҆мира́етъ, сме́рть  оу҆мертви́вый, живо́тъ сы́й є҆стество́мъ; 
Бг҃оро́диченъ: 
Ꙗ҆́кѡ бж҃їю мт҃рь тѧ̀ є҆диномꙋ́дреннѡ сла́вимъ,  и҆ тва́ри вы́шшꙋю, чⷭ҇таѧ: ѡ҆ тебѣ́ бо ѡ҆сꙋжде́нїе  є҆́же ѡ҆ а҆да́ма потреби́сѧ, и҆ ѿстꙋ́пльшее присво́исѧ  человѣ́кѡвъ сꙋщество̀, пою́щее: свѧще́нницы  благослови́те, лю́дїе превозноси́те є҆го̀ во вѣ́ки. (с.  403) 
И҆́нъ. І҆рмо́съ: 
Покрыва́ѧй вода́ми превы́спрєннѧѧ своѧ̑,  полага́ѧй мо́рю предѣ́лъ песо́къ, и҆ содержа́й всѧ̑, тѧ̀  пое́тъ со́лнце, тѧ̀ сла́витъ лꙋна̀, тебѣ̀ прино́ситъ  пѣ́снь всѧ̀ тва́рь, ꙗ҆́кѡ содѣ́телю всѣ́хъ во вѣ́ки. 
Ѿ пеле́нъ ѡ҆свѧти́ тѧ всѣ́хъ содѣ́тель бг҃ъ,  и҆ въ мѣ́рꙋ дости́гъ во́зраста страда́нїй хрⷭ҇то́выхъ,  пострада́лъ є҆сѝ, и҆ побѣди́лъ є҆сѝ нача̑ла си́лы  вра́жїѧ, и҆ вѣнцено́сецъ дости́глъ є҆сѝ вы́шнихъ  ѻ҆би́телей жили́ще. 
Ко́рмчїѧ тѧ̀ и҆зрѧ́дна призыва́ютъ при́снѡ  пла́вающїи, мꙋ́чениче, и҆ морски́хъ и҆збавлѧ́ютсѧ,  мꙋ́дре, бѣ́дъ, благопрїѧ́тными твои́ми, сла́вне,  моли́твами, воспѣва́юще всѣ́хъ цр҃ѧ̀ и҆ содѣ́телѧ и҆  бг҃а во вѣ́ки. 
Ꙗ҆́кѡ а҆́гнца тѧ̀ неѕло́бива гдⷭ҇ни вразѝ  оу҆мерщвлѧ́ютъ, фѡ́ко, во глꙋбо́цѣй и҆ честнѣ́й  ста́рости, врага̀, сла́вне, ѕлꙋ̀ нача́льника, мече́мъ  оу҆морѧ́ющаго, и҆сповѣ́данїѧ и҆ дерзнове́нїѧ твоегѡ̀ во  вѣ́ки. 
Бг҃оро́диченъ: 
Ѡ҆чище́нїе была̀ є҆сѝ па́дшемꙋ на́шемꙋ  тлѣ́нномꙋ є҆стествꙋ̀, поро́ждши а҆́гнца бж҃їѧ,  взе́млющаго согрѣшє́нїѧ человѣ́кѡвъ, коне́чнымъ  милосе́рдїемъ: тѣ́мже тѧ̀ пое́мъ ра́достнѡ, дв҃о бцⷣе. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Къ бжⷭ҇твеннѣй преложи́ласѧ є҆сѝ ны́нѣ  ра́дости, къ ра́йстѣй широтѣ̀ простра́ннѣй, къ  мы́слєннымъ и҆ премі̑рнымъ ѻ҆би́телемъ, и҆дѣ́же  преподо́бныхъ чи́нове: и҆дѣ́же є҆́сть гла́съ чи́стъ  свѣ́тлѡ пра́зднꙋющихъ, марі́е бг҃оно́снаѧ. тѣ́мже тѧ̀  всѝ оу҆блажа́емъ. 
Ничто́же предпочла̀ є҆сѝ сꙋ́щихъ на землѝ па́че  любвѐ хрⷭ҇та̀ бг҃а, но тогѡ̀ є҆ди́нагѡ снѣда́ема  добро́тами, и҆ (с. 404) непосре́дственнѡ, всечестна́ѧ,  посыла́емыми лꙋча́ми, стопа́мъ сегѡ̀, вопїѧ́ла є҆сѝ,  послѣ́дꙋющи: тѧ̀ велича́ю, многоми́лостиве. 
Ѡ҆боже́нїе полꙋчи́вши бг҃отво́рное, и҆ пото́ка  напи́вшисѧ благода́ти, и҆ мзды̀ болѣ́зней прїе́мши  бг҃онача́льнѡ, и҆ а҆пⷭ҇льскимъ чинѡ́мъ счета́ема,  магдали́но, оу҆чени́ца сло́ва, любо́вїю чтꙋ́щыѧ тѧ̀  твои́ми моли́твами сохранѝ. 
Бг҃оро́диченъ: 
Ꙗ҆́кѡ мт҃и пострада́вшагѡ за ны̀, дꙋшетлѣ́нныхъ  страсте́й мѧ̀ и҆зба́ви: ꙗ҆́кѡ ми́лостива, разрѣшѝ  согрѣше́нїй мои́хъ плени̑цы: ꙗ҆́кѡ блага̀, оу҆блажѝ  ны́нѣ ѡ҆ѕло́бленнꙋю мою̀ дꙋ́шꙋ бѣсо́вскими и҆скꙋше́нїи,  дв҃о бцⷣе, 
И҆́нъ. І҆рмо́съ: 
Бл҃гослове́нъ гдⷭ҇ь бг҃ъ і҆и҃левъ, воздви́гнꙋвый  ро́гъ спасе́нїѧ на́мъ, въ домꙋ̀ дв҃довѣ ѻ҆́трока  своегѡ̀: въ ни́хже посѣтѝ на́съ восто́къ съ высоты̀, и҆  напра́вилъ ны̀ є҆́сть на пꙋ́ть ми́ра. 
Ꙗ҆́кѡ нб҃о ѕвѣ́здно, бїе́нїй добро́тами чꙋде́съ,  мꙋ́чениче, позна́лсѧ є҆сѝ, фѡ́ко, просвѣща́ѧ при́снѡ  подсо́лнечнꙋю, и҆ рѣшѧ̀ тмꙋ̀ страсте́й, и҆ всѧ́кагѡ  ѕлоче́стїѧ: сегѡ̀ ра́ди вѣ́рою тѧ̀ воспѣва́емъ. 
Ты̀ тѣ́сный ше́ствовалъ є҆сѝ на землѝ,  мꙋ́чениче, пꙋ́ть, наде́ждами вѣ́чнꙋющихъ красѡ́тъ,  фѡ́ко, благоче́стнѡ разширѧ́ѧсѧ, и҆ всѧ̑ оу҆тѣсни́лъ  є҆сѝ вра̑жїѧ лю̑таѧ кова̑рства. 
Свѧще́нное торжество̀, и҆ честны́й тво́й  пра́здникъ ны́нѣ наста̀, носѧ́щь на́мъ ра́дость  соверше́нꙋ. въ се́й сла́вѧтсѧ твоѧ̑ до́блєсти вои́стиннꙋ  и҆ борє́нїѧ: въ не́йже помина́й на́съ, страстоно́сче и҆  мꙋ́чениче. 
Бг҃оро́диченъ: 
Но́сиши моѐ подо́бїе, ѻ҆те́ческїй и҆мѣ́ѧ  зра́къ, ѽ сн҃е мо́й! хо́щеши бо земны́хъ лю́тое ꙗ҆́вѣ  безѻбра́зїе (с. 405) и҆сцѣли́ти, вопїѧ́ше пречⷭ҇таѧ,  рꙋка́ми хрⷭ҇та̀ носѧ́щи, ю҆́же пѣсносло́вимъ гла̑сы  немо́лчными. 
Свѣти́ленъ. Подо́бенъ: Свѣ́те неизмѣ́нный: 
Со́лнце незаходи́мое, ѻ҆трокови́це, є҆́же ѿ  ѻ҆ц҃а̀ пре́жде вѣ̑къ возсїѧ́вшее, во гро́бѣ  є҆вре́йскїй со́нмъ запеча́та: по воскре́сшаго ви́дѣла  є҆сѝ пе́рвѣе, марі́е, и҆ оу҆ч҃никѡ́мъ возвѣсти́ла  є҆сѝ. 
Сла́ва, ст҃а́гѡ: 
Ст҃и́телей оу҆краше́нїе, и҆ ни́щихъ застꙋ́пникъ,  ты̀ ꙗ҆ви́лсѧ є҆сѝ, бг҃омꙋ́дре ѻ҆́ч҃е, и҆ сто́лпъ  добродѣ́телей: тѣ́мже помина́й всѧ̑ пою́щыѧ тѧ̀, фѡ́ко. 
Бг҃оро́диченъ: 
Данїи́лъ преднаписꙋ́етъ тѧ̀ несѣко́мꙋю го́рꙋ,  и҆зъ неѧ́же чⷭ҇тны́й ка́мень ѿсѣче́сѧ, и҆ и҆стнѝ  і҆́дѡльскїѧ хра́мы, бг҃ороди́тельнице марі́е. 
На стїхо́внѣ ѻ҆ктѡ́иха. Сла́ва, гла́съ д҃: 
Ѿ младе́нства бы́лъ є҆сѝ гдⷭ҇еви рачи́тель,  фѡ́ко всеблаже́нне мꙋ́дре: и҆́бо ѻ҆рꙋ́жїе крⷭ҇та̀ на  ра́мо взе́мъ, неꙋкло́ннѡ ше́ствовалъ є҆сѝ пꙋте́мъ  и҆́стины, и҆́мже а҆́гг҃лѡмъ люби́мь бы́лъ є҆сѝ,  бѣсѡ́мъ сопроти́вникъ, и҆ мі́рови моли́твенникъ  ꙗ҆́вльсѧ и҆зрѧ́денъ. 
И҆ ны́нѣ, гла́съ и҃: 
Во́лею ѡ҆бнища́вшемꙋ нището́ю мое́ю, премно́гимъ  благоꙋтро́бїемъ хрⷭ҇тꙋ̀ бг҃ꙋ, магдали́на мр҃і́а, ꙗ҆́кѡ  оу҆чени́ца вѣ́рнѡ послꙋжи́вши, на дре́вѣ просте́рта,  и҆ во гро́бѣ затворе́на ви́дѣвши, вопїѧ́ше, сле́зы  точа́щи: что̀ стра́нное видѣ́нїе, и҆́же мє́ртвыѧ  животворѧ́й, ка́кѡ ме́ртвъ вмѣнѧ́етсѧ; кі̑ѧ мѵ́ры  принесꙋ̀ и҆змѣни́вшемꙋ мѧ̀ смра́да де́мѡнскагѡ; кі̑ѧ  сле́зы пролїю̀ ѿ сле́зъ и҆змѣни́вшемꙋ мою̀ прама́терь;  но, ѽ всѧ́ческихъ цр҃ю̀! ꙗ҆́коже вертогра́да храни́тель  ꙗ҆ви́лсѧ є҆сѝ, росо́ю твои́хъ гл҃гѡ́лъ ва́ръ  ѿе́млеши, ре́къ къ не́й: къ мои̑мъ бра́тїѧмъ ше́дше,  бл҃говѣ́щенїѧ ра́дость возопі́й: восхождꙋ́ бо ко  ѻ҆ц҃ꙋ̀, и҆ (с. 406) бг҃ꙋ моемꙋ̀ и҆ бг҃ꙋ ва́шемꙋ, ꙗ҆́кѡ  да пода́мъ мі́рови ве́лїю ми́лость. 
На лїтꙋргі́и, бл҃жє́нна ѻ҆ктѡ́иха, и҆ ст҃ы́ѧ,  пѣ́снь г҃, на д҃. Прокі́менъ, гла́съ д҃: Ди́венъ бг҃ъ  во ст҃ы́хъ свои́хъ, бг҃ъ і҆и҃левъ. Сті́хъ: Въ  цр҃квахъ благослови́те бг҃а, гдⷭ҇а ѿ и҆стѡ́чникъ  і҆и҃левыхъ. А҆пⷭ҇лъ къ корі́нѳѧнѡмъ, зача́ло рм҃а.  А҆ллилꙋ́їа, гла́съ а҃: Терпѧ̀ потерпѣ́хъ гдⷭ҇а, и҆  внѧ́тъ мѝ. Є҆ѵⷢ҇лїе лꙋкѝ, зача́ло л҃д. Прича́стенъ:  Ра́дꙋйтесѧ, пра́веднїи: 


(с. 406) 
Мѣ́сѧца тогѡ́же въ к҃г-й де́нь. 
Ст҃ы́хъ мꙋ́чєникъ, трофі́ма, ѳео́фїла, и҆ и҆̀же съ  ни́ми. 
И҆ пра́зднованїе прест҃ѣ́й бцⷣѣ, въ че́сть є҆ѧ̀  і҆кѡ́ны поча́евскїѧ. 
Слꙋ́жба сїѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Всехва́льнїи мꙋ́чєницы: 
Вше́лъ є҆сѝ въ сꙋди́ще тве́рдѡ, ꙳ мꙋ́чениче,  страда̑нїѧ и҆ терза̑нїѧ терпѣ́лъ є҆сѝ, ꙳ и҆  оу҆ѧзви́лсѧ є҆сѝ, ꙳ оу҆ѧзви́въ врага̀ борца̀, ꙳ и҆  побѣ́дꙋ взѧ́лъ є҆сѝ на него̀, трофі́ме. ꙳ тѣ́мже  молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Ли́къ мꙋ́чєникъ веды́й, мꙋ́дре, съ собо́ю, ꙳  пострада́лъ є҆сѝ: ꙳ и҆ съ тѣ́ми ра́дꙋѧсѧ, ꙳ нбⷭ҇наѧ  бл҃га̑ѧ воспрїѧ́лъ є҆сѝ досто́йнѡ. ꙳ съ ни́миже на́съ  помина́й, ꙳ вѣ́рою на землѝ восхвалѧ́ющихъ тѧ̀, ꙳  хрⷭ҇тꙋ̀ молѧ́сѧ, ꙳ дарова́ти дꙋша́мъ на́шымъ ꙳ ми́ръ и҆  ве́лїю ми́лость. 
Трофі́ма и҆ ѳео́фїла вѣ́рнїи, ꙳ съ про́чими  тремина́десѧте ꙳ восхва́лимъ мꙋ́ченики: ꙳ честны́ми бо  кровьмѝ ꙳ ѻ҆́гнь пре́лести оу҆жѐ оу҆гаси́вше: ꙳ въ  вы́шнѣмъ живꙋ́тъ црⷭ҇твїи, ꙳ при́снѡ просѧ́ще, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. (с.  407) 
Сла́ва, и҆ ны́нѣ, бг҃оро́диченъ: 
Оу҆вы̀ мнѣ̀, что̀ бꙋ́дꙋ; ꙳ оу҆́мъ и҆ дш҃ꙋ и҆  тѣ́ло ꙳ ѡ҆скверни́въ прегрѣше́ньми, ꙳ что̀ сотворю̀; ꙳  ка́кѡ же и҆збѣжꙋ̀ пла́мене нестерпи́магѡ, ꙳ нерѣши́мыхъ  оу҆́зъ и҆ вѣ́чныхъ; ꙳ но, ѽ всенепоро́чнаѧ! ꙳ пре́жде  конца̀ молѝ сн҃а твоего̀, ꙳ пода́ти мѝ ѡ҆ставле́нїе. 
Крⷭ҇тобг҃оро́диченъ: 
Дв҃а нескве́рнаѧ, ꙳ и҆ногда̀ на дре́вѣ ви́дѣвши,  ꙳ є҆го́же родѝ и҆зъ безсѣ́менныѧ оу҆тро́бы, ꙳ не  терпѧ́щи оу҆тро́бнагѡ оу҆ѧзвле́нїѧ, ꙳ власы̀ терза́ющи,  гл҃го́лаше: ꙳ ма́нїемъ содержа́й тва́рь всю̀, ꙳ ка́кѡ  ꙗ҆́кѡ ѡ҆сꙋжде́нный, ꙳ на крⷭ҇тъ вознесе́нъ є҆сѝ, ꙳  всѧ́кѡ хотѧ́й спастѝ человѣ́чество; 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ:  и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ  моли́твами спасѝ дꙋ́шы на́шѧ. 
Канѡ́нъ, творе́нїе а҆ндре́а кри́тскагѡ, 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же  є҆сѝ колесни̑цы фараѡ́новы и҆ си́лꙋ. 
Воспою̀ тебѣ̀, гдⷭ҇и бж҃е мо́й, ꙗ҆́кѡ возсїѧ́лъ  є҆сѝ на́мъ де́нь весе́лїѧ, ле́сть разорѧ́ющь, па́мѧть  мч҃никъ твои́хъ. 
Со́лнце просїѧ́лъ є҆сѝ въ мі́рѣ, въ вѣ́рнѣй  ꙗ҆́вльсѧ, мꙋ́чениче, тве́рди, въ не́йже ѡ҆блиста́лъ  є҆сѝ страда́нїи твои́ми концы̀. 
Кро́вїю твое́ю напои́сѧ, златы́ми стрꙋѧ́ми,  воспита́вшее тѧ̀ ѻ҆те́чество, блаже́нне трофі́ме, пи́щею  неиждивꙋ́щею, страда́нїи твои́ми пита́ющесѧ. (с. 408) 
Трⷪ҇ченъ: 
Трⷪ҇цꙋ просла́вимъ правосла́внѡ, со ѻ҆ц҃е́мъ сн҃а  и҆ дх҃а ст҃а́го, є҆ди́но бж҃ество̀, є҆ди́ницꙋ  трїѷпоста́снꙋю. 
Бг҃оро́диченъ: 
А҆́гг҃лъ вѣ́сть тебѣ̀ съ нб҃сѐ є҆́же къ бг҃ꙋ  премѣне́нїѧ, дв҃о, принесѐ, и҆ мі́ръ собра̀ на ра́дость  бл҃говѣ́щенїѧ. 
Пѣ́снь г҃. І҆рмо́съ: 
Въ гдⷭ҇ѣ бз҃ѣ мое́мъ се́рдце моѐ оу҆тверди́сѧ:  тѣ́мъ немощствꙋ́ющїи препоѧ́сашасѧ си́лою. 
На сꙋди́щи мꙋ́ченикъ со стра́ждꙋщими съ ни́мъ  оу҆ранѧ́емь, ра́довашесѧ, прови́дѧ неизглаго́ланное  мздовоздаѧ́нїе. 
И҆ сте́кшаѧ твоѧ̀ кро́вь безбо́жїе попалѝ,  теплотꙋ̀ бг҃оразꙋ́мїѧ всѣ̑мъ вже́гъ, трофі́ме. 
Ꙗ҆́кѡ со́лнце ѕвѣ́здъ, посредѣ̀ и҆мꙋ́ще  мч҃ника, ѡ҆мрачи́ша ле́сть, страда́льцы твоѝ, гдⷭ҇и. 
Трⷪ҇ченъ: 
Трїѷпоста́сномꙋ є҆стествꙋ̀, є҆ди́нагѡ црⷭ҇тва  бж҃ествꙋ̀, ѻ҆ц҃ꙋ̀ поклони́мсѧ, сн҃ꙋ и҆ дх҃ꙋ ст҃о́мꙋ. 
Бг҃оро́диченъ: 
Въ мт҃рехъ дв҃а, и҆ въ дв҃ахъ мт҃и была̀ є҆сѝ,  ѻ҆́нѣми же и҆ оу҆дивлѧ́еши всѧ́кꙋ мы́сль, чⷭ҇таѧ. 
Сѣда́ленъ, гла́съ а҃: Подо́бенъ: Ли́къ  а҆́гг҃льскїй: 
До́блественнымъ по́мысломъ проше́дъ мꙋ̑ки, и҆  побѣ́дꙋ на ни́хъ прїе́мь, бл҃же́нне, во́лка преложи́лъ  є҆сѝ во а҆́гнѧ бжⷭ҇твенною благода́тїю, и҆ повинꙋ́лъ  є҆сѝ страда́ти съ тобо́ю вѣ́рою. тѣ́мже всѝ  ра́достнѡ тѧ̀ почита́емъ, пресла́вне трофі́ме. 
Бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами, пода́ти  ѡ҆ставле́нїе грѣхѡ́въ на́шихъ всѣ́хъ, (с. 409) и҆  и҆справле́нїе житїѧ̀; вѣ́рою и҆ любо́вїю при́снѡ тѧ̀  сла́вѧщымъ. 
Крⷭ҇тобг҃оро́диченъ: 
Нескве́рнаѧ а҆́гница а҆́гнца и҆ па́стырѧ  повѣ́шена на дре́вѣ ме́ртва зрѧ́щи, пла́чꙋщи вѣща́ше,  мт҃рски восклица́ющи: ка́кѡ претерплю̀ твоѐ є҆́же па́че  сло́ва, сн҃е мо́й, сни́тїе, и҆ вѡ́льныѧ стрⷭ҇ти, бж҃е  преблагі́й; 
Пѣ́снь д҃. І҆рмо́съ: 
Оу҆слы́шахъ, бж҃е, слꙋ́хъ тво́й, и҆ оу҆боѧ́хсѧ:  разꙋмѣ́хъ дѣла̀ твоѧ̑, и҆ оу҆жасо́хсѧ, гдⷭ҇и: ꙗ҆́кѡ  твоегѡ̀ хвале́нїѧ и҆спо́лнь землѧ̀. 
Оу҆слы́шахъ, бж҃е, мꙋ́чєникъ тве́рдое мꙋ́жество,  и҆́мже стра́ждꙋще показа́ша по любвѝ твое́й, и҆  оу҆ди́вльсѧ сла́влю тѧ̀, є҆ди́не сп҃се. 
Вѣ́ры щито́мъ ѡ҆гражде́нъ вели́кїй мꙋ́ченикъ, и҆  ме́чь дꙋхо́вный мы́сленнѡ и҆звле́къ, главы̑ ѿсѣчѐ  нечести̑вымъ. 
Красото́ю добродѣ́телей оу҆кра́шенъ, вели́кїй  мꙋ́чениче, и҆ сла́вою вѣнча́нъ, гони́телѧ посрами́лъ  є҆сѝ, за хрⷭ҇та̀ прїи́мъ ѻ҆́гнь и҆ заколє́нїѧ. 
Трⷪ҇ченъ: 
Во є҆ди́номъ сꙋществѣ̀ пою̀ трѝ ѵ҆поста̑си  бг҃онача́лїѧ, ѻ҆ц҃а̀, и҆ сн҃а, и҆ дх҃а, ꙗ҆́кѡ є҆ди́но  сїѧ́нїе трисо́лнечнагѡ є҆стества̀, є҆ди́нъ бг҃ъ. 
Бг҃оро́диченъ: 
Дв҃о, ка́кѡ дои́ши; ка́кѡ ма́терними ражда́еши  закѡ́ны; є҆го́же бо родила̀ є҆сѝ, вопло́щсѧ бг҃ъ  є҆́сть ѡ҆бновлѧ́ѧ є҆стество̀, ꙗ҆́кѡ вѣ́сть са́мъ. 
Пѣ́снь є҃. І҆рмо́съ: 
Мра́къ разрѣшѝ грѣха̀ моегѡ̀, внегда̀ возсїѧ́ти  тѝ оу҆́тро свѣ́тлое за́повѣдей твои́хъ, гдⷭ҇и,  непристꙋ́пный свѣ́те. 
Мра́къ ѿгна́лъ є҆сѝ безбо́жїѧ свѣ́тлыми  проповѣ́данїи: бг҃осїѧ́нными и҆сповѣ́данїи твои́ми  врагѝ посрами́лъ є҆сѝ, трофі́ме, страда́льче  хрⷭ҇то́въ. 
Ꙗ҆́кѡ бг҃а возлюби́лъ є҆сѝ, мꙋ́ченице  бг҃олю́бне: (с. 410) и҆меноно́снѡ показа́сѧ бг҃оме́рзскїѧ  па́гꙋбы прогна́нїе, мꙋ́ченикъ хрⷭ҇то́въ и҆зрѧ́денъ бы́въ. 
Ѿ ва́шеѧ кро́ве ѡ҆дѣ́ѧвше багрѧни́цꙋ по́честь,  на небесѣ́хъ сца́рствꙋете бг҃ꙋ всѣ́хъ, мч҃ницы, ꙗ҆́кѡ  томꙋ̀ подѡ́бницы. 
Трⷪ҇ченъ: 
Равносла́внаѧ, равноче́стнаѧ трⷪ҇це, безнача́льне  ѻ҆́ч҃е нерожде́нне, рожде́нне сн҃е, и҆ дш҃е ст҃ы́й, ты̀  є҆сѝ бг҃ъ мо́й, гдⷭ҇и, непристꙋ́пный свѣ́те. 
Бг҃оро́диченъ: 
Въ дѣ́вахъ ро́ждшꙋю, и҆ въ мт҃рехъ тѧ̀ чⷭ҇тꙋю  дв҃ꙋ пое́мъ, бж҃їй нескве́рный сосꙋ́дъ: и҆зъ негѡ́же  про́йде гдⷭ҇ь, сп҃съ всѧ́ческихъ. 
Пѣ́снь ѕ҃. І҆рмо́съ: 
Бꙋ́рею грѣхо́вною погрꙋжа́емь, ꙗ҆́кѡ во чре́вѣ  ки́товѣ содержи́мь, съ прⷪ҇ро́комъ зовꙋ́ ти: возведѝ  ѿ тлѝ живо́тъ мо́й, гдⷭ҇и, и҆ спаси́ мѧ. 
Ка́менїемъ и҆ дреко́лїемъ сокрꙋша́еми, ника́коже  ѿстꙋпи́сте ѿ вѣ́ры, но потреби́тели, бл҃же́ннїи,  бы́сте і҆дѡлонеи́стовства, взе́мше побѣ́ды по́чєсти. 
Воздви́женъ на высотꙋ̀ и҆ стрꙋ́жемь, і҆́дѡльскꙋю  ле́сть ѡ҆бличи́лъ є҆́сть бг҃осло́въ трофі́мъ, напита́въ  вѣ́рныхъ сердца̀ оу҆че́нїи досто́йнѡ пода́тельными. 
Ѕвѣ́зды страда́нїи просїѧ́вше, невѣ́рїѧ мра́къ  разори́сте. тѣ́мже де́нь ѡ҆зари́вше спаси́тельный, въ  ѻ҆́ньже спасти́сѧ на́мъ моли́тесѧ, мч҃ницы гдⷭ҇ни. 
Трⷪ҇ченъ: 
Є҆диноца́рственнаѧ, соѻбра́знаѧ трⷪ҇це  безнача́льнаѧ, равноче́стнаѧ, трїѷпоста́снаѧ, є҆ди́нице  нераздѣ́льнаѧ, бж҃ество́мъ пресꙋ́щнаѧ, ѻ҆́ч҃е, и҆ сн҃е,  и҆ ст҃ы́й дш҃е, тебє̀ пое́тъ всѧ̑ тва́рь. 
Бг҃оро́диченъ: 
Па́че є҆стества̀ твоѐ ржⷭ҇тво̀, ꙗ҆́кѡ  безсѣ́меннѡ ма́терски подо́бнѡ па́ки ражда́еши,  зако́номъ є҆стества̀, (с. 411) преи́стиннѡ ѻ҆боѧ̀, да  оу҆молча́тъ сквє́рныѧ є҆́рєси ѡ҆ тебѣ̀, бцⷣе  чⷭ҇таѧ. 
Пѣ́снь з҃. І҆рмо́съ: 
Ѻ҆́гнь палѧ̀ пещѝ, и҆стрѧса́шесѧ, ѻ҆́троцы  ѡ҆роша́хꙋсѧ, и҆ пою́ще глаго́лахꙋ: бл҃гослове́нъ є҆сѝ,  є҆ди́нъ сы́й бж҃е ѻ҆ц҃ъ на́шихъ. 
Пло́ть преѡби́дѧщымъ страда́льцємъ твои̑мъ  а҆́гг҃ли оу҆диви́шасѧ, и҆ земні́и взыва́хꙋ:  бл҃гослове́нъ є҆сѝ, є҆ди́ный бг҃ъ ѻ҆тє́цъ на́шихъ. 
Высока̀ мы́шца си́лы твоеѧ̀, сїѧ̀ сокрꙋшѝ врагѝ  твоѧ̑, гдⷭ҇и, сконча́вшымсѧ въ вѣ́рѣ мꙋ́ченикѡмъ  твои̑мъ, въ мꙋ́кахъ го́рькихъ. 
Ѻ҆́вїи оу҆́бѡ ка́менїемъ побива́ютсѧ  стрⷭ҇тонѡ́сицы твоѝ, дрꙋзі́и же сжига́еми: съ ни́миже  трофі́мъ скончава́шесѧ, тебѣ̀ воспѣва́ѧ сꙋ́щемꙋ бг҃ꙋ:  ѻ҆тє́цъ на́шихъ бж҃е, бл҃гослове́нъ є҆сѝ. 
Трⷪ҇ченъ: 
Трисо́лнечное бж҃ество̀, є҆ди́но црⷭ҇твїе,  безнача́льне, присносꙋ́щне, ѻ҆́ч҃е, и҆ сн҃е, и҆ дш҃е:  бл҃гослове́нъ є҆ди́нъ сы́й бж҃е ѻ҆тє́цъ на́шихъ. 
Бг҃оро́диченъ: 
Ѽ стра́шнагѡ та́инства! ѽ стра́ннагѡ чꙋдесѐ!  ка́кѡ и҆ мт҃и ꙗ҆ви́сѧ, и҆ дв҃ою пребы́сть,  бл҃гослове́нна є҆ди́на, ро́ждшаѧ бг҃а ѻ҆тє́цъ на́шихъ. 
Пѣ́снь и҃. І҆рмо́съ: 
Всѧ̑ дѣла̀ бж҃їѧ, и҆ всѧ̀ тва́рь благослови́те  гдⷭ҇а, прпⷣбнїи и҆ смире́ннїи се́рдцемъ по́йте є҆го̀,  и҆ превозноси́те во всѧ̑ вѣ́ки. 
Сто́лпъ ꙗ҆ви́лсѧ є҆сѝ мы́сленный, оу҆твержда́ѧ  стра́ждꙋщыѧ съ тобо́ю, трофі́ме, погꙋби́лъ є҆сѝ  нечести́выхъ шата́нїе вѣ́рою хрⷭ҇то́вою, є҆го́же  превозно́симъ во вѣ́ки. 
Свѣ́тлымъ лице́мъ предста́въ на сꙋди́щи,  беззакѡ́нныѧ оу҆жаси́лъ є҆сѝ. показа́лъ є҆сѝ  ра́достное твоѐ є҆́же за хрⷭ҇та̀ страда́нїе: є҆го́же  превозно́симъ во вѣ́ки. 
Нб҃о многоѕвѣ́здное ꙗ҆́вльсѧ, страда́льцєвъ (с.  412) бг҃оизбра́нный собо́ръ, ѡ҆зарѝ бг҃ови́днѡ сꙋ́щыѧ въ  мі́рѣ вѣ́рою хрⷭ҇то́вою: є҆го́же превозно́симъ во  вѣ́ки. 
Трⷪ҇ченъ: 
Безнача́льнаго ѻ҆ц҃а̀, и҆ сн҃а, со ст҃ы́мъ  воспое́мъ дх҃омъ, трⷪ҇цꙋ є҆диносꙋ́щнꙋю, є҆ди́но нача́ло  и҆ бжⷭ҇тво̀, хва́лѧще и҆ пою́ще є҆го̀ во вѣ́ки. 
Бг҃оро́диченъ: 
Всѧ́къ тѧ̀ ѧ҆зы́къ земноро́дныхъ пое́тъ, дв҃о,  ꙗ҆́кѡ свѣ́тъ непристꙋ́пный возсїѧ́ла є҆сѝ,  просвѣща́ющаго мі́ръ хрⷭ҇та̀ бг҃а: є҆го́же  превозно́симъ во вѣ́ки. 
Пѣ́снь ѳ҃. І҆рмо́съ: 
Тѧ̀ неискꙋсобра́чнꙋю бцⷣꙋ, нбⷭ҇ный черто́гъ,  ро́ждшꙋю нача́льника спасе́нїѧ на́шегѡ, пѣ́сньми  велича́емъ. 
Тѧ̀ проше́дшаго чꙋ́до страда́нїѧ тече́нїе, и҆  вѣне́цъ прїе́мша побѣди́тельнѡ ѿ хрⷭ҇та̀ бг҃а,  страда́льче, пѣ́сньми велича́емъ. 
Тѧ̀ бг҃оѧвле́нна страда́льца, ꙗ҆́кѡ вожда̀  ꙗ҆́вльшасѧ стра́ждꙋщихъ съ тобо́ю, мѡѷсе́йски къ  нестарѣ́ющейсѧ жи́зни, пѣ́сньми велича́емъ. 
Ли́че досто́инъ бг҃ꙋ мꙋ́ченическїй, ꙗ҆́кѡ  побѣди́вшїй пре́лесть, и҆ вѣнцы̀ ѿ бг҃а прїи́мшїй  свѣ́тлы, моли́тесѧ спасти́сѧ на́мъ. 
Трⷪ҇ченъ: 
Тѧ̀ трїѷпоста́снꙋю є҆ди́ницꙋ, и҆ нераздѣли́мое  сꙋщество̀, ѻ҆ц҃а̀, и҆ сн҃а, и҆ ст҃а́го дх҃а, пѣ́сньми  велича́емъ. 
Бг҃оро́диченъ: 
Тѧ̀ кꙋпинꙋ̀, ю҆́же мѡѷсе́й прови́дѣ, горѧ́щꙋ и҆  неѡпалѧ́емꙋ ѻ҆́гнь прїе́мшꙋ бж҃ества̀, пѣ́сньми  велича́емъ. 


(с. 413) 
Мѣ́сѧца тогѡ́же въ к҃д-й де́нь. 
Ст҃ы́ѧ мꙋ́ченицы хрїсті́ны: 
И҆ ст҃ы́хъ мꙋ́чєникъ, бори́са и҆ глѣ́ба,  нарече́нныхъ во свѧто́мъ креще́нїи рѡма́на и҆ даві́да. 
Слꙋ́жба и҆́хъ пи́сана по се́й слꙋ́жбѣ. 
Стїхи̑ры ст҃ы́ѧ, на ѕ҃, гла́съ д҃. Подо́бенъ:  Ꙗ҆́кѡ до́блѧ: 
Хрⷭ҇тоиме́ннагѡ тѧ̀ зва́нїѧ ꙳ по достоѧ́нїю  сподо́би, ꙳ стро́ѧй всѧ̑ про́мысломъ. ꙳ лꙋ́чшїй бо  коне́цъ и҆мѣ́ла є҆сѝ во ѻ҆бои́хъ, ꙳ зва́нїю дѣла̀  твоѧ̑, ꙳ оу҆невѣ́стившисѧ хрⷭ҇тꙋ̀, ꙳ благоче́стнѡ  вѣ́рою: ꙳ бы́вши же дщѝ цр҃ѧ̀ нбⷭ҇нагѡ, ꙳ ра́дꙋешисѧ съ  ни́мъ, мꙋ́ченице, ѡ҆ на́съ молѧ́щисѧ. 
Ѻ҆ц҃а̀ возжела́вши ꙳ нбⷭ҇наго, сла́внаѧ, ꙳  нечести́ва роди́телѧ преѡби́дѣла є҆сѝ: ꙳ ма́терь же  возлюби́вши, ꙳ вы́шнїй і҆ерⷭ҇ли́мъ, ꙳ пристра̑стїѧ  ма́терни любвѐ ѿри́нꙋла є҆сѝ, ꙳ и҆  ѡ҆богати́вшисѧ хрⷭ҇то́мъ вмѣ́стѡ всѣ́хъ, ꙳  посе́мъ дꙋ́шꙋ положи́ла є҆сѝ, мч҃нице, ꙳ не  оу҆боѧ́вшисѧ мꙋ́къ. 
Ни роди́телей пристра́стїе, ꙳ ни пи́щи  наслажде́нїе, ꙳ ни бога́тства и҆мѣ́нїе, сла́внаѧ, ꙳ ни  прещє́нїѧ, ни мꙋ̑ки, ꙳ ни ѻ҆́гнь, ни ме́чь, ни  глꙋбина̀, ни ко́ло, ꙳ ни ѕвѣре́й стремлє́нїѧ ꙳  возмого́ша тѧ̀ ѿ любвѐ зижди́телѧ разлꙋчи́ти, ꙳ дѣ́во  мч҃нице хрїсті́но, ꙳ сла́ва мч҃никѡвъ и҆ похвала̀. 
Сла́ва, гла́съ в҃: 
Ꙗ҆́коже многоцѣ́нное мѵ́ро, кро́вь твою̀  принесла̀ є҆сѝ женихꙋ̀ твоемꙋ̀ хрⷭ҇тꙋ̀, хрїсті́но  мꙋ́ченице, страстоно́сице непобѣди́маѧ, возме́здїе же  прїѧ́ла є҆сѝ вѣне́цъ нетлѣ́ненъ ѿ негѡ̀,  досточꙋ́днаѧ: тѣ́мъ оу҆ме́ршаго (с. 414) оу҆грызє́нїи  ꙗ҆дови́тыхъ ѕмі́євъ глаго́ломъ твои́мъ жи́ва воздви́гла  є҆сѝ, призва́нїемъ прест҃а́гѡ дх҃а. сегѡ̀ ра́ди и҆  нбⷭ҇ныхъ тѧ̀ черто́гѡвъ сподо́би і҆и҃съ чл҃вѣколю́бецъ,  и҆ сп҃съ дꙋ́шъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Болѣ̑зни претерпѣ́вши мнѡ́гїѧ въ распѧ́тїи сн҃а  и҆ бг҃а твоегѡ̀, пречⷭ҇таѧ, стенѧ́ше слезѧ́щи, и҆  восклица́ющи: оу҆вы̀ мнѣ̀, ча́до сла́дкое! безъ пра́вды  ка́кѡ стра́ждеши, хотѧ̀ и҆зба́вити, ꙗ҆̀же ѿ а҆да́ма  земнорѡ́дныѧ; тѣ́мже, пречⷭ҇таѧ дв҃о, тебѐ мо́лимъ  вѣ́рою: ми́лостива на́мъ того̀ содѣ́лай. 
На стїхо́внѣ ѻ҆ктѡ́иха. Сла́ва, гла́съ в҃:  А҆нато́лїево: 
Хрⷭ҇тоимени́тномꙋ зва́нїю дѣ́ло сꙋгꙋ́бо показа́ла  є҆сѝ, ꙗ҆́кѡ вои́стиннꙋ, дѣ́вства твоегѡ̀ чистото́ю  оу҆невѣ́стившисѧ хрⷭ҇тꙋ̀, благоволе́нїемъ ѻ҆ц҃а̀, и҆  дѣ́йствомъ дх҃а: мꙋче́нїѧ же боре́нми тве́рдыми  ѡ҆блиста́ла є҆сѝ свѣтлѣ́е со́лнечныхъ лꙋ̑чь. тѣ́мже  ꙗ҆́кѡ же́ртва чи́стаѧ и҆ непоро́чнаѧ, на нбⷭ҇нꙋю  принесла́сѧ є҆сѝ трапе́зꙋ, съ дѣви́ческими и҆  мч҃ническими ли̑ки во вѣ́ки веселѧ́щисѧ. съ ни́миже  просѝ, хрїсті́но тезоимени́таѧ, дарова́тисѧ чтꙋ́щымъ тѧ̀  ми́рꙋ и҆ ве́лїей ми́лости. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Є҆гда̀ ѿ дре́ва: 
Є҆гда́ тѧ беззако́ннїи лю́дїе, сп҃се, жи́знь  всѣ́хъ, на дре́во вознесо́ша, тогда̀ чⷭ҇таѧ и҆  пренепоро́чнаѧ мт҃и твоѧ̀ предстоѧ́ще, и҆ рыда́ющи  взыва́ше: ча́до моѐ сла́дкое, свѣ́те мои́ма ѻ҆чи́ма,  оу҆вы̀ мнѣ̀, ка́кѡ посредѣ̀ ѕлодѣ̑ю на крⷭ҇тѣ̀  пригвозди́тисѧ претерпѣ́лъ є҆сѝ, и҆́же зе́млю  повѣ́шей на вода́хъ. 
Тропа́рь, гла́съ д҃: 
А҆́гница твоѧ̀, і҆и҃се, хрїсті́на зове́тъ ве́лїимъ  гла́сомъ: тебѐ, женишѐ мо́й, люблю̀, и҆ тебѐ и҆́щꙋщи  страда́льчествꙋю, и҆ сраспина́юсѧ и҆ спогреба́юсѧ  креще́нїю твоемꙋ̀, и҆ (с. 415) страждꙋ̀ тебє̀ ра́ди,  ꙗ҆́кѡ да црⷭ҇твꙋю въ тебѣ̀, и҆ оу҆мира́ю за тѧ̀, да и҆  живꙋ̀ съ тобо́ю: но ꙗ҆́кѡ же́ртвꙋ непоро́чнꙋю прїими́  мѧ, съ любо́вїю поже́ршꙋюсѧ тебѣ̀: тоѧ̀ моли́твами,  ꙗ҆́кѡ ми́лостивъ, спасѝ дꙋ́шы на́шѧ. 
Канѡ́нъ ст҃ы́ѧ, на ѕ҃, є҆гѡ́же краегране́сїе: 
Хрⷭ҇то́вꙋ тѧ̀ пою̀ тезоиме́ннꙋю ѻ҆трокови́цꙋ.  Творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Благи́ми наде́ждами оу҆тверди́всѧ оу҆́мъ тво́й,  хрїсті́но, впери́сѧ, и҆ къ бг҃ꙋ, мꙋ́ченице, вознесе́сѧ  ѿ текꙋ́щихъ, и҆змѣни́всѧ во ѻ҆би́тєли пребыва́ющыѧ. 
Разсѣ́дшасѧ и҆ лежа́ща предъ нога́ми  ѻ҆трокови́цы страстоно́сицы зрѧ́ще ѕлочести́ваго, хвалꙋ̀  сп҃си́телю дади́мъ всѝ, побѣдоно́сицꙋ сїю̀  показа́вшемꙋ. 
Ви́дѣти жениха̀ цр҃ѧ̀ добро́тꙋ кра́снꙋю  вожделѣ́ла є҆сѝ чи́стѡ: тѣ́мже бжⷭ҇твенными,  страстоте́рпице, страда́ньми свѣ́тлѡ себѐ оу҆краси́ла  є҆сѝ. 
Бг҃оро́диченъ: 
Зачала̀ є҆сѝ сло́во ѻ҆́ч҃ее, пло́ти  соедини́вшеесѧ по ѵ҆поста́си и҆зъ тебє̀, па́че сло́ва,  мт҃и чⷭ҇таѧ: є҆го́же возжела́вши хрїсті́на, мꙋче́нїѧ  сла́вꙋ стѧжа́ла є҆́сть. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Просте́рши ѻ҆́чи и҆ мы́сль, сла́внаѧ, на нб҃о,  тва́рьми твоего̀ зижди́телѧ позна́ла є҆сѝ. 
Бога́тство неѿе́млемо, є҆́же къ бг҃ꙋ и҆мѣ́ла  є҆сѝ вѣ́рꙋ, честна́ѧ, тѣ́мже нищетꙋ̀ і҆́дѡльскꙋю  ѡ҆ста́вила є҆сѝ, 
Пѣ́нїе благода́рственно творцꙋ̀ хрⷭ҇тꙋ̀ пѣ́ла  є҆сѝ, къ (с. 416) дре́вꙋ лю́тѣ, мч҃нице, привѧ́зана,  и҆ строга̑нїѧ претерпѣва́ющи. 
Бг҃оро́диченъ: 
Оу҆ста́ви моѐ смꙋще́нїе помышле́нїй, чи́стаѧ  влⷣчце, и҆ оу҆ти́ши дꙋшѝ всѧ́кꙋ печа́ль, хрⷭ҇та̀  ро́ждшаѧ. 
Сѣда́ленъ, гла́съ а҃. Подо́бенъ: Гро́бъ тво́й. 
Кро́вь твою̀, честна́ѧ, ꙗ҆́коже а҆лава́стръ  мѵ́ра, принесла̀ є҆сѝ хрⷭ҇тꙋ̀ женихꙋ̀ твоемꙋ̀ любо́вїю:  возме́здїе же прїѧ́ла є҆сѝ ѿ негѡ̀, досточꙋ́днаѧ,  вѣне́цъ бжⷭ҇твенный и҆ нетлѣ́ненъ, мꙋ́ченице. тѣ́мже  прїѧ́ла є҆сѝ и҆сцѣле́нїй благода́ть си́лою дꙋхо́вною. 
Два́жды. 
Сла́ва, и҆ ны́нѣ, бг҃оро́диченъ: 
Безневѣ́стнаѧ чи́стаѧ бцⷣе дв҃о, є҆ди́на  вѣ́рныхъ предста́тельнице и҆ покро́ве, бѣ́дъ и҆  скорбе́й и҆ лю́тыхъ ѡ҆бстоѧ́нїй всѣ́хъ и҆зба́ви, на тѧ̀  оу҆пова́нїе, ѻ҆трокови́це, и҆мꙋ́щихъ: и҆ дꙋ́шы на́шѧ  спасѝ бжⷭ҇твенными моли́твами твои́ми. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва  на крⷭ҇тѣ̀ просте́рта, вопїѧ́ше: сн҃е мо́й,  собезнача́льне ѻ҆ц҃ꙋ̀ и҆ дх҃ꙋ, что̀ неизрече́нное твоѐ  сїѐ смотре́нїе, и҆́мже спа́слъ є҆сѝ пречи́стыхъ рꙋ́къ  твои́хъ, ще́дре, созда́нїе; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Пита́ласѧ є҆сѝ ра́нами бжⷭ҇твенными  наслажда́ема, мꙋ́ченице хрⷭ҇тоимени́та, видѣ́нїи жениха̀  твоегѡ̀, и҆ на тогѡ̀ добро́тꙋ взира́ющи. 
Велича́ю тѧ̀, гдⷭ҇и, мч҃нице, привѧ́зана бы́вши къ  колесє́мъ, возопи́ла є҆сѝ, и҆ сла́влю и҆́мѧ твоѐ,  оу҆крѣплѧ́ющагѡ лю́бѧщыѧ тѧ̀. 
Прилѣпи́хсѧ къ тебѣ̀, жела́нїемъ оу҆ѧзвлѧ́ема  твоеѧ̀ (с. 417) любвѐ: побѣдоно́сицꙋ мѧ̀ покажѝ въ  страда́нїи, мꙋ́ченица взыва́ше. 
Бг҃оро́диченъ: 
Во прⷪ҇ро́цѣхъ тѧ̀, сла́вный дре́вле и҆са́їа,  же́злъ и҆менова̀, цвѣ́тъ носѧ́щꙋ гдⷭ҇а, бцⷣе мт҃и  приснодв҃о. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Ꙗ҆́кѡ а҆́гг҃лъ во пло́ти, мꙋ́ченице, бы́вши,  нбⷭ҇нїи а҆́гг҃ли пи́щею а҆́гг҃льскою тѧ̀ пита́хꙋ. 
Ка́менѧ жи́зни не ѿве́ргласѧ є҆сѝ, хрїсті́но:  тѣ́мже къ ка́меню тѧ̀ привѧза́вше вразѝ, въ во́дꙋ  верго́ша. 
Восхи́тиласѧ є҆сѝ къ высотѣ̀, возлетѣ́вши  ꙗ҆́коже го́рлица, крилы̀ бжⷭ҇твеннагѡ дх҃а, и҆ оу҆  зижди́телѧ почи́ла є҆сѝ. 
Бг҃оро́диченъ: 
Ме́ртва грѣхо́мъ бы́вша ѡ҆живи́ мѧ, жи́знь  безсме́ртнꙋю, дв҃о мт҃и, ро́ждшаѧ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Оу҆слади́сѧ твоѐ добро́тами се́рдце пресла́дкагѡ  рачи́телѧ, страстоте́рпице, и҆ въ воню̀ тогѡ̀ стрⷭ҇те́й  спѣ́шнѡ текла̀ є҆сѝ, зовꙋ́щи: женишѐ мо́й, твоеѧ̀  ра́ди закала́юсѧ ны́нѣ любвѐ. 
Ѻ҆ц҃а̀ нбⷭ҇нагѡ тѧ̀, мꙋ́ченице, роди́тель  ви́дѣвъ лю́бѧщꙋ, ва́рварскїй показа̀ нра́въ, и҆  многоѻбра́зными ѡ҆бложѝ мꙋ́ками; предѣ́ла бо  ѕлочести́вый своегѡ̀ не разꙋмѣ̀ є҆стества̀. 
Ꙗ҆́кѡ крі́нъ въ мꙋ́ченическихъ оу҆до́лїѧхъ,  ꙗ҆́кѡ сладково́нный процвѣла̀ є҆сѝ шипо́къ, мѵ́рнꙋ  и҆ска́пающи благода́ть и҆ вѣ́рныхъ сердца̀ пома́зала  є҆сѝ, хрⷭ҇тоимени́таѧ мꙋ́ченице честна́ѧ, ст҃ы́хъ  а҆́гг҃лъ соприча́стнице. (с. 418) 
Бг҃оро́диченъ: 
Разꙋмѣ́вше бг҃огла́снїи прⷪ҇ро́цы та́инства  твоегѡ̀, дв҃о, глꙋбинꙋ̀, прⷪ҇ро́чески провозвѣсти́ша,  бжⷭ҇твеннымъ просвѣща́еми и҆здале́ча дх҃омъ, мт҃рь тѧ̀  всеи́стиннꙋ всѣ́хъ влⷣки бы́ти. 
Конда́къ, гла́съ д҃. Подо́бенъ: Вознесы́йсѧ: 
Свѣтови́днаѧ голꙋби́ца позна́ласѧ є҆сѝ, крилѣ̀  и҆мꙋ́щи зла́тѣ, и҆ къ высотѣ̀ нбⷭ҇нѣй возлетѣ́ла  є҆сѝ, хрїсті́но честна́ѧ. тѣ́мже тво́й сла́вный  пра́здникъ соверша́емъ, вѣ́рою покланѧ́ющесѧ твои́хъ  моще́й ра́цѣ: и҆зъ неѧ́же и҆стека́етъ всѣ̑мъ ѻ҆би́льнѡ  и҆сцѣле́нїе бжⷭ҇твенное, дꙋша́мъ же и҆ тѣ́лѡмъ. 
І҆́косъ: 
Пѣсносло́вѧщи благоче́стнѡ трⷪ҇цꙋ ст҃ꙋ́ю,  честна́ѧ дѣ́во мч҃нице, показа́ла є҆сѝ сꙋ́щымъ тогда̀  ѡ҆мрачє́ннымъ мгло́ю лю́тагѡ гнѣ́ва, ка́кѡ сїѧ́нїе тоѧ̀  просвѣща́етъ вѣ̑рныѧ. мꙋчи́телѧ же ѿ рꙋкѝ и҆збѣ́гла  є҆сѝ, ꙗ҆́коже дрꙋга́ѧ ѳе́кла и҆збѣ́гши ѿ  беззако́нныхъ. произшла́ же є҆сѝ посредѣ̀ сѣте́й.  тѣ́мже вои́стиннꙋ пою́ще почита́емъ преставле́нїе твоѐ,  благодарѧ́ще є҆ди́наго бг҃а, тебє̀ ра́ди дарова́вшаго  и҆сцѣле́нїе бжⷭ҇твенное дꙋша́мъ же и҆ тѣ́лѡмъ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Пѣ́нїе всѣ́хъ бл҃годѣ́телю, клоко́щꙋщемꙋ  ѻ҆гню̀ прибли́жившисѧ, взыва́ла є҆сѝ, твоѐ  ѡ҆роша́ющемꙋ се́рдце: бл҃гослове́нъ є҆сѝ, гдⷭ҇и бж҃е,  во вѣ́ки. 
Є҆ди́наго бг҃а полꙋчи́ти возжела́вши, неради́ла  є҆сѝ оу҆дѡ́мъ ѡ҆палѧ́ємымъ, не ѿве́ргласѧ є҆сѝ  хрⷭ҇та̀, дѣви́це, пою́щи: бл҃гослове́нъ є҆сѝ, гдⷭ҇и  бж҃е, во вѣ́ки. 
Тꙋ́чами крове́й твои́хъ, стрꙋи̑ и҆зсꙋши́ла є҆сѝ  (с. 419) і҆дѡлонеи́стовства, ѡ҆дождѧ́еши же ны́нѣ  и҆сцѣле́нїй пꙋчи́нꙋ, дѣ́во мꙋ́ченице, оу҆ста́вила  є҆сѝ пла́мень страсте́й. 
Бг҃оро́диченъ: 
Зако́ны, дв҃о, превозше́дши є҆стества̀  бж҃е́ственнымъ твои́мъ зача́тїемъ, па́че є҆стества̀ бг҃а  родила̀ є҆сѝ, вопїю́щи: бл҃гослове́нъ є҆сѝ, гдⷭ҇и  бж҃е, во вѣ́ки. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Волнꙋ́ющеесѧ мо́ре напа́стей мꙋ́къ, бжⷭ҇твеннымъ  ѡ҆кормле́нїемъ невре́днѡ преплыла̀ є҆сѝ, ѕмі́ѧ  погрꙋзи́вши твои́хъ пѡ́двигъ, мꙋ́ченице, глꙋбино́ю,  тѣ́мже ра̑йскаѧ небꙋ́рнѡ приста̑нища дости́гла є҆сѝ,  вопїю́щи: свѧще́нницы воспо́йте, лю́дїе превозноси́те во  всѧ̑ вѣ́ки. 
Ѕмі́ѧ лю́таго оу҆мертви́ла є҆сѝ животво́рными  пѡ́двиги, и҆ моли́твъ твои́хъ стоѧ́нїи неꙋкроти́мыѧ  ѕвѣ́ри оу҆спи́ла є҆сѝ, и҆ ѿ си́хъ вре́да кромѣ̀  пребыла̀ є҆сѝ, зижди́телю пою́щи, хрїсті́но: ѻ҆́троцы  благослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Глаго́ломъ живы́мъ воздви́гла є҆сѝ оу҆ме́ршаго  оу҆грызе́нїемъ, мꙋ́ченице страстоно́сице, ꙗ҆́да  ѕмїи́на: бг҃ъ бо сме́рть попра́вый бжⷭ҇твеннымъ  погребе́нїемъ, твои́хъ моли́твъ послꙋ́ша, хрїсті́но. къ  немꙋ́же вопїе́ши непреста́ннѡ: ѻ҆́троцы благослови́те,  свѧще́нницы воспо́йте, лю́дїе превозноси́те во всѧ̑  вѣ́ки. 
Бг҃оро́диченъ: 
Тве́рдаѧ помо́щнице вѣ̑рнымъ, приснодв҃о,  и҆зба́ви мѧ̀ ле́сти лꙋка́вагѡ ѕмі́ѧ, лю́тѣ борю́щагѡ, и҆  смири́ти тща́щагѡсѧ. ты́ бо неле́стна на тѧ̀ надѣ́ющымсѧ  є҆сѝ наста́вница, вопїю́щымъ непреста́ннѡ: ѻ҆́троцы  благослови́те, (с. 420) свѧще́нницы воспо́йте, лю́дїе  превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀  велича́юще. 
Ви́дѣти сподо́биласѧ є҆сѝ оу҆кра́шена, и҆  мꙋче́нїѧ ѻ҆де́ждами блиста́ющи, твоего̀ жениха̀,  хрїсті́но, мꙋ́ченице многострада́льнаѧ. 
Кра́снаѧ твоѧ̀ добро́та, ꙗ҆́коже возлюби́ла  є҆сѝ, и҆́же па́че всѣ́хъ добрѡ́тъ краснѣ́йши  хрⷭ҇то́съ, нбⷭ҇ныхъ черто́гѡвъ тѧ̀ сподо́би. 
Совокꙋпи́ласѧ є҆сѝ со безпло́тными, сла́внаѧ,  ли̑ки, и҆ со страда́льческими собѡ́ры причла́сѧ є҆сѝ,  ѡ҆ на́съ молѧ́щи всеще́драго. 
Со́лнца свѣтлѣ́йши ꙗ҆ви́сѧ твоѧ̀ па́мѧть,  блиста́нїи бл҃года́тными дх҃а, тѧ̀ чтꙋ́щыѧ, хрїсті́но,  просвѣща́ющи. 
Бг҃оро́диченъ: 
Благолюби́ваѧ дв҃о, ѡ҆ѕло́бленнꙋю грѣхмѝ дꙋ́шꙋ  мою̀ оу҆блажѝ, и҆ вѣ́чнагѡ пла́мене мѧ̀ и҆зба́ви  моли́твами твои́ми. 
Свѣти́ленъ. Подо́бенъ: Жєны̀ оу҆слы́шите: 
Ꙗ҆́кѡ шипо́къ краснѣ́йшїй ѿ терно́вагѡ  прозѧбла̀ є҆сѝ ко́рене, дѣ́во хрїсті́но, ѡ҆броще́нїемъ  мч҃нице, свѧще́ннагѡ страда́нїѧ ѡ҆багри́вшисѧ кро́вїю, и҆  ны́нѣ бжⷭ҇твеннꙋю твою̀ па́мѧть творѧ́щыѧ любо́вїю  спаса́й ѿ бѣ́дъ. 
Бг҃оро́диченъ: 
Стоѧ́ще ѻ҆́крестъ тебє̀ дѣ̑вы бг҃омꙋ̑дрыѧ,  бг҃ороди́тельнице марі́е, ꙗ҆́коже цари́цы ро́домъ,  твоемꙋ̀ сн҃ꙋ приведо́шасѧ невѣстолѣ́пнѡ, пречⷭ҇таѧ,  ꙗ҆́кѡ цр҃ю̀ всѧ́ческихъ, є҆го́же, мт҃и дв҃о  ѻ҆трокови́це, ѡ҆ на́съ молѝ. 
На хвали́техъ стїхи̑ры, на д҃, гла́съ д҃:  Самогла́сны. 
Крⷭ҇тъ, ꙗ҆́кѡ ѻ҆рꙋ́жїе держа́вно, хрїсті́но  мꙋ́ченице, (с. 421) держа́щи рꙋка́ми, вѣ́рꙋ, ꙗ҆́кѡ  щи́тъ, наде́ждꙋ, ꙗ҆́кѡ бронѧ̀, любо́вь, ꙗ҆́кѡ лꙋ́къ,  мꙋчи́телей томлє́нїѧ побѣди́ла є҆сѝ мꙋ́жески,  де́мѡнѡвъ кова̑рствїѧ оу҆праздни́ла є҆сѝ бжⷭ҇твеннѣ:  во главꙋ́ же оу҆сѣкнове́на бы́вши, ликꙋ́еши со  хрⷭ҇то́мъ, непреста́ннѡ молѧ́щи ѡ҆ дꙋша́хъ на́шихъ. 
Бога́тство ѡ҆ста́вльши ѻ҆те́ческое, хрⷭ҇та́ же  жела́ющи и҆́стиннѡ, сла́вꙋ ѡ҆брѣ́те мꙋ́ченица и҆  бога́тство нбⷭ҇ное, и҆ при́сною моли́твою ѡ҆гражде́на  благода́тною, ѻ҆рꙋ́жїемъ крⷭ҇та̀ попра̀ мꙋчи́телѧ.  тѣ́мже а҆́гг҃ли подвигѡ́мъ чꙋдѧ́щесѧ глаго́лахꙋ: паде́сѧ  вра́гъ, жено́ю побѣжде́нъ бы́въ, вѣнцено́сица ꙗ҆ви́сѧ  мч҃ница. и҆ хрⷭ҇то́съ во вѣ́ки ца́рствꙋетъ ꙗ҆́кѡ бг҃ъ,  подаѧ́й мі́рови ве́лїю ми́лость. 
Сла́вимъ твоѐ, хрⷭ҇тѐ, мно́гое милосе́рдїе, и҆  бла́гость, є҆́же на на́съ бы́вшꙋю, ꙗ҆́кѡ и҆ жєны̀  оу҆праздни́ша пре́лесть і҆дѡлонеи́стовства си́лою  крⷭ҇та̀ твоегѡ̀, человѣколю́бче, мꙋчи́телѧ не  оу҆боѧ́шасѧ, льсти́ваго попра́ша: возмого́ша же во  слѣ́дъ тебє̀ прїитѝ, въ воню̀ мѵ́ра твоегѡ̀ теча́хꙋ,  молѧ́щесѧ ѡ҆ дꙋша́хъ на́шихъ. 
Чꙋдодѣ́йствова, хрⷭ҇тѐ, крⷭ҇та̀ твоегѡ̀ си́ла,  ꙗ҆́кѡ и҆ хрїсті́на мꙋ́ченица страда́льческимъ по́двигомъ  подвиза́сѧ, ѿѻнꙋ́дꙋже немощно́е є҆стества̀  ѿве́ргши, до́блественнѣ сопроти́висѧ мꙋчи́телємъ:  тѣ́мже и҆ вѣне́цъ побѣ́ды прїе́мши, мо́литсѧ ѡ҆  дꙋша́хъ на́шихъ 
Сла́ва, гла́съ є҃: 
Дѣ́вства твоегѡ̀ красоты̀ восхотѣ̀ цр҃ь сла́вы  хрⷭ҇то́съ, ꙗ҆́кѡ непоро́чнꙋ тѧ̀ невѣ́стꙋ себѣ̀  ѡ҆брꙋчѝ совокꙋпле́нїемъ нетлѣ́ннымъ: и҆́бо во́лею  свое́ю пода́въ добро́тѣ твое́й си́лꙋ, на враги́ же и҆  стра̑сти непобѣди́мꙋ показа̀, претерпѣ́вшꙋю ра̑ны  гѡ́рькїѧ, и҆ мꙋ̑ки свирѣ̑пыѧ, сꙋгꙋ́бымъ вѣнце́мъ  оу҆вѧзе́ тѧ, и҆ поста́ви ѡ҆деснꙋ́ю себє̀ ꙗ҆́кѡ цр҃и́цꙋ  и҆спещре́нꙋ: того̀ молѝ, мч҃нице честна́ѧ и҆ (с. 422)  многострада́льнаѧ хрїсті́но, пѣвцє́мъ твои̑мъ спасе́нїе  и҆ жи́знь пода́ти, и҆ ве́лїю ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Подо́бенъ: Ра́дꙋйсѧ: 
И҆збавле́нїе, на́съ ра́ди, и҆ цѣ́нꙋ вели́кꙋю,  пречⷭ҇тꙋю кро́вь твою̀ и҆зво́лилъ є҆сѝ да́ти,  безгрѣ́шне хрⷭ҇тѐ мо́й, всѣ̑мъ хотѧ̀ спасе́нїе  полꙋчи́ти. тѣ́мже тѧ̀ зрѧ́щи пригвожде́на мт҃и твоѧ̀,  рыда́ющи власы̀ терза́ше сѝ, глаго́лющи: ча́до, а҆́гнче  всенепоро́чный, мі́ръ хотѧ̀ и҆зба́вити честно́ю твое́ю  кро́вїю, ѿ ѻ҆́чїю моє́ю ка́кѡ заше́лъ є҆сѝ, сп҃се,  незаходи́мое сл҃нце, и҆́же всѣ̑мъ подаѧ́й просвѣще́нїе,  и҆ ми́ръ, и҆ ве́лїю ми́лость; 
На стїхо́внѣ ѻ҆ктѡ́иха. Сла́ва, гла́съ а҃: 
Съ вы́шними си́лами причла́сѧ є҆сѝ, сла́внаѧ,  мі́ръ ѡ҆ста́вльши, и҆ хрⷭ҇та̀ возжела́вши, хрїсті́но, ѽ  всечестна́ѧ! просѝ на́мъ ве́лїѧ ми́лости. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Нбⷭ҇ныхъ чинѡ́въ: 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, ꙳  и҆ долготерпѣ́нїе тогѡ̀ смотрѧ́ющи, ꙳ гл҃го́лаше  пла́чꙋщи мт҃и чи́стаѧ: ꙳ оу҆вы̀ мнѣ̀, ча́до  сладча́йшее, ꙳ что̀ сїѧ̑ стра́ждеши непра́веднѡ, сло́ве  бж҃їй, ꙳ да спасе́ши человѣ́чество; 
На лїтꙋргі́и, бл҃жє́нна ѻ҆ктѡ́иха на д҃: И҆ ст҃ы́ѧ  пѣ́снь г҃, на д҃. Прокі́менъ, гла́съ д҃: Ди́венъ бг҃ъ  во ст҃ы́хъ свои́хъ, бг҃ъ і҆и҃левъ. Сті́хъ: Въ  цр҃квахъ благослови́те бг҃а, гдⷭ҇а ѿ и҆стѡ́чникъ  і҆и҃левыхъ. А҆пⷭ҇лъ корі́нѳѧнѡмъ зача́ло рн҃а.  А҆ллилꙋ́їа, гла́съ а҃: Терпѧ̀ потерпѣ́хъ гдⷭ҇а, и҆  внѧ́тъ мѝ. Є҆ѵⷢ҇лїе лꙋкѝ, зача́ло а҃. Прича́стенъ:  Въ па́мѧть вѣ́чнꙋю бꙋ́детъ пра́ведникъ: (с. 423) 
Слꙋ́жба ст҃ы́хъ мч҃никъ, бори́са и҆ глѣ́ба,  нарече́нныхъ во ст҃о́мъ креще́нїи, рѡма́на и҆ даві́да. 
А҆́ще хра́мъ, и҆лѝ настоѧ́тель и҆зво́литъ, твори́мъ  бдѣ́нїе. 
На ма́лѣй вече́рни стїхи̑ры, гла́съ д҃: Подо́бенъ:  Ꙗ҆́кѡ до́блѧ: 
Всесвѧта́ѧ, свѣ́тлаѧ ꙳ и҆ многопра́зднственнаѧ  возсїѧ́вши па́мѧть ва́ша ꙳ рѡссі́йскимъ страна́мъ дне́сь,  ꙳ сла́вный рѡма́не съ кро́ткимъ даві́домъ, ꙳  просвѣща́ющи дꙋ́шы вѣ́рою ꙳ чтꙋ́щихъ страда̑нїѧ ва̑ша.  ꙳ тѣ́мъ моли́тесѧ, преблаже́ннїи, ꙳ дарова́ти дꙋша́мъ  на́шымъ ѡ҆чище́нїе ꙳ и҆ ве́лїю ми́лость. 
Прїиди́те всѝ, ꙳ ѽ новоизбра́нное ста́до  хрⷭ҇то́во, ꙳ дꙋхо́внѡ соше́дшесѧ восхва́лимъ, ꙳  благочести́вагѡ вкꙋ́пѣ и҆ ца́рскагѡ ко́рене свѧтꙋ́ю  ѻ҆́трасль, ꙳ рѡма́на съ до́блимъ даві́домъ дне́сь, ꙳  хрⷭ҇та̀ возлюби́вшыѧ, ꙳ и҆ сегѡ̀ ра́ди бра́тнее  непра́ведное заколе́нїе претерпѣ́вшыѧ, ꙳ и҆ хрⷭ҇тꙋ̀  молѧ́щыѧсѧ всегда̀, ꙳ спасти́сѧ дꙋша́мъ на́шымъ. 
Да ра́дꙋетсѧ ра́достїю ꙳ всѐ человѣ́чество  дне́сь, ꙳ и҆ да пое́тъ ликꙋ́ющи, ꙳ бжⷭ҇твенными пѣ́сньми  хрⷭ҇то́ва це́рковь, ꙳ хва́лѧщи новопросвѣщє́нныѧ ꙳  кнѧ́зи же и҆ мч҃ники. ꙳ хрⷭ҇та́ бо ра́ди преходѧ́щее  ца́рство земно́е ѡ҆ста́вльше, ꙳ гдⷭ҇а ѿ всеѧ̀ дꙋшѝ  возлюби́ша, ꙳ и҆ мо́лѧтъ спасти́сѧ дꙋша́мъ на́шымъ. 
Сла́ва, гла́съ ѕ҃: Самогла́сенъ: 
Побѣжда́еми жела́нїемъ бꙋ́дꙋщихъ, па́че же  любо́вїю хрⷭ҇то́вою, ца́рство земно́е и҆ сла́вꙋ  возненави́дѣша, чистотꙋ́ же возлюби́ша, и҆ непра́ведное  оу҆бі́йство претерпѣ́ша, ника́коже проти́вѧщесѧ  закала́ющемꙋ вы̀ бра́тꙋ: (с. 424) тѣ́мъ и҆ хрⷭ҇то́съ  да́ры чꙋде́съ ва́съ ѡ҆богатѝ. ѽ дво́ице свѧще́ннаѧ! ѽ  свѣтоза́рный по́лче! ѽ бжⷭ҇твенный сꙋпрꙋ́же! моли́те  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ:  
На стїхо́внѣ стїхи̑ры, гла́съ в҃. Подо́бенъ:  До́ме Є҆ѵфра́ѳовъ: 
До́мъ себѐ дх҃ꙋ ст҃о́мꙋ ꙳ ѡ҆чи́стивше, ꙳ томꙋ̀ и҆  на́съ жили́ще ꙳ содѣ́лайте, ст҃і́и, ꙳ моли́твами  ва́шими. 
Сті́хъ: Воззва́ша пра́веднїи, и҆ гдⷭ҇ь оу҆слы́ша  и҆̀хъ. 
Бжⷭ҇твеннаѧ и҆ чꙋ́днаѧ дво́ице, ꙳ потреби́тели  пре́лести ꙳ и҆ сѣ́ѧтели благоче́стїѧ, ꙳ моли́те  спасти́сѧ дꙋша́мъ на́шымъ. 
Сті́хъ: Мнѡ́ги скѡ́рби пра́вєднымъ, и҆ ѡ҆ всѣ́хъ  и҆́хъ и҆зба́витъ ѧ҆̀ гдⷭ҇ь. 
Пресвѣ̑тлыѧ ѕвѣ́зды ꙗ҆́вльшесѧ, ꙳ непобѣди́мїи  страда́льцы, ꙳ ѡ҆зари́те на́съ почита́ющихъ вѣ́рою ꙳  свѧщє́ннаѧ ва̑ша страда̑нїѧ. 
Сла́ва, гла́съ и҃: 
Ра́ка, и҆дѣ́же лежа́тъ честны́ѧ и҆ свѧще́нныѧ  мѡ́щи ва́шѧ, версто̀ прехва́льнаѧ, бжⷭ҇твєннаѧ  и҆сцѣлє́нїѧ пристꙋпа́ющымъ ѻ҆би́льнѡ и҆сточа́етъ,  дре́внюю тмꙋ̀ і҆дѡлобѣ́сїѧ ѿгонѧ́щи, и҆ свѣ́тъ  благоче́стїѧ ѡ҆сїѧ́ющи: но мо́лимъ вы̀, моли́тесѧ,  ст҃і́и, безъ вре́да сохрани́ти ѻ҆те́чество ва́ше, и҆  спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Тропа́рь, гла́съ в҃: 
Правди́ваѧ страстотє́рпца, и҆ и҆́стиннаѧ  є҆ѵⷢ҇лїа хрⷭ҇то́ва послꙋ́шатєлѧ, цѣломꙋ́дренный  рѡма́не, съ неѕло́бивымъ даві́домъ, не сопроти́въ ста́ста  врагꙋ̀ сꙋ́щꙋ бра́тꙋ, оу҆бива́ющемꙋ тѣлеса̀ ва̑ша,  дꙋша́мъ же коснꙋ́тисѧ не могꙋ́ща: да пла́четсѧ оу҆́бѡ  ѕлы́й властолю́бецъ, вы́ же ра́дꙋющесѧ съ ли́ки  а҆́гг҃льскими, предстоѧ́ще ст҃ѣ́й трⷪ҇цѣ, моли́тесѧ ѡ҆  держа́вѣ сро́дникѡвъ ва́шихъ, бг҃оꙋго́днѣй бы́ти, и҆  сыновѡ́мъ рѡссі́йскимъ спасти́сѧ. 
И҆ ѿпꙋ́стъ. (с. 425) 
На вели́цѣй вече́рни: Блаже́нъ мꙋ́жъ: 
На Гдⷭ҇и, воззва́хъ, стїхи̑ры, на и҃, гла́съ  и҃. 
Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ, ꙳ верста̀ бжⷭ҇твеннаѧ же  и҆ честна́ѧ, ꙳ прехва́льныхъ самобра́тїй на́мъ ѡ҆блиста̀  дне́сь, ꙳ созыва́ющи нѡ́выѧ лю́ди, ꙳ похвали́ти  предѡ́блїѧ мꙋ́ченики, ꙳ рѡма́на оу҆́бѡ ꙗ҆́кѡ  оу҆се́рднѡ пострада́вша, ꙳ даві́да же ꙗ҆́кѡ  созаколе́на, ꙳ нескве́рномꙋ а҆́гнцꙋ, пожре́номꙋ на́съ  ра́ди, ꙳ сп҃сꙋ дꙋ́шъ на́шихъ. 
Пе́рвѣе оу҆́бѡ прехва́льнїи, ꙳ повинꙋ́вше  багрѧни́цꙋ црⷭ҇твїѧ хрⷭ҇тꙋ̀, ꙳ и҆ того̀ позна́вше ꙳  и҆́стиннаго бг҃а и҆ цр҃ѧ̀ всѣ́хъ, ꙳ пра́ѻтеческихъ же  сꙋ́етныхъ богѡ́въ оу҆клони́шасѧ. ꙳ тѣ́мъ и҆ хрⷭ҇то́съ  да́ры чꙋде́съ ва́съ ѡ҆богатѝ, ꙳ и҆ вмѣ́стѡ тлѣ́нныхъ  вѣ̑чнаѧ ва́мъ дарова̀, ꙳ прославлѧ́емый во ст҃ы́хъ ꙳  сп҃съ дꙋ́шъ на́шихъ. 
Блаже́нно ѻ҆те́чество и҆ гра́дъ, ꙳ въ не́мже  воспита́стесѧ, ꙳ честны́й же хра́мъ тѣлеса̀ ва̑ша  воспрїе́мый, ꙳ ꙗ҆́кѡ вѣнце́мъ ца́рствїѧ оу҆краси́сѧ: ꙳  храни́телїе благопрїѧ́тнїи, ꙳ врагѝ оу҆страша́ющїи ꙳ и҆  дале́че нѣ́гдѣ ѿ ѻ҆те́чествїѧ ва́шегѡ ѿгонѧ́щїи, ꙳  рѡма́не сла́вне и҆ даві́де пречꙋ́дне, ꙳ моли́те спасти́сѧ  дꙋша́мъ на́шымъ. 
И҆́ны стїхи̑ры, гла́съ в҃. Подо́бенъ: Кі́ими  похва́льными: 
Кі́ими похва́льными вѣнцы̑ вѣнча́емъ  пѣва́ємыѧ, раздѣлє́ныѧ тѣлесы̀ и҆ совокꙋ́плєныѧ  дꙋ́хомъ, вѣ́рныхъ люде́й тє́плыѧ застꙋ́пники, землѝ  рѡссі́йскїѧ оу҆добре́нїе, и҆ всеѧ̀ вселе́нныѧ  наслажде́нїе, мꙋжеꙋ́мнымъ смы́сломъ бѣсо́вскꙋю держа́вꙋ  разрꙋши́вшыѧ хрⷭ҇та̀ посо́бїемъ, подаю́щагѡ мі́рꙋ ве́лїю  ми́лость. 
Кі́ими похва́льными добро́тами оу҆краси́мъ  пѣва́ємыѧ, рѡма́на си́лꙋ и҆мꙋ́щаго надъ страстьмѝ  до́блественнѣ, и҆ даві́да кꙋ́пнѡ ревни́телѧ, ѻ҆́ба  свѣти̑ла вкꙋ́пѣ сїѧ́ющаѧ, (с. 426) ѡ҆зарѧ́ющаѧ  свѣ́томъ добродѣ́тели благочести̑выѧ всѧ̑; хрⷭ҇тѡ́вымъ  бо наꙋчи́вшесѧ за́повѣдемъ, просла́вишасѧ сла́внѡ,  молѧ́ше подаю́щаго всѣ̑мъ ве́лїю ми́лость. 
Кі́ими дꙋхо́вными словєсы̀ соста́вимъ пра́здникъ  че́стенъ пресла́вныхъ мꙋ́чєникъ, и҆̀же хрⷭ҇та̀ ра́ди  ѡ҆ста́виша тлѣ́ннꙋю сла́вꙋ земнꙋ́ю; ѻ҆́въ бо  прободе́нїе въ ре́бра прїѧ́тъ, ѻ҆́въ же ꙗ҆́кѡ а҆́гнецъ  закла́нъ бы́сть: и҆̀же ѿ хрⷭ҇та̀ досто́йнѡ  просла́вишасѧ, и҆ прїѧ́ша и҆сцѣле́нїй да́ръ, всѣ̑мъ  просѧ́ще досто́йнѡ ве́лїю ми́лость. 
Сла́ва, гла́съ ѕ҃: 
Прїиди́те, восхва́лимъ чꙋдотво́рцєвъ и҆  мꙋ́ченикѡвъ: сі́и бо зако́ннѡ пострада́вше, побѣди́ша  сопроти́внаго врага̀: и҆ ны́нѣ свѣ́тлѡ оу҆кра́шени  предстоѧ́тъ хрⷭ҇тꙋ̀ ра́дꙋющесѧ. тѣ́мъ и҆ мы̀ пѣ́сньми  па́мѧть и҆́хъ ве́селѡ любо́вїю похва́лимъ, вопїю́ще:  ра́дꙋйтесѧ, вселе́нныѧ застꙋ̑пницы, и҆ побо́рники на  врагѝ: ра́дꙋйтесѧ, вра́чеве болѧ́щихъ, и҆ бѣсѡ́въ  прогони́телїе: ра́дꙋйтесѧ, ѽ любе́знаѧ версто̀, бра́тїѧ  прекра́снїи, рѡма́не сла́вный и҆ даві́де чꙋ́дный,  люби́мїи хрⷭ҇тꙋ̀, за ны̀ молѧ́ще ст҃ꙋ́ю трⷪ҇цꙋ,  оу҆мири́ти мі́ръ, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: 
Та́же, Вхо́дъ. Прокі́менъ днѐ. И҆ чтє́нїѧ трѝ. 
Проро́чества и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ  ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ  ни́хъ: кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ  нача́ла, кто̀ слы̑шана сотвори́тъ ва́мъ; да приведꙋ́тъ  свидѣ́тели своѧ̑ и҆ ѡ҆правдѧ́тсѧ, и҆ да оу҆слы́шатъ, и҆  да рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ  свидѣ́тель, глаго́летъ гдⷭ҇ь бг҃ъ, и҆ ѻ҆́трокъ,  є҆го́же и҆збра́хъ, да позна́ете и҆ вѣ́рꙋете мѝ, и҆  разꙋмѣ́ете, ꙗ҆́кѡ а҆́зъ є҆́смь: пре́жде менє̀ не  бы́сть и҆́нъ бг҃ъ, и҆ по мнѣ̀ не бꙋ́детъ: А҆́зъ є҆́смь  бг҃ъ, и҆ нѣ́сть (с. 427) ра́звѣ менє̀ спаса́ѧй. А҆́зъ  возвѣсти́хъ и҆ спасо́хъ, оу҆ничижи́хъ и҆ не бѣ̀ въ  ва́съ чꙋ́ждїй. Вы̀ мнѣ̀ свидѣ́тели, и҆ а҆́зъ гдⷭ҇ь  бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть ѿ  рꙋ́къ мои́хъ и҆збавлѧ́ѧй, сотворю̀, и҆ кто̀ ѿврати́тъ  то̀; Си́це глаго́летъ гдⷭ҇ь бг҃ъ, и҆збавлѧ́ѧй ва́съ,  ст҃ы́й і҆зра́илевъ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во  ѻ҆чесѣ́хъ безꙋ́мныхъ оу҆мре́ти, и҆ вмѣни́сѧ  ѡ҆ѕлобле́нїе и҆схо́дъ и҆́хъ: и҆ є҆́же ѿ на́съ  ше́ствїе, сокрꙋше́нїе, ѻ҆ни́ же сꙋ́ть въ ми́рѣ. И҆́бо  предъ лице́мъ человѣ́ческимъ а҆́ще и҆ мꙋ́кꙋ прїи́мꙋтъ,  оу҆пова́нїе и҆́хъ безсме́ртїѧ и҆спо́лнено, и҆ вма́лѣ  нака́зани бы́вше, вели́кими благодѣ́тельствовани  бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆ ѡ҆брѣ́те и҆̀хъ  достѡ́йны себѣ̀. Ꙗ҆́кѡ зла́то въ горни́лѣ и҆скꙋсѝ  и҆̀хъ, и҆ ꙗ҆́кѡ всепло́дїе же́ртвенное прїѧ́тъ ѧ҆̀. И҆  во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры  по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ  людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость  въ преподо́бныхъ є҆гѡ̀, и҆ посѣще́нїе во и҆збра́нныхъ  є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ:  сѣди́на же є҆́сть мꙋ́дрость человѣ́кѡмъ, и҆ во́зрастъ  ста́рости житїѐ нескве́рное. Благоꙋго́денъ бг҃ови бы́въ,  возлю́бленъ бы́сть, и҆ живы́й посредѣ̀ грѣ̑шникъ  преста́вленъ бы́сть. Восхище́нъ бы́сть, да не ѕло́ба  и҆змѣни́тъ ра́зꙋма є҆гѡ̀, и҆лѝ ле́сть прельсти́тъ  дꙋ́шꙋ є҆гѡ̀. Раче́нїе бо ѕло́бы помрача́етъ (с. 428)  дѡ́браѧ, и҆ паре́нїе по́хоти премѣнѧ́етъ оу҆́мъ  неѕло́бивъ. Сконча́всѧ вма́лѣ, и҆спо́лни лѣ̑та дѡ́лга:  оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше, и҆  не разꙋмѣ́вше, нижѐ поло́жше въ помышле́нїи таково́е:  ꙗ҆́кѡ бл҃года́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи̑ры, гла́съ д҃. Самогла́сны: 
А҆́ще и҆ земна́гѡ ца́рствїѧ но́вый ка́їнъ  бг҃оненави́стникъ и҆ братоненави́стный оу҆бі́йственнѣ  лишѝ ва́съ, хрⷭ҇то́съ же непреходѧ́щее и҆ безконе́чное  црⷭ҇тво ва́мъ дарова̀: є҆мꙋ́же со а҆́гг҃льскими  во́инствы предстоѧ́ще моли́тесѧ, спастѝ любо́вїю пою́щыѧ  всечестнꙋ́ю и҆ многопра́зднственнꙋю па́мѧть ва́шꙋ. 
Землѧ̀ ѡ҆свѧти́сѧ кро́вїю всечестно́ю ва́шею, и҆  человѣ́цы ѡ҆богати́шасѧ ва́ми, и҆сцѣле́нїе незави́стно  прїе́млютъ бг҃омꙋ́дрїи оу҆го́дницы хрⷭ҇то́вы, сла́вне  рѡма́не съ неѕло́бивымъ даві́домъ, моли́тесѧ гдⷭ҇еви,  є҆мꙋ́же ѿ ю҆́ности прилѣпи́стесѧ, спастѝ вѣ́рою  пою́щыѧ ва́съ. 
Сла́ва, гла́съ є҃: 
Ра́достїю всѝ пра́зднꙋемъ дне́сь па́мѧть  великомꙋ́ченикѡвъ, пѣ́сньми и҆ пѣ́ньми прославлѧ́юще  сп҃са хрⷭ҇та̀, на землѝ оу҆диви́вшаго ст҃ы̑ѧ своѧ̑  чꙋдесы̀ и҆ бл҃года́ти разли́чными и҆сцѣле́нїи, къ ни́мже  взыва́юще ра́достнѡ рце́мъ: ра́дꙋйтесѧ, ꙗ҆́кѡ благода́ть  прїе́мшїи на стра̑сти разли̑чныѧ: ра́дꙋйтесѧ, ꙗ҆́кѡ  кро́вїю ва́шею всели́стесѧ въ вѣ́чнꙋю жи́знь:  ра́дꙋйтесѧ, ско́рїи послꙋ́шатели сꙋ́щихъ въ ско́рбехъ, и҆  ѿ напа́стей и҆збавлѧ́ющїи ѻ҆те́чество ва́ше,  бг҃опрїѧ́тне бори́се съ глѣ́бомъ, моли́тесѧ гдⷭ҇еви,  поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: 
На стїхо́внѣ стїхи̑ры ст҃ы̑мъ, гла́съ д҃. Поⷣ:  Да́лъ є҆сѝ зна́менїе: 
Прїиди́те, цѣломꙋ́дрїѧ люби́тели, ꙳ честнꙋ́ю  дво́ицꙋ (с. 429) почти́мъ, ꙳ хрⷭ҇та̀ возлюби́вшꙋю, ꙳  всѣ́ми владꙋ́щаго, ꙳ чи́стымъ се́рдцемъ и҆ дꙋше́ю  сокрꙋше́нною, ꙳ страстоно́сца рѡма́на сла́внаго ꙳ и҆  кро́ткаго даві́да досточꙋ́днаго, ꙳ и҆̀же дꙋша́ми и҆  тѣлесы̀ чи́стїи, ꙳ и҆ сокрꙋши́вшїи де́мѡнскїѧ полкѝ. 
Сті́хъ: Воззва́ша пра́веднїи, и҆ гдⷭ҇ь оу҆слы́ша  и҆̀хъ: 
Ѿ ко́рене и҆зрасто́сте че́стна, ꙳ бра́тїѧ  сла́внаѧ и҆ благоро́днаѧ, ꙳ и҆ благоро́дство вои́стиннꙋ  возлю́бльшаѧ, ꙳ нетлѣ́нныѧ вожделѣ́сте сла́вы, ꙳  и҆зво́ливше живо́тъ, и҆ црⷭ҇тво неразрꙋши́мое, ꙳ и҆ по  пра́вдѣ пострада́вше, ꙳ вѣнцы̀ побѣ́ды воспрїѧ́сте, ꙳  страстоте́рпцы блаже́ннїи, ꙳ и҆ моли́твєнницы ѡ҆ дꙋша́хъ  на́шихъ. 
Сті́хъ: Мнѡ́ги скѡ́рби пра́вєднымъ, и҆ ѡ҆ всѣ́хъ  и҆́хъ и҆зба́витъ ѧ҆̀ гдⷭ҇ь. 
Дѣ́лы и҆ оу҆че́нїи хрⷭ҇то́вы и҆сполнѧ́юще  за́пѡвѣди, ꙳ и҆ тогѡ̀ повелѣ̑нїѧ, ꙳ врагѡ́мъ не  враждова́сте, ꙳ на оу҆бїе́нїе прише́дшымъ ва́ше  непра́веднѡ: ꙳ но ꙗ҆́кѡ стефа́нꙋ подо́бницы  первомч҃никꙋ, ꙳ молѧ́щесѧ глаго́ласте: ꙳ не поста́ви  и҆̀мъ грѣха̀, чл҃вѣколю́бче, ꙳ і҆и҃се бж҃е на́шъ ꙳ и҆  сп҃се дꙋ́шъ на́шихъ. 
Сла́ва, гла́съ и҃: 
Прїиди́те, новокреще́ннїи рѡссі́йстїи собо́ри, и҆  ви́дите, ка́кѡ безъ вины̀ сꙋ́дъ прїе́млетъ мꙋ́ченикъ  бори́съ, копїе́мъ рє́бра є҆гѡ̀ прободо́ша, и҆  кровопроли́тїе сотвори́ша, ѿ наважде́нїѧ дїа́волѧ:  глѣ́бъ же ѿ тогѡ́жде бра́та свѧтопо́лка, ꙗ҆́кѡ  а҆́гнецъ закла́нъ бы́сть. но сі́и вѣнча́шасѧ, а҆ ѻ҆́нъ  безъ па́мѧти поги́бе. и҆ сі́и сла́вими сꙋ́ть, а҆ ѻ҆́нъ  въ гее́ннѣ мꙋ́читсѧ. сі́и же хрⷭ҇та̀ бг҃а мо́лѧтъ ѡ҆  дꙋша́хъ на́шихъ. 
И҆ ны́нѣ, бг҃оро́диченъ: Тропа́рь, гла́съ в҃,  пи́санъ на ма́лѣй вече́рни. Сла́ва, и҆ ны́нѣ,  бг҃оро́диченъ: (с. 430) 
На оу҆́трени, по а҃-й стїхоло́гїи сѣда́ленъ,  гла́съ а҃. Подо́бенъ: Ли́къ а҆́гг҃льскїй: 
Терпѣ́нїемъ и҆ мꙋ́жествомъ твои́мъ твою̀ стра́сть  под̾е́млѧ, бори́се кнѧ́же, любо́вїю хрⷭ҇то́вою взира́ѧ  на ми́лостиваго и҆ чл҃вѣколю́бца бг҃а, подаю́щаго  мі́рови ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Безмт҃рнѧго на небесѝ па́че мы́сли и҆ слꙋ́ха на  землѝ безъ ѻ҆тца̀ родила̀ є҆сѝ: того̀, бцⷣе, молѝ  ѡ҆ дꙋша́хъ на́шихъ. 
По в҃-й стїхоло́гїи сѣда́ленъ, гла́съ а҃:  Подо́бенъ: Ли́къ а҆́гг҃льскїй. 
И҆змла́да хрⷭ҇та̀ возлюби́вше кꙋ́пнѡ бра́тїе  честні́и, жи́знь безстра́стнꙋю стѧжа́вше сла́внїи,  цѣломꙋ́дрїе и҆зво́листе, и҆ поще́нїе ѿ страсте́й  дꙋше́вныхъ и҆ тѣле́сныхъ: поспѣше́нїе же бж҃їею  благода́тїю прїе́мше, и҆сцѣлѧ́ете ва́съ пою́щыѧ. 
Два́жды. 
Сла́ва, и҆ ны́нѣ, бг҃оро́диченъ: 
Є҆ди́на крѣ́пкаѧ и҆ те́плаѧ предста́тельнице  ро́дꙋ человѣ́ческомꙋ, бцⷣе дв҃о, непреста́ннѡ молѝ со  прⷪ҇рѡ́ки, и҆ мч҃ники, со ст҃и́тєли же и҆ пѡ́стники и҆  прпⷣбными, є҆го́же родила̀ є҆сѝ, па́че є҆стества̀  бг҃а сло́ва, спастѝ всѧ́чєскаѧ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Хрⷭ҇то́вы оу҆вѣ́дѣвше за́пѡвѣди благі̑ѧ, того̀  возлю́бльше страстоно́сцы сла́внїи, ѡ҆ оу҆бїе́нїи  тѣле́съ неради́сте, дꙋ́шы же прекра́сныѧ въ рꙋ́цѣ  хрⷭ҇та̀ преда́сте. ѻ҆́въ копїе́мъ пробода́емь,  веселѧ́шесѧ: дрꙋгі́й же ꙗ҆́кѡ а҆́гнѧ неѕло́биво безъ  ми́лости закала́емь, молѧ́шесѧ. сегѡ̀ ра́ди прїе́мше  да́ръ и҆сцѣле́нїй, мꙋ́чєницы самобра́тнїи, моли́те  хрⷭ҇та̀ бг҃а, грѣхѡ́въ ѡ҆ставле́нїе дарова́ти чтꙋ́щымъ  любо́вїю свѧтꙋ́ю па́мѧть ва́шꙋ. 
Два́жды. (с. 431) 
Сла́ва, и҆ ны́нѣ, бг҃оро́диченъ: 
Со́лнце ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю  просвѣтѝ, молю́сѧ, и҆ ѡ҆скверне́нное моѐ се́рдце  ѡ҆мы́й, потѡ́ки оу҆миле́нїѧ, покаѧ́нїѧ же слеза́ми. и҆  ѿ тимѣ́нїѧ мѧ̀ ѡ҆чи́сти дѣ́лъ мои́хъ, да любо́вїю  зовꙋ́ ти: бцⷣе приснодв҃о, молѝ хрⷭ҇та̀ бг҃а,  прегрѣше́нїй ѡ҆ставле́нїе пода́ти мѝ: тебе́ бо и҆мѣ́ю  наде́ждꙋ ра́бъ тво́й. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ: Воззва́ша пра́веднїи, и҆ гдⷭ҇ь оу҆слы́ша  и҆̀хъ. Сті́хъ: Мнѡ́ги скѡ́рби пра́вєднымъ, и҆ ѡ҆  всѣ́хъ и҆́хъ и҆зба́витъ ѧ҆̀ гдⷭ҇ь. Всѧ́кое дыха́нїе:  Є҆ѵⷢ҇лїе лꙋкѝ, зача́ло р҃ѕ. По н҃-мъ ѱалмѣ̀,  стїхи́ра, гла́съ и҃: Самогла́сенъ: 
Бра́тїѧ прекра́снаѧ, бори́се и҆ глѣ́бе, ва́шѧ  стра̑сти на́шѧ болѣ̑зни и҆ недꙋ́ги и҆сцѣлѧ́ютъ,  притека́ющихъ вѣ́рнѡ: тꙋ́не прїѧ́сте, тꙋ́не же и҆  дади́те болѧ́щымъ и҆сцѣле́нїе: но ꙗ҆́кѡ и҆мꙋ́щїи  дерзнове́нїе, хрⷭ҇та̀ бг҃а моли́те ѡ҆ дꙋша́хъ на́шихъ. 
Канѡ́нъ прест҃ы́ѧ бцⷣы на ѕ҃, є҆гѡ́же  краегране́сїе сицево̀: 
Пою̀ хвалꙋ̀ живоно́сныѧ ѻ҆трокови́цы. 
Гла́съ в҃. Пѣ́снь а҃. І҆рмо́съ: 
Нетре́нꙋ, неѡбы́чнꙋ, немо́креннѡ морскꙋ́ю  ше́ствовалъ стезю̀, и҆збра́нный вопїѧ́ше і҆и҃ль: гдⷭ҇еви  пои́мъ, ꙗ҆́кѡ просла́висѧ. 
Невеще́ственнаѧ дре́вле лѣ́ствица, и҆ стра́ннѡ  ѡ҆лѧденѣ́вшїй пꙋ́ть мо́рѧ, твоѐ ꙗ҆влѧ́ше ржⷭ҇тво̀,  чⷭ҇таѧ: ю҆́же пое́мъ всѝ, ꙗ҆́кѡ просла́висѧ. 
Си́ла вы́шнѧгѡ ѵ҆поста́сь соверше́ннаѧ, бж҃їѧ  мꙋ́дрость, вопло́щшаѧсѧ, пречⷭ҇таѧ, и҆зъ тебє̀, къ  человѣ́кѡмъ бесѣ́дова, ꙗ҆́кѡ просла́висѧ. 
Про́йде сквозѣ̀ две́рь непрохо́днꙋю заключе́нныѧ  (с. 432) оу҆тро́бы твоеѧ̀, пра́вды сл҃нце, чⷭ҇таѧ, и҆  мі́рови возсїѧ̀, ꙗ҆́кѡ просла́висѧ. 
И҆ ст҃ы́хъ два̀ канѡ́на, на и҃. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крⷭ҇тоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бг҃омꙋ́драѧ дво́ице, вели́цыи страда́льцы, со  ст҃ы́ми трⷪ҇цѣ предстоѧ́ще, моли́тесѧ ѡ҆чище́нїе мнѣ̀  дарова́ти, ва́съ похвалѧ́ющемꙋ. 
Бжⷭ҇твенное бога́тство и҆сцѣле́нїй, и҆ мѵ́ро  благово́нное хра́мъ ва́шъ, ст҃і́и: въ не́мже пое́мъ  хрⷭ҇та̀ бг҃а, ва́съ просла́вльшаго. 
Незаходи́маго сл҃нца въ себѣ̀ стѧжа́вше хрⷭ҇та̀  бг҃а на́шего, пресла́вне рѡма́не съ даві́домъ, ѡ҆свѧти́те  на́съ, честнꙋ́ю па́мѧть ва́шꙋ почита́ющихъ. 
Бг҃оро́диченъ: 
Кра́снꙋю и҆ и҆збра́ннꙋю, и҆ всечестнꙋ́ю разꙋмѣ́въ  тебѐ, бж҃їй, пренепоро́чнаѧ, сн҃ъ, тво́й сн҃ъ бы́сть:  сы́ны сотворѝ благода́тїю, бцⷣꙋ тѧ̀ чтꙋ́щыѧ. 
И҆́нъ канѡ́нъ ст҃ы̑мъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Да́ждь мѝ ѿпꙋ́стъ мно́гихъ прегрѣше́нїй  мои́хъ, сп҃се, премꙋ́дрость мнѣ̀ подаѧ̀: ꙗ҆́кѡ да  пѣ́сньми похвалю́ тѧ просла́вльшаго ст҃ы̑ѧ твоѧ̑. 
Воспое́мъ пѣ́снь, благочести́вїи, просла́вленныхъ  цѣломꙋ́дреннымъ смы́сломъ, рѡма́на сла́внаго и҆ даві́да  бл҃гочести́ваго, кꙋ́пнѡ сла́вѧще. 
Да́ръ благода́рства ѿ бг҃а прїѧ́ша ѻ҆́ба,  благоро́дство (с. 433) дꙋше́вное возлюби́вше па́че  цѣломꙋ́дрїемъ и҆ добродѣ́телїю оу҆добрѧ́ющесѧ. 
Бг҃оро́диченъ: 
И҆збра́ннꙋю ѿ родѡ́въ всѣ́хъ, досто́йнѡ  похва́лимъ вѣ́рнїи, дв҃ꙋ вои́стиннꙋ па́че сло́ва, бг҃а  сло́ва пло́тїю ро́ждшꙋю. 
Катава́сїа: Ѿве́рзꙋ оу҆ста̀ моѧ̀: 
Пѣ́снь г҃. І҆рмо́съ: 
Лꙋ́къ сокрꙋши́сѧ си́льныхъ держа́вою твое́ю,  хрⷭ҇тѐ, и҆ си́лою немощствꙋ́ющїи препоѧ́сашасѧ. 
И҆́же вре́мене превы́шшїй всѧ́кагѡ, ꙗ҆́кѡ  временє́мъ творе́цъ, и҆зъ тебє̀, дв҃о, во́лею  младе́нецъ созда́сѧ. 
Чре́во простра́ннѣйшее небе́съ воспои́мъ, и҆́мже  а҆да́мъ на нб҃сѣ́хъ ра́дꙋѧсѧ живе́тъ. 
И҆́нъ. І҆рмо́съ: 
Весели́тсѧ ѡ҆ тебѣ̀ це́рковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Весе́лїемъ весели́тсѧ хрⷭ҇то́ва цр҃ковь въ па́мѧти  ва́шей ст҃і́и, и҆ творцꙋ̀ вопїе́тъ: ты̀ моѧ̀, гдⷭ҇и,  крѣ́пость, и҆ прибѣ́жище, и҆ оу҆твержде́нїе. 
Дѡ́блїѧ вѣне́чники, и҆ страда́льцы хрⷭ҇то́вы всѝ  восхва́лимъ свѣ́тлѡ, наꙋчи́вшыѧ на́съ хрⷭ҇тꙋ̀ вопи́ти:  свѧ́тъ є҆сѝ, гдⷭ҇и. 
Ни црⷭ҇тва жела́нїѧ, ни пи́щи наслажде́нїѧ, ни  сребра̀ и҆ зла́та возжелѣ́ша, но хрⷭ҇тꙋ̀ є҆ди́номꙋ  вопїѧ́хꙋ: свѧ́тъ є҆сѝ, гдⷭ҇и. 
Бг҃оро́диченъ: 
И҆збавлѧ́ющаго человѣ́ки преслꙋша́нїѧ, и҆ лю́тагѡ  паде́нїѧ, всемꙋ̀ вино́внаго, чⷭ҇таѧ и҆ всенепоро́чнаѧ,  родила̀ є҆сѝ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Всѐ помышле́нїе къ бг҃ꙋ мꙋ́дрїи и҆мꙋ́ще, бра́тнею  любо́вїю совокꙋ́пльшесѧ благоче́стнѡ пожи́сте. (с. 434) 
Вє́щи возненави́дѣсте тлѣ̑нныѧ и҆ мимотекꙋ́щыѧ:  и҆ добродѣ́тели ꙗ҆ви́стесѧ сосꙋ́ди, сла́внїи, ѿ  ю҆́ности. 
Мла́ди оу҆́бѡ тѣ́ломъ, дꙋша́ми же кꙋ́пнѡ свѧ́ти,  ꙗ҆́кѡ бл҃гочести́ви. тѣ́мъ и҆ и҆́скреннѡ бг҃а  возлюби́сте. 
Бг҃оро́диченъ: 
Є҆ди́на ты̀ породила̀ є҆сѝ несказа́ннѡ,  нетлѣ́ннаѧ, тлѣ́нїѧ вои́стиннꙋ потреби́телѧ, и҆ мі́ръ  спасла̀ є҆сѝ. 
Сѣда́ленъ, гла́съ а҃. Подо́бенъ: Ли́къ  а҆́гг҃льскїй: 
И҆змла́да хрⷭ҇та̀ возлюби́вше кꙋ́пнѡ бра́тїѧ  честна́ѧ, жи́знь безстра́стнꙋю стѧжа́вше, сла́внїи,  цѣломꙋ́дрїе и҆зво́листе, и҆ поще́нїе ѿ страсте́й  дꙋше́вныхъ и҆ тѣле́сныхъ поспѣше́нїе бж҃їею благода́тїю  прїе́мше, и҆сцѣлѧ́ете ва́съ пою́щыѧ. 
Два́жды. 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на  вѣ́рныхъ предста́тельнице и҆ покро́ве, бѣ́дъ и҆  скорбе́й и҆ лю́тыхъ ѡ҆бстоѧ́нїй всѣ́хъ и҆зба́ви, на тѧ̀  оу҆пова́нїе, ѻ҆трокови́це, и҆мꙋ́щихъ: и҆ дꙋ́шы на́шѧ  спасѝ бжⷭ҇твенными моли́твами твои́ми. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, сла́вное твоѐ смотре́нїе, и҆  просла́вихъ, человѣколю́бче, непостижи́мꙋю твою̀ си́лꙋ. 
Сѐ превознесе́сѧ бжⷭ҇твеннаѧ гора̀ до́мꙋ гдⷭ҇нѧ  превы́шше си́лъ, бг҃ома́терь ꙗ҆́вственнѣйши. 
Зако́нѡвъ є҆сте́ственныхъ кромѣ̀, є҆ди́на дв҃о,  ро́ждши влⷣчествꙋющаго тва́рїю, сподо́биласѧ є҆сѝ  бж҃е́ственнагѡ зва́нїѧ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Ꙗ҆́кѡ два̀ свѣти́ла возсїѧ́вшаѧ просвѣща́ете  лю́ди ва́ша бг҃оно́сцы: но и҆ ны́нѣ и҆зба́вите на́съ  врагѡ́въ ѡ҆бстоѧ́нїѧ, да почита́емъ ва́съ съ бг҃омъ  застꙋпле́нїе на́ше. (с. 435) 
Врачество̀ неистощи́мое ра́ка ва́ша показа́сѧ,  бл҃же́ннїи, и҆ приста́нище небꙋ́рное: вси́ бо вѣ́рою  притека́ющїи ѡ҆брѣта́емъ ѿ ѕлы́хъ напа́стей  и҆збавле́нїе. 
Любо́вїю ко хрⷭ҇тꙋ̀ привѧза́еми, тѣ́мъ и҆ дарѡ́въ  сподо́бльшесѧ, стра̑сти разли̑чныѧ и҆сцѣлѧ́ти: сегѡ̀  ра́ди ва́ше соверша́емъ пра́зднество, бг҃омꙋ́дрїи. 
Бг҃оро́диченъ: 
Сѣдѧ́й на престо́лѣ херꙋві́мстѣ и҆  превознесе́нѣ, ꙗ҆́кѡ престо́лъ и҆мы́й на рꙋкꙋ̀ твоє́ю  почи́въ, мр҃і́е бг҃оневѣ́сто, препросла́вленный бг҃ъ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Ю҆́ношески подви́гшесѧ, бг҃облаже́ннїи,  во́зрастомъ цвѣ́та и҆ ю҆́ностїю, ѡ҆ сласте́хъ любвѐ  плотскі́ѧ попече́нїѧ не и҆мѣ́сте ѿню́дъ, бжⷭ҇твєнныѧ  кни̑ги почита́юще: тѣ́мъ и҆ просвѣ́щшесѧ за́повѣдьми  бжⷭ҇твенными, те́мнаго погꙋби́сте кнѧ́зѧ. 
Всемы́сленнѡ ѻ҆те́чєскимъ послѣ́дꙋѧ, ꙗ҆́кѡ  мꙋ́дръ, стопа́мъ, бл҃же́нне, сревни́телѧ и҆мѣ́лъ є҆сѝ  дѡ́брымъ, рѡма́не бг҃омꙋ́дре, даві́да вои́стиннꙋ  приснопа́мѧтнаго: бра́тїѧ оу҆́бѡ вкꙋ́пѣ, благоче́стнѡ  совокꙋ́плени дꙋша́ми и҆ тѣ́ломъ ꙗ҆ви́стесѧ. 
Зако́ны бж҃їѧ ѿ дꙋшѝ возлюби́вше, прозрѧ́ще  жи́знь грѧдꙋ́щꙋю, смы́слъ простира́юще, свѧті́и, че́сть  земнꙋ́ю и҆ вла́сть возненави́дѣсте, и҆ нетлѣ́нное  црⷭ҇тво и҆ сла́вꙋ, оу҆мномꙋ́дрїи и҆змѣни́сте. 
Бг҃оро́диченъ: 
Глаго́лѡмъ твои̑мъ послѣ́дꙋюще, непоро́чнаѧ,  бл҃же́ннꙋ тебѐ и҆менꙋ́емъ хрⷭ҇тїа́нстїи всѝ ро́ди,  ꙗ҆́кѡ бг҃а ро́ждшꙋю (с. 436) вои́стиннꙋ, а҆ не  мечта́нїемъ: соверше́нна ѻ҆бои́мъ, бжⷭ҇тва̀  є҆стество́мъ, и҆ зако́номъ человѣ́чества. 
Пѣ́снь є҃. І҆рмо́съ: 
Оу҆́гль и҆са́їи проѧвле́йсѧ, сл҃нце и҆зъ  дѣ́вственныѧ оу҆тро́бы возсїѧ̀, во тмѣ̀ заблꙋ́ждшымъ,  бг҃оразꙋ́мїѧ просвѣще́нїе да́рꙋѧ. 
Ѻ҆́блацы весе́лїѧ сла́дость кропи́те сꙋ́щымъ на  землѝ: ꙗ҆́кѡ ѻ҆троча̀ даде́сѧ, сы́й пре́жде вѣ̑къ,  ѿ дв҃ы вопло́щсѧ бг҃ъ на́шъ. 
Житїю̀ и҆ пло́ти мое́й свѣ́тъ возсїѧ̀, и҆  дрѧ́хлость грѣха̀ разрꙋшѝ, напослѣ́докъ ѿ дв҃ы безъ  сѣ́мене вопло́щсѧ вы́шнїй. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Наста̀ всечестны́й пра́здникъ, и҆ свѧще́нное  торжество̀ сла́внагѡ рѡма́на съ даві́домъ, носѧ̀ на́мъ  ра́дость вѣ́чнꙋю, въ не́йже сла́вимъ гдⷭ҇а  просла́вльшаго и҆̀хъ. 
Добродѣ́тели оу҆кра́шени благолѣ́пїемъ  свѣ́тлый рѡма́не съ глѣ́бомъ, страда́нїемъ  вѣнча́вшесѧ, врага́ же и҆ бра́та посра́мльше, за хрⷭ҇та̀  прїѧ́сте заколе́нїе. 
Слы́шано бы́сть во все́мъ мі́рѣ честно́е и҆  свѧще́нное страда́нїе ва́ше: и҆ всѧ́къ ꙗ҆зы́къ  возставлѧ́етъ, сла́вити хрⷭ҇та̀ ва́съ просла́вльшаго. 
Бг҃оро́диченъ: 
Преста̀ оу҆́бѡ тлѣ́нїе человѣ́ка: дв҃а бо родѝ  нетлѣ́ннѡ бг҃а сло́ва, па́че є҆стества̀ и҆ сло́ва, и҆  дв҃а па́ки пребы́сть. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ, пꙋти̑ моѧ̑ напра́ви, молю́сѧ. 
Ꙗ҆́кѡ ѻ҆тца̀ благочести́ва ча̑да, любо́вїю  свѧ́зана, и҆ того̀ лю́бѧще, благоче́стїѧ свѣ́тлостїю въ  рѡссі́и (с. 437) возсїѧ́вше, бра́тїѧ же па́че  возлю́бленнїи. сегѡ̀ ра́ди зави́стными стрѣла́ми  и҆скꙋше́ни бы́сте. 
Разгнѣ́васѧ братоꙋбі́йца, ꙗ҆́кѡ ва́шъ пре́жде,  свѧтопо́лкъ ѻ҆каѧ́нный, ꙗ҆ви́сѧ же законопрестꙋ́пникъ,  и҆ къ за́висти оу҆бі́йство приплетѐ, сла́стїю  прельсти́всѧ властолю́бїѧ. тѣ́мже ѿмще́нїѧ пра́веднагѡ  не оу҆бѣжѐ. 
Ѿ кро́ве своеѧ̀ препрꙋ́дꙋ носѧ́ще пресла́внїи,  и҆ крⷭ҇тъ за ски́птръ въ деснꙋ́ю рꙋ́кꙋ ны́нѣ и҆мꙋ́ще,  сца́рствовати хрⷭ҇тꙋ̀ сподо́бишасѧ рѡма́нъ и҆ даві́дъ,  во́ини хрⷭ҇то́вы непобѣди́мїи. 
Бг҃оро́диченъ: 
Вы́шшꙋ тѧ̀ всѣ́хъ, и҆ ст҃ѣ́йшꙋ чинѡ́въ  прославлѧ́емъ нбⷭ҇ныхъ, ꙗ҆́кѡ дѡ́льнаѧ съ го́рними  совокꙋпи́вшꙋ: но, ѽ мт҃и бж҃їѧ! пѣвцы̀ твоѧ̑  посѣща́ющи, пога́ныхъ оу҆ставлѧ́й шата̑нїѧ. 
Пѣ́снь ѕ҃. І҆рмо́съ: 
Гла́съ глагѡ́лъ моле́бныхъ ѿ болѣ́зненныѧ,  влⷣко, дꙋшѝ оу҆слы́шавъ, ѿ лю́тыхъ мѧ̀ и҆зба́ви:  є҆ди́нъ бо є҆сѝ на́шегѡ спасе́нїѧ вино́венъ. 
Є҆стество̀ человѣ́ческое рабо́тающее грѣхꙋ̀,  влⷣчце чⷭ҇таѧ, тобо́ю свобо́дꙋ оу҆лꙋчѝ: тво́й бо сн҃ъ,  ꙗ҆́кѡ а҆́гнецъ, за всѣ́хъ закала́етсѧ. 
Вопїе́мъ тѝ всѝ и҆́стиннѣй бг҃ома́тери бж҃їи:  прогнѣ́вавшыѧ рабы̑ и҆зба́ви, є҆ди́на бо дерзнове́нїе  къ сн҃ꙋ и҆́маши. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ѡ҆ и҆̀же свѣ́тлый ва́шъ пра́здникъ соверша́ющихъ,  бл҃же́ннїи, моли́тесѧ, и҆ ѻ҆те́чество ва́ше храни́ти ѿ  вра̑гъ ненавѣ́тнѡ, и҆ ми́рно строе́нїе дарова́ти  моли́твами ва́шими. 
Нбⷭ҇нагѡ црⷭ҇твїѧ рачи́телїе бы́вше, бл҃же́ннїи,  влⷣцѣ хрⷭ҇тꙋ̀ (с. 438) чи́стою со́вѣстїю послꙋжи́вше,  и҆ томꙋ̀ предстоѧ́ще моли́тесѧ, спастѝ ва́съ  восхвалѧ́ющихъ. 
Прилѣпи́вшесѧ хрⷭ҇тꙋ̀, и҆ на него̀ всѐ  оу҆пова́нїе возложи́вше, бл҃же́ннїи, сегѡ̀ ра́ди  оу҆бїе́ни бы́вше, вѣ́чнѡ съ ни́мъ ца́рствꙋете. 
Бг҃оро́диченъ: 
Оу҆сты̀, по́мысломъ и҆ се́рдцемъ, пречⷭ҇таѧ, тѧ̀  бцⷣꙋ проповѣ́даемъ: тобо́ю бо бг҃ꙋ примири́хомсѧ  ѿринове́ннїи престꙋпле́нїемъ пе́рвѣе пра́ѻц҃а. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑,  и҆ и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Но́щи и҆ тмы̀ сы́нове нареко́шасѧ проти́внїи, въ  нощи́ тѧ къ бг҃ꙋ пѣ́нїе приносѧ́ща кѡ́пїи сбодо́ша,  хода́таи твоемꙋ̀ вѣнцꙋ̀, рѡма́не, бжⷭ҇твенномꙋ бы́вше. 
Ꙗ҆́кѡ вои́стиннꙋ сы́й подо́бникъ бг҃а  вопло́щшагѡсѧ, за оу҆бива́ющыѧ тѧ̀ те́плѣ моли́лсѧ  є҆сѝ, свѧ́те, ꙗ҆́кѡ вторы́й мꙋ́ченикъ хрⷭ҇то́въ  вели́кїй стефа́нъ: сегѡ̀ ра́ди и҆ съ ни́мъ просла́вилсѧ  є҆сѝ. 
Ю҆́ношески хра́брствовавше, мꙋ́жески побѣди́ша  лю́таго ратобо́рца, свѧще́нный рѡма́нъ кꙋ́пнѡ съ  даві́домъ дѣ́ломъ и҆ сло́вомъ побѣди́тели показа́шасѧ,  и҆ побѣ́дный вѣне́цъ ѿ бг҃а прїѧ́ша, сла́внїи. 
Бг҃оро́диченъ: 
Оу҆ѧснѧ́ютъ прⷪ҇ро́честїи гла́си бж҃їю  роди́тельницꙋ: пое́мъ же тѧ̀ и҆ мы̀, ви́дѧще сбытїѐ  честны́хъ прорица́нїй, дѣ́вства вои́стиннꙋ и҆ чⷭ҇тоты̀  вмѣсти́лище. 
Конда́къ, гла́съ г҃. Подо́бенъ: Дв҃а дне́сь: 
Возсїѧ̀ дне́сь пресла́внаѧ па́мѧть ва́ша,  благоро́днїи страстоте́рпцы хрⷭ҇то́вы, рѡма́не и҆  даві́де, созыва́юще на́съ къ похвале́нїю хрⷭ҇та̀ бг҃а  на́шегѡ. тѣ́мъ притека́юще къ ра́цѣ моще́й ва́шихъ,  и҆сцѣле́нїй да́ръ прїе́млемъ моли́твами ва́шими, ст҃і́и:  вы́ бо бжⷭ҇твеннїи вра́чеве є҆стѐ. (с. 439) 
І҆́косъ: 
Разꙋ́мное житїѐ соверша́ѧ, пребл҃же́нне,  ца́рскимъ вѣнце́мъ ѿ ю҆́ности оу҆кра́шенъ,  всебога́тый рѡма́не, вла́сть ве́лїѧ бы́лъ є҆сѝ твоемꙋ̀  ѻ҆те́чествꙋ, во все́й землѝ рѡссі́йстѣй. тѣ́мъ ви́дѧ  тво́й оу҆спѣ́хъ хрⷭ҇то́съ бг҃ъ, сꙋдо́мъ свои́мъ на  мꙋче́нїе тѧ̀ призва̀, крѣ́пость тебѣ̀ пода́въ съ  нб҃сѐ, да побѣди́ши врага̀ мꙋ́жески съ даві́домъ  бра́томъ твои́мъ, пострада́вшимъ съ тобо́ю: вы́ бо  бжⷭ҇твеннїи вра́чеве є҆стѐ. 
Пѣ́снь з҃. І҆рмо́съ: 
Вѣті̑и ꙗ҆ви́шасѧ ѻ҆́троцы любомꙋдрѣ́йшїи  дре́вле, ѿ бг҃опрїѧ́тныѧ бо дꙋшѝ бг҃осло́вѧще,  оу҆стна́ми поѧ́хꙋ: пребжⷭ҇твенный ѻ҆тцє́въ и҆ на́шъ  бж҃е, бл҃гослове́нъ є҆сѝ. 
Зрѧ́ше въ нощѝ оу҆́бѡ і҆а́кѡвъ ꙗ҆́кѡ въ  гада́нїи бг҃а, воплоще́нъ же и҆зъ тебє̀, свѣ́тлостїю  ꙗ҆ви́сѧ, пою́щымъ: пребжⷭ҇твенный ѻ҆тцє́въ бг҃ъ и҆  препросла́вленъ. 
Зна́менїѧ є҆́же въ тебѣ̀ неизрече́ннагѡ  проѧвлѧ́ѧ сплете́нїѧ, со і҆а́кѡвомъ бо́ретсѧ: и҆́мже  во́лею соедини́сѧ чл҃вѣ́кѡмъ, чⷭ҇таѧ, пребжⷭ҇твенный  ѻ҆тцє́въ бг҃ъ и҆ препросла́вленъ. 
Ме́рзокъ, и҆́же не проповѣ́дꙋетъ є҆ди́наго дв҃ы  тѧ̀ сн҃а, ѿ препѣ́тыѧ трⷪ҇цы, и҆ несꙋмнѣ́нною мы́слїю  и҆ ѧ҆зы́комъ вопїѧ̀: пребжⷭ҇твенный ѻ҆тцє́въ бг҃ъ и҆  препросла́вленъ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Бжⷭ҇твеннаѧ и҆ пресвѣ́тлаѧ па́мѧть ва́ша, ꙗ҆́кѡ  нб҃о свѣтоза́рное показа́сѧ, и҆ ꙗ҆́кѡ со́лнце  свѣтоно́сно, просвѣща́ѧ безъ сꙋмнѣ́нїѧ хрⷭ҇тꙋ̀  вопїю́щыѧ: благослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Кто̀ не оу҆диви́тсѧ, и҆ кто̀ не воспое́тъ и҆  просла́витъ вѣ́рнѡ, пресла́вныхъ мꙋ́чєникъ хрⷭ҇то́выхъ,  бори́са съ (с. 440) глѣ́бомъ, хрⷭ҇то́ва ра́ди смире́нїѧ,  возненави́дѣвшихъ дїади́мꙋ и҆ ца́рство; 
Мглꙋ̀ безбо́жїѧ ѿгна́вше, свѣ́тлѡ наꙋчи́ша  лю́ди своѧ̑, честѝ въ трⷪ҇цѣ є҆ди́наго бг҃а, и҆  оу҆се́рднѡ пѣ́ти: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ, тобо́ю бо даде́сѧ ра́дость, бцⷣе, вопїю́щымъ:  бл҃гослове́нна ты̀ въ жена́хъ є҆сѝ, всенепоро́чнаѧ  влⷣчце. 
И҆́нъ. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Пресла́внѡ просла́ви бжⷭ҇твеннаѧ бл҃года́ть ва́съ,  прехва́льнїи, ꙗ҆́кѡ сою́зъ вои́стиннꙋ братолю́бїѧ и҆  бл҃гоче́стїѧ, и҆ свѣ́тлѡ наꙋчѝ вопи́ти: бл҃гослове́нъ  бг҃ъ ѻ҆тє́цъ на́шихъ. 
Ѽ мꙋ́жества страстоте́рпєцъ! ѽ чистоты̀  крѣ́пости! ѽ ра́зꙋма непрекло́нна! ꙗ҆́кѡ оу҆ѧзвлѧ́еми  вельмѝ, и҆ закала́еми неми́лостивнѡ, ꙗ҆ви́стесѧ  страстоно́сцы вели́цыи, рѡма́не и҆ даві́де. и҆̀хже  восхва́лимъ вѣ́рнїи, вопїю́ще: бл҃гослове́нъ бг҃ъ  ѻ҆тє́цъ на́шихъ. 
Пострада́ти хрⷭ҇та̀ ра́ди и҆зво́листе, и҆ сегѡ̀  ра́ди возме́здїе ѿ бг҃а ѡ҆брѣто́сте, стра̑сти и҆  недꙋ́ги ѿ земны́хъ ѿгонѧ́ти, хва́лѧщихъ и҆  вопїю́щихъ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Ка́плѧ бг҃ото́чнаѧ, ꙗ҆́же ѿ тебє̀ ро́ждшисѧ,  мі́ръ ѡ҆свѧти́вша, бцⷣе дв҃о, ка́плю ми́лости мѝ  и҆сточѝ, ѡ҆свѧща́ющꙋ дꙋ́шы и҆ помышлє́нїѧ земны́хъ. 
Пѣ́снь и҃. І҆рмо́съ: 
Ѡ҆ подо́бїи зла́тѣ небре́гше требл҃же́ннїи  ю҆́ношы, неизмѣ́нный и҆ живы́й бж҃їй ѻ҆́бразъ  ви́дѣвше, средѝ ѻ҆гнѧ̀ воспѣва́хꙋ: (с. 441)  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̑ вѣ́ки. 
Ви́дѣнъ бы́сть на землѝ тобо́ю, и҆ съ человѣ́ки  поживѐ, и҆́же бл҃гостїю несравне́нный и҆ си́лою.  є҆мꙋ́же пою́ще всѝ вѣ́рнїи зове́мъ: ѡ҆сꙋществова́ннаѧ  да пое́тъ гдⷭ҇а всѧ̀ тва́рь, и҆ превозно́ситъ во всѧ̑  вѣ́ки. 
Вои́стиннꙋ тѧ̀ чⷭ҇тꙋю проповѣ́дающе сла́вимъ,  бцⷣе: ты́ бо є҆ди́наго родила̀ є҆сѝ ѿ трⷪ҇цы  воплоще́нна. є҆мꙋ́же со ѻ҆ц҃е́мъ и҆ дх҃омъ всѝ пое́мъ:  да пое́тъ гдⷭ҇и всѧ̀ тва́рь, и҆ превозно́ситъ во всѧ̑  вѣ́ки. 
И҆́нъ. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Просїѧ́вши дне́сь пресвѣ́тлаѧ па́мѧть ва́ша,  бл҃же́ннїи, вѣ̑рныѧ созыва́етъ на торжество̀,  просла́вити терпѣ̑нїѧ ва̑ша, хрⷭ҇тꙋ́ же вопи́ти:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оѧвле́ннїи и҆ но́вїи страда́льцы тебѐ,  хрⷭ҇тѐ, є҆ди́наго возлюби́ша, и҆ лю́ди наста́виша  пѣ́ти тѧ̀ творца̀ всѣ́хъ: благослови́те, всѧ̑ дѣла̀  гдⷭ҇нѧ, гдⷭ҇а. 
Пра́вды свѣти́льницы возсїѧ́вшїи, оу҆кра́шени  добро́тою мꙋче́нїѧ, просвѣща́юще сердца̀ вѣ́рныхъ,  недꙋ́ги ѿго́нѧтъ ѿ вопїю́щихъ вѣ́рнѡ: благослови́те,  всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
И҆збавлѧ́ѧ на́съ, возсїѧ̀ и҆зъ тебє̀ гдⷭ҇ь, дв҃о  чⷭ҇таѧ, є҆го́же молѝ, влⷣчце, просвѣти́ти пою́щыѧ  тѧ̀, и҆ ѡ҆бстоѧ́нїѧ и҆зба́вити вопїю́щыѧ: благослови́те,  всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ (с. 442) и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Не дово́льни бы́вше ѡ҆ оу҆бі́йствѣ ѻ҆каѧ́ннїи,  но и҆ тѣлеса̀ ва̑ша небрего́ма пове́ргше, не  оу҆стыдѣ́шасѧ благоро́дїѧ: но бл҃года́ть бж҃їѧ хранѧ́ше  ѧ҆̀ хране́нїемъ а҆́гг҃лѡвъ, съ ни́миже ликꙋ́ете во  вѣ́ки. 
Человѣ́цы, и҆̀же тогда̀ въ гора́хъ ло́ва и҆́щꙋще,  ви́дѣша свѣ́тъ ѿ твоегѡ̀ тѣлесѐ сїѧ́ющь,  бг҃одохнове́нне даві́де, что̀ видѣ́нїе, дрꙋ́гъ дрꙋ́гꙋ  гл҃го́лахꙋ; ви́дѣвши же чꙋ́до проповѣ́даша всѣ̑мъ,  хрⷭ҇та̀ хва́лѧще, тебѐ сохра́ншаго. 
Пресвѧта́ѧ ва́ша па́мѧть, ѡ҆свѧща́ющаѧ мі́ръ,  наста̀ ны́нѣ, прехва́льнїи страстоно́сцы, въ ню́же  мо́лимъ полꙋчи́ти ва́ше застꙋпле́нїе, рѡма́не и҆ даві́де,  хрⷭ҇та̀ пою́щымъ во вѣ́ки. 
Бг҃оро́диченъ: 
Свѣ́та сосꙋ́дъ, чⷭ҇таѧ, бы́вши, просвѣти́ мѧ, къ  повелѣ́нїихъ свѣ́та ходи́ти мѝ поспѣшѝ, всечⷭ҇таѧ,  ѿ чре́ва твоегѡ̀ возсїѧ́вшагѡ, и҆ просвѣти́вша  вѣ́рныхъ сердца̀, є҆го́же превозно́симъ во вѣ́ки. 
Пѣ́снь ѳ҃. І҆рмо́съ: 
Ве́сь є҆сѝ жела́нїе, ве́сь сла́дость, сло́ве  бж҃їй, дв҃ы сн҃е, бж҃е богѡ́въ гдⷭ҇и, ст҃ы́хъ прест҃ы́й:  тѣ́мъ тѧ̀ всѝ съ ро́ждшею велича́емъ. 
Же́злъ крѣ́пости даде́сѧ є҆стествꙋ̀ тлѣ́нномꙋ,  сло́во бж҃їе во оу҆тро́бѣ твое́й, чⷭ҇таѧ: и҆ сїѐ  возста́ви, до а҆́да попо́лзшеесѧ. тѣ́мже тѧ̀, всечⷭ҇таѧ,  ꙗ҆́кѡ бцⷣꙋ велича́емъ. 
Ю҆́же и҆зво́лилъ є҆сѝ, влⷣко, прїимѝ  ми́лостивнѡ моли́твенницꙋ, мт҃рь твою̀ ѡ҆ на́съ, и҆  твоеѧ̀ бл҃гости всѧ́чєскаѧ и҆спо́лнѧтсѧ: да тѧ̀ всѝ,  ꙗ҆́кѡ бл҃годѣ́телѧ велича́емъ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣе, велича́емъ. 
И҆спещре́ни бы́вше бжⷭ҇твенными добро́тами,  страда́нїи (с. 443) ва́шими къ бг҃ꙋ востеко́сте, вѣнцы̀  побѣ́ды ѿ негѡ̀ прїе́млюще: тѣ́мъ ва́шѧ пѣвцы̀  помина́йте, да ва́съ непреста́ннѡ велича́емъ. 
Ѽ бжⷭ҇твеннаѧ дво́ице, самобра́тнаѧ и҆  свѣтоза́рнаѧ! моли́тесѧ дарова́ти ѡ҆чище́нїе  согрѣше́нїй, и҆ пре́жде конца̀ житїѧ̀ и҆справле́нїе: да  ва́съ непреста́ннѡ велича́емъ. 
Ѿ мла́да во́зраста ѡ҆свѧтѝ ва́съ вседѣ́тель  бг҃ъ, и҆ ѡ҆корми́тели и҆зрѧ́дны пла́вающымъ въ мо́ри  житїѧ̀ показа̀: тѣ́мъ согла́снѡ почита́емъ па́мѧть  ва́шꙋ. 
Бг҃оро́диченъ: 
Спаси́ мѧ всѣ́хъ ро́ждшаѧ и҆зба́вителѧ: разорѝ  дꙋшѝ моеѧ̀ ѻ҆́блаки, свѣ́та ѻ҆́блаче, всест҃а́ѧ  влⷣчце, и҆ си́льна содѣ́лай на стра̑сти борю́щыѧ мѧ̀. 
И҆́нъ. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ человѣ́кѡмъ  пло́тски, и҆ чре́во твоѐ бы́сть простра́ннѣйшее  небе́съ. тѣ́мъ тѧ̀ бцⷣꙋ, а҆́гг҃лѡвъ и҆ человѣ̑къ  чинонача̑лїѧ велича́ютъ. 
А҆́ще и҆ на землѝ положе́ни бы́сте ꙗ҆́кѡ  ме́ртви, но на нб҃сѣ́хъ прославлѧ́етесѧ съ рабы̑  бж҃їими. тѣ́мъ дерзнове́нїѧ ѿ негѡ̀ сподо́бльшесѧ,  сла́внїи, нечи́стаго верхꙋ̀ стоѧ́ща надъ гро́бомъ  ва́шимъ, стра́хомъ ѻ҆́гненнымъ ѿгна́сте, бл҃же́ннїи. 
Здра́вы творитѐ болѧ́щыѧ благочєсти́выѧ, и҆  хрѡмы́мъ тече́нїе подае́те, и҆ послꙋшествꙋ́етъ здра́въ  бы́вый оу҆ ва́шеѧ ра́ки, ѽ дво́ице преди́внаѧ! тѣ́мъ  и҆ на́мъ всѣ̑мъ помѡ́щницы поспѣ́шни быва́ете свы́ше,  оу҆ставлѧ́юще болѣ̑зни, и҆ пога́ныхъ шата̑нїѧ. 
Бжⷭ҇твеннаѧ и҆ свѣтоза́рнаѧ вои́стиннꙋ верста̀,  рѡма́не и҆ даві́де, добропобѣ́днїи страстоно́сцы, на  нб҃сѝ ны́нѣ трⷪ҇цѣ вседержа́внѣй предстоитѐ,  и҆збавле́нїѧ просѧ́ще прегрѣше́нїй лю́тыхъ, вѣ́рнѡ на  землѝ па́мѧть ва́шꙋ торжествꙋ́ющымъ. (с. 444) 
Бг҃оро́диченъ: 
Ѽ чꙋдесѐ пребо́льша оу҆ма̀, чꙋ́до ве́лїе  вои́стиннꙋ и҆ пресла́вно! ка́кѡ вмѣсти́сѧ во оу҆тро́бꙋ  твою̀ бг҃ъ, ника́коже вмѣсти́мый; є҆го́же за хва́лѧщыѧ  тѧ̀ благочести́внѡ молѝ, дв҃о, ѿ бѣ́дъ и҆збавлѧ́ти,  и҆ ѿ беззако́нныхъ ꙗ҆зы̑къ всегда̀. 
Свѣти́ленъ. Подо́бенъ: Посѣти́лъ ны̀: 
Ꙗ҆́кѡ вои́стиннꙋ пресвѣ́тлїи свѣти́льницы, всю̀  вселе́ннꙋю просвѣти́сте вѣ́рою, бг҃опрїѧ́тне рѡма́не съ  даві́домъ. тѣ́мъ пѣ́сньми воспое́мъ возвели́чившаго  ва́съ хрⷭ҇та̀ бг҃а на́шего. 
Два́жды. 
Сла́ва, и҆ ны́нѣ, бг҃оро́диченъ: 
Бцⷣꙋ пѣ́сньми немо́лчными благоче́стнѡ пое́мъ  вопїю́ще: ра́дꙋйсѧ, горо̀ ст҃а́ѧ, ра́дꙋйсѧ, престо́ле  ѻ҆гнено́сный всѣ́хъ цр҃ѧ̀: ра́дꙋйсѧ, а҆́гг҃лѡвъ  ра́досте и҆ мꙋ́ченикѡвъ сла́во. 
На хвали́техъ стїхи̑ры на д҃, гла́съ а҃. Подо́бенъ:  Нбⷭ҇ныхъ чинѡ́въ: 
Свѣтоза́рнаѧ и҆ ст҃а́ѧ и҆ благоѻбра́знаѧ, ꙳  мꙋ́ченикѡвъ бори́са и҆ глѣ́ба ꙳ всепра́зднственнаѧ  возсїѧ̀ па́мѧть: ꙳ и҆́же всю̀ зе́млю просвѣща́юще ꙳ и҆  і҆́дѡльскїй мра́къ ѿгонѧ́ще, ꙳ цѣле́бъ благода́ть  и҆сточа́ютъ. 
Два́жды. 
Честны́ми ка́плѧми крове́й ва́шихъ ꙳ ѡ҆багри́сте  ри̑зы ва́шѧ, ꙳ блаже́ннїи рѡма́не и҆ даві́де, ꙳ тѣ́мъ  вѣ́рою па́мѧть ва́шꙋ пра́зднꙋюще, ꙳ моли́тесѧ, мо́лимъ  ва́съ, оу҆мири́ти мі́ръ, ꙳ и҆ спастѝ дꙋ́шы на́шѧ. 
Ꙗ҆́кѡ є҆ди́нъ свѣ́тъ во двою̀ тѣлесѝ, ꙳ мі́ръ  просвѣща́ете чꙋде́сными блиста́нїи, ꙳ страстоте́рпцы  гдⷭ҇ни, ꙳ мра́къ невѣ́дѣнїѧ ѿгонѧ́ще. ꙳ тѣ́мъ  воспѣва́емъ ра́достнѡ, ꙳ похвалѧ́юще ва́шꙋ па́мѧть. 
Сла́ва, гла́съ д҃: 
Дне́сь празднолю́бныхъ собо́ри соше́дшесѧ,  ра́достнымъ лице́мъ и҆ чи́стымъ се́рдцемъ, дꙋхо́внѣ  соста́вимъ ли́къ: не въ кѷмва́лѣхъ і҆ꙋде́йски, но въ  сокрꙋше́нныхъ сердца́хъ (с. 445) похвалѧ́юще хрⷭ҇та̀  и҆́стиннаго бг҃а на́шего, прославлѧ́ющаго ст҃ы̑ѧ своѧ̑,  до́блѧго рѡма́на съ даві́домъ, и҆́хже ны́нѣ  многоцѣле́бнꙋю и҆ чꙋдотво́рнꙋю ра́кꙋ ѡ҆бстоѧ́ще,  любе́знѡ ѡ҆блобыза́емъ, глаго́люще: ра́дꙋйтесѧ, ꙗ҆́кѡ  хрⷭ҇то́вы за́пѡвѣди по ѻ҆́бразꙋ соблю́дшїи: ра́дꙋйтесѧ,  ꙗ҆́кѡ смире́нїе хрⷭ҇то́во воспрїи́мшїи, и҆ ника́коже  сопроти́вистесѧ бра́тꙋ и҆ врагꙋ̀, неми́лостивнѡ  оу҆бива́ющемꙋ тѣлеса̀ ва̑ша: ра́дꙋйтесѧ, ꙗ҆́кѡ лю́ди  ва́шѧ ко и҆́стиннѣй вѣ́рѣ наставлѧ́ющїи, рѡма́не  пречꙋ́дне и҆ неѕло́биве даві́де, ѻ҆те́чествꙋ ва́шемꙋ  пресвѣ́тлїи свѣти́льницы, и҆ мл҃твенницы дерзнове́ннїи  ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Славосло́вїе вели́кое и҆  ѿпꙋ́стъ.  
На лїтꙋргі́и, бл҃жє́нна ѻ҆бою̀ канѡ́нѡвъ, пѣ́снь  г҃ и҆ ѕ҃. Прокі́менъ, гла́съ д҃: Ст҃ы̑мъ, и҆̀же сꙋ́ть  на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑ въ  ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ:  А҆пⷭ҇лъ къ ри́млѧнѡмъ, зача́ло ч҃ѳ. А҆ллилꙋ́їа, гла́съ  д҃: Воззва́ша пра́веднїи, и҆ гдⷭ҇ь оу҆слы́ша и҆̀хъ.  Сті́хъ: Мнѡ́ги скѡ́рби пра́вєднымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. Є҆ѵⷢ҇лїе і҆ѡа́нна, зача́ло  н҃в. Прича́стенъ: Ра́дꙋйтесѧ: 


(с. 445) 
Мѣ́сѧца тогѡ́же въ к҃є-й де́нь. 
Оу҆спе́нїе ст҃ы́ѧ а҆́нны, ма́тере ст҃ы́ѧ бцⷣы: 
И҆ па́мѧть ст҃ы́хъ же́нъ, ѻ҆лѷмпїа́ды и҆  є҆ѵпраѯі́и. 
И҆ прпⷣбнагѡ мака́рїа оу҆́нжескагѡ. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры ст҃ы́ѧ а҆́нны, гла́съ д҃, на ѕ҃. Подо́бенъ:  Да́лъ є҆сѝ зна́менїе: 
Зако́ны ѡ҆правда́нїѧ ꙳ соблюда́ющи невреди́мѡ, ꙳  и҆ бг҃ꙋ вседержи́телю непоро́чнѡ рабо́тающи, ꙳  сподо́биласѧ є҆сѝ, а҆́нно, ма́ти бы́ти, ꙳ по пло́ти  хрⷭ҇та̀ ро́ждшей, ꙳ чи́стѣй (с. 446) бг҃оѻтрокови́цѣ:  ꙳ съ не́юже тѧ̀ оу҆блажа́емъ, ꙳ и҆ ст҃о́е твоѐ  оу҆спе́нїе ꙳ ра́достною мы́слїю пра́зднꙋемъ дне́сь. 
Жи́зни пала́тꙋ, ꙳ а҆́нно бг҃омꙋ́драѧ, ро́ждши, ꙳  къ жи́зни преста́виласѧ є҆сѝ вои́стиннꙋ нетлѣ́ннѣй, ꙳  и҆ совокꙋплѧ́ешисѧ съ ли́ки пра́ведныхъ, ꙳ пита́ющихъ тѧ̀  бога́тнѡ влⷣчнею ра́достїю: ꙳ тѣ́мже твоѐ  преставле́нїе ꙳ соверша́емъ, приснопомина́емаѧ, ꙳ и҆  вѣ́рнѡ почита́емъ ꙳ бг҃омꙋ́дрїи дне́сь. 
Две́рь нбⷭ҇нꙋю, ꙳ а҆́нно бг҃омꙋ́драѧ, ро́ждши, ꙳  къ нбⷭ҇номꙋ селе́нїю востекла̀ є҆сѝ, сла́внаѧ, ꙳ и҆  сла́вы бжⷭ҇твенныѧ ны́нѣ наслажда́ешисѧ. є҆́йже и҆  на́съ, честно́е твоѐ оу҆спе́нїе пра́зднꙋющихъ, ꙳  моли́твами твои́ми сподо́би, ꙳ страсте́й мра́къ  разорѧ́ющи, и҆ лю́тыхъ ѡ҆бстоѧ́нїй ꙳ мглꙋ̀ ѿгонѧ́щи. 
И҆́ны стїхи̑ры, гла́съ а҃. Подо́бенъ: Ѽ ди́внагѡ  чꙋдесѐ! 
Сѐ свѣтоза́рное торжество̀, и҆ свѣ́тлый де́нь,  и҆ мі́рꙋ ра́достный, оу҆спе́нїе честно́е и҆  достохва́льное а҆́нны благосла́вныѧ, и҆зъ неѧ́же роди́сѧ  жи́знь ро́ждшаѧ: ѡ҆дꙋшевле́нный кївѡ́тъ, невмѣсти́мое  сло́во вмѣсти́вшаѧ, печа́ли разрѣше́нїе, и҆ ра́дости  хода́таица, подаю́щаѧ всѣ̑мъ вѣ̑рнымъ ве́лїю ми́лость. 
Ѽ пресла́внагѡ чꙋдесѐ! и҆сто́чникъ жи́зни  пресла́внѡ ро́ждшаѧ, є҆ди́нꙋ въ жена́хъ бл҃гослове́ннꙋю  чⷭ҇тꙋю, преставлѧ́етсѧ ѿ вре́менныѧ жи́зни къ  безконе́чнѣй а҆́нна благосла́внаѧ, ѿ землѝ взе́мшисѧ  къ нбⷭ҇нымъ, дне́сь сра́доватисѧ а҆́гг҃льскимъ собо́рѡмъ:  є҆ѧ́же ны́нѣ свѧто́е пра́зднꙋемъ торжество̀. 
Дне́сь свѣ́тлое торжество̀, вѣ́рныхъ ли́цы,  оу҆спе́нїе твоѐ честно́е почита́емъ всеблагоговѣ́йнѡ,  бжⷭ҇твеннымъ дх҃омъ: наста́ бо на́мъ и҆сцѣле́нїй  блиста́ющаѧ благода́ть, и҆ попалѧ́ющаѧ воздꙋ́шныхъ  дꙋхѡ́въ лꙋка́выхъ совокꙋплє́нїѧ, и҆ свѣ́томъ  наставлѧ́ющаѧ мы̑сли, вѣ́рою воспѣва́ющихъ твоѐ,  досточꙋ́днаѧ а҆́нно, честно́е преставле́нїе. (с. 447) 
Сла́ва, и҆ ны́нѣ, гла́съ и҃. А҆нато́лїево: 
И҆́же ѿ непло́дныхъ чре́слъ, же́злъ ст҃ы́й бцⷣꙋ  прозѧ́бшїй, и҆зъ неѧ́же спасе́нїе мі́рꙋ возсїѧ̀ хрⷭ҇то́съ  бг҃ъ, сꙋпрꙋ́гъ непоро́чный и҆ дво́ице ст҃а́ѧ і҆ѡакі́мъ и҆  а҆́нна: сі́и бо преста́вльшесѧ къ нбⷭ҇нымъ селе́нїємъ,  со дще́рїю свое́ю пречⷭ҇тою дв҃ою, и҆ со а҆́гг҃лы  ликꙋ́ютъ, ѡ҆ мі́рѣ моли́твꙋ творѧ́ще. и҆̀хже и҆ мы̀  соше́дшесѧ благоче́стнѡ пою́ще, глаго́лемъ: и҆̀же  бг҃оѻтрокови́цы ра́ди, и҆ пречⷭ҇тыѧ марі́и, пра́ѻтцы  хрⷭ҇то́вы бы́вше, моли́тесѧ ѡ҆ дꙋша́хъ на́шихъ. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, мы́сленнаѧ ла́стовице, ве́снꙋ благода́ти  на́мъ возвѣсти́вшаѧ, непоро́чнѡ въ цѣломꙋ́дрїи  жи́тельствовавши до́брѣ, и҆ дѣ́вства сокро́вище:  че́стнѡ болѣ́зновавшаѧ, непоро́чнꙋю бцⷣꙋ а҆́гнице  честна́ѧ, ꙗ҆́же ро́ждшаѧ ю҆́ницꙋ, взе́млющаго а҆́гнца  мі́ра прегрѣшє́нїѧ, сло́вомъ сло́во ро́ждшꙋю, є҆ди́нꙋ  нескꙋсомꙋ́жнꙋю, а҆́нно, прама́ти гдⷭ҇нѧ, тѧ̀ ѿ землѝ  пресе́льшаго. є҆го́же ны́нѣ молѝ, дꙋша́мъ на́шымъ  дарова́ти ве́лїю ми́лость. 
Сті́хъ: Ра́дꙋйтесѧ, пра́веднїи ѡ҆ гдⷭ҇ѣ: 
Ра́дꙋйсѧ, вожделѣ́ннаѧ бг҃ꙋ, и҆збра́ннаѧ  свѣ́тлостьми сїѧ́нїй зако́на, дво́ице честна́ѧ, ꙗ҆́же  и҆з̾ѧвлє́нїѧ до́брѣ бжⷭ҇твенною благода́тїю  предлага́ющаѧ, хрⷭ҇та̀ ро́ждшꙋю нача́льника жи́зни на́шеѧ  та̀ роди́вши, і҆ѡакі́мъ бг҃опрїѧ́тный и҆ бжⷭ҇твеннаѧ  а҆́нна всечестна́ѧ: свѣти́льницы возсїѧ́вшїи свѣщꙋ̀  безсѣ́ннꙋю, благопра́вѧщїи бл҃года́ть, пречⷭ҇тꙋю бцⷣꙋ.  съ не́юже моли́тесѧ, дꙋша́мъ на́шымъ дарова́ти ве́лїю  ми́лость. 
Сті́хъ: Блаже́ни всѝ боѧ́щїисѧ гдⷭ҇а, ходѧ́щїи въ  пꙋте́хъ є҆гѡ̀. 
Ра́дꙋйсѧ, благослове́ннаѧ землѐ, ꙗ҆́же  бг҃опрозѧ́бшꙋю мі́рови зе́млю процвѣ́тшаѧ, ꙗ҆́же въ  зако́нѣ бжⷭ҇твеннѣмъ безпреста́ни поꙋча́ющаѧсѧ, и҆  благода́ть всѣ̑мъ (с. 448) подписа́вшаѧ: сою̑зъ  непло́дствїѧ ржⷭ҇тво́мъ свои́мъ и҆збѣ́гшаѧ, и҆ сме́ртїю  нетлѣ́нїе воздава́ющаѧ, и҆ къ бжⷭ҇твеннѣй  преста́вльшаѧсѧ свѣ́тлости а҆́нна бг҃облаже́ннаѧ,  прама́ти хрⷭ҇та̀ бг҃а, ꙗ҆́же свѣтоно́сный свѣти́льникъ  бцⷣꙋ ро́ждшаѧ. съ не́ю же и҆спросѝ дꙋша́мъ на́шымъ  дарова́ти ве́лїю ми́лость. 
Сла́ва, и҆ ны́нѣ, гла́съ и҃: 
Прїиди́те, всѧ̀ тва́рь, въ кѷмва́лѣхъ  ѱало́мски соше́дшесѧ, восхва́лимъ а҆́ннꙋ бг҃омꙋ́дрꙋю,  бж҃е́ственнꙋю го́рꙋ ро́ждшꙋю ѿ ложе́снъ свои́хъ, и҆ къ  горѣ̀ мы́сленнѣй и҆ ра̑йскимъ селе́нїємъ дне́сь  преминꙋ́вшꙋю, и҆ къ не́й возопїе́мъ: блаже́нное чре́во  твоѐ, носи́вшее вои́стиннꙋ свѣ́тъ мі́рови внꙋ́трь во  чре́вѣ носи́вшꙋю: и҆ сосца̀ твоѧ̀ кра̑снаѧ, ꙗ҆̀же  сса́ше дои́вшаѧ хрⷭ҇та̀, пи́щꙋ жи́зни на́шеѧ: є҆го́же  молѝ, и҆зба́вити на́съ ѿ всѧ́кїѧ ско́рби, и҆ прило́га  вра́жїѧ, и҆ спастѝ дꙋ́шы на́шѧ. 
Тропа́рь, гла́съ д҃: 
Жи́знь ро́ждшꙋю во чре́вѣ носи́ла є҆сѝ, чⷭ҇тꙋю  бг҃ома́терь, бг҃омꙋ́драѧ а҆́нно. тѣ́мже къ прїѧ́тїю  нбⷭ҇номꙋ, и҆дѣ́же веселѧ́щихсѧ жили́ще, въ сла́вѣ  ра́дꙋющисѧ ны́нѣ преста́виласѧ є҆сѝ, чтꙋ́щымъ тѧ̀  любо́вїю прегрѣше́нїй просѧ́щи ѡ҆чище́нїе,  присноблаже́ннаѧ. 
На повече́рїи канѡ́нъ ст҃ы́хъ же́нъ, є҆гѡ́же  краегране́сїе: 
Честны̑мъ жена́мъ честно́е пою̀ пѣ́нїе. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ  и҆ раздѣли́въ мо́ре, і҆и҃лѧ же бѣглеца̀, пѣшехо́дца  спасѐ, пѣ́снь бг҃ови воспѣва́юща. 
І҆ѡ́сифъ: 
Плотско́ю не́мощїю си́льнаго врага̀ низложи́сте,  и҆ присво́истесѧ къ бг҃ꙋ, прпⷣбныѧ жєны̀, молѧ́щесѧ,  си́лꙋ всѣ̑мъ на́мъ пода́ти спаси́тельнꙋю. 
Оу҆ѧзви́стесѧ добро́тою женихо́вою, и҆ во слѣ́дъ  є҆гѡ̀ прилѣпи́стесѧ ѱало́мски, послѣ́дꙋюще  живонѡ́снымъ стопа́мъ є҆гѡ̀: и҆ сегѡ̀ ра́ди низложи́сте  врага̀ ѕмі́ѧ. 
Оу҆вѧди́вше трꙋды̑ по́стническими тѣлє́сныѧ  добрѡ́ты, оу҆краси́сте ва́шѧ дꙋ́шы: и҆ со хрⷭ҇то́мъ  женихо́мъ въ черто́ги свѣ́тлыѧ внидо́сте, прпⷣбныѧ. 
Бг҃оро́диченъ: 
Невѣ́стникъ показа́сѧ свѣтови́дѣнъ оу҆тро́ба  твоѧ̀, дв҃о, ми́лости ра́ди тѣле́снѡ и҆зъ тебє̀  воплоти́вшагѡсѧ гдⷭ҇а, и҆ всѧ́чєскаѧ бг҃оразꙋ́мїѧ  лꙋча́ми просвѣ́щшагѡ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
Презрѣ́ла є҆сѝ добро́тꙋ тѣле́снꙋю,  пречестна́ѧ, и҆ мимогрѧдꙋ́щꙋю сла́вꙋ ꙗ҆́кѡ со́нъ  вмѣни́ла є҆сѝ: во смире́нїи же, ѻ҆лѷмпїа́до, и҆  поще́нїи бг҃а взыска́ла є҆сѝ, бг҃облаже́ннаѧ. 
Младе́нствꙋющи лѣ́ты, на́съ ра́ди младе́нца  сло́ва, на зе́млю, є҆ѵпраѯі́е, прише́дшаго, вѣ́рою  возлюби́ла є҆сѝ, и҆ тогѡ̀ ѻ҆́бразꙋ дꙋ́шꙋ свѧза́ла  є҆сѝ, непрело́жна пребы́вши. 
Ѿверго́стесѧ мі́ра и҆ пло́ти мꙋдрова́нїѧ,  воздержа́нїемъ же и҆ трꙋды̑ стѧжа́вше хрⷭ҇та̀ жениха̀  пречⷭ҇таго, черто́гъ нбⷭ҇ный, подаю́щаго ва́мъ  бжⷭ҇твенное наслажде́нїе. 
Бг҃оро́диченъ: 
Свѧще́нныхъ прорѡ́къ свѧщє́нныѧ трꙋбы̑ дре́вле  тѧ̀ провозвѣсти́ша: две́рь свѣ́та ро́ждшꙋю и҆ сви́токъ  ѡ҆дꙋшевле́нный, на не́мже не рꙋка́ми сло́во написа́сѧ,  па́че сло́ва пречⷭ҇таѧ дв҃о. (с. 450) 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Страннопрїе́мница оу҆се́рднѣйша была̀ є҆сѝ,  собо́ръ свѧще́нныхъ оу҆покоева́ющи, и҆ хрⷭ҇та̀ ѡ҆ се́мъ  веселѧ́щи, за милосе́рдїе стра́нна бы́вшаго. 
Добро́тꙋ пречⷭ҇тꙋю люби́магѡ ви́диши жениха̀  твоегѡ̀, є҆ѵпраѯі́е, оу҆вѧди́ла є҆сѝ пло́ти  добро́тꙋ воздержа́нїемъ. 
Дрема́нїе ѿри́нꙋвше ѿ дꙋше́вныхъ вѣ́ждей  свѧщє́нныѧ жєны̀, оу҆спи́сте двиза̑нїѧ тѣлє́сныѧ  воздержа́нїемъ. 
Бг҃оро́диченъ: 
Воплоти́вшагосѧ тебѐ, гдⷭ҇и, ѿ пречⷭ҇тыѧ дв҃ы,  преподѡ́бныѧ возлюби́вше, въ воню̀ мѵ́ра твоегѡ̀  потеко́ша, твое́ю оу҆ѧзви́вшесѧ бжⷭ҇твенною любо́вїю. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ  тма̀ ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ѿ и҆сто́чника напаѧ́ема, вселе́ннꙋю всезлаты́ми  оу҆че́нїи свѧще́ннагѡ па́стырѧ напои́вшагѡ, кла́сы  прозѧбла̀ є҆сѝ до́брыѧ дѣ́тели, ѻ҆лѷмпїа́до, и҆́миже  пита́еши сердца̀ на́съ чтꙋ́щихъ тѧ̀. 
Блаже́нными наде́ждами твою̀ сла́внꙋю дꙋ́шꙋ  оу҆крѣ́пльши, и҆ пи́щею невеще́ственною пита́ема,  оу҆ма̀ чистото́ю, де́ньми мно́гими терпѣли́внѡ а҆́лчбꙋ,  є҆ѵпраѯі́е, претерпѣ́ла є҆сѝ ра́дꙋющисѧ. 
Оу҆мертви́вшесѧ мі́рови, наслѣ́довасте жи́знь  безсме́ртнꙋю, и҆ черто́га бжⷭ҇твеннагѡ сподо́бистесѧ,  бг҃облажє́нныѧ, свѣщы̀ ва́шѧ по́стническимъ є҆ле́емъ  неꙋгаси́мы соблю́дше, всечестны̑ѧ. 
Бг҃оро́диченъ: 
Бж҃їе бг҃ъ сло́во во оу҆тро́бꙋ неискꙋсобра́чнꙋю  во́лею (с. 451) всели́сѧ, и҆ чл҃вѣ́къ оу҆зрѣ́нъ  бы́сть, и҆́же дв҃ою соблюды́й тѧ̀, пречⷭ҇таѧ: є҆го́же  жела́юще ѻ҆трокови̑цы, по́стнически семꙋ̀ послѣ́доваша  житїе́мъ свѣ́тлымъ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Ю҆́на сꙋ́щи є҆ѵпраѯі́а, болѣ́зней  оу҆се́рдїемъ, благочести́вымъ по́мысломъ, ве́тхаго  запина́телѧ попира́ше, въ не́мощи же́нстѣй тѣлесѐ:  оу҆твержда́ше бо сїю̀ хрⷭ҇то́съ, и҆́же въ на́шꙋ  ѡ҆бо́лксѧ не́мощь. 
Воздержа́нїе и҆ смире́нное се́рдце, бдѣ́нїе съ  ми́лостынею, ра́зꙋмъ и҆ вѣ́рꙋ пра́вꙋ, и҆ соверше́ннꙋ  любо́вь, ѻ҆лѷмпїа́до, стѧжа́вши, сла́внаѧ, была̀ є҆сѝ  хра́мъ бж҃їй, и҆ чꙋде́съ и҆сто́чникъ неѡскꙋ́дный. 
Оу҆страни́вше себѐ жите́йскихъ сласте́й  терпѣ́нїемъ болѣ́зней по́стническихъ, на зе́млю  соше́дшаго на́съ ра́ди, и҆ во́лею стра́нствовавша, вы̀  честны̑ѧ: сегѡ̀ ра́ди стѧжа́сте на небесѣ́хъ  страннопрїи́мствовавша ва́съ, досточꙋ̑дныѧ. 
Бг҃оро́диченъ: 
Чистоты́ тѧ, и҆ че́стна дѣ́вства чⷭ҇тый сосꙋ́дъ,  ѻ҆трокови́це, содѣ́тель ѡ҆брѣ́тъ, сло́вомъ въ  пречⷭ҇тое твоѐ чре́во всели́сѧ, и҆ всю̀ вра́жїю ѿ  человѣ̑къ ѕло́бꙋ и҆згна̀. 
Сѣда́ленъ, гла́съ и҃. Подо́бенъ: Повелѣ́нное. 
Въ моли́твахъ та́йныхъ бдѧ́ще, и҆ насла́ждшесѧ  писа́ньми бг҃одохнове́нными, ѻ҆лѷмпїа́да и҆  є҆ѵпраѯі́а сла́внаѧ, на ра́мꙋ гдⷭ҇ень взѧ́ша кре́стъ,  и҆ семꙋ̀ послѣ́дꙋюще воздержа́тельнѡ, всю̀ ле́сть ѕмі́ѧ  низложи́ша, зовꙋ́ще хрⷭ҇тꙋ̀. женишѐ нбⷭ҇ный, ты̀ бꙋ́ди  на́мъ оу҆твержде́нїе. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою (с. 452) трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, бл҃гослове́нъ є҆сѝ. 
Сла́вꙋ тлѣ́ющꙋю на нетлѣ́ннꙋю премѣни́ша  любо́вїю, прпⷣбныѧ, є҆ѧ́же наслажда́ющесѧ при́снѡ,  ра́дꙋющесѧ и҆ веселѧ́щесѧ пою́тъ: бл҃гослове́нъ бг҃ъ  ѻ҆тє́цъ на́шихъ. 
Ѽ ка́кѡ претерпѣ̀ стоѧ́нїе, а҆́лчбꙋ же на днѝ  мно́ги, є҆ѵпраѯі́а, хрⷭ҇тꙋ̀ вопїю́щи женихꙋ̀:  бл҃гослове́нъ бг҃ъ ѻ҆тє́цъ на́шихъ. 
Вели́къ тѧ̀ сосꙋ́дъ оу҆зрѣ́въ бжⷭ҇твеннагѡ дх҃а,  ѻ҆лѷмпїа́до, бога́тнѡ вели́кими свои́ми и҆сполнѧ́етъ  тѧ̀ оу҆че́нїи въ патрїа́рсѣхъ вели́кїй златосло́въ,  блаже́ннаѧ. 
Бг҃оро́диченъ: 
Разрꙋши́ла є҆сѝ є҆ди́на клѧ́твꙋ прама́тернюю,  всѣ́хъ бл҃гослове́нми вѣнча́ющаго хрⷭ҇та̀ ро́ждши,  дв҃о, є҆мꙋ́же пое́мъ: гдⷭ҇и бж҃е, бл҃гослове́нъ є҆сѝ  во вѣ́ки. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
По́мыслꙋ, дѣ́во, стра̑сти безсловє́сныѧ  повинꙋ́ла є҆сѝ, и҆ женихꙋ̀ сло́вꙋ оу҆невѣ́стившисѧ,  непоро́чнаѧ чⷭ҇таѧ, вопїю́щи: благослови́те, всѧ̑ дѣла̀  гдⷭ҇а, по́йте и҆ превозноси́те є҆го̀ во вѣ́ки. 
Ва́шими пѡ́двиги те́мнаго кнѧ́зѧ низло́жше,  вѣне́цъ нетлѣ́нїѧ на́мъ и҆схода́таиша, и҆ ра́йскїѧ  вхо́ды, ѻ҆трокови́це, и҆ бж҃е́ственное наслажде́нїе, въ  ра́дости дꙋшѝ во вѣ́ки. 
Распе́ншесѧ мі́рꙋ, и҆ бж҃їею любо́вїю  оу҆ѧзви́вшесѧ, свѧщє́нныѧ дѣ́вы, вкꙋше́нїемъ сла́дкимъ  є҆́ѵꙋ оу҆ѧзви́вшаго, воздержа́нїѧ стрѣла́ми  оу҆ѧзви́сте, воспѣва́юще хрⷭ҇та̀ во вѣ́ки. (с. 453) 
Бг҃оро́диченъ: 
І҆и҃са ро́ждшаѧ ѿ чⷭ҇тыхъ крове́й твои́хъ  воплоще́нна, дѣ̑вы всѧ̑ собрала̀ є҆сѝ, пречⷭ҇таѧ дв҃о  мт҃и, и҆ съ ни́ми вопїю́щи: благослови́те всѧ̑ дѣла̀  гдⷭ҇а, и҆ превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀  велича́юще. 
Кра́сныѧ влⷣцѣ, и҆ бг҃оглагѡ́ливыѧ гѡ́рлицы, и҆  ла̑стовицы свѣ̑тлыѧ и҆ чистолюби̑выѧ, въ добрѡ́ты  нбⷭ҇ныѧ приведе́ни бы́сте. 
Сочта́стесѧ съ вы́шними ликостоѧ́нїи, и҆ во  и҆збра́нныхъ собо́рѣхъ всели́стесѧ, ѡ҆ на́съ молѧ́щесѧ  любо́вїю ще́дромꙋ бг҃ꙋ. 
Па́мѧть є҆ѵпраѯі́и и҆ ѻ҆лѷмпїа́ды, ꙗ҆́кѡ  со́лнце мі́рови возсїѧ̀, вѣ́рныхъ мы̑сли просвѣща́ющи,  хрⷭ҇та̀ велича́ющихъ при́снѡ. 
Бг҃оро́диченъ: 
Свѣ́та сꙋ́щи прїѧ́телище, просвѣтѝ, дв҃о,  ѡ҆мраче́ннꙋю страстьмѝ дꙋ́шꙋ мою̀, и҆ кромѣ́шнїѧ тмы̀  и҆зба́ви мѧ̀ мольба́ми твои́ми. 
Стїхи̑ры ст҃ы́хъ же́нъ, гла́съ а҃. Подо́бенъ:  Нбⷭ҇ныхъ чинѡ́въ: 
Тайносло́вца прⷪ҇ро́ка, ꙳ и҆ оу҆чи́телѧ на́шегѡ,  ꙳ оу҆чени́цꙋ въ пѣ́снехъ ꙳ ѻ҆лѷмпїа́дꙋ согла́снѡ  почти́мъ досто́йнѡ: ꙳ и҆ съ не́ю восхвалѧ́юще  цѣломꙋ́дреннꙋю и҆ чи́стꙋю є҆ѵпраѯі́ю, ꙳ ꙗ҆́кѡ  хрⷭ҇тꙋ̀ молѧ́щꙋюсѧ спасти́сѧ на́мъ. 
Благоче́стїѧ и҆сча́дїе, ꙳ и҆ оу҆добре́нїе  мона́шествꙋющихъ сꙋ́щꙋ, ꙳ пѣ́сньми досто́йнѡ почти́мъ,  согла́снѡ всѝ вѣ́рнїи, ꙳ є҆ѵпраѯі́ю цѣломꙋ́дреннꙋю,  ꙳ ꙗ҆́кѡ молѧ́щꙋю зижди́телѧ ѡ҆ на́съ, ꙳ спасти́сѧ  дꙋша́мъ на́шымъ. 
Сла́ва: 
Ты̀ земнꙋ́ю красотꙋ̀ совле́кши, ꙳ до́брѣ благꙋ́ю  ча́сть и҆збра́ла є҆сѝ, бг҃омꙋ́драѧ, ꙳ ю҆́же ѡ҆брѣ́те  марі́а, ꙳ и҆ всѧ̑ (с. 454) а҆́бїе ѡ҆ста́вльши  вре́мєннаѧ, ꙳ добродѣ́телїю прїѧ́ла є҆сѝ ꙳ мы́сленный  би́серъ многоцѣ́нный. 
И҆ ны́нѣ: Досто́йно є҆́сть. 
На оу҆́трени на Бг҃ъ гдⷭ҇ь тропа́рь а҆́нны  ст҃ы́ѧ, три́жды. Бг҃оро́дична не глаго́лемъ. 
По а҃-й каѳі́смѣ сѣда́ленъ, гла́съ д҃. Подо́бенъ:  Ско́рѡ предварѝ: 
Твоѐ пра́зднꙋемъ, пра́веднаѧ а҆́нно, оу҆спе́нїе,  сла́вою бо неизрече́нною просла́ви тѧ̀ хрⷭ҇то́съ бг҃ъ,  ꙗ҆́кѡ прама́терь свою̀. тѣ́мже преста́вльшисѧ того̀  молѝ, ми́ръ моли́твами твои́ми пода́ти на́мъ,  покрыва́ющи ѿ сопроти́вныхъ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее во страсте́хъ земноро́дныхъ  ме́ртвенное сꙋщество̀, и҆ воздви́гла є҆сѝ всѧ̑ ѿ  сме́рти къ животꙋ̀ нетлѣ́нїѧ. тѣ́мже тѧ̀ по до́лгꙋ  блажи́мъ всѝ, дв҃о препросла́вленнаѧ, ꙗ҆́коже прорекла̀  є҆сѝ. 
По в҃-й каѳі́смѣ сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ: 
Въ рꙋ́цѣ на́съ ра́ди ѿ дв҃ы вочл҃вѣ́чшагѡсѧ  преда́вши дꙋ́шꙋ, и҆́бо зижди́тель тво́й и҆ бг҃ъ, къ  нетлѣ́ннѣй жи́зни преста́ви тѧ̀. тѣ́мже ны́нѣ че́стнѡ  оу҆блажа́емъ тѧ̀, ꙗ҆́кѡ є҆ди́ной честнѣ́й и҆  непоро́чнѣй вои́стиннꙋ бцⷣѣ сꙋ́щꙋю мт҃рь, и҆ согла́снѡ  взыва́емъ: зижди́телѧ твоего̀ и҆ бг҃а, хрⷭ҇та̀ сп҃са  на́шего молѝ, спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀  зрѧ̀, и҆ внима́ше мы́слїю и҆́же на рꙋно̀ до́ждь, въ  безсѣ́менномъ зача́тїи твое́мъ, бцⷣе, кꙋпинꙋ̀ ѻ҆гне́мъ  неѡпали́мꙋю, же́злъ а҆арѡ́новъ прозѧ́бшїй, и҆  свидѣ́тельствꙋѧ ѡ҆брꙋ́чникъ тво́й (с. 455) и҆  храни́тель, свѧще́нникѡмъ взыва́ше: дв҃а ражда́етъ, и҆ по  ржⷭ҇твѣ̀ па́ки дв҃ою пребыва́етъ. 
Канѡ́ны ѻ҆ктѡ́иха ѻ҆́ба безъ мꙋ́ченична, и҆ ст҃ы́ѧ  на ѕ҃. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Согрѣше́нїй проще́нїе, и҆ ѕлы́хъ и҆збавле́нїе, и҆  житїѧ̀ и҆справле́нїе ны́нѣ мѝ и҆спросѝ, твою̀  свѣтоно́снꙋю па́мѧть почита́ющемꙋ дне́сь, а҆́нно  всехва́льнаѧ. 
Живо́тъ ро́ждшꙋю, бг҃олѣ́пнѡ родила̀ є҆сѝ:  тѣ́мже къ присножи́зненнѣй жи́зни преста́виласѧ є҆сѝ,  наслажда́ющисѧ ра́дости неизглаго́ланныѧ, и҆ свѣ́та  невече́рнѧгѡ, а҆́нно бг҃озва́ннаѧ. 
Благода́ть бжⷭ҇твеннаѧ къ ра́дости преста́ви, безъ  сѣ́мене ю҆́же родѝ дщѝ сеѧ̀, чи́стаѧ, и҆ предстои́тъ  со мно́гимъ дерзнове́нїемъ, гдⷭ҇еви молѧ́щисѧ, спасти́сѧ  всѣ̑мъ. 
Пра́веднѡ и҆ прпⷣбнѡ пожи́вши, всехва́льнаѧ, къ  пра́ведномꙋ гдⷭ҇ꙋ ны́нѣ преста́виласѧ є҆сѝ,  ра́доватисѧ съ пра́ведными и҆̀же ѿ вѣ́ка: тѣ́мже  соше́дшесѧ тѧ̀ вѣ́рою почита́емъ. 
Бг҃оро́диченъ: 
И҆зъ тебє̀ на́мъ возсїѧ̀ сл҃нце пра́ведное, и҆  всю̀ ѡ҆зарѝ бг҃оразꙋ́мїемъ зе́млю, и҆ разорѝ мглꙋ̀  неразꙋ́мїѧ, чⷭ҇таѧ, всенепоро́чнаѧ и҆ всебл҃же́ннаѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: Не мꙋ́дростїю, и҆ си́лою, и҆  бога́тствомъ хва́лимсѧ: но тобо́ю ѻ҆́ч҃ею ѵ҆поста́сною  мꙋ́дростїю, хрⷭ҇тѐ: нѣ́сть бо свѧ́тъ, па́че тебє̀,  чл҃вѣколю́бче. 
Заче́ншꙋю содержа́щаго всѧ̑ зачала̀ є҆сѝ, и҆  родила̀ є҆сѝ па́че сло́ва хрⷭ҇та̀ ро́ждшꙋю: тѣ́мже  твоѐ оу҆спе́нїе, а҆́нно, почита́емъ. (с. 456) 
Съ похвала́ми соверша́етсѧ сла́внаѧ па́мѧть твоѧ̀,  ꙗ҆́кѡ родила̀ є҆сѝ на́мъ хвале́нїй превы́шшꙋю, чⷭ҇тꙋю  бг҃ома́терь, а҆́нно бг҃опрїѧ́тнаѧ. 
Ꙗ҆́коже со́лнце съ лꙋно́ю а҆́ннѣ совокꙋплѧ́ѧсѧ  сла́вный і҆ѡакі́мъ, дѣ́вства зарю̀ ражда́етъ: є҆ѧ́же  ра́ди бж҃ества̀ лꙋча̀ просїѧ̀. 
Го́рꙋ бжⷭ҇твеннꙋю и҆зъ чре́слъ твои́хъ родила̀  є҆сѝ, и҆ къ гора́мъ мы́слєннымъ, и҆ раѧ̀ селе́нїємъ,  а҆́нно, преминꙋ́ла є҆сѝ, бг҃облаже́ннаѧ. 
Бг҃оро́диченъ: 
Тѧ̀ предста́тельницꙋ тве́рдꙋю, бг҃ороди́тельнице,  стѧжа́хомъ, оу҆пова́нїе на тѧ̀ возложи́вше спаса́емсѧ,  и҆ къ тебѣ́ бо прибѣга́юще ѡ҆гражда́емсѧ. 
Сѣда́ленъ, гла́съ и҃: Подо́бенъ: Премꙋ́дрости: 
Мт҃ре влⷣки и҆ творца̀ ма́ти была̀ є҆сѝ, а҆́нно  всехва́льнаѧ, тогѡ̀ повелѣ̑нїѧ при́снѡ хранѧ́щи: сегѡ̀  ра́ди оу҆ме́рши, къ жи́зни безсме́ртнѣй преста́виласѧ  є҆сѝ вои́стиннꙋ, и҆ къ свѣ́тꙋ невече́рнемꙋ. тѣ́мже  свѣтоно́снꙋю и҆ свѧтꙋ́ю твою̀ па́мѧть соверша́емъ,  дꙋ́хомъ просвѣща́еми всегда̀, и҆ согла́снѡ вопїе́мъ тѝ:  молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти,  чтꙋ́щымъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ꙗ҆́же въ зако́нѣ пи̑саннаѧ поꙋча́ющисѧ  соверши́ла є҆сѝ, и҆ законода́вца мт҃ре ма́ти была̀  є҆сѝ: тѣ́мже тебѣ̀ всѧ̀ тва́рь по до́лгꙋ ны́нѣ  сотворѧ́етъ твою̀ ра́достнѡ па́мѧть. 
Блаже́нное чре́во твоѐ вои́стиннꙋ, носи́вшее  свѣ́тъ мі́ра внꙋ́трь во чре́вѣ носи́вшꙋю, и҆ сосца̀  твоѧ̀ кра̑снаѧ, ꙗ҆́кѡ дои́вшаѧ дои́вшꙋю, а҆́нно,  хрⷭ҇та̀, пита́телѧ на́шего. (с. 457) 
Ꙗ҆́кѡ пожи́вши непоро́чнѡ, ю҆́же непоро́чнѡ  родила̀ є҆сѝ бцⷣꙋ ѻ҆трокови́цꙋ, сло́во ѻ҆́ч҃ее  породи́вшꙋю: и҆ къ немꙋ̀ со сла́вою всели́ласѧ є҆сѝ,  ѡ҆божена̀ честны́ми вои́стиннꙋ прича́стїи. 
Бг҃оро́диченъ: 
Дв҃ы чре́во сто́гъ, ꙗ҆́коже на гꙋмнѣ̀ вои́стиннꙋ  ꙗ҆ви́сѧ, кла́съ недѣ́ланенъ и҆мꙋ́щи, и҆́мже пита́етсѧ  всѧ́кое є҆стество̀, зовꙋ́щее: всеси́льне, сла́ва,  хрⷭ҇тѐ, си́лѣ твое́й. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы, твоеѧ̀, хрⷭ҇тѐ,  но мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе  бжⷭ҇тва̀, ѿ но́щи оу҆́тренююще, воспѣва́емъ тѧ̀,  чл҃вѣколю́бче. 
Не́бо родила̀ є҆сѝ на землѝ вои́стиннꙋ,  ро́ждшꙋю нб҃сѐ творца̀, дне́сь тѧ̀ преставлѧ́юща къ  небє́снымъ со сла́вою, а҆́нно пресла́внаѧ. 
Съ невеще́ственными чи́нми, невеще́ственнымъ  оу҆мо́мъ, ликꙋ́еши ра́достнѡ, и҆сполнѧ́ема сїѧ́нїѧ  богатода́вца: но на́съ помина́й, вѣ́рою хва́лѧщихъ тѧ̀. 
Ѿ ко́рене і҆ессе́ева прозѧ́бшаѧ ꙗ҆́вѣ,  благоцвѣтꙋ́щїй же́злъ чⷭ҇тꙋю и҆зрасти́ла є҆сѝ,  сла́внаѧ, и҆зрасти́вшꙋю цвѣ́тъ неꙋвѧда́ющїй, і҆и҃са,  и҆зба́вителѧ на́шего. 
Бг҃оро́диченъ: 
Къ тебѣ̀ прибѣга́ю є҆ди́нѣй держа́внѣй,  вѣ́рныхъ покро́вꙋ, на тѧ̀ наде́ждꙋ возлага́ю спасе́нїѧ  моегѡ̀, прест҃а́ѧ влⷣчце бцⷣе, не пре́зри менє̀. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Гдⷭ҇а і҆и҃са бг҃а пра́ѻтцы, і҆ѡакі́мъ же и҆  а҆́нна, пра́вдою оу҆кра́шени, по достоѧ́нїю въ пѣ́снехъ  да восхва́лѧтсѧ дне́сь. 
Всѧ́ческихъ похва́лъ а҆́нна превзы́де ꙗ҆́кѡ  всѧ́кїѧ (с. 458) похвалы̀ превозше́дшꙋю родила̀ є҆́сть:  сегѡ̀ ра́ди въ ли́цѣ пра́ведныхъ водворѧ́етсѧ. 
Свѣтоно́сїѧ и҆ свѣ́тлости и҆спо́лнена па́мѧть  твоѧ̀: сїѧ̑нїѧ же въ мі́рѣ спаси́тєльнаѧ и҆спꙋща́ющи,  цѣломꙋ́дреннаѧ а҆́нно, дарова́нїй всѧ́ческихъ и҆спо́лни. 
Рꙋ́чкꙋ, ма́ннꙋ бжⷭ҇твеннꙋю вмѣсти́вшꙋю, во  чре́вѣ носи́ла є҆сѝ, а҆́нно, и҆ съ не́ю ны́нѣ на  нб҃сѣ́хъ живꙋ́щи, ѡ҆ всѣ́хъ мо́лишисѧ, прехва́льнаѧ. 
Бг҃оро́диченъ: 
Ѿ а҆́нны мі́рови родила́сѧ є҆сѝ, цр҃и́це,  всѣ́хъ цр҃ѧ̀ ро́ждшаѧ, и҆ дѣ́вствꙋющи по ржⷭ҇твѣ̀,  херꙋві̑мъ превы́шши, пренепоро́чнаѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Прароди́телей хрⷭ҇то́выхъ па́мѧть пра́зднꙋемъ,  тѣ́хъ вѣ́рнѡ просѧ́ще по́мощи, и҆зба́витисѧ всѣ̑мъ ѿ  всѧ́кїѧ ско́рби, зовꙋ́щымъ: бг҃ъ на́шъ съ на́ми, си́хъ  прославле́й, ꙗ҆́коже благоволѝ. 
І҆́косъ: 
Проро́чески сни́демсѧ всѝ, досто́йнѡ пѣ́ти  прама́тере хрⷭ҇то́вы блаже́нное преставле́нїе: дне́сь бо  ѿ вре́менныѧ преста́висѧ жи́зни, на нб҃сѣ́хъ съ  ра́достїю ше́ствїе творѧ́щи ра́дꙋетсѧ, ꙗ҆́кѡ сꙋ́щи ма́ти  и҆́стиннаѧ сꙋ́щїѧ бцⷣы, и҆ взыва́етъ вѣ́рнѡ: вели́читъ  дꙋша̀ моѧ̀ гдⷭ҇а, ꙗ҆́кѡ роди́хъ сегѡ̀ мт҃рь на землѝ,  и҆́же сїю̀ прославле́й, ꙗ҆́коже благоволѝ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки,  и҆ халдє́и оу҆би́въ, ꙗ҆̀же пра́вда пра́веднѡ  оу҆ловлѧ́ше: препѣ́тый гдⷭ҇и, бж҃е ѻ҆тє́цъ на́шихъ,  бл҃гослове́нъ є҆сѝ. 
Ꙗ҆́кѡ жи́зни и҆́стинныѧ, а҆́нно, мт҃рь ро́ждши,  къ жи́зни и҆́стиннѣй преста́виласѧ є҆сѝ ко свѣ́тꙋ,  взыва́ющи: препѣ́тый гдⷭ҇и, бж҃е ѻ҆тє́цъ на́шихъ,  бл҃гослове́нъ є҆сѝ. 
Ꙗ҆́же мт҃ри и҆зба́вителѧ, ма́ти сꙋ́щи, а҆́нно,  ѿ землѝ (с. 459) къ небесѝ добродѣ́тельми  оу҆кра́шена востечѐ, во хвале́нїи зовꙋ́щи: бж҃е  ѻ҆тє́цъ на́шихъ, бл҃гослове́нъ є҆сѝ. 
Къ несконча́емѣй жи́зни, къ простра́ннѣй  широтѣ̀ ра́йскїѧ пи́щи, къ невече́рнемꙋ свѣ́тꙋ ѿшла̀  є҆сѝ, бг҃оно́сице, зовꙋ́щи: бж҃е ѻ҆тє́цъ на́шихъ,  бл҃гослове́нъ є҆сѝ. 
И҆спещре́на добродѣ́тельми, добро́тою  бжⷭ҇твенныхъ дарова́нїй оу҆кра́шена, къ бг҃ꙋ приложи́сѧ,  непреста́ннѡ зовꙋ́щи: препѣ́тый гдⷭ҇и, бж҃е ѻ҆тє́цъ  на́шихъ, бл҃гослове́нъ є҆сѝ. 
Бг҃оро́диченъ: 
Оу҆кра́шена добро́тами добродѣ́телей, кра́снаго  па́че сынѡ́въ человѣ́ческихъ родила̀ є҆сѝ, сло́во,  пренепоро́чнаѧ, кра́сными лѣ́потами оу҆краша́ющаго  тебѐ пѣсносло́вѧщихъ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Мт҃и є҆ди́ныѧ бцⷣы, ꙗ҆́же непло́ды пре́жде,  ны́нѣ же прама́ти хрⷭ҇то́ва, ꙗ҆́коже непло́дства, си́це  и҆ ме́ртвости совле́кши ѻ҆де́ждꙋ, во странѣ̀ живꙋ́щихъ  вопїе́тъ: гдⷭ҇а по́йте дѣла̀ и҆ превозноси́те є҆го̀ во  всѧ̑ вѣ́ки. 
Хрⷭ҇то́съ тебѣ̀ двє́ри вы́шнїѧ ѿве́рзе,  ра́достнѡ тѧ̀ прїѧ́тъ: ꙗ҆́кѡ две́рь родила̀ є҆сѝ,  є҆́юже са́мъ про́йде, и҆ затворе́нꙋ ꙗ҆вѝ по  и҆схожде́нїи, бг҃омꙋ́драѧ, достойнопѣ́таѧ а҆́нно:  тѣ́мже тѧ̀ почита́емъ вѣ́рнїи во вѣ́ки. 
Свѧ́тѡ житїѐ сконча́вши, ст҃ы́ѧ приснодѣ́вы мт҃и  была̀ є҆сѝ, ꙗ҆́же прест҃о́е сло́во породѝ,  ѡ҆свѧще́нїе и҆ и҆збавле́нїе на́мъ подаю́ща, бг҃омꙋ́драѧ  и҆ досточꙋ́днаѧ а҆́нно: тѣ́мже тѧ̀ пое́мъ при́снѡ  вѣ́рнїи во вѣ́ки. 
Бг҃оро́диченъ: 
Мно́гими мѧ̀ содержи́ма бѣда́ми, и҆ бꙋ́рею  грѣхо́вною (с. 460) бѣ́дствꙋющаго, ко приста́нищꙋ  невла́емомꙋ дыха́нїи дх҃а, бг҃ороди́тельнице влⷣчце,  ны́нѣ наста́ви: приста́нище бо є҆сѝ хрⷭ҇тїа́нъ.  тѣ́мже тѧ̀ пое́мъ во всѧ̑ вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Ѿ землѝ чре́ва твоегѡ̀ вои́стиннꙋ роди́сѧ  землѧ̀ ст҃а́ѧ, недѣ́ланенъ кла́съ прозѧ́бши  безсѣ́меннѡ, мі́рови пита́телѧ и҆ гдⷭ҇а, тебѐ къ пи́щи  неиждива́емой, а҆́нно, премꙋ́дрѡ преста́вльшагѡ. 
Па́мѧть твоѧ̀ дне́сь на́мъ возсїѧ̀, со́лнца  свѣтлѣ́йши, сїѧ́нїемъ бога́тыхъ дарѡ́въ, на́съ  просвѣща́ющи, всечестна́ѧ, и҆ мра́къ страсте́й  и҆з̾има́ющи: ю҆́же соверша́ющихъ сохранѝ. 
Бжⷭ҇твенный на́съ і҆ѡакі́мъ и҆ а҆́нна бг҃омꙋ́драѧ  и҆ всесла́внаѧ, сꙋпрꙋ́гъ честны́й и҆ свѣтоно́сный,  созыва́ютъ бжⷭ҇твеннѣ весели́тисѧ си́хъ пра́здникомъ:  є҆го́же оу҆ѧснѝ свѣтода́вецъ всѣ́хъ гдⷭ҇ь. 
Бг҃оро́диченъ: 
Марі́е, гпⷭ҇жѐ всѣ́хъ, всѧ́кими мѧ̀ порабоще́на  согрѣше́нїи, ны́нѣ свободѝ: сама́ бо свободи́телѧ  родила̀ є҆сѝ всѣ́хъ, рабо́ты на́съ и҆зба́вльшаго  грѣхо́вныѧ, бжⷭ҇твеннымъ манове́нїемъ. 
Свѣти́ленъ. Подо́бенъ: Со оу҆ченикѝ: 
Достодо́лжнѡ воспое́мъ бг҃озва́ннꙋю а҆́ннꙋ: бцⷣꙋ  бо та̀ дв҃ꙋ марі́ю ро́ждши па́че наде́жды, сро́дница по  пло́ти хрⷭ҇та̀ и҆зба́вителѧ на́шегѡ ꙗ҆ви́сѧ, сїю̀  бг҃олѣ́пнѡ прїе́мшагѡ дне́сь въ вы́шнихъ, ѡ҆ на́съ  молѧ́щꙋюсѧ и҆ ѡ҆ оу҆мире́нїи мі́ра. 
Два́жды. 
Сла́ва, и҆ ны́нѣ, Подо́бенъ: Нб҃о ѕвѣзда́ми: 
Нб҃о ро́ждши, а҆́нно, но́вое, марі́ю, є҆́же  возсїѧ̀ сла́вы (с. 461) сл҃нце: дне́сь ѿ землѝ къ  нбⷭ҇нымъ прехо́диши, хрⷭ҇тꙋ̀ сра́дꙋющисѧ, пресла́внаѧ. 
На хвали́техъ стїхи̑ры на д҃, гла́съ а҃. Подо́бенъ:  Нбⷭ҇ныхъ чинѡ́въ: 
Па́мѧть соверша́юще честнꙋ́ю, ꙳ тебѐ  воспѣва́емъ, хрⷭ҇тѐ, ꙳ пресла́внѡ а҆́ннꙋ ѿ жи́зни  привре́менныѧ, ꙳ къ непрестаю́щей сла́вѣ, преста́вльшаго  ны́нѣ, ꙳ ꙗ҆́кѡ ма́терь сꙋ́щꙋю, безъ сѣ́мене ро́ждшїѧ  тѧ̀ па́че є҆стества̀, ꙳ бцⷣы и҆ приснодв҃ы мт҃ре. 
Два́жды. 
Па́мѧть свѧтꙋ́ю соверша́юще пра̑ѻтецъ  хрⷭ҇то́выхъ, ꙳ і҆ѡакі́ма и҆ а҆́нны, ꙳ честны́хъ и҆  непоро́чныхъ, ꙳ прославлѧ́емъ непреста́ннѡ и҆зба́вителѧ,  ꙳ и҆ ще́драго гдⷭ҇а, ꙳ си́хъ преста́вльшаго ꙳ къ жи́зни  нестарѣ́емѣй и҆ нетлѣ́ннѣй. 
Къ невеще́ствєннымъ ликѡ́мъ, и҆ пра́ведныхъ  селе́нїємъ, ꙳ и҆дѣ́же а҆́гг҃льстїи чи́ни, ꙳ и҆дѣ́же  ст҃ы́хъ собо́ръ, ꙳ ра́дость пра́зднꙋющихъ соверша́етсѧ: ꙳  и҆ ны́нѣ дꙋ́хи пра́ведныхъ і҆ѡакі́ма и҆ а҆́нны вселѝ, ꙳  и҆̀хже благоче́стнѡ восхвалѧ́юще оу҆блажи́мъ. 
Сла́ва, и҆ ны́нѣ, гла́съ в҃: 
Прїиди́те, любодѣ́вственнїи всѝ и҆ чистоты̀  рачи́телїе, прїиди́те, пра́зднꙋемъ а҆́ннино честно́е  оу҆спе́нїе: и҆́бо та̀ породѝ па́че є҆стества̀  и҆сто́чника жи́зни, марі́ю бг҃оѻтрокови́цꙋ, и҆зъ неѧ́же  роди́сѧ и҆зба́витель, просвѣща́ѧй и҆ ѡ҆свѧща́ѧй дꙋ́шы  на́шѧ. 
Славосло́вїе вели́кое. И҆ ѿпꙋ́стъ. 
На лїтꙋргі́и, бл҃жє́нна, пѣ́снь г҃ и҆ ѕ҃.  Прокі́менъ, гла́съ д҃: Ди́венъ бг҃ъ во ст҃ы́хъ свои́хъ,  бг҃ъ і҆и҃левъ. Сті́хъ: Въ цр҃квахъ благослови́те  бг҃а, гдⷭ҇а ѿ и҆стѡ́чникъ і҆и҃левыхъ. А҆пⷭ҇лъ къ  гала́тѡмъ, зача́ло с҃ї. А҆ллилꙋ́їа, гла́съ а҃:  Спасе́нїе пра́вєднымъ ѿ гдⷭ҇а, и҆ защи́титель и҆̀мъ  є҆́сть во вре́мѧ ско́рби. Є҆ѵⷢ҇лїе лꙋкѝ, зача́ло  л҃ѕ. Прича́стенъ: Ра́дꙋйтесѧ: (с. 462) 
Слꙋ́жба прпⷣбнагѡ ѻ҆тца̀ на́шегѡ мака́рїа  желтово́дскагѡ, оу҆́нжескагѡ чꙋдотво́рца. 
Ве́черъ, Блаже́нъ мꙋ́жъ: На Гдⷭ҇и, воззва́хъ,  стїхи̑ры, гла́съ в҃. 
Подо́бенъ: Кі́ими похва́льными: 
Гдⷭ҇и, да́ждь мѝ ѧ҆зы́къ свѣтлогла́сенъ,  оу҆го́ждшагѡ тебѣ̀ пребл҃же́ннагѡ ѻ҆тца̀ па́мѧть  вѣ̑рнымъ лю́демъ твои̑мъ возвѣсти́ти, ꙗ҆́коже речѐ  пѣснопи́сецъ дв҃дъ: честна̀ предъ гдⷭ҇емъ сме́рть  прпⷣбныхъ є҆гѡ̀. ѻ҆́ч҃е бг҃омꙋ́дре, пресвѣ́тлый  свѣти́льниче мака́рїе, мнѡ́га оу҆́бѡ воздаѧ̑нїѧ ѿ  бг҃а прїѧ́лъ є҆сѝ, твои́ми чꙋдесы̀ ѡ҆зарѧ́ѧ на́съ,  пога̑ныѧ посрами́лъ є҆сѝ, моли́твами же твои́ми  бѣсѡ́вскаѧ кова̑рства всѧ̀ потреби́лъ є҆сѝ, молѝ  хрⷭ҇та̀ бг҃а, спастѝ и҆ просвѣти́ти дꙋ́шы на́шѧ. 
Гла́съ прⷪ҇ро́ка твоегѡ̀, гдⷭ҇и, и҆спо́лнити  хотѧ̀, рече́ бо бг҃оѻте́цъ дв҃дъ, поѧ̀ и҆ молѧ́сѧ не  престаѧ̀ де́нь и҆ но́щь: оу҆дали́хсѧ бѣ́гаѧ, и҆  водвори́хсѧ въ пꙋсты́ню, ча́ѧхъ бг҃а спаса́ющаго мѧ̀.  а҆́ще бы пꙋсты́нѧ оу҆ха́ла стрꙋѧ́ми сле́зъ твои́хъ, се́  бы, ꙗ҆́кѡ громогла́снаѧ трꙋба̀, не бы̀ почи́ла вопи́ти  трꙋдополо́жныхъ пѡ́двигъ твои́хъ: а҆́гг҃лы возвесели́лъ  є҆сѝ, и҆ человѣ́ки оу҆диви́лъ є҆сѝ, ѻ҆́ч҃е  мака́рїе, прпⷣбне и҆ приснопа́мѧтне, молѝ хрⷭ҇та̀ бг҃а,  спасти́сѧ дꙋша́мъ на́шымъ. 
Бг҃оно́се ѻ҆́ч҃е мака́рїе, ты̀ ѿ младе́нства  жесто́кимъ и҆ приско́рбнымъ пꙋте́мъ ше́ствовалъ є҆сѝ,  добродѣ́тельми же твои́ми, ꙗ҆́кѡ плодови́тъ вїногра́дъ  на высотꙋ̀ возше́лъ є҆сѝ, любо́вїю влⷣцѣ твоемꙋ̀  неле́стнѡ послѣ́довавъ. сегѡ̀ (с. 463) ра́ди нбⷭ҇ный  граждани́нъ бы́лъ є҆сѝ, и҆ та́мѡ на́мъ оу҆ хрⷭ҇та̀  бг҃а покро́въ и҆спросѝ ѿ бѣсо́вскихъ и҆скꙋше́нїй:  є҆го́же молѝ, дарова́ти дꙋша́мъ на́шымъ ми́ръ и҆ ве́лїю  ми́лость. 
Сла́ва, гла́съ д҃: 
Ра́дꙋйсѧ, всебл҃же́ннаѧ главо̀, и҆́же ѿ млады́хъ  ногте́й крѣ́постїю оу҆ма̀ бг҃а вседержи́телѧ  оу҆твержда́емь, дꙋхо́внꙋю пи́щꙋ хрⷭ҇та̀ па́че всѣ́хъ  возлюби́лъ є҆сѝ, земны̑ѧ красоты̑ и҆ пи̑щи и҆ поко́й  ѿню́дъ возненави́дѣлъ є҆сѝ: тогѡ̀ ра́ди нбⷭ҇нымъ  си́ламъ собесѣ́дникъ ꙗ҆ви́лсѧ є҆сѝ, прпⷣбне. съ  ни́миже хрⷭ҇та̀ бг҃а молѝ непреста́ннѡ ѡ҆ всѣ́хъ на́съ,  вѣ́рнѡ чтꙋ́щихъ па́мѧть твою̀. 
И҆ ны́нѣ, бг҃оро́диченъ: И҆́же тебє̀ ра́ди: 
Вхо́дъ. Прокі́менъ днѐ. Чтє́нїѧ г҃, пи́саны сегѡ̀  мѣ́сѧца въ є҃ де́нь, а҆ѳана́сїю а҆ѳѡ́нскомꙋ. 
На стїхо́внѣ стїхи̑ры, гла́съ є҃: 
Є҆гда̀ въ честно́е оу҆спе́нїе твоѐ, гра́дъ и҆  сꙋ́щыѧ вє́си всѧ̑, ꙗ҆́кѡ ѿ ѳѷмїа́ма цр҃ко́внагѡ  напо́лнишасѧ благово́нїѧ, тогда̀ позна́ша лю́дїе твоѐ  прпⷣбное преставле́нїе, и҆ стеко́шасѧ всѝ: лꙋча́ми бо  чꙋде́съ всѣ́хъ ѡ҆зари́лъ є҆сѝ. тѣ́мъ и҆ ны́нѣ  хрⷭ҇та̀ бг҃а молѝ, спасти́сѧ дꙋша́мъ на́шымъ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Дне́сь правовѣ́рнїи лю́дїе стеко́шасѧ въ честно́е  оу҆спе́нїе твоѐ, тогда̀ ѡ҆брѣ́тше ꙗ҆́кѡ безцѣ́нное  сокро́вище некра́домое, лице́ же твоѐ па́че со́лнечнагѡ  свѣ́та сїѧ́ющее, всю́дꙋ благово́нїѧ и҆спо́лни. сꙋ́щымъ  же хромы̑мъ хожде́нїе, и҆ слѣпы̑мъ зрѣ́нїе дарова́лъ  є҆сѝ. молѝ хрⷭ҇та̀ бг҃а, пода́ти ѿпꙋще́нїе  согрѣше́нїємъ на́шымъ, пресла́внѡ соверша́ющымъ па́мѧть  твою̀. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Тѣ́ло и҆ оу҆́мъ ѡ҆чи́стивъ, себѐ при́снѡ  ст҃а́гѡ дх҃а жили́ще содѣ́лалъ є҆сѝ и҆ ны́нѣ ꙗ҆́кѡ  свѣти́ло сїѧ́еши, и҆ ѿ (с. 464) многоцѣле́бнагѡ  гро́ба твоегѡ̀ непреста́ннѡ чꙋдеса̀ и҆злива́еши:  правовѣ́рныхъ же люде́й неизглаго́ланною ра́достїю  возвесели́лъ є҆сѝ. молѝ хрⷭ҇та̀ бг҃а, спасти́сѧ  дꙋша́мъ на́шымъ. 
Сла́ва, гла́съ є҃: 
Вострꙋ́бимъ дꙋхо́вными пѣ́сньми, во ѱалмѣ́хъ  и҆ пѣ́нїихъ, стеце́мсѧ въ цр҃ковь бж҃їю, и҆ оу҆слы́шимъ  застꙋ́пника гра́дꙋ на́шемꙋ га́личꙋ: є҆го́же моли́твами  свои́ми соблюда́етъ всегда̀ ѿ наше́ствїѧ сопроти́вныхъ.  тѣ́мже є҆мꙋ̀ всѝ та́кѡ рце́мъ: ѻ҆́ч҃е мака́рїе  приснопа́мѧтне, предварѝ и҆ и҆зба́ви на́съ ѿ  и҆скꙋше́нїй всѧ́ческихъ, любо́вїю молѧ́щихъ тѧ̀, ꙗ҆́кѡ  те́пла предста́телѧ ко сп҃сꙋ всѣ́хъ бг҃ꙋ, за лю́ди  твоѧ̑, да спасе́тъ дꙋ́шы на́шѧ. 
И҆ ны́нѣ, бг҃оро́диченъ: Хра́мъ и҆ две́рь є҆сѝ: 
Та́же, Ны́нѣ ѿпꙋща́еши: 
Тропа́рь, гла́съ є҃. 
Дне́сь гра́дъ тво́й га́личь тобо́ю хва́литсѧ, въ  концѣ́хъ бо є҆гѡ̀ пресвѣ́тлѡ ꙗ҆́кѡ ве́лїе со́лнце  возсїѧ́лъ є҆сѝ, и҆ чꙋдесы̀ твои́ми, прпⷣбне мака́рїе  всѧ̑ ѡ҆зари́лъ є҆сѝ. и҆ ны́нѣ моли́сѧ гдⷭ҇еви,  и҆зба́витисѧ дꙋша́мъ на́шымъ ѿ пре́лести вра́жїѧ, и҆  спасти́сѧ гра́дꙋ твоемꙋ̀ ѿ пога́нскагѡ наи́тїѧ. 
Сла́ва, и҆ ны́нѣ, бг҃оро́диченъ по гла́сꙋ. 
На оу҆́трени, на Бг҃ъ гдⷭ҇ь, тропа́рь то́йже. 
По а҃-й стїхоло́гїи сѣда́ленъ, гла́съ д҃.  Подо́бенъ: Ско́рѡ предварѝ: 
Зва́нїю гдⷭ҇а твоегѡ̀ послѣ́довалъ є҆сѝ, мі́ръ  ѡ҆ста́вивъ, и҆ всѧ̑ ꙗ҆̀же въ мі́рѣ красова̑нїѧ,  преблаже́нне мака́рїе, претерпѣ́лъ є҆сѝ оу҆се́рднѡ  пꙋсты́нное ѡ҆ѕлобле́нїе, полки́ же бѣсѡ́вскїѧ ѿри́нꙋлъ  є҆сѝ мꙋ́жески. тѣ́мже па́мѧть твою̀ при́снѡ  восхвалѧ́емъ пѣ́сньми вѣ́рнѡ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ (с. 465) и҆стлѣ́вшее во страсте́хъ земноро́дныхъ  ме́ртвенное сꙋщество̀, и҆ воздви́гла є҆сѝ всѧ̑ ѿ  сме́рти къ животꙋ̀ нетлѣ́нїѧ. тѣ́мже тѧ̀ по до́лгꙋ  блажи́мъ всѝ, дв҃о препросла́вленнаѧ, ꙗ҆́коже прорекла̀  є҆сѝ. 
По в҃-й стїхоло́гїи сѣда́ленъ, гла́съ є҃. Поⷣ:  Собезнача́льное сло́во: 
По́стника гдⷭ҇нѧ пѣ́сньми почти́мъ, ꙗ҆́кѡ  оу҆мертви́вша всѧ̑ прило́ги страсте́й воздержа́нїемъ  тве́рдымъ, и҆ крѣ́пкимъ терпѣ́нїемъ вои́стиннꙋ, и҆  посрами́вша ѕѣлѡ̀ сопроти́внагѡ всю̀ горды́ню, и҆ ны́нѣ  молѧ́щасѧ гдⷭ҇еви поми́ловатисѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сно чꙋ́до зача́тїѧ, и҆ несказа́ненъ  ѻ҆́бразъ ржⷭ҇тва̀, въ тебѣ̀ позна́сѧ, приснодв҃о  чⷭ҇таѧ: оу҆жаса́етъ мо́й оу҆́мъ, и҆ оу҆дивлѧ́етъ  помышле́нїе. сла́ва твоѧ̀, бцⷣе, во всѣ́хъ простре́сѧ  ко спасе́нїю дꙋша́мъ на́шымъ. 
По полѷеле́и сѣда́ленъ, гла́съ а҃. Подо́бенъ:  Гро́бъ тво́й, сп҃се: 
Погре́блъ є҆сѝ страсте́й всѐ воста́нїе  оу҆мерщвле́нїемъ пло́ти, свѧще́нный ѻ҆́ч҃е: жи́знь  безконе́чнꙋю по сме́рти прїѧ́лъ є҆сѝ. тѣ́мже дне́сь  хрⷭ҇то́ва цр҃ковь пра́зднꙋетъ твою̀ досточꙋ́днꙋю па́мѧть,  прпⷣбныхъ оу҆краше́нїе. 
Два́жды. 
Сла́ва, и҆ ны́нѣ, бг҃оро́диченъ: 
Наста́ви на́съ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ преблага́го  прогнѣ́вавшыѧ гдⷭ҇а, неискꙋсобра́чнаѧ благослове́ннаѧ  марі́е, прибѣ́жище ѿча́ѧнныхъ человѣ́кѡвъ, бж҃їе  жили́ще. 
Степє́нна, а҃-й а҆нтїфѡ́нъ д҃-гѡ гла́са.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ,  ꙗ҆̀же воздаде́ ми; Всѧ́кое дыха́нїе: Є҆ѵⷢ҇лїе  матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  (с. 466) и҆справле́нїй твои́хъ. тѣ́мъ на небесѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ  погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ безъ поро́ка поревнова́лъ є҆сѝ,  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Колесни̑цы фараѡ́новы и҆ си́лꙋ є҆гѡ̀ вве́рже въ  мо́ре крѣ́пкїй во бране́хъ: воспое́мъ пѣ́снь но́вꙋю,  ꙗ҆́кѡ просла́висѧ. 
Ве́сь ѡ҆свѧще́нъ бы́въ благода́тїю хрⷭ҇то́вою,  мака́рїе прпⷣбне, вои́стиннꙋ ꙗ҆́кѡ и҆збра́нъ сосꙋ́дъ  бг҃ови показа́лсѧ є҆сѝ, и҆ жили́ще че́стно ст҃а́гѡ  дх҃а. 
Ѿ ю҆́ности бг҃а возлюби́лъ є҆сѝ, прпⷣбне  мака́рїе, и҆ томꙋ̀ ѿ всеѧ̀ дꙋшѝ порабо́талъ є҆сѝ,  пребл҃же́нне. и҆ ны́нѣ помина́й на́съ, пресвѣ́тлѡ  соверша́ющихъ па́мѧть твою̀. 
Ѿ страсте́й дꙋшетлѣ́нныхъ мі́ра сегѡ̀  и҆збѣ́глъ є҆сѝ, прпⷣбне, и҆ въ пꙋсты́ню всели́лсѧ  є҆сѝ глꙋбо́кꙋю. ны́нѣ же оу҆́бѡ ра́дꙋетсѧ дꙋ́хъ тво́й  въ небе́сныхъ ѻ҆би́телехъ. 
Бг҃оро́диченъ: 
Ѡ҆ тебѣ̀ ра́дꙋетсѧ всѧ́кое созда́нїе бж҃їе, мт҃и  бг҃а вы́шнѧгѡ, є҆го́же понесла̀ є҆сѝ, носѧ́щаго  всѧ́чєскаѧ. и҆ мы̀ чтꙋ́ще тѧ̀ вои́стиннꙋ, ꙗ҆́кѡ бцⷣꙋ  въ пѣ́снехъ велича́емъ. 
Пѣ́снь г҃. І҆рмо́съ: 
Оу҆твержда́ѧй гро́мъ, и҆ созида́ѧй дꙋ́хъ,  оу҆твердѝ менѐ, гдⷭ҇и, да тѧ̀ пою̀ и҆́стиннѡ, и҆  творю̀ во́лю твою̀, ꙗ҆́кѡ нѣ́сть свѧ́тъ, ꙗ҆́кѡ ты̀,  бж҃е на́шъ. 
Оу҆ха́етъ твоѧ̀ ра́ка бога́тнѡ, и҆ дае́тъ  незави́стнѡ всѣ̑мъ и҆сцѣле́нїе: дꙋ́шы же ѿ  бѣсо́вскихъ навѣ̑тъ и҆збавлѧ́еши моли́твами твои́ми,  прпⷣбне. 
Ѿгна́лъ є҆сѝ, прпⷣбне, ѿ люде́й твои́хъ  бѣсѡ́вскаѧ ѡ҆ѕлоблє́нїѧ, и҆ грѧдꙋ́щаѧ и҆́хъ  ѡ҆полчє́нїѧ, ꙗ҆̀же на на́съ, (с. 467) мо́лимъ тѧ̀  оу҆кроти́ти, ꙗ҆́кѡ да при́снѡ соверша́емъ па́мѧть  твою̀. 
Оу҆твердѝ се́рдце моѐ, свѣ́тлѡ воспѣва́ти  па́мѧть твою̀, ѻ҆́ч҃е всеблаже́нне мака́рїе: поще́нїемъ  бо и҆ бдѣ́нїемъ ꙗ҆́кѡ а҆́гг҃лъ показа́лсѧ є҆сѝ, въ  моли́твахъ воспѣва́ѧ бг҃а, подаю́щаго на́мъ тобо́ю  всѣ̑мъ и҆сцѣле́нїе. 
Бг҃оро́диченъ: 
Всепѣ́таѧ мт҃и бж҃їѧ, ро́ждшаѧ на́мъ жизнода́вца,  и҆ сп҃са всѣ́хъ бг҃а: того̀ оу҆́бѡ, гпⷭ҇жѐ, молѝ  бо́дренною твое́ю моли́твою, да спасе́тъ дꙋ́шы на́шѧ. 
Сѣда́ленъ, гла́съ г҃: 
Молѧ̀ прилѣ́жнѡ гдⷭ҇а, и҆ тогѡ̀ ра́ди свы́ше  ве́лїе дерзнове́нїе прїѧ́лъ є҆сѝ, ꙗ҆́коже и҆  и҆новѣ́рнїи чꙋдесє́мъ твои̑мъ дивлѧ́хꙋсѧ, вои́стиннꙋ  прехва́льне мака́рїе: и҆́хъ бо а҆га́рѧнское безбо́жное  шата́нїе посрами́лъ є҆сѝ, и҆ моли́твами твои́ми до  конца̀ и҆̀хъ ѡ҆слѣпи́лъ є҆сѝ, гра́дъ же и҆ всѧ̑ сꙋ́щыѧ  лю́ди въ не́мъ неврежде́нны соблю́лъ є҆сѝ. и҆ ны́нѣ,  прпⷣбне, хрⷭ҇та̀ бг҃а молѝ, ми́лостива бы́ти на́мъ  дне́сь и҆ во вѣ́ки. 
Сла́ва, и҆ ны́нѣ, бг҃оро́диченъ: 
Оу҆страши́сѧ всѧ́кое земноро́дное слы́шанїе, ѿ  нѣ́дръ ѻ҆ч҃ескихъ въ дв҃и́чꙋ оу҆тро́бꙋ всели́вшасѧ  слы́шаще, є҆го́же оу҆́бѡ прⷪ҇ро́цы провозвѣсти́ша и҆зъ  тебє̀ воплоще́нна бы́ти сн҃а бж҃їѧ, мт҃и дв҃о  всепѣ́таѧ: є҆го́же молѝ, спастѝ ста́до твоѐ, бцⷣе. 
Пѣ́снь д҃. І҆рмо́съ: 
Оу҆слы́шахъ, бж҃е, слꙋ́хъ тво́й, и҆ оу҆боѧ́хсѧ:  разꙋмѣ́хъ дѣла̀ твоѧ̑, и҆ оу҆жасо́хсѧ, гдⷭ҇и: ꙗ҆́кѡ  твоегѡ̀ хвале́нїѧ и҆спо́лнь землѧ̀. 
Сѐ оу҆дали́лсѧ є҆сѝ бѣ́гаѧ мі́ра, и҆ сꙋ́щихъ  въ не́мъ, и҆ прилѣпи́лсѧ є҆сѝ гдⷭ҇еви твоемꙋ̀, влⷣцѣ  и҆ бг҃ꙋ всѣ́хъ. є҆мꙋ́же при́снѡ поѧ̀ благоꙋгоди́лъ  є҆сѝ, мꙋ́дре мака́рїе. 
Оу҆диви́шасѧ а҆́гг҃льстїи ли́цы твоемꙋ̀  трꙋдолю́бїю, (с. 468) блаже́нне, и҆ мы̀ вѣ́рнїи при́снѡ  тѧ̀ сла́вимъ, ꙗ҆́кѡ да моли́твами твои́ми и҆зба́вимсѧ  бꙋ́дꙋщагѡ ѡ҆сꙋжде́нїѧ. 
Оу҆краша́етсѧ дне́сь вѣ́рныхъ собо́ръ,  торжествꙋ́ѧ, преподо́бне, въ па́мѧть твою̀: пога́ныхъ же  сѡ́нмища оу҆жаса́ютсѧ, ви́дѧще тѧ̀ крѣ́пка застꙋ́пника  гра́дꙋ твоемꙋ̀ и҆ живꙋ́щымъ въ не́мъ. 
Бг҃оро́диченъ: 
И҆сцѣлѝ, дв҃о, болѣ̑зни серде́цъ на́шихъ, тебе́  бо и҆́мамы помо́щницꙋ, и҆ хода́таицꙋ къ сн҃ꙋ твоемꙋ̀ и҆  бг҃ꙋ на́шемꙋ. є҆го́же родила̀ є҆сѝ сп҃са и҆ врача̀  всѣ́хъ, и҆сточи́вшаго спасе́нїе дꙋша́мъ на́шымъ. 
Пѣ́снь є҃. І҆рмо́съ: 
Возсїѧ́й мѝ, гдⷭ҇и, свѣ́тъ повелѣ́нїй твои́хъ,  ꙗ҆́кѡ къ тебѣ̀ дꙋ́хъ мо́й оу҆́тренюетъ и҆ пое́тъ тѧ̀:  ты́ бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀  ми́ра. 
Въ пꙋсты́ни ꙗ҆́снѡ возсїѧ́лъ є҆сѝ,  бг҃одохнове́нне мака́рїе, носѧ̀ на оу҆стѣ́хъ твои́хъ  непреста̑нныѧ моли̑твы, тѣ́мъ мра̑чныѧ собла́зны, и҆  бѣсѡ́вскїѧ полкѝ до конца̀ потреби́лъ є҆сѝ. 
Возгремѣ̀ и҆лїа̀ на колесни́цѣ, ты́ же, свѧ́те,  воспѣва́лъ є҆сѝ бг҃одохнове́ннꙋю пѣ́снь въ пꙋсты́ни,  со а҆́гг҃лы всѧ́ческихъ влⷣкꙋ оу҆молѧ́ѧ, є҆́же  оу҆лꙋчи́ти го́рнее пребыва́нїе. 
Водвори́лсѧ є҆сѝ, бл҃же́нне, въ нбⷭ҇ныѧ  ѻ҆би́тєли, и҆ со а҆́гг҃лы, прпⷣбне, ликꙋ́еши въ  го́рнихъ селе́нїихъ, и҆ та́мѡ вседержи́телѧ вы́нꙋ зри́ши  бг҃а, є҆го́же непреста́ннѡ молѝ ѡ҆ всѣ́хъ на́съ. 
Бг҃оро́диченъ: 
Вы́шша є҆стества̀ бг҃а пло́тїю породила̀ є҆сѝ,  дв҃о, ꙗ҆́коже са́мъ восхотѣ̀. тѣ́мъ вѣ́рнїи мо́лимъ  тѧ̀ и҆зба́витисѧ на́мъ ржⷭ҇тво́мъ твои́мъ вѣ́чнагѡ  мꙋче́нїѧ. 
Пѣ́снь ѕ҃. І҆рмо́съ: 
Бꙋ́рѧ мѧ̀ помышле́нїй пости́гши, во глꙋбинꙋ̀  низвлачи́тъ мѧ̀ безмѣ́рныхъ грѣхѡ́въ: но ты̀,  оу҆пра́вителю бл҃гі́й, предвари́въ оу҆пра́ви, ꙗ҆́кѡ  прⷪ҇ро́ка, и҆ спаси́ мѧ. (с. 469) 
Безпло́тныхъ житїѐ подража́лъ є҆сѝ, прпⷣбне,  ꙗ҆́кѡ а҆́гг҃лъ непоро́чнѡ на землѝ пожи́въ,  воздержа́нїемъ плотскі̑ѧ стра̑сти оу҆мертви́лъ є҆сѝ,  ѻ҆́ч҃е мака́рїе, сла́вꙋ же мі́ра сегѡ̀ возненави́дѣлъ  є҆сѝ, бг҃омꙋ́дре. 
Бжⷭ҇твенный гла́съ внѧ́лъ є҆сѝ себѣ̀,  премꙋ́дре, тѣ́мъ и҆ въ пꙋсты́ню водвори́лсѧ є҆сѝ,  послꙋша́нїемъ любе́знѡ носѧ̀ кре́стъ є҆гѡ̀. и҆ сегѡ̀  ра́ди потща́лсѧ є҆сѝ чи́ста себѐ сохрани́ти до конца̀,  прпⷣбне. 
Бжⷭ҇твеннымъ манове́нїемъ тебѣ̀ ѕвѣ́рїе ди́вїи  въ пꙋсты́ни покори́шасѧ: стра̑сти бо тебѣ̀ плотскі̑ѧ  всѧ̑ оу҆мири́шасѧ. сегѡ̀ ра́ди и҆ бѣсѡ́вскаѧ льщє́нїѧ  посрами́лъ є҆сѝ. 
Бг҃оро́диченъ: 
Бжⷭ҇твенное селе́нїе ты̀ є҆сѝ, пречⷭ҇таѧ бцⷣе:  ѿ твоеѧ́ бо оу҆тро́бы произы́де сло́во ѻ҆́ч҃ее, и҆  бы́сть бг҃ъ чл҃вѣ́къ, ꙗ҆́кѡ да за неизрече́нное  милосе́рдїе спасе́тъ человѣ́ческїй ро́дъ. 
Конда́къ, гла́съ в҃: 
Вторы́й мѡѷсе́й ꙗ҆ви́лсѧ є҆сѝ, прпⷣбне:  ѻ҆́нъ бо жезло́мъ мо́ре раздѣлѝ, ты́ же стра̑сти  ꙗ҆́кѡ а҆мали́ка побѣди́лъ є҆сѝ, и҆ непрохо́днꙋю  пꙋсты́ню немѧте́жнымъ оу҆мо́мъ проше́лъ є҆сѝ, въ  не́йже моли́твами твои́ми ве́лїе чꙋ́до сотвори́лъ є҆сѝ,  гла̑дныѧ лю́ди до и҆зѻби́лїѧ прекорми́лъ є҆сѝ. и҆  ны́нѣ моли́сѧ гдⷭ҇еви, пода́ти всѣ̑мъ печа̑льнымъ  оу҆тѣше́нїе, мака́рїе ѻ҆́ч҃е приснопа́мѧтне, и҆́же  га́личестѣй странѣ̀, и҆ все́й рѡссі́йстѣй землѝ  похвала̀ и҆ оу҆твержде́нїе. 
І҆́косъ: 
Ꙗ҆́кѡ свѣтоза́рнаѧ лꙋча̀ вселе́ннѣй свѣ́тъ  возвѣща́ѧ, дне́сь ты̀, всемꙋ́дре ѻ҆́ч҃е мака́рїе,  ѡ҆зари́лъ є҆сѝ га́лическꙋю странꙋ̀ и҆ всю̀ зе́млю  рѡссі́йскꙋю чꙋдесы̀ твои́ми, и҆́миже тѧ̀ хрⷭ҇то́съ бг҃ъ  ѡ҆богатѝ. тѣ́мъ и҆ вопїе́мъ тѝ: ра́дꙋйсѧ, пребога́те  ѻ҆́ч҃е мака́рїе: ра́дꙋйсѧ, є҆́же всѣ́хъ  по́стничествꙋющихъ всечестно́е сосло́вїе: ра́дꙋйсѧ,  ꙗ҆́кѡ ли́кꙋ ст҃ы́хъ (с. 470) всемꙋ́дрое сочета́нїе  показа́лсѧ є҆сѝ: ра́дꙋйсѧ, прпⷣбныхъ всѣ́хъ  оу҆добре́нїе, и҆ ѻ҆тцє́въ похвало̀: ра́дꙋйсѧ,  крестоно́сное послѣ́дованїе, по гла́сꙋ гдⷭ҇а твоегѡ̀:  ра́дꙋйсѧ, и҆́же оу҆ хрⷭ҇та̀ вѣ́рномꙋ во́инствꙋ на́шемꙋ  на сопроти̑вныѧ побѣ̑ды и҆спроша́еши: ра́дꙋйсѧ, ꙗ҆́кѡ  гра́дъ на́шъ ѿ ва́рварскагѡ наи́тїѧ невреди́мь  сохранѧ́еши: ра́дꙋйсѧ, ꙗ҆́кѡ пꙋсты́ннымъ селе́нїемъ  свѣтоли́ченъ вѣне́цъ себѣ̀ спле́лъ є҆сѝ: ра́дꙋйсѧ,  ꙗ҆́кѡ нбⷭ҇нагѡ жи́тельства смиреномꙋ́дрїѧ ра́ди твоегѡ̀  дости́гнꙋти сподо́билсѧ є҆сѝ: ра́дꙋйсѧ, ꙗ҆́кѡ оу҆  престо́ла вседержи́телѧ бг҃а со а҆́гг҃лы ликꙋ́еши:  ра́дꙋйсѧ, ꙗ҆́кѡ оу҆се́рднѡ тогѡ̀ за вѣ̑рныѧ рабы̑  мо́лиши: ра́дꙋйсѧ, мака́рїе приснопа́мѧтне, и҆́же  га́личестѣй странѣ̀ и҆ все́й рѡссі́йской землѝ  вели́каѧ похвала̀ и҆ оу҆твержде́нїе. 
Пѣ́снь з҃. І҆рмо́съ: 
Гл҃го́лавый на горѣ̀ съ мѡѷсе́омъ, и҆ ѻ҆́бразъ  дѣ́вства ꙗ҆вле́й въ кꙋпинѣ̀: бл҃гослове́нъ є҆сѝ,  бж҃е ѻ҆тє́цъ на́шихъ. 
Гла́сомъ любе́знымъ трⷪ҇цꙋ воспѣва́ѧ, и҆ ꙗ҆́кѡ  бг҃одохнове́ненъ ѻ҆рга́нъ ꙗ҆ви́лсѧ є҆сѝ, мака́рїе  прпⷣбне, и҆́же велегла́снѡ всѣ̑мъ зовы́й: бл҃гослове́нъ  бг҃ъ ѻ҆тє́цъ на́шихъ. 
Пꙋсты̑ннаѧ вита̑нїѧ бога́тнѡ полꙋчи́въ, свѧ́те  мака́рїе, ю҆́же прехожда́лъ є҆сѝ непреста́нною  моли́твою, и҆ та́мѡ полꙋчи́въ дꙋхо́внꙋю пи́щꙋ, зовы́й:  бл҃гослове́нъ бг҃ъ ѻ҆тє́цъ на́шихъ. 
Гл҃го́лъ гдⷭ҇ень и҆сполнѧ́ѧ, за́пѡвѣди бг҃а  твоегѡ̀ ѿ ю҆́ности сохрани́лъ є҆сѝ, ѻ҆́ч҃е мака́рїе,  и҆ тогѡ̀ бл҃года́тїю возмо́глъ є҆сѝ пога́ныхъ собѡ́рища  твои́ми чꙋдесы̀ оу҆диви́ти. сегѡ̀ ра́ди зове́мъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Глаго́лъ дѣви́чь і҆ѡ́сифъ тѧ̀ наречѐ, ꙗ҆́кѡ  пра́во є҆́сть: оу҆тро́бꙋ же не дв҃и́чꙋ, но нбⷭ҇ный  крꙋ́гъ, и҆ земнꙋ́ю (с. 471) широтꙋ̀. во твое́й бо  оу҆тро́бѣ ѻ҆́ч҃ее сло́во бы́сть, бл҃гослове́нъ бг҃ъ  ѻ҆тє́цъ на́шихъ. 
Пѣ́снь и҃. І҆рмо́съ: 
Землѧ̀, и҆ всѧ̑ ꙗ҆̀же на не́й, мо́ре и҆ всѝ  и҆сто́чницы, небеса̀ небе́съ, свѣ́тъ и҆ тма̀, мра́зъ и҆  зно́й, сы́нове человѣ́честїи, свѧще́нницы благослови́те  гдⷭ҇а, и҆ превозноси́те є҆го̀ во вѣ́ки. 
Земна̑ѧ всѧ̑ ѡ҆ста́вивъ, пи́щꙋ же и҆ сла́вꙋ мі́ра  сегѡ̀ ꙗ҆́кѡ пра́хъ вмѣни́лъ є҆сѝ, и҆ є҆ди́наго бг҃а  возжелѣ́лъ є҆сѝ, ѻ҆́ч҃е. є҆го́же молѝ, пла́мень  страсте́й оу҆гаси́ти на на́съ, пою́щихъ и҆  превозносѧ́щихъ є҆го̀ во вѣ́ки. 
Зе́млю ѿ младе́нства слеза́ми твои́ми, ꙗ҆́кѡ  тꙋ́чами напои́лъ є҆сѝ, бл҃же́нне. по́ты же и҆ по́двиги  трꙋдѡ́въ твои́хъ кто̀ и҆сповѣ́сть; и҆́хже ра́ди вѣнча́  тѧ хрⷭ҇то́съ въ црⷭ҇твїи свое́мъ: є҆го́же пое́мъ, и҆  превозно́симъ во вѣ́ки. 
Землѧ̀ ꙗ҆́кѡ плодови́та ꙗ҆ви́лсѧ є҆сѝ, ѻ҆́ч҃е  мака́рїе: и҆зне́слъ бо є҆сѝ бг҃осажде́нный пло́дъ,  вѣ́рныхъ напитава́ющъ сердца̀ бра́шномъ живоно́снымъ  є҆ѵⷢ҇льскагѡ оу҆че́нїѧ хрⷭ҇то́выхъ оу҆сте́нъ: є҆го́же  пое́мъ и҆ превозно́симъ во вѣ́ки. 
Бг҃оро́диченъ: 
Землѐ ст҃а́ѧ и҆ непоро́чнаѧ дв҃о, и҆зъ тебє́ бо  напослѣ́докъ прозѧбѐ хрⷭ҇то́съ бг҃ъ, ꙗ҆́коже клѧ́лсѧ  є҆́сть а҆враа́мꙋ рабꙋ̀ своемꙋ̀, є҆́же оу҆мно́жити  сѣ́мѧ є҆гѡ̀, и҆ тобо́ю спастѝ сѣдѧ́щыѧ во тмѣ̀.  спасѝ, влⷣчце, всѣ́хъ пою́щихъ тѧ̀, и҆ превозносѧ́щихъ  гдⷭ҇а во вѣ́ки. 
Пѣ́снь ѳ҃. І҆рмо́съ: 
Ꙗ҆́кѡ сотворѝ мнѣ̀ вели̑чїѧ си́льный, и҆ свѧ́то  и҆́мѧ є҆гѡ̀, и҆ ми́лость є҆гѡ̀ въ ро́дъ и҆ ро́дъ  боѧ́щымсѧ є҆гѡ̀. 
Ꙗ҆́кѡ те́пла застꙋ́пника стѧжа́хомъ тѧ̀ въ  бране́хъ, ѻ҆́ч҃е мака́рїе: плѣнє́нныѧ бо моли́твами  твои́ми свобожда́еши, и҆ невѣ̑рнаѧ сѡ́нмища  посрамлѧ́еши. 
Ꙗ҆́кѡ со́лнце свѣтоно́сное чꙋдесы̀ сїѧ́еши,  мака́рїе, и҆ (с. 472) равноа́гг҃льнѡ на землѝ пожи́лъ  є҆сѝ, бг҃омꙋ́дре: бжⷭ҇твеннѣй же сла́вѣ со а҆́гг҃лы  предстоѧ́ти сподо́билсѧ є҆сѝ. 
Прекра́сенъ до́мъ ст҃а́гѡ дх҃а ꙗ҆ви́лсѧ є҆сѝ,  и҆ цр҃ѧ̀ всѣ́хъ хрⷭ҇та̀ бг҃а ѿ всеѧ̀ дꙋшѝ возлюби́лъ  є҆сѝ: є҆гѡ́же ра́ди въ чꙋдесѣ́хъ прославлѧ́ешисѧ,  досточꙋ́дне ѻ҆́ч҃е мака́рїе прпⷣбне. 
Бг҃оро́диченъ: 
Всѧ̀ тва́рь воспѣва́етъ тѧ̀, бцⷣе, и҆ нбⷭ҇нїи  чи́нове тебѐ велича́ютъ непреста́ннѡ: бг҃а бо и҆ цр҃ѧ̀  всѣ́хъ родила̀ є҆сѝ, дв҃о чⷭ҇таѧ. є҆го́же молѝ, всѧ̀  гра́ды и҆ страны̑ вѣ̑рныѧ соблюстѝ ѿ навѣ́та  вра́жїѧ. 
Свѣти́ленъ: 
Влⷣчню престо́лꙋ ны́нѣ съ прпⷣбными ли̑ки  предстоѧ̀, бг҃омꙋ́дре, моли́тисѧ не преста́й, дарова́ти  побѣ̑ды во́инствꙋ на́шемꙋ на сопроти̑вныѧ всѧ̑, и҆  междоꙋсѡ́бныѧ бра̑ни оу҆кроти́ти, и҆ ми́ръ мі́рови  оу҆стро́ити, ѻ҆́ч҃е мака́рїе, и҆ спастѝ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Ѿ нерꙋкотворе́нныхъ пеле́нъ нбⷭ҇ныхъ ѻ҆́блакъ,  въ смирє́нныѧ пелєны̀ тлѣ̑нныѧ ѡ҆блече́сѧ сло́во  ѻ҆́ч҃ее, и҆зъ дв҃ы неизрече́ннѡ безъ сѣ́мене роди́всѧ:  ю҆́же чⷭ҇тꙋю мт҃рь пресла́внꙋю бцⷣꙋ непреста́ннѡ пое́мъ,  и҆ славосло́вимъ во вѣ́ки. 
На хвали́техъ поста́вимъ стїхѡ́въ, д҃. Гла́съ и҃: 
Ѻ҆́ч҃е бг҃омꙋ́дре мака́рїе, въ мѣ́рꙋ похвалы̀  прпⷣбныхъ дости́глъ є҆сѝ: смиренномꙋ́дрїѧ же ра́ди  де́мѡнѡвъ вы̑и сокрꙋши́лъ є҆сѝ: сле́зными же потѡ́ки и҆  по́тными трꙋды̑ ва́рварѡвъ ро́ги сломи́лъ є҆сѝ. хрⷭ҇тꙋ̀  прилѣ́жнѡ моли́сѧ, прпⷣбне, соверше́ннѣ и҆спроси́ти  ѻ҆те́чествꙋ побѣ̑ды на сопроти̑вныѧ. 
Два́жды. 
Прпⷣбне ѻ҆́ч҃е мака́рїе, нача́льниче  мона́шествꙋющихъ, є҆гда̀ оу҆́бѡ бы́вшꙋ гнѣ́вꙋ бж҃їю на  лю́ди, тогда̀ ва́рвары (с. 473) ѻ҆би́тель твоеѧ̀ па́ствы  плѣни́ша, и҆ ча̑да твоѧ̑ мечи̑, ꙗ҆́кѡ кла́сы пожа́ша:  моли́твами же и҆ моле́нїемъ твои́мъ, къ невече́рнемꙋ  свѣ́тꙋ и҆̀хъ посла́лъ є҆сѝ, и҆дѣ́же ѿ влⷣки  всѣ́хъ бг҃а достѡ́йныѧ вѣнцы̀ прїѧ́ша: є҆го́же  прилѣ́жнѡ молѝ, дарова́ти на́мъ ве́лїю ми́лость. 
Въ вы́шнихъ вѣ̑чнаѧ взыска́лъ є҆сѝ, дѡ́льнаѧ же  всѧ̑ ꙗ҆́кѡ мимошє́дшаѧ вмѣни́лъ є҆сѝ, и҆ та́кѡ  и҆зѧ́щенъ моли́твенникъ показа́лсѧ є҆сѝ. є҆гда́ же  оу҆́бѡ ѿ шата́нїѧ безбо́жныхъ ва̑рваръ, непрохо́дными  пꙋсты́нѧми ше́ствовалъ є҆сѝ, тогда̀ моли́твами твои́ми  до и҆зѻби́лїѧ бра́шно лю́демъ твои̑мъ и҆спроси́лъ  є҆сѝ. и҆ ны́нѣ на́мъ па́че дꙋхо́внꙋю пи́щꙋ ѿ хрⷭ҇та̀  и҆спросѝ, ѻ҆́ч҃е мака́рїе прпⷣбне, ꙗ҆́кѡ да любо́вїю  въ па́мѧть твою̀ соше́дшесѧ, тебѐ почита́емъ. 
Сла́ва, гла́съ ѕ҃: 
Ѱало́мски пѣ́сньми дне́сь почти́мъ прпⷣбнаго  съ весе́лїемъ ѡ҆ гдⷭ҇ѣ, и҆ па́ки рце́мъ: ра́дꙋйсѧ,  блаже́нства тезоимени́те мака́рїе, ра́йскагѡ ра́дованїѧ  напо́лнивыйсѧ, и҆ ѿ хрⷭ҇та̀ бг҃а нетлѣ́нный вѣне́цъ  прїѧ́лъ є҆сѝ, и҆ ꙗ҆́кѡ свѣти́льникъ пресвѣ́тлый,  дꙋ́шꙋ твою̀ просвѣти́лъ є҆сѝ. и҆ ны́нѣ та́кѡ  пѣ́сньми всѝ возопїе́мъ: ра́дꙋйсѧ, прпⷣбне ѻ҆́ч҃е  на́шъ. 
И҆ ны́нѣ, бг҃оро́диченъ: 
Славосло́вїе вели́кое. И҆ ѿпꙋ́стъ. На лїтꙋргі́и  слꙋ́жба прпⷣбническаѧ. 


(с. 474) 
Мѣ́сѧца тогѡ́же въ к҃ѕ-й де́нь. 
Ст҃а́гѡ свѧщенномꙋ́ченика є҆рмола́а, и҆ и҆̀же съ  ни́мъ. 
Стїхи̑ры гла́съ и҃. Подо́бенъ: Ѽ пресла́внагѡ  чꙋдесѐ! 
Мꙋ́чениче страда́льче є҆рмола́е, ꙳ стра́ха ра́ди  и҆ногда̀ ꙳ беззако́нныхъ кры́ѧсѧ, ꙳ ꙗ҆влѧ́еши ра́дꙋѧсѧ  сокрове́нное та́инство, ꙳ страстоте́рпцꙋ пантелеи́монꙋ, ꙳  благоче́стїѧ и҆ ра́зꙋма: ꙳ и҆ ꙗ҆влѧ́ѧсѧ оу҆мира́еши ꙳  оу҆се́рднѡ за хрⷭ҇та̀, ꙳ за бла́гость страда́ти  и҆зво́лившаго. 
Мꙋ́чениче страда́льче є҆рмола́е, ꙳ свѧще́ннꙋю  жи́знь ꙳ свѧще́ннѡ возжелѣ́лъ є҆сѝ ꙳ ст҃и́тель бы́въ  і҆и҃са вседержи́телѧ, ꙳ и҆ нечи́стыѧ тмы̀ спа́слъ є҆сѝ,  ꙳ честны́ми словесы̀ твои́ми, лю́ди благода́тїю. ꙳ и҆  преше́лъ є҆сѝ къ премі̑рнымъ, ꙳ страда́льческою кро́вїю  ѡ҆мы́всѧ, ꙳ бг҃облаже́нне. 
Є҆рмі́ппа же и҆ є҆рмола́а, ꙳ и҆ є҆рмокра́та  вѣ́рнѡ, ꙳ гдⷭ҇ни мꙋ́ченики ꙳ чꙋ́днѡ страда́вшыѧ, ꙳ и҆  лꙋка́ваго оу҆би́вшыѧ, ꙳ и҆ ѡ҆мы́вшесѧ ба́нею, ꙳  никогда́же вторы́ми скве́рнами ѡ҆сквернѧ́емыѧ, ꙳  восхва́лимъ свѧщенносло́вѧще: ꙳ и҆ тѣ́хъ па́мѧть  пра́зднꙋимъ торжествꙋ́юще. 
Сла́ва, и҆ ны́нѣ, бг҃оро́диченъ: 
Спаси́ мѧ, влⷣчце пречⷭ҇таѧ, ꙳ ꙗ҆́же сп҃са  хрⷭ҇та̀ неизрече́ннѡ ро́ждшаѧ: ꙳ тѧ́ бо є҆ди́нꙋ стѧжа́хъ  предста́тельницꙋ, ꙳ и҆ неѡбори́мꙋю стѣ́нꙋ, ꙳ и҆ покро́въ  и҆ ра́дованїе, ꙳ и҆ дꙋшѝ моеѧ̀ бжⷭ҇твенное  оу҆тѣше́нїе. ꙳ ты̀ оу҆́бѡ мѧ̀ и҆зба́ви неꙋсыпа́ющагѡ  че́рвїѧ, ꙳ и҆ ѻ҆гнѧ̀ вѣ́чнꙋющагѡ, ꙳ мт҃и хрⷭ҇та̀ бг҃а. 
Крⷭ҇тобг҃оро́диченъ: 
Тѧ̀ ви́дѧщи пригвожда́ема на крⷭ҇тѣ̀, і҆и҃се, ꙳  и҆ стрⷭ҇ти (с. 475) прїе́млюща во́лею, ꙳ дв҃а и҆ мт҃и  твоѧ̀, влⷣко, ꙳ оу҆вы̀ мнѣ̀, вопїѧ́ше, ꙳ ча́до  сла́дкое, ꙳ ра̑ны непра́веднѡ ка́кѡ терпи́ши, ꙳ врачꙋ̀,  и҆сцѣли́вый человѣ́ческое неможе́нїе, ꙳ и҆ ѿ тлѝ  всѣ́хъ и҆зба́вивый ꙳ милосе́рдїемъ твои́мъ; 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ:  и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ  моли́твами спасѝ дꙋ́шы на́шѧ. 
Канѡ́нъ, є҆гѡ́же краегране́сїе: Пѣ́снми почита́ю  є҆рмола́а трꙋды̀. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
І҆ѡ́сифъ. 
Пѣ́сньми свѣтоно́снꙋю и҆ прехва́льнꙋю, и҆  всесла́внꙋю восхва́лимъ па́мѧть є҆рмола́а, хрⷭ҇та̀  велича́юще. 
Вели́ка твоѧ̀ сла́ва бы́сть, є҆рмола́е  всехва́льне: и҆́бо вели́кагѡ бг҃а ꙗ҆ви́лсѧ є҆сѝ  оу҆го́дникъ превели́къ. 
Зако́ннѡ проше́дъ, сла́вне, по́двигъ, попра́лъ  є҆сѝ беззако́ннꙋющихъ на́глость, всесла́вный мꙋ́чениче  є҆рмола́е. 
Бг҃оро́диченъ: 
Ми́лостива мѝ, дв҃о, хрⷭ҇та̀ сотворѝ,  всенепоро́чнаѧ, въ де́нь сꙋда̀ стра́шнагѡ ѡ҆сꙋжде́нїѧ  и҆з̾има́ющи. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Си́лою оу҆крѣплѧ́емь вседѣ́телѧ, мꙋ́дре,  дꙋхо́вною, си́льнагѡ, мꙋ́чениче, въ ѕло́бѣ крѣ́пость  низложи́лъ є҆сѝ. 
Зна́емь бы́лъ є҆сѝ вседержи́телю, свѧ́те,  всезна́емы сло́вомъ твои́мъ бжⷭ҇твеннымъ въ не́мъ  содѣ́лавъ. (с. 476) 
Позна̀, поꙋча́емь ѿ твоегѡ̀, мꙋ́дре, дꙋ́ха  творца̀, пантелеи́монъ, и҆ зако́ннѡ пострада̀. 
Бг҃оро́диченъ: 
И҆зба́ви мѧ̀, всенепоро́чнаѧ, грѣхѡ́въ лю́тыѧ  бꙋ́ри, и҆ по́мыслѡвъ находѧ́щихъ неща́днѡ се́рдцꙋ моемꙋ̀. 
Сѣда́ленъ, гла́съ и҃. Подо́бенъ: Премꙋ́дрости: 
Свѧще́ннѡ житїѐ твоѐ соверши́въ, свѧще́нникъ  показа́лсѧ є҆сѝ и҆зба́вителѧ, просвѣща́ѧ вѣ́рою къ  тебѣ̀ пристꙋпа́ющыѧ всегда̀, и҆ при кончи́нѣ,  блаже́нне, бжⷭ҇твеннѣй ѡ҆блиста́лъ є҆сѝ мꙋче́нїѧ  сїѧ́нїемъ, и҆ мі́ръ ѡ҆зари́лъ є҆сѝ. тѣ́мже  свѣтоно́снꙋю и҆ свѧтꙋ́ю твою̀ па́мѧть соверша́юще,  пое́мъ тѧ̀, и҆ вѣ́рнѡ оу҆блажа́емъ, страстоте́рпче  є҆рмола́е: молѝ хрⷭ҇та̀ бг҃а, грѣхѡ́въ ѡ҆ставле́нїе  пода́ти чтꙋ́щымъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ, досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти покланѧ́ющымсѧ вѣ́рою прест҃о́мꙋ ржⷭ҇твꙋ̀  твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твенныѧ стра̑сти твоѧ̑.  (с. 477) 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Шє́ствїѧ твоѧ̑, дх҃омъ бжⷭ҇твеннымъ и҆дꙋ́ще,  запѧ́ша шє́ствїѧ лꙋка́вагѡ, и҆ пꙋ́ть пра́въ мнѡ́гимъ  ꙗ҆ви́шасѧ. 
Свѧще́нникъ свѧще́ненъ, мꙋ́ченикъ и҆́стиненъ бы́лъ  є҆сѝ, достосла́вне є҆рмола́е: сегѡ̀ ра́ди тѧ̀ всѝ  восхвалѧ́емъ. 
Тве́рдымъ оу҆мо́мъ беззако́ннꙋющемꙋ  сопроти́вльсѧ, мꙋче́нїѧ вѣне́цъ прїѧ́лъ є҆сѝ, мꙋ́жески  пострада́въ, свѧще́нне. 
Бг҃оро́диченъ: 
Ꙗ҆́коже прⷭ҇то́лъ ѻ҆гнеѻбра́зенъ, но́сиши  влⷣкꙋ, бг҃облагода́тнаѧ: є҆го́же молѝ спасти́ мѧ,  грѣхо́вною волно́ю ѡ҆бꙋрева́ема. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
И҆́же въ нощѝ ле́стнѣй ѡ҆держи̑мыѧ къ свѣ́тꙋ  наста́вилъ є҆сѝ, и҆ мздꙋ̀ прїѧ́лъ є҆сѝ, є҆́же  сконча́тисѧ кро́вїю. 
Хрⷭ҇то́вы ѻ҆рꙋ́жницы, є҆рмі́ппъ же и҆  бжⷭ҇твенный є҆рмола́й, вкꙋ́пѣ съ є҆рмокра́томъ,  свѧщенносло́вїи да просла́вѧтсѧ. 
За честнꙋ́ю трⷪ҇цꙋ трїѐ вкꙋ́пѣ пострада́вше  мꙋ́чєницы, со тма́ми а҆́гг҃лъ ны́нѣ на нб҃сѣ́хъ  веселѧ́тсѧ. 
Бг҃оро́диченъ: 
Тѧ̀ предста́тельницꙋ всѝ, прибѣ́жище, и҆  тве́рдое застꙋпле́нїе и҆мꙋ́ще, дв҃о, и҆збавлѧ́емсѧ тобо́ю  всѧ́кїѧ печа́ли. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ  і҆ѡ́на: ѿ тлѝ, бж҃е, возведи́ мѧ. 
Є҆рмола́й, до́блїй ѻ҆рꙋ́жникъ, є҆рмокра́тъ и҆  є҆рмі́ппъ вкꙋ́пѣ, є҆ди́нъ тве́рдъ показа́ша пра́въ,  є҆ди́наго бг҃а надъ (с. 478) всѣ́ми проповѣ́давше, и҆  оу҆ме́рше за хрⷭ҇та̀, нбⷭ҇ныѧ вѣнцы̀ прїѧ́ша. 
Кропле́нїи и҆злїѧ́нныхъ крове́й себѣ̀  ѡ҆червлени́вше багрѧни́цꙋ страда́льцы, и҆ свѣ́тлѡ  ѡ҆дѣ́ѧвшесѧ, цр҃ю̀ вѣкѡ́въ предстоѧ́тъ, молѧ́щесѧ ѡ҆  на́съ, со всѣ́ми вы́шними си́лами. 
Наꙋча́етсѧ и҆́же въ дс҃ѣ бжⷭ҇твеннѣмъ тобо́ю  пантелеи́монъ вели́кїй вѣ́рѣ пра́вѣй: и҆ пострада́въ  зако́ннѡ, мꙋче́нїѧ тебѣ̀ хода́тай бы́сть, є҆рмола́е. съ  ни́мже хрⷭ҇та̀ бг҃а ѡ҆ всѣ́хъ оу҆молѝ. 
Бг҃оро́диченъ: 
Бꙋ́рѧ мѧ̀ безмѣ́рныхъ согрѣше́нїй смꙋща́етъ, и҆  во глꙋбинꙋ̀ ѿсыла́етъ вы́нꙋ ѿча́ѧнїѧ, дв҃о: но  предвари́вши, рꙋ́кꙋ мѝ прострѝ, и҆ да́ждь мѝ къ  ти́химъ покаѧ́нїѧ приста́нищємъ дости́гнꙋти. 
Конда́къ, гла́съ д҃. Подо́бенъ: Вознесы́йсѧ: 
Ꙗ҆́кѡ ст҃и́тель благоче́стнѡ пожи́въ, и҆  свѧщенномꙋче́нїѧ вѣне́цъ прїѧ́лъ є҆сѝ: і҆́дѡльскїѧ  жє́ртвы погаси́въ, до́брый па́стырь хрⷭ҇то́ва ста́да  бы́лъ є҆сѝ, премꙋ́дре, и҆ пантелеи́монꙋ и҆́стинный  оу҆чи́тель. сегѡ̀ ра́ди почита́емъ тѧ̀ пѣ́сньми  вопїю́ще, ѿ бѣ́дъ и҆зба́ви на́съ при́снѡ моли́твами  твои́ми, є҆рмола́е ѻ҆́ч҃е на́шъ. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Просвѣти́всѧ незаходи́мымъ просвѣще́нїемъ  бжⷭ҇твеннагѡ ра́зꙋма, прпⷣбне, къ свѣ́тꙋ бг҃оразꙋ́мїѧ  мно́жество спаса́емыхъ наста́вилъ є҆сѝ, вопи́ти:  ѻ҆тє́цъ на́шихъ бж҃е, бл҃гослове́нъ є҆сѝ. 
Бра́тски смꙋ́дрствꙋюще є҆рмокра́тъ вели́кїй и҆  бжⷭ҇твенный є҆рмі́ппъ, є҆рмола́е всеблаже́нне, съ  тобо́ю мꙋче́нїѧ (с. 479) ча́шꙋ пїю́тъ, пою́ще: ѻ҆тє́цъ  на́шихъ бж҃е, бл҃гослове́нъ є҆сѝ. 
По бжⷭ҇твеннѣй трⷪ҇цѣ разжига́еми любо́вїю,  мꙋ́чєницы сла́внїи, ѻ҆́гнь безбо́жїѧ кро́вными  кропле́ньми оу҆гаси́сте, пою́ще: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Прест҃а́ѧ дв҃о, бг҃а плотоно́сна поро́ждшаѧ, ѿ  всѧ́кагѡ грѣха̀ и҆ ско́рби, вопїю́щыѧ лю́ди твоѧ̑  спаса́й: ѻ҆тє́цъ на́шихъ бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Свѧще́нный є҆рмола́й, свѧще́ннѡ просвѣща́емь, за  милосе́рдїе на́съ ра́ди ꙗ҆́кѡ ѻ҆вча́ти закла́вшемꙋсѧ,  безкро́внꙋ же́ртвꙋ принесѐ, и҆ закла́сѧ є҆гѡ̀ ра́ди  во́лею, благопрїѧ́тна же́ртва принесе́сѧ, зовы́й:  ѻ҆́троцы благослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Свѧще́нный є҆рмола́й, превели́кїй є҆рмі́ппъ, и҆  є҆рмокра́тъ, тве́рдїи а҆дама́нти, пло́ти не пощадѣ́ша,  ни и҆стꙋка̑ннымъ пожро́ша: жє́ртвы же прїѧ́тны себѐ  влⷣцѣ принесо́ша, вопїю́ще: сщ҃е́нницы воспо́йте,  лю́дїе превозноси́те во всѧ̑ вѣ́ки. 
Ѿ хрⷭ҇та̀ оу҆крѣплѧ́емь бг҃омꙋ́дрый  є҆рмола́й, сокрове́нное та́инство ѿ родѡ́въ вѣ̑рнымъ  ѿкры̀, сокровє́ннымъ ѿ стра́ха врагѡ́въ, и҆  ꙗ҆вле́нна себѐ сотво́рь ꙗ҆́вѣ за всѣ́хъ  закла́вшагосѧ бг҃а сло́ва возвѣща́етъ и҆ оу҆мира́етъ,  и҆ живе́тъ съ мꙋ́ченики во всѧ̑ вѣ́ки. 
Бг҃оро́диченъ: 
Тѧ̀ кра́снꙋю пала́тꙋ, и҆ свѣ́тлый сосꙋ́дъ всѣ́хъ  цр҃ѧ̀, прест҃а́ѧ влⷣчце, пое́мъ молѧ́щесѧ, хра́мы ны̀  покажѝ и҆зъ тебє̀ рожде́нномꙋ, и҆ ѡ҆чи́стившемꙋ всѧ́кꙋю  ѕло́бꙋ (с. 480) сопроти́внꙋю, вопїю́щыѧ непреста́ннѡ:  лю́дїе, превозноси́те хрⷭ҇та̀ во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Ста́лъ є҆сѝ проти́вꙋ врагѡ́мъ, хрⷭ҇та̀  и҆сповѣ́дꙋѧ, пресла́вне, и҆сповѣ́давшаго до́брое  и҆сповѣ́данїе предъ пїла́томъ: и҆ веде́нъ бы́въ на  заколе́нїе, зе́млю оу҆́бѡ ѡ҆свѧти́лъ є҆сѝ бжⷭ҇твенною  кро́вїю, нб҃са́ же дꙋше́ю оу҆ѧсни́лъ є҆сѝ. 
Ꙗ҆ви́шасѧ трисвѣ́тлыѧ свѣщы̀, бжⷭ҇твеннагѡ дх҃а  ѻ҆гне́мъ вжига́еми, є҆рмі́ппъ сла́вный съ  є҆рмокра́томъ и҆ є҆рмола́й, оу҆ѧсни́вше вѣ́рныхъ  дꙋ́шы бжⷭ҇твенною благода́тїю и҆ ѿгонѧ́ще ѕлоче́стїѧ  мглꙋ̀ многобо́жнꙋю. 
Оу҆сты̀ всѝ свѣ́тлѡ, и҆ ра́достною мы́слїю  воспое́мъ страстоте́рпцы хрⷭ҇то́вы, бжⷭ҇твенною сла́вою,  ꙗ҆́коже ри́зою ѡ҆дѣ́ѧны бг҃олѣ́пнѡ, и҆ ны́нѣ на  нб҃сѣ́хъ живꙋ́щыѧ, и҆ чꙋде́съ рѣ́ки и҆сточа́ющыѧ. 
Сл҃нце незаходи́мое, хрⷭ҇тѐ, є҆рмола́а  свѧще́нными мольба́ми, пантелеи́мона, и҆ є҆рмокра́та, и҆  страда́вшихъ съ ни́ми, не ѿри́ни ѿ на́съ, сло́ве,  ми́лости твоеѧ̀, но ѻ҆бы́чнѡ на́съ оу҆ще́дривъ, ѿ  ѕлы́хъ и҆зба́ви. 
Бг҃оро́диченъ: 
Пощади́ мѧ, сп҃се рожде́йсѧ, и҆ сохрани́въ  ро́ждшꙋю тѧ̀ нетлѣ́ннꙋ по ржⷭ҇твѣ̀, є҆гда̀ сѧ́деши  сꙋди́ти всѧ́чєскимъ, грѣхѝ презира́ѧ и҆ беззакѡ́нїѧ  моѧ̑, ꙗ҆́кѡ безгрѣ́шенъ, ꙗ҆́кѡ ми́лостивъ бг҃ъ и҆  чл҃вѣколю́бецъ. 


(с. 481) 
Мѣ́сѧца тогѡ́же въ к҃з-й де́нь. 
Ст҃а́гѡ великомч҃ника и҆ цѣли́телѧ пантелеи́мона. 
Стїхи̑ры на ѕ҃, гла́съ д҃. Подо́бенъ: Зва́нный  свы́ше: 
И҆́же по достоѧ́нїю ꙳ зва́нъ бы́въ пантелеи́монъ,  ꙳ є҆гда̀ чл҃вѣколю́бное ꙳ всѣ̑мъ просте́рлъ є҆сѝ  дꙋ́шъ попече́нїе, ꙳ и҆ тѣле́съ и҆сцѣле́нїе показꙋ́ѧ. ꙳  тогда̀ тезоиме́ннымъ ꙳ зва́нїемъ ѡ҆богати́лсѧ є҆сѝ, ꙳  добродѣ́тели воздаѧ́нїе, ꙳ и҆ благоче́стїѧ возме́здїе,  мч҃ниче, ѡ҆брѣ́тъ, ꙳ вѣнцено́сецъ и҆ непобѣди́мь  во́инъ ꙗ҆́вльсѧ ꙳ хрⷭ҇та̀ бг҃а на́шегѡ. ꙳ є҆го́же  молѝ, ꙳ спастѝ и҆ просвѣти́ти дꙋ́шы на́шѧ. 
И҆́же ѿ невеще́ственныхъ и҆стѡ́чникъ сп҃си́телѧ,  ꙳ бжⷭ҇твенныхъ и҆сцѣле́нїй ꙳ при́снѡ бл҃года́ть  почерпа́ѧ, и҆ бога́тнѡ и҆злива́ѧ, ꙳ и҆ подава́ѧ  пристꙋпа́ющымъ къ тебѣ̀, всеблаже́нне, ꙳ всѣ́хъ  сла́вное твоѐ и҆ всесвѧще́нное ꙳ и҆ свѣтоно́сное  торжество̀ ꙳ вѣ́рнѡ соверша́ющихъ, ꙳ бл҃года́тїю  бжⷭ҇твенною си́хъ ѡ҆зарѝ, ꙳ бг҃оподо́бнымъ пома́занъ  и҆менова́нїемъ, ꙳ ꙗ҆́вѣ и҆ бла́гостїю: ꙳ є҆́йже молѝ,  ꙳ всѣ̑мъ дарова́тисѧ пою́щымъ тѧ̀. 
Мꙋ́ками мно́гими и҆скꙋси́сѧ, ꙳ твоѧ̀ ны́нѣ  ѻ҆гнепа́льнаѧ любо́вь, ꙳ ко є҆́же сꙋ́щемꙋ жела́нїю, ꙳  мо́ремъ и҆ ѻ҆гне́мъ ꙳ зави́стнѡ бори́мь. ꙳ тѣ́мже  ѕлонача́льнаго и҆спрове́ргъ, ꙳ живоно́сное дѣ́йство  оу҆тѣ́шителѧ ꙳ ꙗ҆́вѣ прїѧ́тъ богатода́тельное. ꙳  є҆́юже и҆ жи́ва пресла́внѡ оу҆ме́ршаго, ꙳ бг҃омꙋ́дре,  показа́лъ є҆сѝ, ꙳ и҆ разли̑чнаѧ и҆сцѣлє́нїѧ ꙳  содѣ́лалъ є҆сѝ, пребл҃же́нне. (с. 482) 
И҆́ны стїхи̑ры, гла́съ в҃. Самогла́сны.  А҆нато́лїево: 
Безме́зднѡ бл҃года́ть дае́ши человѣ́кѡмъ,  пантелеи́моне мч҃ниче сла́вне, и҆ дꙋ́хи ѿго́ниши  призыва́нїемъ хрⷭ҇то́вымъ, и҆ слѣпы̑мъ ви́дѣти  да́рꙋеши, ꙗ҆́кѡ тогѡ̀ оу҆го́дникъ и҆́скреннїй. но молѝ  врачꙋ̀, всебл҃же́нне, дарова́ти мі́рꙋ ми́ръ тве́рдъ, и҆  тѧ̀ лю́бѧщымъ ве́лїю ми́лость. 
Ма́тере благочести́выѧ возжела́лъ є҆сѝ вѣ́рꙋ,  ѻ҆́ч҃ее и҆спра́вилъ є҆сѝ нече́стїе: є҆рмола́а бо  оу҆тве́рждсѧ оу҆че́нїи, си́мъ и҆ креще́нїе соверши́лъ  є҆сѝ, пантелеи́моне мꙋ́чениче сла́вне, ми́лостивагѡ  бг҃а, недꙋ́гꙋющихъ врачꙋ̀, и҆ страсте́й ѿгони́телю,  молѝ и҆зба́витисѧ ѿ напа́стей вѣ́рою творѧ́щымъ  пречестнꙋ́ю па́мѧть твою̀. 
Ѿри́нꙋлъ є҆сѝ пре́лесть ѻ҆тца̀, всесла́вне,  и҆ словеса̀ ма́тернѧ смы́сленнѡ прїе́мь, па́че зла́та  пло́дъ прине́слъ є҆сѝ, по гдⷭ҇ню гла́сꙋ: и҆ вра́чь  и҆зрѧ́денъ ꙗ҆ви́лсѧ є҆сѝ, пантелеи́моне мꙋ́чениче  сла́вне. ше́ствꙋѧ же бл҃года́ти пꙋте́мъ, ѡ҆брѣ́лъ є҆сѝ  лежа́ща ни́зꙋ младе́нца, є҆хі́дною оу҆грызе́на: и҆ къ  бг҃ꙋ моли́твꙋ сотвори́въ и҆ прилѣ́жнѡ помоли́всѧ, а҆́бїе  ѻ҆́трока воскреси́лъ є҆сѝ, и҆ ѕвѣ́рѧ растерза́лъ  є҆сѝ. тѣ́мже помина́й на́съ, вѣ́рою творѧ́щихъ твою̀  па́мѧть, ꙗ҆́кѡ да ѡ҆брѧ́щемъ ми́лость въ де́нь сꙋ́дный. 
Сла́ва, гла́съ ѕ҃: Вѷзанті́ево: 
Возсїѧ̀ дне́сь честна́ѧ па́мѧть безсре́бреника,  вѣ̑рныѧ созыва́ющи на трапе́зꙋ та́йнꙋю, и҆ къ торжествꙋ̀  пра́зднественномꙋ водѧ́щи празднолю́бныхъ составлє́нїѧ:  наста́ бо ны́нѣ на́мъ чꙋдодѣ́йственный вра́чь, недꙋ́ги  всѣ̑мъ и҆сцѣлѧ́ѧй, пантелеи́монъ тве́рдый страда́лецъ,  и҆ мо́литсѧ прилѣ́жнѡ гдⷭ҇еви, спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Всѐ ѿло́жше: 
Ѻ҆рꙋ́жїе, ꙗ҆́коже речѐ сѷмеѡ́нъ, ꙳ се́рдце  твоѐ про́йде, ꙳ пречⷭ҇таѧ влⷣчце, ꙳ є҆гда̀ оу҆зрѣ́ла  є҆сѝ и҆зъ тебє̀ (с. 483) возсїѧ́вшаго неизрече́ннымъ  сло́вомъ, ꙳ ѿ беззако́нныхъ ꙗ҆́кѡ ѡ҆сꙋжде́нна ꙳  возноси́ма на крⷭ҇тъ, ꙳ ѻ҆́цтомъ и҆ же́лчїю напаѧ́емаго,  ꙳ ре́бра же пробода́ема, и҆ рꙋ́цѣ и҆ но́зѣ  пригвожда́емы, ꙳ и҆ рыда́ющи восклица́ше, ꙳ мт҃рски  вопїю́щи: что̀ сїѐ, ча́до сладча́йшее, ꙳ но́вое  та́инство; 
На стїхо́внѣ ѻ҆ктѡ́иха. Сла́ва, гла́съ и҃.  Вѷзанті́ево: 
Ма́тернее возлюби́въ благоче́стїе, ѻ҆́тчимъ же  безбо́жїемъ возгнꙋша́всѧ, врачꙋ̀ дꙋ́шъ во́инъ бы́въ,  враче́бнѣ себѐ наказа́лъ є҆сѝ: и҆ бжⷭ҇твенною  бл҃года́тїю во ѻ҆бои́хъ благоискꙋ́сенъ, страсте́й  всегꙋби́тель, и҆ дꙋ́шъ вра́чь показа́лсѧ є҆сѝ: но  ꙗ҆́коже во страда́нїихъ тве́рдое, и҆ въ моли́твахъ  приснопребыва́тельное стѧжа́въ, пантелеи́моне мꙋ́чениче  хрⷭ҇то́въ, прилѣ́жнѡ молѝ, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Ю҆́ница нескве́рнаѧ, ꙳ ю҆нца̀ ви́дѧщи на дре́вѣ ꙳  пригвожда́ема во́лею, ꙳ рыда́ющи жа́лостнѣ, ꙳ оу҆вы̀  мнѣ̀, вопїѧ́ше, ꙳ люби́мѣйшее ча́до: ꙳ что́ ти со́нмъ  воздадѐ безблагода́рный є҆вре́йскїй, ꙳ хотѧ́ мѧ  ѡ҆безча́дствовати ꙳ ѿ тебє̀, вселюбе́зне; 
Тропа́рь, гла́съ г҃: 
Страстоте́рпче ст҃ы́й и҆ цѣле́бниче  пантелеи́моне, молѝ ми́лостиваго бг҃а, да прегрѣше́нїй  ѡ҆ставле́нїе пода́стъ дꙋша́мъ на́шымъ. 
На оу҆́трени ѻ҆́ба канѡ́на ѻ҆ктѡ́иха безъ  мꙋ́ченичнѡвъ: и҆ ст҃а́гѡ на ѕ҃. Творе́нїе Ѳеофа́ново,  є҆гѡ́же краегране́сїе: 
Пантелеи́мона всеизрѧ́днаго мꙋ́ченика пою̀. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. (с. 484) 
Пристꙋ́пль оу҆се́рднѡ ко хрⷭ҇тꙋ̀, пре́жде  сконча́нїѧ є҆́же ѡ҆ хрⷭ҇тѣ̀, мертвеца̀ пе́рвѣе  воздви́глъ є҆сѝ, ны́нѣ же мѧ̀, пребога́те,  оу҆мерщвле́на грѣхо́внымъ оу҆грызе́нїемъ, твои́ми  моли́твами, ѽ пантелеи́моне, ѡ҆животворѝ. 
Возсїѧ̀ ꙗ҆́коже ѕвѣзда̀, носѧ̀ во ю҆́ности  ста́ростный и҆ бг҃омꙋ́дрый ра́зꙋмъ: добро́тою же тѣ́ла  благолѣ́пїе дꙋшѝ стѧжа́въ, препросла́вленномꙋ сло́вꙋ  ꙗ҆ви́лсѧ є҆сѝ прекра́сенъ. 
Оу҆мертви́всѧ мі́рꙋ, и҆ во хрⷭ҇та̀, блаже́нне,  ѡ҆дѣ́ѧвсѧ ба́нею креще́нїѧ, бы́лъ є҆сѝ бг҃оно́сенъ  ѻ҆рга́нъ, и҆ прїѧ́телище дѣ́йства дх҃ꙋ, всѣ̑мъ  оу҆гожда́ѧ, всѣ́хъ оу҆врачꙋ́ѧ недꙋ́ги. 
Премꙋ́дрость сестрꙋ̀ себѣ̀ притвори́въ, и҆  прича́стникъ жи́зни ведо́мь, ѿ неѧ̀ почти́лсѧ є҆сѝ,  и҆ вѣнце́мъ дарова́нїй оу҆краси́лсѧ є҆сѝ, бжⷭ҇твенныѧ  зарѝ, блаже́нне, ѡ҆блиста́ѧ свѣ́тлостїю. 
Бг҃оро́диченъ: 
Благослове́нми, прест҃а́ѧ чⷭ҇таѧ, є҆стество̀  оу҆да́лено преслꙋша́нїемъ бы́вшее ѿ зижди́телѧ,  хрⷭ҇та̀ ро́ждши вѣнча́ла є҆сѝ, и҆ тлѣ́нїѧ свободи́ла  є҆сѝ. тѣ́мже ра́дꙋющисѧ, всѝ вѣ́рнїи тѧ̀  оу҆блажа́емъ. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ,  въ не́йже оу҆тверди́сѧ моѐ се́рдце. 
Словеса̀ дх҃а оу҆слы́шавъ, бы́лъ є҆сѝ ꙗ҆́кѡ  землѧ̀ до́браѧ и҆ благопло́днаѧ, прїе́мый сѣ́мѧ  многоцѣ́нно, и҆ роди́вый, треблаже́нне, спасе́нїе  дꙋша́мъ. 
Оу҆мертви́лъ є҆сѝ мꙋдрова́нїе ѕмїи́на  оу҆грызе́нїѧ, и҆ дꙋ́шꙋ ѡ҆живи́лъ є҆сѝ, бг҃одохнове́ннѡ  возроди́всѧ, и҆ цр҃ю̀ всѣ́хъ предстоѧ̀. 
Посрами́лъ є҆сѝ безбо́жное мꙋчи́телей  повелѣ́нїе, и҆ ко хрⷭ҇тꙋ̀ прите́клъ є҆сѝ: вмѣ́стѡ  всѣ́хъ сего̀ стѧжа́въ, и҆ бы́лъ є҆сѝ, бг҃омꙋ́дре,  вели́кїй кꙋпе́цъ. (с. 485) 
Ма́тере твоеѧ̀ благоче́стїе возлю́бль, сла́вне,  ѻ҆́ч҃ее же возненави́дѣлъ є҆сѝ безбо́жїе  многомѧте́жное, ꙗ҆́кѡ и҆мѣ́ѧ ра́зꙋмъ, лꙋ́чшее и҆збра́лъ  є҆сѝ. 
Бг҃оро́диченъ: 
Носѧ́й бжⷭ҇твеннымъ манове́нїемъ всю̀ тва́рь  гдⷭ҇ь, на рꙋкꙋ̀ но́ситсѧ твоє́ю, дв҃о. є҆го́же ны́нѣ  молѝ, и҆зба́вити ѿ бѣ́дъ пою́щыѧ тѧ̀. 
Сѣда́ленъ, гла́съ д҃: Подо́бенъ: Оу҆диви́сѧ  і҆ѡ́сифъ: 
До́блѧго страда́льца благоче́стїѧ хрⷭ҇то́ва  восхва́лимъ свѣ́тлѡ, пантелеи́мона вѣ́рнїи, ѱалмы̑ и҆  пѣ́ньми и҆ пѣ́сньми дꙋхо́вными, и҆́мже мꙋчи́тельство  неви́димагѡ врага̀ си́лою бжⷭ҇твенною попра́сѧ, и҆  недꙋ́гѡвъ и҆сцѣле́нїе бога́тнѡ ѿ гдⷭ҇а дарова́сѧ  творѧ́щымъ вѣ́рнѡ бжⷭ҇твенный и҆ честны́й пра́здникъ  є҆гѡ̀. 
Сла́ва, дрꙋгі́й, гла́съ и҆ подо́бенъ то́йже: 
Є҆рмола́а мꙋ́драгѡ, мꙋ́чениче, слове́съ  послꙋ́шалъ є҆сѝ, и҆ ѡ҆ста́вилъ є҆сѝ а҆́бїе  хꙋдо́жество земно́е, ꙗ҆́кѡ ме́рзско, ꙗ҆́кѡ некрѣ́пко,  ꙗ҆́кѡ гꙋби́тельно, и҆мѣ́ѧ хрⷭ҇то́вы стра̑сти,  оу҆чє́нїѧ жи́зни въ се́рдцы твое́мъ, неисцѣ́льнѡ  стра́ждꙋщымъ здра́вїе, пантелеи́моне, да́рꙋѧ. тѣ́мже  моли́сѧ ѡ҆ творѧ́щихъ любо́вїю па́мѧть твою̀. 
И҆ ны́нѣ, бг҃оро́диченъ: 
Треволне́нїи страстны́ми, безсо́вѣстный а҆́зъ  ѡ҆бꙋрева́емь, чⷭ҇таѧ, призыва́ю тѧ̀ те́плѣ: да не  пре́зриши менѐ ѻ҆каѧ́ннаго поги́бнꙋти, бе́зднꙋ  милосе́рдїѧ ро́ждши: ра́звѣ бо тебє̀ наде́жды не  и҆́мамъ. да не врагѡ́мъ оу҆́бѡ ѡ҆бра́дованїе и҆ смѣ́хъ,  надѣ́ѧвсѧ на тѧ̀, ꙗ҆влю́сѧ, и҆́бо мо́жеши, є҆ли́кѡ  хо́щеши, ꙗ҆́кѡ мт҃и сꙋ́щи всѣ́хъ бг҃а. 
Крⷭ҇тобг҃оро́диченъ: 
Дв҃а и҆ а҆́гница ви́дѣвши на крⷭ҇тѣ̀ безъ  сѣ́мене и҆зъ неѧ̀ а҆́гнца ро́ждшагосѧ, и҆ копїе́мъ  прободе́на, печа́ли оу҆ѧ́звена стрѣла́ми, вопїѧ́ше  болѣ́зненнѡ восклица́ющи: что̀ (с. 486) но́вое  та́инство; ка́кѡ оу҆мира́еши, и҆́же живота̀ є҆ди́нъ  гдⷭ҇ь; тѣ́мже воскреснѝ, па́дшаго воздвиза́ѧ пра́ѻтца. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Послѣ́дꙋѧ влⷣцѣ любо́вїю, расточи́лъ є҆сѝ  бога́тство ни́щымъ, себѐ ѡ҆бнажа́ѧ къ страда́нїю, є҆́же  и҆ проше́лъ є҆сѝ, вѣ̑чныѧ надє́жды прови́дѣвъ. 
Хвале́нїѧ бг҃ꙋ же́ртвꙋ прине́слъ є҆сѝ, ꙗ҆́вѣ  возгнꙋша́всѧ і҆́дѡльскихъ тре́бъ: все́ же шата́нїе  нечести́выхъ, страстоте́рпче, попра́лъ є҆сѝ. 
Снѣда́ємымъ за́вистїю, и҆ гнѣ́вомъ бори̑мымъ,  непобори́мꙋю си́лꙋ си̑мъ предста́вилъ є҆сѝ, мꙋ́чениче,  и҆ побѣди́лъ є҆сѝ ѕлочести́вое томле́нїе воѡрꙋжи́всѧ. 
И҆́же ста́рца сѷмеѡ́на рꙋка́ми держи́мый, ста́рца  тѧ̀ глагѡ́лы, пантелеи́моне, оу҆ловѝ къ бжⷭ҇твенномꙋ  разꙋмѣ́нїю, и҆ ко мно́гихъ спасе́нїю, и҆ и҆збавле́нїю. 
Бг҃оро́диченъ: 
Ю҆́ныѧ и҆ дѣ̑вы во слѣ́дъ тебє̀ потеко́ша, дв҃ꙋ  и҆ ѻ҆трокови́цꙋ тѧ̀ и҆ мт҃рь зрѧ́ще: є҆ди́на бо ѻ҆боѧ̑  во є҆ди́но собрала̀ є҆сѝ неска́заннѡ, бг҃оневѣ́сто. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й: къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо  ра́звѣ тебє̀ бг҃а не зна́ю. 
Ра́достнѡ по́двиги под̾ѧ́лъ є҆сѝ мꙋче́нїѧ,  ѡ҆гражде́нъ си́лою бжⷭ҇твенною, и҆ терпѣ́нїемъ тве́рдѡ  мꙋчє́нїѧ под̾е́млѧ, ра́дꙋѧсѧ вопїѧ́лъ є҆сѝ: и҆но́гѡ  бо ра́звѣ тебє̀ бг҃а не зна́емъ. 
Ю҆́ношеско ты̀ противле́нїе и҆мѣ́ѧ, и҆  тве́рдостїю дꙋшѝ (с. 487) возставле́нїе стѧжа́въ, всѧ́кꙋ  ꙗ҆́звꙋ до́блественнѣ претерпѣ́лъ є҆сѝ, и҆  мꙋ́жескимъ, блаже́нне, оу҆мо́мъ, благода́тїю  бжⷭ҇твеннагѡ креста̀ оу҆крѣплѧ́емь. 
Несогла́сное ѿри́нꙋ вѣща́нїе заблꙋ́ждшихъ,  небе́снымъ оу҆че́нїемъ страда́лецъ, и҆ мнѡ́гимъ  спасе́нїю пресла́внꙋ бы́сть вино́вникъ, твои́мъ  дѣ́йствомъ, хрⷭ҇тѐ, оу҆крѣплѧ́емь. 
Бг҃оро́диченъ: 
Речє́нїѧ премꙋ́дрыхъ, и҆ гада̑нїѧ всѧ̑  препросла́влєнаѧ, и҆ прⷪ҇ро́кѡвъ проречє́нїѧ, тѧ̀  проѡбража́хꙋ проѧвле́ннѡ напослѣ́докъ бы́ти бж҃їю  роди́тельницꙋ: и҆ны́ѧ бо ра́звѣ тебє̀ чⷭ҇тыѧ не  зна́емъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
І҆́дѡлы лє́стныѧ ѡ҆плева́лъ є҆сѝ, и҆  возноси́мꙋю пре́лесть оу҆праздни́лъ є҆сѝ,  чꙋдодѣ́йствꙋѧ ди̑внаѧ, и҆ творѧ̀ и҆сцѣлє́нїѧ,  бг҃омꙋ́дре. 
Вѣне́чникъ показа́лсѧ є҆сѝ, всеизрѧ́дне,  сквозѣ́ бо ѻ҆́гнь ты̀ проше́лъ є҆сѝ и҆ во́дꙋ: и҆ на  колесѝ протѧза́емь, пресла́внѡ погꙋби́лъ є҆сѝ  безꙋ̑мныѧ. 
Мꙋчи́телей сꙋровство̀ низложи́въ, неꙋдо́бь  носи̑маѧ бїє́нїѧ тѣлє́снаѧ дꙋше́вною крѣ́постїю  пострада́лъ є҆сѝ, бг҃омꙋ́дре, благода́тїю. 
Бг҃оро́диченъ: 
Содержа́й концы̀ землѝ ꙗ҆́кѡ бг҃ъ, твои́ми  рꙋка́ми, чⷭ҇таѧ, держи́тсѧ, ѡ҆писа́нїемъ тѣ́ла, и҆́же  бжⷭ҇твеннымъ зра́комъ неѡпи́санный. 
Конда́къ, гла́съ є҃: 
Подража́тель сы́й ми́лостивагѡ, и҆ и҆сцѣле́нїй  благода́ть ѿ негѡ̀ прїе́мъ, страстоте́рпче и҆ мч҃ниче  хрⷭ҇та̀ бг҃а, моли́твами твои́ми дꙋшє́вныѧ на́шѧ недꙋ́ги  и҆сцѣлѝ, ѿгонѧ̀ при́снѡ борца̀ собла́зны ѿ  вопїю́щихъ вѣ́рнѡ: спаси́ ны, гдⷭ҇и. (с. 488) 
І҆́косъ: 
Безсре́бреника па́мѧть, до́блѧгѡ страда́льца,  вѣ́рнагѡ цѣле́бника, благоче́стнѡ воспое́мъ  хрⷭ҇толю́бцы, да прїи́мемъ ми́лость, па́че же  ѡ҆скве́рнши, ꙗ҆́коже и҆ а҆́зъ своѧ̑ хра́мы: дꙋша́мъ бо  и҆ тѣ́лѡмъ возлю́бленнїи и҆сцѣлє́нїѧ подава́етъ.  потщи́мсѧ оу҆̀бо, вѣ̑рнаѧ бра́тїѧ, въ сердца́хъ на́шихъ  и҆мѣ́ти є҆гѡ̀ крѣ́пость, и҆збавлѧ́юща ѿ ле́сти  вопїю́щыѧ: спаси́ ны, гдⷭ҇и. 
Пѣ́снь з҃. І҆рмо́съ: 
Тѣ́лꙋ злато́мꙋ премꙋ̑дрыѧ дѣ́ти не послꙋжи́ша,  и҆ въ пла́мень са́ми поидо́ша, и҆ бо́ги и҆́хъ ѡ҆брꙋга́ша,  средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ:  оу҆слы́шасѧ оу҆́же оу҆́стъ ва́шихъ моли́тва. 
Зако́ннѡ стражда̀, и҆ побѣди́въ врага̀,  приста́нище благоꙋти́шно сꙋ́щымъ въ мо́ри, сла́вне,  ѡ҆бꙋрева́ємымъ бы́лъ є҆сѝ, свѣ́тъ же сꙋ́щымъ во тмѣ̀  житїѧ̀, и҆ пѣ́ти наꙋчи́лъ є҆сѝ: бл҃гослове́нъ бг҃ъ  ѻ҆тє́цъ на́шихъ. 
Блаже́нъ є҆сѝ и҆ добро̀ тебѣ̀ є҆́сть ны́нѣ,  преблаже́нне, воспрїи́мшемꙋ пребога́тнꙋю и҆ бл҃же́ннꙋю  наде́ждꙋ твою̀, оу҆гото́ваннꙋю вѣ́рою гдⷭ҇еви  зовꙋ́щымъ: бл҃гослове́нъ бг҃ъ ѻ҆тє́цъ на́шихъ. 
Ст҃ы́хъ дꙋ́шы, и҆ пра́ведныхъ ли́цы, и҆  безпло́тныхъ чи́ни а҆́гг҃льстїи прїѧ́ша, слико́вника тѧ̀,  бл҃же́нне. мече́мъ бо оу҆сѣ́ченъ бы́въ во главꙋ̀,  пое́ши ра́дꙋѧсѧ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Ѻ҆рꙋ́жїе є҆́же пре́жде дре́ва живо́тнагѡ на́съ  ѿлꙋчи́вшее, ны́нѣ ѡ҆браща́емо прїе́млетъ,  зна́менавшыѧсѧ кро́вїю, и҆зъ ре́бръ сн҃а твоегѡ̀  и҆зше́дшею, пренепоро́чнаѧ: бл҃гослове́на є҆сѝ бг҃а  пло́тїю ро́ждшаѧ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а,  по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑  вѣ́ки. (с. 489) 
Благопрїѧ́тное твоеѧ̀ хи́трости, дꙋше́вное  ѡ҆слѣпле́нїе ѻ҆́тчее и҆сцѣлѧ́етъ, подаю́щее свѣ́тъ  вѣ́рою, преблаже́нне, притека́ющымъ, и҆ ко сп҃сꙋ хрⷭ҇тꙋ̀  наставлѧ́ющи. 
За хрⷭ҇та̀ закла́нъ бы́въ, къ вѣ́чнѣй жи́зни  преминꙋ́лъ є҆сѝ, и҆ бг҃озва́ненъ ꙗ҆ви́лсѧ є҆сѝ  и҆менова́нїемъ бж҃їимъ, бг҃омꙋ́дре. тѣ́мъ почита́емъ  тѧ̀, и҆ превозно́симъ хрⷭ҇та̀ во вѣ́ки. 
Виті́йское ѿложи́въ лю́тое мꙋ́дрыхъ глꙋмле́нїе,  хрⷭ҇то́вымъ призыва́нїемъ, болѣ́зненныхъ страсте́й  корє́нїѧ посѣка́еши, и҆сцѣлѧ́ѧ превозносѧ́щыѧ хрⷭ҇та̀  во вѣ́ки. 
Бг҃оро́диченъ: 
Безсме́ртїѧ зарю̀ вѣ́мы и҆сто́чника тѧ̀, бцⷣе,  ꙗ҆́кѡ ро́ждшꙋю сло́ва безсме́ртнагѡ ѻ҆ц҃а̀, всѣ́хъ  сме́рти и҆збавлѧ́ющаго, превозносѧ́щихъ є҆го̀ во вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Преста́вилсѧ є҆сѝ ра́дꙋѧсѧ къ жела́нїю  коне́чномꙋ, и҆дѣ́же все́льсѧ, преблаже́нне, блаже́нный  коне́цъ прїѧ́ти вои́стиннꙋ сподо́билсѧ є҆сѝ, сы́й со  влⷣкою твои́мъ во вѣ́ки безконє́чныѧ. 
Жела́нїе полꙋчи́лъ є҆сѝ, и҆ любвѐ твоеѧ̀  и҆сполне́нїе, ка́плющей є҆щѐ те́плѣй кро́ви, за  хрⷭ҇та̀ и҆злїѧ́вшейсѧ: ѿ негѡ́же ра́дꙋѧсѧ прїѧ́лъ  є҆сѝ вѣнцы̀ по́двигѡвъ твои́хъ. 
Львѡ́въ оу҆ста̀, и҆ ѕвѣре́й зїѧ̑нїѧ, ꙗ҆́коже  данїи́лъ дре́вле ты̀ ѡ҆бꙋзда́лъ є҆сѝ: вѣ́сть бо  стыдѣ́тисѧ, мꙋ́чениче, добродѣ́тели и҆ безслове́сное  є҆стество̀. тѣ́мже тѧ̀, пресла́вне, соше́дшесѧ  оу҆блажа́емъ. 
Бога́тнꙋю бла́гость тебѣ̀ хрⷭ҇то́съ да́рꙋетъ,  сокро́вище и҆сцѣле́нїй на́мъ да́рꙋѧ, и҆ всеми́лостива  и҆зволе́нїемъ, тѧ̀ (с. 490) пода́въ всѧ́комꙋ скорбѧ́щемꙋ  и҆ приста́нище ти́хое, и҆ предста́телѧ и҆ защи́тителѧ. 
Бг҃оро́диченъ: 
Ꙗ҆́кѡ рꙋно̀, всенепоро́чнаѧ, до́ждь нбⷭ҇ный во  оу҆тро́бѣ заче́нши на́мъ родила̀ є҆сѝ, тишинꙋ̀  даю́щаго, ꙗ҆́кѡ бг҃а того̀ пою́щымъ, и҆ тѧ̀ всепѣ́тꙋю  бцⷣꙋ проповѣ́дающымъ. 
Свѣти́ленъ. Подо́бенъ: Оу҆ченикѡ́мъ: 
Ми́лостивнꙋю твою̀ дꙋ́шꙋ прови́дѣ бг҃ъ,  пантелеи́мона тѧ̀ проповѣ́да: безсре́бреннѡ бо  тре́бꙋющымъ и҆сцѣле́нїе и҆сточа́еши, свѧ́те, мꙋчи́телей  свирѣ́пство терпѣ́пїемъ твои́мъ побѣди́вый. 
Бг҃оро́диченъ: 
Бцⷣꙋ пѣ́сньми немо́лчными благоче́стнѡ пое́мъ,  вопїю́ще: ра́дꙋйсѧ, горо̀ ст҃а́ѧ: ра́дꙋйсѧ, престо́ле  ѻ҆гнено́сный всѣ́хъ цр҃ѧ̀: ра́дꙋйсѧ, похвало̀  а҆́гг҃лѡвъ, и҆ ст҃ы́хъ сла́во. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Дѣ́ло промышле́нїѧ вы́шнѧгѡ, є҆́же на тебѣ̀  бы́вшее, ꙳ свѣ́тлѡ показа́сѧ: ꙳ тѣлє́сныѧ бо стра̑сти  цѣли́ти ꙗ҆́вственнѡ, пантелеи́моне, наꙋча́емь, ꙳ дꙋ́шъ  ѡ҆брѣ́лсѧ є҆сѝ вра́чь и҆зрѧ́денъ, ꙳ сло́вомъ  благода́ти оу҆врачꙋ́ѧ всѧ̑, ꙳ и҆ мра́чныѧ ле́сти  и҆збавлѧ́ѧ, ꙳ къ тебѣ̀ притека́ющыѧ. 
Ми́лости бж҃їи подо́бѧсѧ, ꙳ пантелеи́монъ ꙗ҆́вѣ  и҆менова́сѧ, ꙳ сꙋгꙋ́бо прїе́мъ и҆́мѧ, и҆ подо́бное ве́щи.  ꙳ ꙗ҆́кѡ сострада́теленъ бо ми́лꙋеши всѣ́хъ, ꙳ сꙋгꙋ́бо  подаѧ̀ си̑мъ и҆сцѣле́нїе, ꙳ пита́ѧ и҆ цѣлѧ̀ ꙳ и҆ къ  ра́зꙋмꙋ, сла́вне, наставлѧ́ѧ бжⷭ҇твенномꙋ, ꙳ и҆  пресвѣ́тломꙋ хрⷭ҇то́вꙋ, пребога́те. 
Добро́тою, бг҃омꙋ́дре, тѣле́сною ꙳ дꙋше́внꙋю  добро́тꙋ благодꙋ́шнѡ премѣни́лъ є҆сѝ, ꙳ и҆ оу҆́мное  благолѣ́пїе ꙳ плотско́ю красото́ю, ꙳ и҆ зрѧ́щыѧ,  мч҃ниче, оу҆диви́лъ є҆сѝ, ꙳ зна́меньми сїѧ́ѧ и҆  чꙋдесы̀, ꙳ цвѣ́томъ ю҆́ности ꙳ состарѣ́вшихсѧ ра́зꙋмъ  прїе́мъ, ꙳ вѣ́рою же и҆ благода́тїю просвѣща́емь. 
Гла́съ є҃. Самогла́сенъ. Ге́рманово: 
Всесвѣ́тлаѧ мч҃ника па́мѧть сїѧ́етъ ꙗ҆́кѡ  со́лнце (с. 491) концє́мъ, и҆ непреста́ннѡ подава́етъ  вѣ̑рнымъ и҆сцѣлє́нїѧ, недꙋ́ги ѿгонѧ́ющи, и҆ стра̑сти  и҆сцѣлѧ́ющи: мо́литсѧ бо при́снѡ пантелеи́монъ хрⷭ҇тꙋ̀,  дарова́ти дꙋша́мъ на́шымъ ве́лїю ми́лость. 
Сла́ва, гла́съ д҃. Вѷзанті́ево: 
Дне́сь просїѧ̀ страстоно́сца па́мѧть, прїиди́те  вѣ́рнїи, дꙋхо́внѡ возвесели́мсѧ, и҆ пѣ́сньми сего̀  вѣнча́емъ: и҆́бо неви́димаго врага̀ си́лою крⷭ҇тною  мꙋ́жески побѣди́лъ є҆́сть, и҆ мꙋчи́телей безмѣ́рныхъ  мꙋ́къ не оу҆боѧ́всѧ, зако́ннѡ по́честь прїѧ́тъ вы́шнѧгѡ  зва́нїѧ: и҆ ны́нѣ со а҆́гг҃лы вѣ́чнѡ почива́етъ. но, ѽ  мꙋ́чениче хрⷭ҇то́въ пантелеи́моне, врачꙋ̀ недꙋ́гꙋющихъ и҆  приста́нище ѡ҆бꙋрева́емыхъ, не преста́й молѧ́сѧ  ми́лостивомꙋ бг҃ꙋ, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ви́дѧщи  пречⷭ҇таѧ, и҆ ре́бра и҆скопова́ема копїе́мъ, ꙳ пла́чꙋщи  вопїѧ́ше: что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀,  вселюбе́знѣйшїй; ꙳ оу҆дивлѧ́юсѧ бл҃гоꙋтро́бне, ꙳  твоемꙋ̀ во́льномꙋ распѧ́тїю. 
На стїхо́внѣ ѻ҆ктѡ́иха, и҆ стїхи́ра ст҃а́гѡ,  гла́съ а҃. 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Вѷзанті́ево: 
По́двигомъ до́брымъ подвиза́лсѧ є҆сѝ, и҆  тече́нїе сконча́лъ є҆сѝ мꙋче́нїѧ твоегѡ̀, мꙋ́чениче  пантелеи́моне: тѣ́мже въ вы́шнихъ со а҆́гг҃лы ликꙋ́еши,  досто́йнѡ болѣ́зней твои́хъ прїе́мъ вы́шнее црⷭ҇тво. но  молѝ, врачꙋ̀ всеблаже́нне, дарова́ти на́мъ ве́лїю  ми́лость. 
Сла́ва, гла́съ є҃. Вѷзанті́ево: 
Прїиди́те мꙋчениколю́бцы, є҆диномꙋ́дреннѡ всѝ  (с. 492) восхва́лимъ страстоте́рпца хрⷭ҇то́ва, по  благоче́стїи до́брѣ подви́гшасѧ, и҆ по́честїю побѣ́дною  ѡ҆дѣ́ѧвшасѧ, свѣти́льника вселе́нныѧ, и҆ присносїѧ́ющꙋю  ѕвѣздꙋ̀ цр҃кве. тѣ́мже и҆ къ немꙋ̀ вопїю́ще рце́мъ:  пантелеи́моне, мꙋ́чениче сла́вне, бꙋ́ди на́мъ дꙋша́мъ же  и҆ тѣ́лѡмъ спасе́нїе, и҆ покро́въ недви́жимь, молѧ́сѧ ко  гдⷭ҇ꙋ ѡ҆ на́съ непреста́ннѡ, во є҆́же спастѝ на́съ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Поⷣ: Ра́дꙋйсѧ: 
А҆́гнца своего̀ а҆́гница и҆ногда̀ зрѧ́щи, къ  заколе́нїю тща́щасѧ, оу҆се́рднѡ послѣ́доваше, сїѧ̑  вопїю́щи є҆мꙋ̀: ка́мѡ и҆́деши, ча́до моѐ сладча́йшее,  хрⷭ҇тѐ; чесѡ̀ ра́ди ско́рое тече́нїе сїѐ,  долготерпѣли́ве, тече́ши нелѣ́ностнѡ; і҆и҃се  возжелѣ́ннѣйшїй безгрѣ́шне, многоми́лостиве гдⷭ҇и,  да́ждь мѝ сло́во рабѣ̀ твое́й: сн҃е мо́й  вселюбе́знѣйшїй, не пре́зри, ще́дре, молча̀, тѧ̀  стра́ннѡ ро́ждшꙋю, бж҃е всеще́дре, да́рꙋѧй мі́рови ве́лїю  ми́лость. 
На лїтꙋргі́и, бл҃жє́нна ѻ҆ктѡ́иха на д҃: И҆  ст҃а́гѡ пѣ́снь г҃: на д҃. Прокі́менъ, гла́съ д҃:  Ди́венъ бг҃ъ во ст҃ы́хъ свои́хъ, бг҃ъ і҆и҃левъ.  Сті́хъ: Въ цр҃квахъ благослови́те бг҃а: А҆пⷭ҇лъ къ  тїмоѳе́ю, зача́ло сч҃в. А҆ллилꙋ́їа, гла́съ в҃:  Пра́ведникъ ꙗ҆́кѡ фі́нїѯъ процвѣте́тъ, ꙗ҆́кѡ  ке́дръ, и҆́же въ лїва́нѣ, оу҆мно́житсѧ. Є҆ѵⷢ҇лїе  і҆ѡа́нна, зача́ло н҃в: Прича́стенъ: Въ па́мѧть  вѣ́чнꙋю: 


(с. 493) 
Мѣ́сѧца тогѡ́же въ к҃и-й де́нь. 
Ст҃ы́хъ а҆пⷭ҇лъ и҆ дїа́конѡвъ, про́хѡра, нїканѡ́ра,  ті́мѡна и҆ парме́на. 
Въ то́йже де́нь пра́зднꙋемъ ꙗ҆вле́нїе і҆кѡ́ны  смоле́нскїѧ, прест҃ы́ѧ влⷣчцы на́шеѧ бцⷣы  ѻ҆дїги́трїи. 
Слꙋ́жба є҆́й пи́сана по се́й слꙋ́жбѣ. 
И҆ свѧти́телѧ пїтѷрі́ма, є҆пⷭ҇кпа тамбо́вскагѡ. 
Слꙋ́жба сїѧ̀ пи́сана въ приложе́нїи. 
Стїхи̑ры а҆пⷭ҇лѡвъ, гла́съ а҃: Подо́бенъ: Нбⷭ҇ныхъ  чинѡ́въ: 
И҆збра́нїемъ бж҃їимъ ꙳ предпочто́стесѧ слꙋжи́ти  тре́бованїємъ ст҃ы́хъ, ꙳ ꙗ҆́кѡ сꙋ́ще мꙋ́дрости  бжⷭ҇твенныѧ и҆спо́лнени, ꙳ и҆ просвѣще́нїѧ и҆ благода́ти  сла́внїи. ꙳ и҆ ны́нѣ живетѐ на нб҃сѣ́хъ, ꙳  непреста́ннѡ со а҆́гг҃лы веселѧ́щесѧ. 
Свѣ́тлы ꙗ҆́кѡ свѣщы̀ дх҃а благода́тїю, ꙳  показа́вшесѧ мі́рꙋ, ꙳ ра́зꙋма сїѧ́нїе ѡ҆блиста́сте  бога́тнѡ, ꙳ и҆ мглꙋ̀ ѕло́бы оу҆ста́висте: и҆  преста́вльшесѧ а҆пⷭ҇ли, ꙳ къ свѣ́тꙋ всели́стесѧ  незаходи́момꙋ. 
Да восхва́литсѧ нїканѡ́ръ свѧще́ннѣйшїй, ꙳ и҆  парме́на, и҆ ті́мѡнъ, ꙳ и҆ съ ни́ми да почти́тсѧ про́хѡръ  бжⷭ҇твенный, ꙳ и҆спо́лнителїе сло́ва повелѣ́нїй, ꙳ и҆  богати́телїе неимꙋ́щихъ, ꙳ и҆ моли́твєнницы къ бг҃ꙋ  на́шемꙋ теплѣ́йшїи. 
Сла́ва, и҆ ны́нѣ, бг҃оро́диченъ: 
Нра́вомъ гнилы́мъ попо́лзсѧ, ни́цъ лежꙋ̀, ꙳ и҆ къ  твое́й, дв҃о, притека́ю тишинѣ̀, ꙳ ѿ бꙋ́ри  сопроти́вныѧ ꙳ и҆ и҆скꙋше́нїй многоѻбра́зныхъ мѧ̀  и҆зба́ви, ꙳ да пою̀ твою̀ благода́ть непреста́ннѡ, ꙳  бцⷣе мт҃и приснодв҃о. 
Крⷭ҇тобг҃оро́диченъ: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца, ꙳  непоро́чнаѧ (с. 494) дв҃а, пла́чꙋщи вопїѧ́ше: ꙳ сла́дкое  моѐ ча́до, ꙳ что̀ но́вое и҆ пресла́вное видѣ́нїе; ꙳  ка́кѡ содержа́й всѧ́чєскаѧ го́рстїю, ꙳ на дре́вѣ  пригвожда́ешисѧ пло́тїю; 
Тропа́рь, гла́съ г҃: 
А҆пⷭ҇ли ст҃і́и, моли́те ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Канѡ́нъ, є҆гѡ́же краегране́сїе: Пою̀ зари̑  мы́сленнагѡ со́лнца. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
І҆ѡ́сифово: 
Прича́стїемъ къ бжⷭ҇твенномꙋ премꙋ́дрїи свѣ́тꙋ  бы́вше, ва́шъ свѣтоно́сный и҆ свѣ́тлый пра́здникъ  пра́зднꙋющыѧ, страсте́й мглы̀ и҆зба́вите, и҆  просвѣще́нїѧ сподо́бите. 
Привлеко́стесѧ сла́дкимъ жела́нїемъ хрⷭ҇то́вымъ,  блаже́ннїи, и҆ кра̑снаѧ житїѧ̀ тлѣ́ннагѡ благоче́стнѡ  презрѣ́вше, томꙋ̀ послѣ́довасте, наꙋчи́вшесѧ  и҆́стиннымъ. 
Свѣти́льницы восто́ка ꙗ҆́вльшесѧ  свѣтода́тельнагѡ, свѣтонаста̑вницы бы́ша дꙋ́шъ,  парме́на же и҆ про́хѡръ, и҆ ті́мѡнъ чꙋ́дный, и҆ нїканѡ́ръ  превели́кїй. 
Бг҃оро́диченъ: 
Шє́ствїѧ бж҃їѧ, всенепоро́чнаѧ, въ тебѣ̀  позна́шасѧ, бы́вшѧ стра́ннымъ ржⷭ҇тво́мъ, несказа́ннымъ  соедине́нїемъ. тѣ́мже ꙗ҆́кѡ всѣ́хъ влⷣчцꙋ тва́рей,  тѧ̀ прославлѧ́емъ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̑, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Ꙗ҆́кѡ сꙋ́ще дꙋхо́внїи ѻ҆́блацы, во́дꙋ  и҆́стиннагѡ ра́зꙋма, сꙋ́щымъ на землѝ, сла́внїи, во  ѡ҆свѧще́нїе и҆ска́пасте. (с. 495) 
Дх҃а и҆збра́нїемъ, ꙗ҆́кѡ и҆спо́лнени тогѡ̀  бл҃года́ти, слꙋжи́ти премꙋ́дрїи, потре́бамъ ст҃ы́хъ  оу҆чине́ни бы́сте. восхва́лимъ парме́на сла́внаго, и҆  мꙋ́драго ті́мѡна, и҆ честна́го про́хѡра, и҆ высо́каго  оу҆мо́мъ нїканѡ́ра. 
Бг҃оро́диченъ: 
И҆ска́пающаго сла́дость, и҆збавле́нїе ѕлы́хъ,  родила̀ є҆сѝ бл҃га́го гдⷭ҇а, чⷭ҇таѧ дв҃о  всенепоро́чнаѧ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твєнныѧ трꙋбы̑ и҆́стины, сосꙋ́ди честні́и  благоче́стїѧ, наста̑вницы блꙋдѧ́щихъ спасе́ннїи  ꙗ҆́вльшесѧ, гдⷭ҇ни а҆пⷭ҇ли, ра́дꙋйтесѧ, и҆ моли́те  хрⷭ҇та̀ бг҃а, просѧ́ще дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть  бы́въ во чре́вѣ твое́мъ: но бг҃ъ вочл҃вѣ́чсѧ и҆  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ  пре́жде ржⷭ҇тва̀, сохрани́въ всенепоро́чнꙋ, є҆ди́нъ  гдⷭ҇ь: того̀ прилѣ́жнѡ молѝ, дарова́ти на́мъ ве́лїю  ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а  мт҃и, на крⷭ҇тѣ̀ зрѧ́щи повѣ́шена, и҆зъ неѧ̀ безъ  болѣ́зни прозѧ́бшаго, мт҃рски подо́бнѡ рыда́ющи,  вопїѧ́ше: оу҆вы̀ мнѣ̀, ча́до моѐ, ка́кѡ стра́ждеши  во́лею, хотѧ̀ и҆зба́вити ѿ страсте́й безче́стїѧ  человѣ́ка; 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  сл҃нце пра́ведное, ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й, гдⷭ҇и. 
Возсїѧ́вши на высотѣ̀ цр҃ко́внѣй, ꙗ҆́коже  ѕвѣ́зды незаходи́мы, ѕлоче́стїѧ ѡ҆мраче́нїе разори́ша,  и҆ мі́ръ просвѣти́ша благодѣ́телѧ а҆пⷭ҇ли. 
Слꙋжа́й по благода́ти є҆ѵⷢ҇лїю, нїкомиді́и бы́лъ  є҆сѝ, про́хѡре преблаже́нне, и҆зрѧ́денъ оу҆чи́тель, и҆  бжⷭ҇твенный первопресто́льникъ, ста́дꙋ хрⷭ҇то́вꙋ  предста́тельствꙋѧ. (с. 496) 
Че́сть бжⷭ҇твеннꙋ наслѣ́довалъ є҆сѝ, нїканѡ́ре  блаже́нне, заколе́нъ бы́въ ꙗ҆́кѡ ѻ҆вча̀, со двѣма̀  ты́сѧщами на хрⷭ҇та̀ оу҆пова́ющими, въ ѻ҆́ньже  сконча́сѧ де́нь стефа́нъ первострада́лецъ. 
Бг҃оро́диченъ: 
Неискꙋсобра́чнѡ родила̀ є҆сѝ бг҃а сло́ва,  вопло́щшасѧ, пречⷭ҇таѧ, па́че оу҆ма̀ и҆ сло́ва: тѣ́мже  по до́лгꙋ тѧ̀, дв҃о, сла́вимъ, и҆ досто́йнѡ  оу҆блажа́емъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Ты̀, гдⷭ҇и, твоѧ̀ оу҆ченикѝ, ꙗ҆́коже трꙋбы̑  посла́лъ є҆сѝ, возставлѧ́ющыѧ ѿ гробѡ́въ пре́лести  дꙋ́шы пѣсносло́вѧщыѧ тѧ̀. 
Ті́мѡнъ свѧще́нный, па́стырь во́стрѧнѡмъ бы́въ,  прїѧ́тъ мꙋче́нїѧ блаже́ннꙋю кончи́нꙋ, ѻ҆гне́мъ  сожига́емь. 
Вели́кїй парме́на предъ ѻ҆чи́ма а҆пⷭ҇лѡвъ  оу҆́спе, соверши́въ со тща́нїемъ те́плымъ бжⷭ҇твенное  слꙋже́нїе. 
Бг҃оро́диченъ: 
Пое́мъ тѧ̀, є҆́юже тлѝ и҆зба́вихомсѧ,  всенепоро́чнаѧ, и҆ а҆́да, и҆ пе́рвыѧ мꙋ́чащїѧ ѕло́бы льсти́вагѡ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Нїканѡ́ръ, жи́знь возвѣща́ѧ бꙋ́дꙋщꙋю, и҆ крⷭ҇тъ  и҆ стра̑сти, за милосе́рдїе пло́тїю пострада́вшагѡ,  оу҆мерщвлѧ́етсѧ, і҆ꙋде́йскими рꙋка́ми оу҆бива́емь. 
Вели́кїй вжига́емь ті́мѡнъ жела́нїемъ гдⷭ҇ни  любвѐ, повелѣ́ньми беззакѡ́нникъ, посредѣ̀ ѻ҆гнѧ̀  скончава́етсѧ, всесожже́нїе бжⷭ҇твенно бы́въ. 
Бжⷭ҇твеннаѧ и҆ свѣтоно́снаѧ, и҆ благода́ти  и҆спо́лненна (с. 497) ва́ша, а҆пⷭ҇ли, па́мѧть ѡ҆свѧща́етъ  всѣ́хъ мы̑сли, вѣ́рою творѧ́щихъ сїю̀, блаже́ннїи. 
Бг҃оро́диченъ: 
Чи́ни тѧ̀ безпло́тныхъ а҆́гг҃лъ почита́ютъ, и҆  а҆пⷭ҇льстїи ли́цы, и҆ мч҃никъ собо́ри, бг҃ороди́тельнице:  и҆́бо всѣ́хъ цр҃ѧ̀ несказа́ннѡ родила̀ є҆сѝ. 
Конда́къ, гла́съ а҃. Подо́бенъ: Оу҆тро́бꙋ  дв҃и́чꙋ: 
Дїа́кони честні́и, и҆ самови́дцы сло́ва, и҆  сосꙋ́ди и҆збра́ннїи ꙗ҆ви́стесѧ вѣ́ры, нїканѡ́ръ,  про́хѡръ, парме́на и҆ ті́мѡнъ, сла́внїи: тѣ́мже дне́сь  свѧще́ннꙋю па́мѧть ва́шꙋ пра́зднꙋемъ, въ весе́лїи се́рдца  ва́съ оу҆блажа́юще. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Все́ю мы́слїю хрⷭ҇та̀ возлюби́вше, є҆ди́наго въ  добро́тѣ сꙋ́щаго, ꙗ҆́кѡ вои́стиннꙋ пресла́внїи, лꙋ́чшїй  жре́бїй прїѧ́сте ца́рствїе нбⷭ҇ное. 
Ѿ сло́ва и҆зъ дв҃ы возсїѧ́вшагѡ на́мъ, сло́вомъ  почте́ни бы́вше, дѣ́лы же свѧще́нными, вѣ́рныхъ  спаси́тели ꙗ҆ви́стесѧ, си́хъ претворѧ́юще безслове́сїе,  бг҃облаже́ннїи. 
Пострада́лъ є҆сѝ стра́ннѡ бл҃же́нне, нїканѡ́ре,  посѣка́емь, нра́вомъ ѕлочести́выхъ є҆вре́євъ, и҆  хрⷭ҇тꙋ̀ ꙗ҆́кѡ а҆́гнѧ приводи́мь, бл҃гослове́нъ є҆сѝ въ  хра́мѣ, вопїѧ̀, сла́вы твоеѧ̀, гдⷭ҇и. 
Бг҃оро́диченъ: 
Сло́вомъ сло́во ѻ҆́ч҃ее, ѻ҆трокови́це, родила̀  є҆сѝ, сло́вомъ нб҃о сотво́ршаго и҆ зе́млю: и҆ сла́виши  сего̀ пречⷭ҇таѧ, сло́во подаю́щаго, чи́стѡ въ него̀  ны́нѣ вѣ́рꙋющымъ. 
Пѣ́снь и҃. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. (с. 498) 
Ѿ ка́ла страсте́й и҆зба́висте и҆ сꙋ́етства,  повинꙋ́ющыѧсѧ ва́шымъ оу҆че́нїємъ, премꙋ́дрїи: и҆ къ  высотѣ̀ си́хъ ра́зꙋма возведо́сте, бг҃ꙋ оу҆годи́вшыѧ  до́брѣ, и҆ вопїю́щыѧ: благослови́те, всѧ̑ дѣла̀ гдⷭ҇нѧ,  гдⷭ҇а. 
Бжⷭ҇твенный да почти́тсѧ парме́нъ бжⷭ҇твенными  пѣ́сньми, вкꙋ́пѣ съ ті́мѡномъ, и҆ всехва́льный  про́хѡръ, и҆ нїканѡ́ръ чꙋ́дный, ꙗ҆́кѡ оу҆ч҃ницы̀  і҆и҃совы, и҆ богати́телїе ꙗ҆зы́кѡвъ, вопїю́щихъ,  благослови́те, всѧ̑ дѣла̀ гдⷭ҇нѧ, гдⷭ҇а. 
Ва́съ съ петро́мъ, и҆ про́чихъ лꙋ́чшихъ гдⷭ҇ь  оу҆ч҃никѝ прїѧ́тъ: причте́ни оу҆́бѡ сла́внїи, къ  наречє́ннымъ седми́десѧтимъ, и҆збра́нныхъ же до́брѣ,  ꙗ҆́кѡ и҆спо́лнени сꙋ́ще вѣ́ры, ст҃ы̑мъ слꙋжи́ти  потре́бамъ, прехва́льнїи. 
Бг҃оро́диченъ: 
Сѐ бг҃оглаго́ливыхъ гла́сы коне́цъ прїѧ́ша,  поро́ждши тебѐ пресꙋ́щнаго гдⷭ҇а, ѿ ѻ҆́ныхъ  ꙗ҆влѧ́емаго, во спасе́нїе вѣ̑рнымъ, бг҃ора́дованнаѧ,  вопїю́щымъ: благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ  веселѧ́щесѧ, тѧ̀, бцⷣѣ велича́емъ. 
Ꙗ҆ви́стесѧ сосꙋ́ди сло́ва, всю̀ вмѣсти́вше  зарю̀, лꙋ́чшїи честны́хъ слꙋжи́телей, ст҃ы́хъ потре́бамъ  послꙋжи́вше, и҆ со сло́вомъ премꙋ́дрїи, сла́вы  неизрече́нныѧ наслажда́ющесѧ. 
Дне́сь всѧ̀ тва́рь ва́шꙋ па́мѧть пра́зднꙋетъ,  ті́мѡне, парме́не и҆ нїканѡ́ре съ про́хѡромъ  бг҃опроповѣ́дникомъ, досто́йнѡ оу҆блажа́юще ва́съ,  бг҃ови́дцы и҆ преблаже́ннїи. 
Взѧ́стесѧ къ вели́цѣй сла́вѣ, ꙗ҆́кѡ оу҆ч҃ницы̀  бж҃їѧ сло́ва, и҆ со а҆пⷭ҇льскими ли́ки и҆ безпло́тныхъ  ны́нѣ ра́дꙋетесѧ. съ ни́ми при́снѡ моли́те,  поми́ловатисѧ на́мъ, сла́внїи. 
Бг҃оро́диченъ: 
Гла́съ тебѣ̀ вопїе́мъ, дв҃о, ра́достнѡ  а҆рха́гг҃ловъ: (с. 499) ра́дꙋйсѧ, ра́досте а҆́гг҃лѡвъ,  а҆пⷭ҇лѡвъ честносло́вїе, и҆ проро́кѡвъ проповѣ́данїе, и҆  мꙋ́ченикѡвъ вѣнча́нїе. 
Слꙋ́жба ꙗ҆вле́нїю чꙋдотво́рныѧ і҆кѡ́ны смоле́нскїѧ,  прест҃ы́ѧ влⷣчцы на́шеѧ бцⷣы и҆ приснодв҃ы марі́и,  честна́гѡ и҆ сла́внагѡ є҆ѧ̀ ѻ҆дїги́трїа. 
Стїхи̑ры, гла́съ в҃. Самогла́сны: 
Злата́ѧ кади́льнице, рꙋ́чко и҆ же́зле, и҆  свѣти́льниче свѣтоза́рный, сви́тче бжⷭ҇твенный, въ  не́мже пе́рстомъ бж҃їимъ написа́сѧ сло́во, спасѝ на́съ,  тебѐ велича́ющихъ. 
Да́рꙋй на́мъ по́мощь, бцⷣе, на тѧ̀ надѣ́ющымсѧ,  вѣ́рныхъ прибѣ́жище. и҆зба́ви ѿ бѣ́дъ рабы̑ твоѧ̑,  дв҃о: на тѧ́ бо по бз҃ѣ оу҆пова́нїе возлага́емъ. 
Влⷣчце, мт҃и и҆зба́вителѧ, прїимѝ моле́нїе  рабѡ́въ твои́хъ, а҆́ще и҆ недосто́йнѣ молѧ́щихсѧ тебѣ̀,  да мо́лишисѧ за ны̀ къ ро́ждшемꙋсѧ и҆зъ тебє̀, влⷣчце  мі́ра, бꙋ́ди на́мъ и҆зба́вительница. 
Сла́ва, гла́съ ѕ҃: 
Є҆́же ра́дость а҆́гг҃лѡмъ прїи́мшаѧ, и҆ ро́ждшаѧ  зижди́телѧ твоего̀, дв҃о, спаса́й тѧ̀ велича́ющыѧ. 
И҆ ны́нѣ, гла́съ и҃: 
Влⷣчце, прїимѝ моли́твꙋ ра̑бъ твои́хъ, и҆  и҆зба́ви на́съ ѿ всѧ́кїѧ нꙋ́жды и҆ печа́ли, тебѐ  велича́ющыѧ. 
Вхо́дъ. Прокі́менъ днѐ. Чтє́нїѧ г҃, пи́саны сегѡ̀  мцⷭ҇а во и҃ де́нь. 
На лїті́и стїхи̑ры, гла́съ и҃: 
И҆́же на херꙋві́мѣхъ ѣ҆́здѧй, и҆ пѣва́емый ѿ  серафі̑мъ, сше́лъ є҆сѝ съ нб҃сѐ проро́чески, бла́же,  и҆ всели́лсѧ є҆сѝ во (с. 500) оу҆тро́бꙋ чⷭ҇тыѧ  бг҃оѻтрокови́цы, ю҆́же а҆́гг҃ли воспѣ́ша та́йнѡ:  ра́дꙋйсѧ, ра́достнаѧ дв҃о, неѡб̾ѧ́тнаго ꙗ҆́кѡ бг҃а во  чре́вѣ свое́мъ прїе́мши па́че сло́ва, ѿ невѣ́рїѧ въ  вѣ́рꙋ мі́ра преводѧ́ща. сла́ва тебѣ̀, хрⷭ҇тѐ, є҆ди́не  ми́лостиве и҆ чл҃вѣколю́бче. 
Гла́съ з҃: 
Оу҆красѝ тво́й черто́гъ, чⷭ҇таѧ, и҆ воспрїимѝ  цр҃ѧ̀ твоего̀. слы́ши цѣлова́нїе, є҆́же ѿ а҆́гг҃ла,  дв҃о. се́ бо престо́лъ херꙋві́мскїй є҆сѝ. сѐ цр҃ѧ̀  всѣ́хъ ты̀ прїѧ́ла є҆сѝ. ѻ҆́блакъ свѣ́та є҆сѝ,  бцⷣе, дх҃омъ въ дꙋшѝ лꙋчѝ прїе́мши, ю҆́же возвѣща́етъ  велегла́снѡ бжⷭ҇твенный гаврїи́лъ, зовы́й ра́достнѡ: сн҃а  вы́шнѧгѡ роди́ши, дх҃а бж҃їѧ ди́внымъ наше́ствїемъ. 
Оу҆краси́сѧ, черто́же ст҃ы́й, гаврїи́ле,  благовѣствꙋ́й цр҃ѧ̀ хрⷭ҇та̀, цѣлꙋ́й марїа́мъ нбⷭ҇нꙋю  две́рь. та́ бо прⷭ҇то́лъ херꙋві́мскїй новотвори́тсѧ, то́й  бо ра́дꙋйсѧ, зва́ти досто́итъ. ѻ҆́блакъ свѣ́та зри́тсѧ  дв҃аѧ, носѧ́щи хрⷭ҇та̀ сл҃нца сла́вы. є҆го́же дх҃ъ бж҃їй  во оу҆тро́бѣ є҆ѧ̀ глаго́ломъ твои́мъ, пресла́вне,  вселѧ́етъ, живота̀ и҆ сме́рти и҆ всѣ́хъ влⷣкꙋ. 
Возсїѧ́вшаго пре́жде вѣ̑къ ѿ ѻ҆ц҃а̀,  напослѣ́докъ же воплоща́ема ѿ мт҃ре неизрече́ннѡ, съ  нб҃сѐ гаврїи́лъ къ дв҃ѣй: ра́дꙋйсѧ, чⷭ҇таѧ, зовы́й: ѽ  ра́дꙋйсѧ, свѧще́ннаѧ ра́достнаѧ дв҃о, хрⷭ҇та̀ бг҃а во  оу҆тро́бѣ свое́й заче́нши. є҆го́же прови́дѧ мѡѷсе́й  бг҃ови́децъ на сїна́йстѣй горѣ̀ возра́довасѧ, є҆мꙋ́же  сѷмеѡ́нъ зовы́й: се́ бо свѣ́тъ ꙗ҆зы́кѡвъ, се́й і҆и҃лѧ  сла́ва и҆ сп҃съ дꙋ́шъ на́шихъ. 
Сла́ва, и҆ ны́нѣ, гла́съ и҃: 
Бцⷣꙋ марі́ю всѝ воспое́мъ: ра́дꙋйсѧ, мт҃и бж҃їѧ:  ра́дꙋйсѧ, лѣ́ствице ѡ҆дꙋшевле́ннаѧ: ра́дꙋйсѧ, кꙋпино̀  неѡпали́маѧ: ра́дꙋйсѧ, ста́мно всезлата́ѧ: ра́дꙋйсѧ,  цвѣ́те вѣ́ры: ра́дꙋйсѧ, же́зле прозѧбы́й: ра́дꙋйсѧ,  злата́ѧ кади́льнице: ра́дꙋйсѧ горо̀ бж҃їѧ, присѣ́ннаѧ,  дв҃о: ра́дꙋйсѧ, (с. 501) разрѣше́нїе клѧ́твы пе́рвыѧ  є҆́ѵы: ра́дꙋйсѧ, прⷭ҇то́ле гдⷭ҇ень: ра́дꙋйсѧ,  многомоли́твеннаѧ красото̀: ра́дꙋйсѧ, влⷣчце. 
На стїхо́внѣ стїхи̑ры, гла́съ в҃. Подо́бенъ:  Є҆гда̀ ѿ дре́ва: 
Всѣ̑мъ предста́тельствꙋеши, бл҃га́ѧ,  прибѣга́ющымъ съ вѣ́рою въ держа́вный тво́й покро́въ:  и҆но́гѡ бо не и҆́мамы грѣ́шнїи къ бг҃ꙋ въ бѣда́хъ и҆  ско́рбехъ при́снѡ и҆збавле́нїѧ, ѡ҆бремене́ни грѣхи̑  мно́гими, мт҃и бг҃а вы́шнѧгѡ. тѣ́мже тѝ припа́даемъ,  и҆зба́ви ѿ всѧ́кагѡ ѡ҆бстоѧ́нїѧ рабы̑ твоѧ̑. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Всѣ́хъ скорбѧ́щихъ ра́досте, и҆ ѡ҆би́димыхъ  застꙋ́пнице, и҆ а҆́лчꙋщихъ пита́тельнице, стра́нныхъ  оу҆тѣше́нїе, ѡ҆бꙋрева́емыхъ приста́нище, больны́хъ  посѣще́нїе, немощны́хъ покро́въ и҆ застꙋ́пнице, же́злъ  ста́рости, мт҃и бг҃а вы́шнѧгѡ ты̀ є҆сѝ пречⷭ҇таѧ:  потщи́сѧ, мо́лимсѧ, спасти́сѧ рабѡ́мъ твои̑мъ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Ра́дꙋйсѧ, пречⷭ҇таѧ дв҃о: ра́дꙋйсѧ, честны́й  ски́птре цр҃ѧ̀ хрⷭ҇та̀: ра́дꙋйсѧ, прозѧ́бшаѧ гро́здъ  та́йный: ра́дꙋйсѧ, две́ре нбⷭ҇наѧ, и҆ неѡпали́маѧ  кꙋпино̀: ра́дꙋйсѧ, всемі́рный свѣ́те: ра́дꙋйсѧ, всѣ́хъ  ра́досте: ра́дꙋйсѧ, вѣ́рныхъ спасе́нїе: ра́дꙋйсѧ,  застꙋ́пнице всѣ́хъ хрⷭ҇тїа́нъ и҆ прибѣ́жище, влⷣчце. 
Сла́ва, и҆ ны́нѣ, гла́съ и҃: 
Ра́дꙋйсѧ, вселе́нныѧ похвало̀: ра́дꙋйсѧ, хра́ме  гдⷭ҇ень: ра́дꙋйсѧ, горо̀ приѡсѣне́ннаѧ: ра́дꙋйсѧ,  всѣ́хъ прибѣ́жище: ра́дꙋйсѧ, свѣ́щниче златы́й:  ра́дꙋйсѧ, сла́во правосла́вныхъ честна́ѧ: ра́дꙋйсѧ,  марі́е мт҃и хрⷭ҇та̀ бг҃а: ра́дꙋйсѧ, раю̀: ра́дꙋйсѧ,  бжⷭ҇твеннаѧ трапе́зо: ра́дꙋйсѧ, сѣ́не: ра́дꙋйсѧ, рꙋ́чко  всезлата́ѧ: ра́дꙋйсѧ, всѣ́хъ оу҆пова́нїе. 
На оу҆́трени, на Бг҃ъ гдⷭ҇ь, тропа́рь, гла́съ д҃: 
Къ бцⷣѣ прилѣ́жнѡ ны́нѣ притеце́мъ грѣ́шнїи  и҆ (с. 502) смире́ннїи, и҆ припаде́мъ, въ покаѧ́нїи  зовꙋ́ще и҆зъ глꙋбины̀ дꙋшѝ: влⷣчце, помозѝ, на ны̀  милосе́рдовавши, потщи́сѧ, погиба́емъ ѿ мно́жества  прегрѣше́нїй, не ѿвратѝ твоѧ̑ рабы̑ тщы̀, тѧ́ бо и҆  є҆ди́нꙋ наде́ждꙋ и҆́мамы. 
Два́жды. 
Сла́ва, и҆ ны́нѣ, бг҃оро́диченъ: 
Не оу҆молчи́мъ никогда̀, бцⷣе, си̑лы твоѧ̑  глаго́лати недосто́йнїи. а҆́ще бо ты̀ не бы предстоѧ́ла  молѧ́щи, кто̀ бы на́съ и҆зба́вилъ ѿ толи́кихъ бѣ́дъ;  кто́ же бы сохрани́лъ до ны́нѣ свобо́дны; не  ѿстꙋ́пимъ, влⷣчце, ѿ тебє̀: твоѧ̑ бо рабы̑  спаса́еши при́снѡ ѿ всѧ́кихъ лю́тыхъ. 
По а҃-й стїхоло́гїи сѣда́ленъ, гла́съ г҃:  Подо́бенъ: Красотѣ̀ дѣ́вства: 
Лю́дїе благочести́вїи, правовѣ́рнїи собо́ри  хрⷭ҇тоимени́тїи пристꙋпи́те вѣ́рнѡ всѝ, бжⷭ҇твенномꙋ  припа́дающе бж҃їѧ мт҃ре ѻ҆́бразꙋ, и҆́мже и҆сцѣле́нїе  болѧ́щымъ ра́достнѡ подава́етъ, оу҆ѧзвлѧ́етъ же  ѕлосла̑вныѧ ꙗ҆́кѡ стрѣла̀ ѿ лꙋ́ка, на́съ всѣ́хъ  веселѧ́щи свѣтови́днѡ, и҆ благода́тїю ѡ҆зарѧ́ющи  моли́твами свои́ми. 
Сла́ва, и҆ ны́нѣ, бг҃оро́диченъ: 
Всю́ тѧ бг҃ъ ѡ҆свѧтѝ дв҃ꙋ до́брꙋю, и҆ непоро́чнꙋю  въ жена́хъ, прⷪ҇рѡ́ки проѡбрази́въ че́стнѡ, і҆ерє́и  бл҃гослови́въ, во ст҃а̑ѧ ст҃ы́хъ вселѝ, а҆́гг҃ломъ  воспита́въ, съ нб҃сѐ пи́щꙋ хлѣ́бъ пода́въ: са́мъ же  пребл҃гі́й, є҆диноро́дное бг҃ъ сло́во всели́сѧ въ тѧ̀,  и҆ пло́тїю про́йде и҆зъ тебє̀. тѣ́мже тѝ покланѧ́емсѧ,  и҆ чти́мъ ꙗ҆́кѡ вои́стиннꙋ и҆́стиннꙋю сꙋ́щꙋю бцⷣꙋ. 
По в҃-й стїхоло́гїи сѣда́ленъ, гла́съ д҃ Подо́бенъ:  Оу҆диви́сѧ: 
Да ликовствꙋ́етъ свѣ́тлѡ вѣ́рныхъ всѐ  мно́жество, рыда́етъ же де́мѡнское во́инство, ви́дѧще  многоиме́ннѡ сїѧ́ющыѧ пра́здники бж҃їѧ мт҃ре, ю҆́же  оу҆блажа́емъ ꙗ҆́кѡ бг҃омт҃рь бжⷭ҇твенными пѣ́сньми.  и҆дѣ́же бо бг҃опрїѧ́тнѡ (с. 503) сла́витсѧ  пребл҃гослове́ннаѧ бцⷣа влⷣчца, бг҃оизбра́ннаѧ  ѻ҆трокови́ца, непрїѧ́зни паде́нїе, хрⷭ҇тїа́нъ же  крѣ́пкое оу҆твержде́нїе. 
Сла́ва, и҆ ны́нѣ: 
Ѽ всебл҃гослове́ннаѧ бцⷣе влⷣчце,  бг҃оизбра́ннаѧ ѻ҆трокови́це, свѣ́тлое прⷪ҇ро́ческое  сбытїѐ, а҆пⷭ҇льскаѧ похвало̀, и҆ мꙋ́ченическое  и҆сповѣ́данїе, и҆ вѣ́нче, а҆́гг҃лы что́маѧ, и҆  человѣ́ческими рѡ́ды многопѣ́таѧ, и҆ всегѡ̀ мі́ра  вожделѣ́ннаѧ помо́щнице. и҆зба́ви рабы̑ твоѧ̑  ѡ҆сꙋжде́нїѧ бꙋ́дꙋщагѡ, и҆ є҆́зера ѻ҆́гненнагѡ, є҆ди́на  бл҃гослове́ннаѧ. 
По полѷеле́и сѣда́ленъ, гла́съ а҃. Подо́бенъ:  Гро́бъ тво́й: 
Правовѣ́рнѡ чтꙋ́щыѧ тѧ̀, и҆ къ тебѣ̀  прибѣга́ющыѧ, і҆кѡ́нѣ твое́й ст҃ѣ́й любе́знѡ  покланѧ́ющыѧсѧ, ѽ бж҃їѧ мт҃и, спасѝ, и҆ не да́ждь на́съ  въ расхище́нїе сопоста́тѡмъ, нижѐ на́йдꙋтъ на ны̀ всѧ̑  ѕла̑ѧ, ꙗ҆̀же грѣхѝ на́шѧ оу҆гото́ваша на́мъ, ни  беззакѡ́нїѧ на̑ша превзы́дꙋтъ главы̑ на́шѧ: но да твоѧ̀  мт҃рнѧѧ къ бг҃ꙋ преѡдолѣ́етъ за ны̀ бг҃опрїѧ́тнаѧ  моли́тва. 
Сла́ва, и҆ ны́нѣ: 
Пречⷭ҇таѧ твоѧ̀ і҆кѡ́на, бцⷣе дв҃о, врачевство̀  всегѡ̀ мі́ра дꙋхо́вное, къ не́йже прибѣга́емъ, тебѣ̀  покланѧ́ющесѧ почита́емъ, и҆ лобыза́емъ ю҆̀, и҆сцѣле́нїй  бл҃года́ть почерпа́юще ѿ неѧ̀, и҆ недꙋ́гѡвъ тѣле́сныхъ  и҆ дꙋше́вныхъ страсте́й твои́ми моли́твами свобожда́емсѧ. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. Всѧ́кое дыха́нїе: Є҆ѵⷢ҇лїе лꙋкѝ,  зача́ло д҃. По н҃-мъ ѱалмѣ̀ стїхи́ра, гла́съ ѕ҃: 
Не ввѣ́ри мѧ̀ человѣ́ческомꙋ предста́тельствꙋ,  прест҃а́ѧ влⷣчце, но прїимѝ моле́нїе раба̀ твоегѡ̀:  ско́рбь бо ѡ҆бдержи́тъ мѧ̀, терпѣ́ти не могꙋ̀  де́мѡнскагѡ стрѣлѧ́нїѧ, покро́ва не и҆́мамъ, нижѐ гдѣ̀  прибѣ́гнꙋ ѻ҆каѧ́нный, (с. 504) всегда̀ побѣжда́емь, и҆  оу҆тѣше́нїѧ не и҆́мамъ ра́звѣ тебє̀, влⷣчце мі́ра,  оу҆пова́нїе и҆ предста́тельство вѣ́рныхъ: не пре́зри  моле́нїе моѐ, поле́зно сотворѝ. 
Канѡ́нъ прест҃ы́ѧ бцⷣы. Творе́нїе мона́ха  і҆гна́тїа. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Ра́достнѡ, чⷭ҇таѧ, ны́нѣ наста́вшее хвале́нїе  приноша́ю ра́дꙋѧсѧ, и҆ ти́химъ гла́сомъ, ѻ҆дїги́трїе,  вопїю́ ти: ра́дꙋйсѧ, и҆ и҆спо́лни мѧ̀ ра́зꙋма пѣ́ти  начина́юща. 
Хрⷭ҇та̀ роди́вшаѧ, ра́дость на́мъ вѣ́чнꙋю, ѽ  ра́дꙋйсѧ, всепѣ́таѧ, правосла̑внымъ наде́жда,  ѻ҆дїги́трїе всепѣ́таѧ дв҃и́це: ра́дости и҆спо́лни мѧ̀  мі́рови жела́нныѧ. 
Ликꙋ́ютъ всѝ человѣ́цы, и҆ а҆́гг҃ли, всегда̀  согла́снѡ вопїю́ще на небесѝ и҆ на землѝ, ѻ҆дїги́трїе:  ра́дꙋйсѧ, дв҃и́це, ра́дости бо ржⷭ҇тво́мъ твои́мъ  всѧ́чєскаѧ и҆спо́лнила є҆сѝ. 
Ра́дость ѻ҆дїги́трїе, со стра́хомъ тѝ вопїю́щихъ  ра́дости сподо́би, мт҃и сꙋ́щїѧ ра́дости, и҆збавлѧ́ющи  скорбе́й всѧ́ческихъ, и҆ всѣ́хъ поми́лꙋй къ тебѣ̀  прибѣга́ющихъ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дꙋхо́внѡ  оу҆твердѝ, въ бж҃е́ственнѣй твое́й сла́вѣ, вѣнцє́въ  сла́вы сподо́би. 
Хрⷭ҇та̀ вы́шнѧгѡ цр҃ѧ̀, ѽ ра́дꙋйсѧ,  непоколеби́маѧ чⷭ҇таѧ, и҆ ѡ҆дꙋшевле́ннаѧ пала́то!  ра́дꙋйсѧ, ѻ҆дїги́трїе: ра́дꙋйсѧ, тобо́ю нерꙋши́мь на́шъ  гра́дъ сохранѧ́етсѧ. 
Вмѣсти́ти є҆го́же не возмо́же тва́рь, во  оу҆тро́бꙋ неискꙋсобра́чнꙋю, ѻ҆дїги́трїе дв҃и́це,  тѣле́снѡ вмѣсти́ла є҆сѝ: тѣ́мже тѝ: ра́дꙋйсѧ,  пое́мъ, по до́лгꙋ велича́юще. 
Ра́дость многопѣ́таѧ мі́рови, ра́достнѡ тѝ  пою́ще (с. 505) при́снѡ, вѣ́чнꙋющїѧ, чⷭ҇таѧ, ра́дости  сподоблѧ́емсѧ, твои́ми ма́терними моли́твами къ  ро́ждшемꙋсѧ и҆зъ тебє̀, ѻ҆дїги́трїе. 
Златꙋ́ю тѧ̀ ста́мнꙋ, и҆ свѣ́щникъ, и҆ же́злъ, и҆  трапе́зꙋ, чⷭ҇таѧ, призыва́емъ, ѻ҆дїги́трїе, и҆ гла́съ  є҆́же, ра́дꙋйсѧ, тебѣ̀ при́снѡ привноша́емъ, съ си́миже  и҆мены̀. 
Конда́къ, гла́съ ѕ҃: 
Не и҆́мамы и҆ны́ѧ по́мощи, не и҆́мамы и҆ны́ѧ  наде́жды, ра́звѣ тебє̀, влⷣчце: ты̀ на́мъ помозѝ, на  тебѐ надѣ́емсѧ, и҆ тобо́ю хва́лимсѧ, твои́ бо є҆смы̀  рабѝ, да непостыди́мсѧ. 
Сѣда́ленъ, гла́съ в҃: 
Моле́нїе те́плое и҆ стѣна̀ неѡбори́маѧ, ми́лости  и҆сто́чниче, мі́рови прибѣ́жище, прилѣ́жнѡ вопїе́мъ  тѝ: бцⷣе влⷣчце, предварѝ, и҆ ѿ бѣ́дъ и҆зба́ви  на́съ, є҆ди́на вско́рѣ предста́тельствꙋющаѧ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Сѣдѧ́й въ сла́вѣ на престо́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ра́дꙋйсѧ, чꙋ́до чꙋдесє́мъ, ѻ҆дїги́трїе влⷣчце:  ра́дꙋйсѧ, всѣ̑мъ ра́досте, градовѡ́мъ и҆ ве́сємъ  непобѣди́мое хрⷭ҇тїа́нское въ бѣда́хъ храни́лище, и҆  предгра́дїе, и҆ на врагѝ побѣжде́нїе. 
Ра́дꙋйсѧ, ра́дꙋйсѧ, лю́демъ правосла̑внымъ  похвало̀, и҆ хрїстолюби̑вымъ во́инствѡмъ покро́въ  пребыва́еши всѣ̑мъ, цр҃и́це: ра́дꙋйсѧ, ѻ҆дїги́трїе,  прибѣ́жище всѣ̑мъ на́мъ и҆ оу҆твержде́нїе. 
Ра́дꙋйсѧ, всѣ̑мъ ско́рое въ бѣда́хъ  и҆збавле́нїе: ра́дꙋйсѧ, гото́вое всѣ̑мъ скорбѧ́щымъ  оу҆тѣше́нїе: ра́дꙋйсѧ, всепѣ́таѧ: ра́дꙋйсѧ,  ѻ҆дїги́трїе всебл҃гослове́ннаѧ, всѣ̑мъ немощны̑мъ  цѣли́тельнице. (с. 506) 
Ра́дꙋйсѧ, є҆ѧ́же вели̑чїѧ всѧ̀ тва́рь сла́вити  оу҆́бѡ спѣши́тъ по достоѧ́нїю, но не возмога́етъ,  ѻ҆дїги́трїе, и҆ сегѡ̀ ра́ди зове́тъ тѝ: ра́дꙋйсѧ,  влⷣчце, бг҃овмѣсти́мое жили́ще. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо, неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Бл҃госты́ни бе́здно и҆ щедро́тамъ є҆сѝ:  ра́дꙋйсѧ, ѻ҆дїги́трїе дв҃и́це: ра́дꙋйсѧ, всѣ̑мъ  ра́дость творѧ́щи вѣ̑рнымъ: ѽ ра́дꙋйсѧ, сꙋ́щымъ въ  бѣда́хъ, и҆ скорбѧ́щымъ пребы́страѧ застꙋ́пнице! 
Ра́дости, ѿ и҆сполне́нїѧ вели̑чїѧ чꙋде́съ  твои́хъ зрѧ́ще, и҆сполнѧ́емсѧ всѝ незрѧ́щїи, слы́шаще же  вѣ́рнїи. тѣ́мже ра́дꙋйсѧ, тебѣ̀ при́снѡ всю́дꙋ, и҆  всѝ, ѻ҆дїги́трїе, пое́мъ. 
Хрⷭ҇та̀ бг҃а на́шегѡ, ѽ ра́дꙋйсѧ, ѻ҆дїги́трїе,  жили́ще, и҆ до́мъ неизрече́нныѧ и҆ пребжⷭ҇твенныѧ, дв҃о,  сла́вы є҆гѡ̀. ѽ ра́дꙋйсѧ, пала́то преꙋкраше́ннаѧ:  ра́дꙋйсѧ, гра́де ѡ҆дꙋшевле́нный, при́снѡ црⷭ҇твꙋющїй. 
Ра́дость неѡскꙋ́днꙋю тѧ̀ разсмотрѧ́юще, ꙗ҆́кѡ  мо́ре, ѻ҆трокови́це, ѻ҆дїги́трїе дв҃и́це, ра́дꙋющесѧ  всѝ, ра́дꙋйсѧ, вопїе́мъ тѝ: и҆ пою́ще, бжⷭ҇твенныхъ  дарѡ́въ неви́димѡ при́снѡ ѿ тебє̀ ѡ҆жида́юще. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те,  рꙋка́ми воспле́щимъ, ѿ неѧ̀ ро́ждшагосѧ бг҃а сла́вимъ. 
Хрⷭ҇та̀, чⷭ҇таѧ, прїе́млющи, гла́съ є҆́же  ра́дꙋйсѧ, ѻ҆дїги́трїе дв҃и́це слы́шаше: є҆го́же  неизрече́ннѡ ро́ждши, ра́дꙋйсѧ, ѿ всѣ́хъ слы́шиши  всегда̀. 
Ра́дости всѧ̑ и҆спо́лнила є҆сѝ, вы̑шнїѧ и҆  ни̑жнїѧ ты̀ (с. 507) совокꙋпи́ла є҆сѝ, ѻ҆дїги́трїе.  тѣ́мже ра́достнѡ, и҆ согла́снѡ ны́нѣ нб҃о и҆ всѧ̀  землѧ̀ зове́тъ тѝ. 
Вдова́мъ, ѽ ра́дꙋйсѧ, всепѣ́таѧ, и҆ всѣ̑мъ  си̑рымъ ѻ҆дїги́трїе, оу҆тѣше́нїе: ра́дꙋйсѧ, всѣ̑мъ  и҆сточа́ющи ни́щымъ бога́тство неистощи́мое. 
Зла́та всѧ́кагѡ блиста́ема, и҆ оу҆́тра  со́лнечнагѡ свѣтлѣ́йши, жили́ще хрⷭ҇то́во: ра́дꙋйсѧ,  ѻ҆дїги́трїе, ра́дꙋйсѧ, дв҃и́це, ра́дꙋйсѧ, невѣ́сто  неневѣ́стнаѧ. 
Конда́къ, гла́съ ѕ҃: 
Предста́тельство хрⷭ҇тїа́нъ непосты́дное,  хода́тайство ко творцꙋ̀ непрело́жное, не пре́зри  грѣ́шныхъ моле́нїй гла́сы: но предварѝ, ꙗ҆́кѡ бл҃га́ѧ,  на по́мощь на́съ, вѣ́рнѡ зовꙋ́щихъ тѝ: оу҆скорѝ на  моли́твꙋ, и҆ потщи́сѧ на оу҆моле́нїе,  предста́тельствꙋющи при́снѡ, бцⷣе, чтꙋ́щихъ тѧ̀. 
І҆́косъ: 
Прострѝ дла̑ни твоѧ̑, и҆́миже всѣ́хъ влⷣкꙋ  ꙗ҆́кѡ млⷣнца прїѧ́ла є҆сѝ, за мно́жество бла́гости:  не ѡ҆ста́ви на́съ всегда̀ надѣ́ющихсѧ на тѧ̀, бо́дренною  твое́ю моли́твою, и҆ неисче́стною просты́нею оу҆ще́дри  на́съ, и҆ пода́ждь дꙋша́мъ на́шымъ милосе́рдїе твоѐ, во  вѣ́ки и҆сточа́ющи: тебе́ бо и҆́мамы грѣ́шнїи  застꙋ́пницꙋ ѿ находѧ́щихъ на ны̀ бѣ́дъ и҆ ѕѡ́лъ. но,  ꙗ҆́кѡ и҆мꙋ́щи милосе́рдїѧ щедрѡ́ты, оу҆скорѝ на  моли́твꙋ, и҆ потщи́сѧ на оу҆моле́нїе,  предста́тельствꙋющи при́снѡ, бцⷣе, чтꙋ́щихъ тѧ̀. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  благослове́нъ є҆сѝ. 
Ра́дꙋйсѧ, ра́дꙋйсѧ, бцⷣе ѻ҆дїги́трїе, всѣ́хъ и҆  всегда̀ наставлѧ́ющи вѣ́рныхъ, ше́ствовати ко всѧ́комꙋ  пꙋтѝ спаси́тельномꙋ: ра́дꙋйсѧ, влⷣчце, тобо́ю бо  при́снѡ и҆збавлѧ́емсѧ настоѧ́щїѧ ва́рварскїѧ бѣды̀. (с.  508) 
Ра́дꙋйсѧ, ра́дꙋйсѧ, ѻ҆дїги́трїе, бдѧ́щи и҆  молѧ́щисѧ ѡ҆ на́съ къ бг҃ꙋ, и҆ всѧ́кїѧ ѕло́бы  хода́тайствомъ твои́мъ, всѧ́ческихъ скорбе́й,  бг҃ороди́тельнице, всѣ́хъ люде́й и҆збавлѧ́ющи. 
Ра́дꙋйсѧ, ра́дꙋйсѧ, прест҃а́ѧ ѻ҆дїги́трїе, ꙗ҆́же  прошє́нїѧ на̑ша къ по́льзѣ на́мъ и҆сполнѧ́ющи, и҆  хотѧ́щи всѣ̑мъ при́снѡ всегда̀ любодрꙋ́жное благо́е  є҆ди́нство, спѣ́шное же во и҆зѧ́щныхъ. 
Ра́дꙋйсѧ, ра́дꙋйсѧ, кораблє́мъ, ѻ҆дїги́трїе,  нꙋ́жднѡ пла́вающымъ, и҆збавлѧ́ющи вѣ́рныхъ, и҆ всѣ̑мъ  и҆збавле́нїе ѿ всѧ́кїѧ ско́рби, и҆ недꙋ́ги пестрѡ́тныѧ  и҆ ме́длєнныѧ разрѣша́ющи вско́рѣ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ  пѣ́ти тебѣ̀: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Ра́дꙋйсѧ, всеблагослове́ннаѧ марі́е, и҆зъ тебє́  бо всебл҃гослове́нный бг҃ъ ѡ҆дѣ́ѧсѧ во всего́ мѧ  человѣ́ка, и҆ ѡ҆дѣ́ѧвсѧ соединѝ своемꙋ̀ бж҃ествꙋ̀  неизрече́ннымъ соедине́нїемъ, дв҃о ѻ҆дїги́трїе:  ра́дꙋйсѧ, ѡ҆бра́дованнаѧ, ра́досте всегѡ̀ мі́ра. 
Ра́дꙋйсѧ, лꙋка́выхъ дꙋхѡ́въ прогони́тельнице:  ра́дꙋйсѧ, бцⷣе ѻ҆дїги́трїе: ра́дꙋйсѧ, ꙗ҆́кѡ тебѐ  нбⷭ҇наѧ неви̑димаѧ вѡ́инства славосло́вѧтъ всегда̀, и҆  велича́ютъ, ꙗ҆́кѡ мт҃рь бж҃їю бы́вшꙋю: ра́дꙋйсѧ, ꙗ҆́же  ни̑жнѧѧ сочта́вши съ вы́шними. 
Ра́дꙋйсѧ, всѣ́хъ нбⷭ҇ныхъ си́лъ безъ разсꙋжде́нїѧ  превосходѧ́щаѧ: ра́дꙋйсѧ, ѻ҆дїги́трїе: ра́дꙋйсѧ, всѧ́кїѧ  тва́ри бг҃а ро́ждшаѧ, гдⷭ҇ьствꙋющи, є҆́й, влⷣчце  всепѣ́таѧ: ра́дꙋйсѧ, ꙗ҆́кѡ пребыва́еши дв҃ою, чи́стаѧ,  и҆ по ржⷭ҇твѣ̀. 
Ра́дꙋйсѧ, жена́мъ всѣ̑мъ сла́во, хра́ме  преѡсвѧще́нный бг҃а на́шегѡ: ра́дꙋйсѧ, ѻ҆дїги́трїе:  ра́дꙋйсѧ, (с. 509) дꙋшеспаси́тельнаѧ все́й вселе́ннѣй:  ра́дꙋйсѧ, покрыва́ющїй ѻ҆́блаче, нб҃съ ши́ршаѧ:  ра́дꙋйсѧ, мѷрополо́жнице, бжⷭ҇твеннагѡ мѵ́ра полна̀. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀  бг҃ома́тере, и҆ да вопїе́тъ: ра́дꙋйсѧ, всебл҃же́ннаѧ  бцⷣе, чⷭ҇таѧ приснодв҃о. 
Ра́дꙋйсѧ, свѣщѐ, свѣ́тъ невече́рнїй поне́сшаѧ,  и҆ въ ржⷭ҇твѣ̀ твое́мъ многобо́жїѧ тмꙋ̀ разрꙋши́вшаѧ, и҆  а҆́довы про́пасти и҆зба́вльшаѧ лю́ди: ра́дꙋйсѧ,  ѻ҆дїги́трїе бцⷣе, добро́тъ всѣ́хъ предхода́таице. 
Ра́дꙋйсѧ, землѐ, и҆зъ неѧ́же кла́съ прозѧ́бшїй  нбⷭ҇ный вѣ̑рнымъ, и҆ мі́ра всегѡ̀ дꙋшегꙋ́бнагѡ гла́да  и҆зба́ви, разꙋ́мнаѧ и҆ ѡ҆дꙋшевле́ннаѧ: ѽ ра́дꙋйсѧ,  вїногра́де, и҆́же гро́здъ живо́тный ро́ждшаѧ, бцⷣе  чⷭ҇таѧ ѻ҆дїги́трїе! 
Ра́дꙋйсѧ, та́йныхъ цвѣтѡ́въ прекра́сный сꙋ́щїй  раю̀: ра́дꙋйсѧ, мт҃и дв҃о, неви́димыхъ ра́зꙋмъ, чистото́ю  страннолѣ́пнѡ побѣ́ждши, бг҃ороди́тельнице: ра́дꙋйсѧ,  ѻ҆трокови́це: ра́дꙋйсѧ, ѻ҆дїги́трїе, всемі́рное чꙋ́до  и҆ слы́шанїе. 
Лѣ́то живота̀ на́шегѡ про́чее сохранѝ  неврежде́но, поможе́нїемъ твои́мъ, дв҃о ѻ҆трокови́це, и҆  сподо́би коне́цъ благі́й полꙋчи́ти на́мъ, воспѣва́ющымъ  тѧ̀ и҆ взыва́ющымъ: ра́дꙋйсѧ, всеблаже́ннаѧ бцⷣе, чⷭ҇таѧ  ѻ҆дїги́трїе. 
Свѣти́ленъ. 
Да почти́тсѧ всепѣ́таѧ мт҃и бж҃їѧ, жи́знь сꙋ́щꙋю  ро́ждшаѧ хрⷭ҇та̀ бг҃а на́шего, ра́йскихъ двере́й  ѿверзе́нїе, всегѡ̀ мі́ра ѡ҆чище́нїе, къ животꙋ̀  возведе́нїе. се́й є҆́сть прⷪ҇рѡ́ки глаго́ланный: томꙋ̀  поклони́мсѧ бг҃ꙋ, и҆ сп҃сꙋ дꙋ́шъ на́шихъ. 
Сла́ва, и҆ ны́нѣ: 
Прїиди́те, вѣ́рнїи съ чи́стою со́вѣстїю,  возвели́чимъ мт҃рь бг҃а на́шегѡ, носи́вшꙋю во чре́вѣ  бжⷭ҇твеннаго млⷣнца (с. 510) сп҃са хрⷭ҇та̀: къ немꙋ́же  мт҃рнее дерзнове́нїе и҆мꙋ́щи, непреста́ннѡ мо́литъ за  ны̀, и҆ подае́тъ рабѡ́мъ свои̑мъ бога̑тыѧ ми́лѡсти. 
На хвали́техъ стїхи̑ры, на д҃, гла́съ д҃. Подо́бенъ:  Ꙗ҆́кѡ до́блѧ: 
Наста́вницꙋ тѧ̀ заблꙋ́ждшихъ, ꙳ и҆ приста́нище  спаси́тельно ꙳ въ пꙋчи́нѣ, влⷣчце, и҆ въ бꙋ́ри, ꙳ во  и҆скꙋше́нїи же и҆ печа́лехъ, ꙳ хрⷭ҇то́съ тѧ̀ всѣ̑мъ  показа̀, ꙳ сн҃ъ тво́й и҆ бг҃ъ, ꙳ вѣ́рнѡ приходѧ́щымъ къ  тебѣ̀. ꙳ є҆го́же молѝ, ѿ ѕлы́хъ бѣ́дъ и҆зба́витисѧ,  ꙳ вѣ́дѧщымъ тѧ̀ бцⷣꙋ, вои́стиннꙋ наста́вницꙋ. 
Тлѣ́нїе и҆ болѣ́знь ꙳ потреби́ла є҆сѝ,  всепѣ́таѧ, ꙳ дре́внюю всю̀ ржⷭ҇тво́мъ твои́мъ, ꙳ живо́тъ  мі́рꙋ ро́ждши, ꙳ сме́рть разрꙋши́вшїй, бѡлѣ́зни,  бл҃га́ѧ, и҆сцѣлѧ́еши, ꙳ вѣ́рнѡ тво́й чꙋде́сный  ѻ҆́бразъ воспѣва́ющихъ, ꙳ и҆ любо́вїю кла́нѧющихсѧ, ꙳  и҆ чтꙋ́щихъ тѧ̀ чи́стꙋю наста́вницꙋ. 
Ꙗ҆́кѡ и҆сто́чника тѧ̀, ꙳ всепѣ́таѧ, живота̀  вѣ́мы, ꙳ и҆ ꙗ҆́кѡ чꙋде́съ тѧ̀ пода́телѧ и҆ цѣле́бъ, ꙳  страсте́й дꙋше́вныхъ же и҆ тѣле́сныхъ, ꙳ ꙗ҆́кѡ ско́рое  ѡ҆ставле́нїе, ꙳ ми́лости и҆ щедро́тъ неизчерпа́емое мо́ре  вѣ́дѧще, ꙳ тебѣ̀ припа́даемъ всѝ, ꙳ просѧ́ще ѿ  ско́рби разрѣше́нїѧ, ꙳ и҆ бꙋ́дꙋщагѡ мꙋче́нїѧ. 
Сла́ва, и҆ ны́нѣ, гла́съ и҃: 
И҆́же на херꙋві́мѣхъ ѣ҆́здѧй, и҆ пѣва́емый ѿ  серафі̑мъ, сше́лъ є҆сѝ съ нб҃сѐ прⷪ҇ро́чески, бл҃же,  и҆ всели́лсѧ є҆сѝ во оу҆тро́бꙋ чⷭ҇тыѧ  бг҃оѻтрокови́цы, ю҆́же а҆́гг҃ли воспѣ́ша та́йнѡ:  ра́дꙋйсѧ, ра́достнаѧ дв҃о, неѡб̾ѧ́тнаго ꙗ҆́кѡ бг҃а во  чре́вѣ свое́мъ прїе́мши па́че сло́ва, ѿ невѣ́рїѧ въ  вѣ́рꙋ мі́ръ преводѧ́ща. сла́ва тебѣ̀, хрⷭ҇тѐ, є҆ди́не  ми́лостиве и҆ чл҃вѣколю́бче. 
Славосло́вїе вели́кое и҆ ѿпꙋ́стъ. 
На лїтꙋргі́и, бл҃жє́нна ѿ канѡ́на, пѣ́снь г҃ и҆  ѕ҃. И҆ про́чаѧ слꙋ́жба прест҃ы́ѧ бцⷣы. 


(с. 511) 
Мѣ́сѧца тогѡ́же въ к҃ѳ-й де́нь. 
Ст҃а́гѡ мꙋ́ченика каллїні́ка. 
Стїхи̑ры, гла́съ и҃. Подо́бенъ: Ѽ пресла́внагѡ  чꙋдесѐ! 
Мꙋ́чениче бг҃омꙋ́дре каллїні́че, ꙳ па́че є҆́же  жи́ти, ꙳ оу҆мре́ти благоче́стнѡ жела́ѧ, хрⷭ҇то́вꙋ  сме́рть вои́стиннꙋ и҆з̾ѡбрази́лъ є҆сѝ, ꙳ ѿѻнꙋ́дꙋже  безсме́ртїе полꙋчи́лъ є҆сѝ, ꙳ и҆ невече́рнее  блаже́нство, ꙳ и҆дѣ́же чи́нове а҆́гг҃лѡвъ сꙋ́ть, ꙳ и҆  страда́лєцъ всѣ́хъ, ꙳ ра́дꙋѧсѧ всели́лсѧ є҆сѝ,  сла́вне. 
Цвѣ́тъ и҆сцѣле́нїѧ и҆спꙋща́етъ, ꙳ и҆ рѣка̀  нело́жныхъ дарова́нїй и҆спо́лнена, ꙳ врачева́нїе  безме́здно, ковче́гъ свѧще́нїѧ, ꙳ твои́хъ моще́й ра́ка  ꙗ҆ви́сѧ: ꙳ и҆зъ неѧ́же почерпа́емъ здра́вїе  присноживо́тно, ꙳ приходѧ́щїи вѣ́рнѡ, мꙋ́чениче сла́вне,  ꙳ тебѣ̀ ра́ди вои́стиннꙋ, ꙳ чꙋ́днаго бг҃а сла́вимъ. 
Мч҃ниче пребл҃же́нне каллїні́че, ꙳ къ неви́димымъ  врагѡ́мъ, ꙳ неви́димагѡ бг҃а ꙳ по́мощь непобѣди́мꙋ  и҆мѣ́ѧ, ꙳ возста́вилъ є҆сѝ безсме́ртїѧ побѣ̑ды, ꙳ на  и҆́же погꙋби́ти зе́млю и҆ мо́ре хва́лѧщагосѧ, ꙳  боре́нїемъ страда́нїй твои́хъ низло́жь, ꙳ и҆ крове́й  твои́хъ потопи́лъ є҆сѝ тече́нїемъ. 
Сла́ва, гла́съ то́йже: 
Благоче́стїѧ побо́рника, и҆ гꙋби́телѧ вра́жїѧ, и҆  мꙋ́ченикѡвъ собесѣ́дника, и҆ хра́мъ дх҃а ст҃а́гѡ  бы́вшаго, во́ина цр҃ѧ̀ хрⷭ҇та̀, и҆сцѣле́нїй  неиждива́емое вои́стиннꙋ сокро́вище, вѣ́рныхъ  оу҆твержде́нїе, чꙋ́днаго дне́сь каллїні́ка пѣ́сньми  почти́мъ. 
И҆ ны́нѣ, бг҃оро́диченъ, гла́съ и҆ подо́бенъ  то́йже: 
Пло́ть ѿ крове́й твои́хъ прїе́мъ, ꙳  первовѣ́чный бг҃ъ ꙳ (с. 512) тѧ̀ предста́тельницꙋ  показа̀ ꙳ человѣ́кѡмъ, чⷭ҇таѧ. ꙳ тѣ́мже и҆зба́ви рабы̑  твоѧ̑ ꙳ ѿ всѧ́кїѧ бѣды̀ и҆ ѡ҆бстоѧ́нїѧ, ꙳ и҆ сѣ́тей  лꙋка́вагѡ врага̀: ꙳ и҆ сїѧ́нїѧ причасти́тисѧ сподо́би  и҆збра́нныхъ ꙳ всѧ̑ сла́вѧщыѧ и҆ покланѧ́ющыѧсѧ тебѣ̀. 
Крⷭ҇тобг҃оро́диченъ, гла́съ и҆ подо́бенъ то́йже: 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й  жи́знь; ꙳ бцⷣа пла́чꙋщисѧ глаго́лаше, ꙳ є҆гда̀  оу҆зрѣ̀ на крⷭ҇тѣ̀ возноси́ма, ꙳ и҆зъ неѧ̀  неизрече́ннѡ возсїѧ́вшаго, ꙳ бг҃а и҆ чл҃вѣ́ка. 
Тропа́рь, гла́съ д҃: 
Мꙋ́ченикъ тво́й, гдⷭ҇и, каллїні́къ во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей  низложѝ, сокрꙋшѝ и҆ де́мѡнѡвъ немощны̑ѧ де́рзѡсти.  тогѡ̀ моли́твами спасѝ дꙋ́шы на́шѧ. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Колєсни́цы фараѡ́новы, и҆ си́лꙋ є҆гѡ̀ вве́рже въ  мо́ре крѣ́пкїй во бране́хъ: воспое́мъ пѣ́снь но́вꙋю,  ꙗ҆́кѡ просла́висѧ. 
На колесни́цꙋ мы́сленнꙋю всѣ́дъ, ꙗ҆́кѡ  вои́стиннꙋ трїста́ты потопи́лъ є҆сѝ мы́сленнагѡ  є҆гѵ́пта во стрꙋѧ́хъ кро́ви твоеѧ̀, мꙋ́ченикѡвъ похвало̀  каллїні́че. 
Бжⷭ҇твенною ѻ҆де́ждею ѡ҆дѣ́ѧвсѧ, мꙋ́дре,  ѻ҆де́жды земны́ѧ совле́клсѧ є҆сѝ, преблаже́нне, и҆ къ  по́двигꙋ поте́клъ є҆сѝ, и҆ врага̀ посрами́лъ є҆сѝ. 
Разори́въ вра̑жїѧ многоплетє́нныѧ кѡ́зни,  оу҆́зами страда́нїй твои́хъ, и҆ недѣ́йственна сего̀  пове́рглъ є҆сѝ на зе́млю, каллїні́че, и҆ нога́ми  твои́ми попра́лъ є҆сѝ. (с. 513) 
Бг҃оро́диченъ: 
Є҆́же прⷪ҇ро́ческїй прови́дѣ ли́къ, ꙗ҆́кѡ  две́рь нбⷭ҇нꙋю, и҆ неѡпали́мꙋю кꙋпинꙋ̀, тѧ̀, дв҃о мт҃и  чⷭ҇таѧ, бг҃а ро́ждшꙋю позна́хомъ. 
Пѣ́снь г҃. І҆рмо́съ: 
Оу҆твержда́ѧй гро́мъ, и҆ созида́ѧй дꙋ́хъ,  оу҆твердѝ менѐ, гдⷭ҇и, да тѧ̀ пою̀ и҆́стиннѡ, и҆  творю̀ во́лю твою̀, ꙗ҆́кѡ нѣ́сть свѧ́тъ, ꙗ҆́кѡ ты̀,  бж҃е на́шъ. 
Хрⷭ҇то́вою любо́вїю оу҆ѧзвлѧ́емь, мꙋ́ченикъ  взыва́ше, въ по́двизѣхъ претерпѣва́ѧ: во благово́нїе  текꙋ̀ мѵ́ра, послѣ́дꙋѧ стрⷭ҇ти твое́й, страда́нїемъ  кро́ве. 
Безъ навѣ́та соблю́лсѧ є҆сѝ ѿ стрѣ́лъ  ѕмїи́ныхъ: твою́ бо пѧ́тꙋ мꙋдре́цъ въ ра́нахъ прете́ръ,  главꙋ́ же свою̀ сокрꙋшѝ, каллїні́че, во страда́нїихъ  твои́хъ. 
Посѣ́къ пре́лести те́рнїе мече́мъ дꙋхо́внымъ,  хрⷭ҇то́вы вѣ́ры неле́стнѡ пло́дъ прине́слъ є҆сѝ,  всеблаже́нне, стори́чный болѣ́зней твои́хъ влⷣцѣ  твоемꙋ̀. 
Бг҃оро́диченъ: 
Несказа́нна ржⷭ҇тва̀ рожде́нїѧ ты̀ є҆ди́на мт҃и  была̀ є҆сѝ, во оу҆тро́бѣ твое́й заче́нши, и҆́же  пре́жде тебє̀ бг҃а сло́ва, и҆ млеко́мъ пита́ла є҆сѝ,  пречⷭ҇таѧ, ꙗ҆́кѡ млⷣнца безнача́льнаго. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Ре́вность бжⷭ҇твеннꙋю въ дꙋшѝ твое́й и҆мѣ́ѧ,  сла́вне, беззако́ннꙋющыѧ всꙋ́е терпѣли́внѡ ѡ҆бличи́лъ  є҆сѝ, и҆ прибли́живсѧ мꙋ́камъ, проше́лъ є҆сѝ тво́й  по́двигъ до́блимъ оу҆мо́мъ, мꙋ́чениче каллїні́че,  хрⷭ҇та̀ бг҃а молѝ, дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть  бы́въ во чре́вѣ твое́мъ: но бг҃ъ вочл҃вѣ́чсѧ и҆  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ  пре́жде ржⷭ҇тва̀ сохрани́въ всенепоро́чнꙋ, є҆ди́нъ  гдⷭ҇ь: того̀ прилѣ́жнѡ молѝ, дарова́ти на́мъ ве́лїю  ми́лость. (с. 514) 
Крⷭ҇тобг҃оро́диченъ: 
Несве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀  и҆зба́вити ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ, бж҃е, слꙋ́хъ тво́й, и҆ оу҆боѧ́хсѧ:  разꙋмѣ́хъ дѣла̀ твоѧ̑, и҆ оу҆жасо́хсѧ, гдⷭ҇и: ꙗ҆́кѡ  твоегѡ̀ хвале́нїѧ и҆спо́лнь землѧ̀. 
Ѡ҆мыва́ѧсѧ въ стрꙋѧ́хъ твои́хъ крове́й,  преблаже́нне, ꙗ҆ви́лсѧ є҆сѝ чистѣ́йшїй дꙋ́хомъ, и҆ въ  наслажде́нїе дости́глъ є҆сѝ безпло́тныхъ, мꙋ́чениче  каллїні́че. 
Ка́мень че́стенъ вои́стиннꙋ назда́лсѧ є҆сѝ  цр҃кви, и҆ хра́мы і҆́дѡльскїѧ стрѧ́слъ є҆сѝ, и҆ на  зе́млю низложи́лъ є҆сѝ, неꙋкло́ннымъ сопротивле́нїемъ  страда́нїй твои́хъ. 
Смертонѡ́снаѧ врагѡ́въ ласка̑нїѧ, вои́стиннꙋ  ѿри́нꙋлъ є҆сѝ, мꙋ́чениче, словесы̀ дꙋхо́вными: и҆  дꙋше́ю оу҆крѣплѧ́емь, на пре́лесть поста́вилъ є҆сѝ  побѣ́дꙋ. 
Бг҃оро́диченъ: 
Ны́нѣ тѧ̀ кꙋпинꙋ̀, ю҆́же въ сїна́и, прописꙋ́ѧ  мѡѷсе́й вели́кїй, неѡпа́льнꙋ ви́дѧше, ѻ҆́гнь во  оу҆тро́бѣ носѧ́щꙋ, чⷭ҇таѧ. 
Пѣ́снь є҃. І҆рмо́съ: 
Возсїѧ́й мѝ, гдⷭ҇и, свѣ́тъ повелѣ́нїй твои́хъ,  ꙗ҆́кѡ къ тебѣ̀ дꙋ́хъ мо́й оу҆́тренюетъ и҆ пое́тъ тѧ̀:  ты́ бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀  ми́ра. 
Въ ти́нꙋ попо́лзсѧ непостоѧ́ннꙋю, гдⷭ҇и, и҆ во  глꙋбинꙋ̀ грѣхѡ́въ мои́хъ, и҆ въ бꙋ́рю лю́тыхъ мои́хъ  дѣѧ́нїй впа́дъ, зовꙋ́ ти: ты̀ бꙋ́ди мѝ помо́щникъ. 
Стопа́ми пригвожде́нъ но́гъ, мꙋ́чениче, пѣ́лъ  є҆сѝ: въ пꙋтѝ свидѣ́нїй твои́хъ бога́тнѡ наслади́хсѧ,  влⷣко, терпѧ̀ ра̑ны, страстополо́жниче, наде́ждею  воздаѧ́нїй. 
Ми́лостїю ты̀ є҆ле́а, до́брѣ кꙋ́плю содѣ́лавъ  мꙋче́нїѧ, (с. 515) свѣщꙋ̀ твою̀ оу҆ѧсни́лъ є҆сѝ,  пребл҃же́не: тѣ́мже ве́сь бы́лъ є҆сѝ же́ртва  непоро́чнаѧ, всесожже́нїе прїѧ́тно. 
Бг҃оро́диченъ: 
Прⷪ҇ро́кѡвъ проповѣ́данїе, и҆ а҆пⷭ҇лѡвъ похвало̀,  и҆ мꙋ́ченикѡвъ оу҆добре́нїе, ты̀ є҆сѝ, бцⷣе,  бжⷭ҇твенное сло́во носѧ́щи, па́че сло́ва, пречⷭ҇таѧ,  є҆́же пре́жде вѣ̑къ и҆зъ ѻ҆ц҃а̀. 
Пѣ́снь ѕ҃. І҆рмо́съ: 
Бꙋ́рею грѣхо́вною погрꙋжа́емь, ꙗ҆́кѡ во чре́вѣ  ки́товѣ содержи́мь, съ прⷪ҇ро́комъ зовꙋ́ ти: возведѝ  ѿ тлѝ живо́тъ мо́й, гдⷭ҇и, и҆ спаси́ мѧ. 
Ста́да твоегѡ̀ ѡ҆гра́да невре́дна ѿ ѕвѣре́й  соблюде́сѧ є҆ресе́й: твои́хъ бо страда́нїй держа́щи,  сла́вне, тве́рдꙋ па́лицꙋ, волкѡ́въ ꙗ҆ви́сѧ  ѿгони́тельница. 
Но́щь ѿбѣжѐ пре́лести страда́нїемъ твои́мъ, и҆  вѣ́ры добро́та возсїѧ̀, во и҆сповѣ́данїи твое́мъ,  пресла́вне, трⷪ҇цы побо́рниче, ꙗ҆́кѡ со́лнце въ  концѣ́хъ. 
Ꙗ҆́кѡ вѣ́ры проповѣ́дникъ и҆звѣ́стенъ,  беззако́ннꙋющемꙋ вопїѧ́ше гото́вѡ: что̀ прети́ши  и҆мꙋ́щемꙋ не оу҆мѧгче́нꙋ дꙋше́внꙋю тве́рдость; стрѣ́лы  бо безбо́жныхъ легкѝ. 
Бг҃оро́диченъ: 
Пребыва́еши по ржⷭ҇твѣ̀ неискꙋсобра́чнаѧ, ꙗ҆́кѡ  пре́жде ржⷭ҇тва̀ дв҃а, и҆ нетлѣ́ннаѧ: и҆́бо є҆́же въ  тебѣ̀ та́инство, бг҃оневѣ́сто, па́че оу҆ма̀ всѧ́кагѡ,  и҆ всегѡ̀ сло́ва познава́етсѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Гѡ́рнѧѧ кра̑снаѧ досто́йнѡ ны́нѣ наслѣ́довалъ  є҆сѝ: хрⷭ҇то́вою бо ѕѣлѡ̀ любо́вїю разже́гсѧ на  ѻ҆́гнь, каллїні́че. тѣ́мъ мꙋ́жественнѡ дерзнꙋ́лъ  є҆сѝ: є҆мꙋ́же и҆ ны́нѣ предстоѧ̀, не преста́й молѧ̀  ѡ҆ всѣ́хъ на́съ. 
Пѣ́снь з҃. І҆рмо́съ: 
Ѻ҆́гнь палѧ̀ въ пещѝ, и҆стрѧса́шесѧ, ѻ҆́троцы  ѡ҆роша́хꙋсѧ, и҆ пою́ще глаго́лахꙋ: бл҃гослове́нъ є҆сѝ,  є҆ди́нъ сы́й бж҃е ѻ҆ц҃ъ на́шихъ. (с. 516) 
Сла̑сти мнѣ̀ хода́тайственна мꙋ́камъ, сꙋ́ть  страши̑лища: ни бо̀ ѻ҆́гнь, ни ра̑ны, и҆́стиннагѡ  рачи́телѧ моегѡ̀, мч҃никъ вопїѧ́ше, разлꙋча́тъ мѧ̀. 
Вжилѧ́емь, сла́вне, посо́бїемъ хрⷭ҇то́вымъ, на  зе́млю сопротивоборца̀ побори́въ низве́рглъ є҆сѝ, и҆  тезоимени́тъ ꙗ҆ви́лсѧ є҆сѝ, на мꙋчи́телѧ  добропобѣ́дникъ. 
Дїа́вола посрами́лъ є҆сѝ, и҆ а҆́гг҃лы  возвесели́лъ є҆сѝ, страда̑нїи твои́ми, сла́вне, и҆  хрⷭ҇тꙋ̀ взыва́лъ є҆сѝ: бл҃гослове́нъ є҆сѝ, є҆ди́нъ  сы́й бж҃е ѻ҆тє́цъ на́шихъ. 
Бг҃оро́диченъ: 
Разрѣши́ла є҆сѝ ржⷭ҇тво́мъ твои́мъ, дв҃о  пречⷭ҇таѧ, є҆́ѵы прама́тере клѧ́твꙋ: мт҃и бо є҆сѝ  всѣ́хъ влⷣки, ꙗ҆́же всѣ̑мъ ра́дость и҆схода́таивши. 
Пѣ́снь и҃. І҆рмо́съ: 
Всѧ́чєскаѧ, влⷣко, премꙋ́дростїю твое́ю  соста́вилъ є҆сѝ, земли́ же па́ки оу҆тверди́лъ є҆сѝ,  ꙗ҆́коже вѣ́си, дно̀, ѡ҆снова́нїемъ водрꙋзи́вый на  вода́хъ безмѣ́рныхъ. тѣ́мъ всѝ вопїе́мъ, воспѣва́юще:  благослови́те дѣла̀ гдⷭ҇нѧ непреста́ннѡ гдⷭ҇а. 
Ра́дꙋйсѧ, наслажде́нїе страда́льцєвъ и҆́стинныхъ:  ра́дꙋйсѧ, оу҆добре́нїе вѣ́ры и҆ оу҆краше́нїе.  ра́дꙋйсѧ, пресвѣ́тлый мꙋ́ченикѡвъ свѣтоно́сецъ, и҆́же  ле́сть разори́въ страда́нїемъ твои́мъ, и҆ свѣ́тъ  просїѧ́вый мі́рꙋ, каллїни́че премꙋ́дре. 
Мꙋчи́тель посрами́сѧ пѡ́двиги твоегѡ̀  противле́нїѧ, побѣжде́ни бы́ша ѕлодѣ́и ра́нами твои́ми,  блаже́нне, гвоздьмѝ пѧ́ты твоѧ̑ оу҆ѧзви́шасѧ: пре́лесть  же попали́сѧ всѧ̑, и҆ потреби́шасѧ і҆́дѡльстїи хра́ми,  бг҃омꙋ́дре, ѻ҆гне́мъ страда́нїѧ твоегѡ̀. 
Ѡ҆ чтꙋ́щихъ тѧ̀ къ бг҃ꙋ твои́мъ дерзнове́нїемъ,  каллїні́че, прекло́нсѧ, молѝ непреста́ннѡ: ста́дꙋ  твоемꙋ̀ предста́ни, и҆зима́ѧ сїѐ ѿ разли́чныхъ сѣ́тей  льсти́вагѡ, и҆ оу҆твердѝ вѣ́рою: тобо́ю бо расте́тъ и҆  крѣпи́тсѧ. (с. 517) 
Бг҃оро́диченъ: 
Дх҃омъ прⷪ҇ро́цы тѧ̀ дв҃ꙋ проѡбрази́ша, сѣ́нь же  и҆ трапе́зꙋ и҆ рꙋ́чкꙋ и҆ свѣ́щникъ, и҆ го́рꙋ прест҃ꙋ́ю,  и҆ ѻ҆́блакъ и҆ скрижа̑ли, ковче́гъ же и҆ же́злъ, и҆  две́рь бжⷭ҇твеннꙋ, є҆́юже всѣ̑мъ человѣ́кѡмъ  ѿве́рзесѧ дре́внїй ра́й. 
Пѣ́снь ѳ҃. І҆рмо́съ: 
Безсѣ́менное ржⷭ҇тво̀ твоѐ, бцⷣе чи́стаѧ,  хрⷭ҇та̀ бг҃а на́шегѡ пѣ́сньми немо́лчными велича́емъ. 
И҆стка́сѧ тебѣ̀ свы́ше ри́за вѣ́ры, є҆́юже  ѡ҆бнажи́лъ є҆сѝ врага̀ на сꙋди́щи, мꙋ́чениче сла́вне. 
Непщева́ше мꙋчи́тель прельсти́ти ласка́ньми  мꙋ́ченика, но то́й въ вѣ́рѣ оу҆твержда́шесѧ. 
Чи́сто всесожже́нїе и҆ прїѧ́тна же́ртва,  каллїні́че сла́вне, ѻ҆гне́мъ по́двигѡвъ прине́слсѧ  є҆сѝ бг҃ꙋ. 
Красны̀ но́ги твоѝ, страда́льче каллїні́че,  гвоздьмѝ пригвожде́ны, и҆ къ проповѣ́данїю бжⷭ҇твенномꙋ  и҆дꙋ́щи. 
Бг҃оро́диченъ: 
Покро́въ тѧ̀ стѧжа́хомъ, и҆ приста́нище, чⷭ҇таѧ,  и҆ ѻ҆рꙋ́жїе и҆ забра́ло, и҆ тве́рдꙋ наде́ждꙋ въ бѣда́хъ  при́снѡ. 


(с. 517) 
Мѣ́сѧца тогѡ́же въ л҃-й де́нь. 
Ст҃ы́хъ а҆пⷭ҇лъ, сі́лы и҆ сїлꙋа́на, и҆ и҆̀же съ  ни́ми. 
И҆ мꙋ́ченика і҆ѡа́нна во́ина. 
Слꙋ́жба сїѧ̀ пи́сана въ приложе́нїи. 
Стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Бжⷭ҇твенными ѡ҆блиста́еми ꙳ свѣтоли́тїи, а҆пⷭ҇ли,  ꙳ ꙗ҆́коже ѻ҆рлѝ крила́тїи, ꙳ мі́ръ проидо́сте, ꙳  многобо́жїѧ тмꙋ̀ ѿгонѧ́ще, ꙳ и҆ содѣва́юще сы́ны и҆  наслѣ́дники днѐ всѣ́хъ. ꙳ (с. 518) тѣ́мже ва́съ  почита́емъ, ꙳ и҆ ст҃ы́й и҆ бл҃гонаро́читый пра́здникъ  ва́шъ чти́мъ, ꙳ покланѧ́ющесѧ моще́мъ ва́шымъ. 
Сі́лꙋ и҆ а҆ндроні́ка, ꙳ сїлꙋа́на же и҆ криске́нта,  ꙳ свѧще́ннѡ оу҆блажа́емъ, ꙳ и҆ хвала́ми почти́мъ, ꙳  ра́достнымъ дне́сь се́рдцемъ є҆пене́та чꙋ́днаго, ꙳  гдⷭ҇ни оу҆ч҃никѝ и҆ проповѣ́дники, ꙳ и҆́миже  и҆зба́вихомсѧ і҆́дѡльскагѡ сꙋ́етства, ꙳ и҆ трⷪ҇ческомꙋ  сїѧ́нїю ꙳ благоче́стнѡ наꙋчи́хомсѧ. 
Ва́съ въ ве́сь мі́ръ хрⷭ҇то́съ посла̀, ꙳ гноє́нїѧ  ѡ҆чища́ющихъ ѕло́бы, а҆пⷭ҇ли, ꙳ и҆ оу҆ѧ́звлєнныѧ  ꙗ҆́домъ дꙋшетлѣ́ннымъ ѡ҆бновлѧ́ющихъ дꙋ́шы, ꙳ и҆ къ  соверше́нномꙋ здра́вїю ведꙋ́щихъ. ꙳ тѣ́мже ва́съ  почита́емъ, ꙳ ꙗ҆́кѡ бл҃годѣ́тели прехва́льныѧ, ꙳ и҆  премꙋ́дрыѧ врачѝ, ꙳ и҆ дꙋхѡ́вныѧ ѻ҆рга́ны. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, солнцезра́чнаѧ лꙋчѐ, ꙳ сл҃нца  незаходи́магѡ прⷭ҇то́ле, ꙳ ꙗ҆́же сл҃нце возсїѧ́вши  недоꙋмѣ́нное: ꙳ ра́дꙋйсѧ, оу҆́ме ѡ҆блиста́ѧй  бжⷭ҇твенными сїѧ́ньми, ꙳ зарѐ мо́лнїйнаѧ, ꙳  ѡ҆свѣти́вшаѧ землѝ концы̀: и҆́стинное зла́та  блиста́нїе, ꙳ вседо́браѧ и҆ пренепоро́чнаѧ, ꙳ свѣ́тъ  невече́рнїй ꙳ вѣ̑рнымъ ѡ҆блиста́вши. 
Крⷭ҇тобг҃оро́диченъ: 
Оу҆мерщвлѧ́ема ви́дѧщи хрⷭ҇та̀, ꙳ пречⷭ҇таѧ  влⷣчце, ꙳ оу҆мерщвлѧ́юща льсти́ваго, ꙳ восклица́ше  го́рцѣ взыва́ющи ꙳ и҆зъ оу҆тро́бы тоѧ̀ произше́дшꙋ, ꙳  и҆ долготерпѣ́нїю є҆гѡ̀ чꙋдѧ́щисѧ взыва́ше: ꙳ ча́до  моѐ любе́знѣйшее, ꙳ не забꙋ́ди рабꙋ̀ твою̀, ꙳ не  закоснѝ, человѣколю́бче, моѐ оу҆тѣше́нїе. 
Тропа́рь, гла́съ г҃: 
А҆пⷭ҇ли ст҃і́и, моли́те ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Канѡ́нъ. 
Гла́съ в҃. Пѣ́снь а҃. І҆рмо́съ: 
Непроходи́мое волнѧ́щеесѧ мо́ре, бж҃їимъ свои́мъ  велѣ́нїемъ, (с. 519) и҆зсꙋши́вшемꙋ, и҆ пѣшеше́ствовати  сквозѣ̀ є҆̀ і҆и҃льтескїѧ лю́ди наста́вльшемꙋ, гдⷭ҇еви  пои́мъ, сла́внѡ бо просла́висѧ. 
Предстоѧ́ще прⷭ҇то́лꙋ бжⷭ҇твенномꙋ всегда̀,  сїѧ́нїемъ же просвѣща́еми незаходи́мымъ, ст҃і́и,  просвѣще́нїе дꙋхо́вно всѣ̑мъ и҆спроси́те ѿ ѻ҆ц҃а̀  свѣ́тѡвъ низпосла́ти на́мъ, вѣ́рнѡ ва́съ почита́ющымъ. 
Возсїѧ́вшаго пра́вды сл҃нца, сла́внїи,  оу҆зрѣ́вше ѿ дв҃ы бг҃оѻтрокови́цы, прилѣпи́стесѧ  є҆мꙋ̀ бжⷭ҇твеннымъ прича́стїемъ, свѣ́тъ бы́вше, и҆  ѿгна́сте пре́лести мра́къ ве́сь. 
Зако́нъ бжⷭ҇твенный на ѧ҆зы́цѣ носѧ́ще, всю̀  зе́млю проидо́сте, беззако́нїе є҆ѧ̀ ѿе́млюще, мꙋ́дрїи  криске́нте и҆ а҆ндроні́че, сі́ло и҆ сїлꙋа́не, и҆  всѣва́юще сло́во спаси́тельное. 
Похва́лимъ є҆пене́та сла́внаго, карѳаге́нѡвъ  похвалꙋ̀ бжⷭ҇твеннꙋ бы́вшꙋ, и҆ сло́ва оу҆ч҃ника̀, и҆  и҆сцѣле́нїй и҆сто́чника, и҆ вели́ка проповѣ́дника,  сꙋ́щымъ па́че оу҆ма̀, и҆ вѣ́ры оу҆твержде́нїе. 
Бг҃оро́диченъ: 
Препѣ́таго бг҃а неизрече́ннѡ породила̀ є҆сѝ, въ  пло́ть ѿ тебє̀ ѡ҆бле́кшасѧ за бла́гость, препѣ́таѧ  чⷭ҇таѧ. тѣ́мже благода́рными гла̑сы пѣсносло́вимъ тѧ̀  и҆ оу҆блажа́емъ, ꙗ҆́коже дре́вле прорекла̀ є҆сѝ. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ  на́шъ, и҆ нѣ́сть пра́веденъ, па́че тебє̀, гдⷭ҇и. 
Проповѣ́давше воплоще́нїе влⷣчне, и҆ разрꙋши́вше  соꙋ́зъ ѕло́бы, и҆̀же дре́вле свѧ̑занныѧ невѣ́рїемъ  мꙋ́дрїи разрѣши́сте, великопроповѣ́дницы, и҆ къ бг҃ꙋ  приведо́сте вѣ́рою. 
Свѣти́льницы незаходи́магѡ свѣтоли́тїѧ бы́вше,  тмꙋ̀ безбо́жїѧ ѿгна́сте, показꙋ́юще человѣ́кѡмъ  позна́нїѧ свѣ́тъ прехва́льнїи: сегѡ̀ ра́ди всегда̀  блажи́ми є҆стѐ. 
Во всю̀ зе́млю и҆зы́де, ꙗ҆́коже пое́тъ дв҃дъ,  а҆пⷭ҇льское (с. 520) бжⷭ҇твенное вѣща́нїе, оу҆ча́щее  стрⷭ҇те́мъ сп҃сѡвымъ и҆ воскресе́нїю, и҆́мже воста́хомъ  ѿ гробѡ́въ всѝ сꙋ́етства. 
Бг҃оро́диченъ: 
Ѡ҆брѣ́тъ тѧ̀ а҆́гг҃лъ чистѣ́йшꙋю, вни́де во  оу҆тро́бꙋ твою̀ ст҃ꙋ́ю свѣ́тъ, сы́й непристꙋ́пенъ,  бцⷣе, и҆ ꙗ҆ви́сѧ человѣ́къ и҆зъ тебє̀ воплоща́емь, во  двою̀ є҆стєствꙋ̀ познава́емь. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенное оу҆́глїе оу҆тѣ́шителѧ теплото́ю  ражже́ни, прехва́льнїи бы́вше а҆пⷭ҇ли, безбо́жїѧ мра́къ  разори́сте, и҆ вѣ̑рныѧ свѧще́ннѡ согрѣ́ѧсте. тѣ́мже  дне́сь па́мѧть ва́шꙋ чтꙋ́ще, про́симъ прїѧ́ти ве́лїю  ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїа была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ:  па́че всѣ́хъ менѐ пе́рсть бы́вша, ѡ҆скверне́на  плотски́ми прегрѣше́ньми, ѡ҆чи́сти моли́твъ твои́хъ  бжⷭ҇твенными вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а  мт҃и, на крⷭ҇тѣ̀ зрѧ́щи повѣ́шена и҆зъ неѧ̀ безъ  болѣ́зни прозѧ́бшаго, мт҃рски подо́бнѡ рыда́ющи,  вопїѧ́ше: оу҆вы̀ мнѣ̀, ча́до моѐ, ка́кѡ стра́ждеши  во́лею, хотѧ̀ и҆зба́вити ѿ страсте́й безче́стїѧ  человѣ́ка; 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ: до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же  на мѧ̀, прославлѧ́ю, многоми́лостиве. 
Крѣ́постїю всѧ̑ сотво́ршагѡ, проше́дше вселе́ннꙋю  ꙗ҆́коже крила́тїи, спасо́сте сꙋ́щыѧ въ пꙋчи́нѣ лю́тыхъ,  бг҃оно́снїи бѣ́дствꙋющыѧ, и҆ къ ти́хомꙋ приста́нищꙋ  наста́висте. 
Оу҆твержда́ѧ разсла́блєнныѧ, сла́вне, мы́сли  сло́вомъ, (с. 521) сі́ло съ па́ѵломъ проповѣ́дникомъ,  проше́дъ ты̀ ве́сь мі́ръ, мно́гими напа́стьми  ѡ҆блива́емь, и҆ вѣ̑рнымъ спа́съ ꙗ҆влѧ́ѧсѧ. 
Ве́лїими бл҃года́тьми оу҆краша́емь, ше́ствовалъ  є҆сѝ ѿ восто́ка до за́пада, ꙗ҆́коже зарѧ̀, съ  па́ѵломъ сі́ло премꙋ́дре, свѣтоза́рнаѧ со́лнцꙋ сꙋ́щи,  ꙗ҆зы́кѡвъ сердца̀ просвѣсти́сте. 
Да восхва́литсѧ криске́нтъ и҆ а҆ндроні́къ, и҆ съ  сі́лою да возвели́читсѧ сїлꙋа́нъ дне́сь, є҆пене́тъ же да  похва́литсѧ, хрⷭ҇то́ва вїногра́да сꙋ́ще гро́здїе,  сла́дость и҆ска́пающе спаси́тельнꙋю. 
Бг҃оро́диченъ: 
Чꙋде́съ преимꙋ́щее бы́сть є҆́же въ тебѣ̀ бы́вшее  чꙋ́до: зако́нѡвъ бо кромѣ̀ є҆сте́ственныхъ законода́вца  хрⷭ҇та̀ ражда́еши, престꙋпле́нїе первозда́нныхъ рѣша́ща,  всенепоро́чнаѧ. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бг҃а не зна́ю. 
Взѧ́тсѧ твои́хъ оу҆чєни́къ превы́ше небе́съ  великолѣ́пїе, проповѣ́дающихъ на землѝ твоѐ сла́вное  прише́ствїе, и҆ стрⷭ҇ти и҆ воскресе́нїе, сло́ве бж҃їй,  і҆и҃се пребл҃гі́й. 
Проза́рнаго и҆ пресвѣ́тлаго сосꙋ́да  оу҆тѣ́шителева, заблꙋ́ждшихъ наставле́нїе, селꙋ́нѧ  пресла́внꙋю похвалꙋ̀, а҆пⷭ҇лѡвъ оу҆добре́нїе, ны́нѣ  сїлꙋа́на мꙋ́драго восхва́лимъ. 
Оу҆крѣ́пльсѧ тезоимени́тнѡ сло́ва посо́бїемъ,  премꙋ́дре а҆ндроні́че, прохо́диши, оу҆твержда́ѧ  ѡ҆сла́блєннаѧ сердца̀ и҆скꙋше́ньми бори́телѧ, и҆  наставлѧ́ѧ въ бж҃їе позна́нїе. 
Бг҃оро́диченъ: 
Тѧ̀ дв҃дъ преднаписа̀ го́рꙋ оу҆сыре́ннꙋ, го́рꙋ  бг҃а на́шегѡ, го́рꙋ тꙋ́чнꙋ: въ тебѣ́ бо, ѻ҆трокови́це,  позна́шасѧ сегѡ̀ шє́ствїѧ пло́тїю ѡ҆бнища́вшагѡ, и҆ къ  пе́рвомꙋ на́съ блаже́нствꙋ возве́дшагѡ. (с. 522) 
Пѣ́снь ѕ҃. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ  и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю, во  гла́сѣ хвале́нїѧ, и҆́стины же дꙋ́хомъ пожрꙋ̀ тебѣ̀. 
Возводи́ми ко гдⷭ҇ꙋ чи́стыми манове́нїи,  прикло́ншыѧсѧ до́лꙋ въ поги́бєльныѧ ꙗ҆́мы,  привлеко́сте, мꙋ́дрїи, къ высотѣ̀ небе́снѣй высо́кагѡ  видѣ́нїѧ и҆ дѣѧ́нїѧ. 
Є҆ди́ницꙋ оу҆́бѡ сꙋщество́мъ, ли́цы же трⷪ҇цꙋ,  бг҃облаже́ннїи въ концѣ́хъ проповѣ́давше, многобо́жнꙋю  мглꙋ̀ до конца̀ разори́сте, и҆ свѣти́льницы дꙋша́мъ  ꙗ҆ви́стесѧ. 
Вжили́въ тво́й хрⷭ҇то́съ по́мыслъ, криске́нте  премꙋ́дре, пома́занїемъ ра́дованїѧ, халкидо́на  первопа́стырѧ, ꙗ҆́кѡ сегѡ̀ оу҆ченика̀ благоче́стнѡ  показа̀, заблꙋждє́ннымъ стезю̀ показꙋ́ющаго. 
Бг҃оро́диченъ: 
Краснꙋ́ тѧ добро́тою творе́цъ ѡ҆брѣ́тъ, въ тѧ̀  всели́сѧ, и҆ красе́нъ па́че всѣ́хъ сынѡ́въ земноро́дныхъ  ꙗ҆ви́сѧ воплоща́емь, прест҃а́ѧ дв҃о всепѣ́таѧ. 
Конда́къ, гла́съ д҃. Подо́бенъ: Вознесы́йсѧ: 
Ло́зїе ꙗ҆ви́стесѧ хрⷭ҇то́ва вїногра́да, гро́здїе  приносѧ́ще мꙋ́дрїи въ добродѣ́телехъ, вїно̀ на́мъ  спасе́нїѧ и҆сточа́юще: є҆́же прїе́млюще весе́лїѧ  и҆сполнѧ́емсѧ, пра́зднꙋюще пречестнꙋ́ю ва́шꙋ па́мѧть: въ  ню́же моли́тесѧ ѡ҆ ѡ҆ставле́нїи грѣхѡ́въ на́шихъ, гдⷭ҇ни  а҆пⷭ҇ли. 
Пѣ́снь з҃. І҆рмо́съ: 
Вѣті̑и ꙗ҆ви́шасѧ ѻ҆́троцы любомꙋ́дрѣйшїи  дре́вле, ѿ бг҃опрїѧ́тныѧ бо дꙋшѝ бг҃осло́вѧще,  оу҆стна́ми поѧ́хꙋ: пребжⷭ҇твенный ѻ҆тцє́въ и҆ на́шъ  бж҃е, бл҃гослове́нъ є҆сѝ. 
Сосꙋ́ды вмѣсти́вшыѧ всю̀ оу҆тѣ́шителевꙋ  бл҃года́ть, и҆ прїѧ́тєлища пре́лестей бы́вшихъ  погꙋби́вшыѧ, и҆ прїѧ́тны бг҃ꙋ сотвори́вшыѧ, сі́лꙋ и҆  сїлꙋа́на воспое́мъ согла́снѡ. 
Нѣ́сть дово́ленъ кто̀ похвали́ти є҆пене́та  чꙋ́днаго, (с. 523) соѡбрази́босѧ хрⷭ҇тꙋ̀, є҆гѡ̀ ра́ди  под̾е́мь стра̑сти, црⷭ҇твїѧ же причасти́сѧ є҆гѡ̀,  до́брѣ подвиза́всѧ. 
Пѣ́тъ бꙋ́ди крі́скъ пѣ́сньми бжⷭ҇твенными,  сокровє́нныѧ пꙋти̑ хрⷭ҇то́вы показа́вый, и҆ ѡ҆сꙋди́вый  пло́тїю свое́ю ѡ҆сꙋжде́нный грѣ́хъ, и҆ мно́ги  неѡсꙋжде́нны показа́вый. 
Бг҃оро́диченъ: 
Разрѣшѝ плени̑цы прегрѣше́нїй мои́хъ  хода́тайствомъ твои́мъ, чⷭ҇таѧ, и҆ любвѝ соверше́ннѣй  бл҃га́гѡ сн҃а твоегѡ̀ привѧжѝ оу҆далѧ́ющасѧ всегда̀ ѿ  негѡ̀ сластьмѝ безмѣ́стными. 
Пѣ́снь и҃. І҆рмо́съ: 
Велѣ́нїю мꙋчи́телевꙋ преподо́бнїи трїѐ ѻ҆́троцы  не повинꙋ́вшесѧ, въ пе́щь вве́ржени, бг҃а и҆сповѣ́дахꙋ  пою́ще: благослови́те дѣла̀ гдⷭ҇нѧ гдⷭ҇а. 
Не да́ша сна̀ ѻ҆чи́ма бо́дрїи сло́ва слꙋжи́тели,  до́ндеже сна̀ тѧ́жкагѡ вѣ̑рныѧ ле́сти и҆зба́виша, и҆  свѣ́та и҆ днѐ сы́ны показа́ша. 
Бы́вше колесни́ца бж҃їѧ, стѧжа́сте того̀ ведꙋ́ща  къ нбⷭ҇номꙋ ше́ствїю, ва́съ а҆пⷭ҇ли сла́внїи, и҆  ѻ҆рꙋ̑жїѧ всѧ̑ пре́лести сокрꙋша́юща. 
Премꙋ́дрый сі́ла, ꙗ҆́кѡ хрⷭ҇то́въ слꙋжи́тель,  досто́йнѡ да похва́литсѧ, и҆ съ ни́мъ да просла́витсѧ  вѣ́рнѡ крі́скъ и҆ а҆ндроні́къ, свѣти́льницы всѧ̑  ꙗ҆зы́ки просвѣти́вшыѧ. 
Трⷪ҇ченъ: 
Воспои́мъ живонача́льнꙋю трⷪ҇цꙋ, ѵ҆поста́сьми  оу҆стро́енꙋю, разꙋмѣва́емꙋю же є҆стество́мъ  є҆ди́нымъ, и҆ пою́ще рце́мъ: благослови́те, всѧ̑ дѣла̀  гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Є҆́же пре́жде со́лнца свѣти́льника бг҃а  возсїѧ́вшаго, пло́тски къ на́мъ прише́дшаго, и҆зъ бокꙋ̀  дв҃и́чꙋ, неизрече́ннѡ воплоти́вшаѧ, благослове́ннаѧ  всечи́стаѧ, тѧ̀, бцⷣе, велича́емъ. 
Вра́чеве дꙋ́шъ же и҆ тѣле́съ бы́сте  спаси́тельнїи, (с. 524) дꙋхо́вными лѣчба́ми ѡ҆чища́ете  недꙋ̑жныѧ, и҆ здра́вїе показꙋ́ете сꙋгꙋ́бо, бг҃осїѧ́ннїи  а҆пⷭ҇ли: тѣ́мже досто́йнѡ блажи́ми є҆стѐ. 
Ꙗ҆ви́стесѧ теплото́ю дх҃а вже́гшесѧ ꙗ҆́кѡ  оу҆́глїе, и҆ ле́дъ пре́лести растопи́сте, и҆ сердца̀  помє́рзшаѧ вѣ́рою согрѣ́ѧсте, и҆ къ веснѣ̀,  премꙋ́дрїи, спаси́тельнѣй наста́висте. 
Соста́вимъ ли́къ въ домꙋ̀ бг҃а на́шегѡ, сла́вѧще  сїлꙋа́на и҆ сі́лꙋ, и҆ а҆ндроні́ка и҆ вели́каго  є҆пене́та, и҆ криске́нта всемꙋ́драго, ꙗ҆́кѡ и҆́стины  проповѣ́дники и҆ моли́твенники на́шѧ сꙋ́щыѧ. 
Ст҃а̀ и҆ полна̀ дарова́нїй бжⷭ҇твеннагѡ дх҃а,  свѧще́ннаѧ вои́стиннꙋ и҆ достохва́льнаѧ ва́ша па́мѧть,  бг҃одѣ́тельными зарѧ́ми ѡ҆сїѧ́ющи благочести́выхъ  и҆сполне́нїе, пѣ́ти ва́съ мꙋ́дрїи повелѣва́етъ. 
Бг҃оро́диченъ: 
Пощади́ мѧ хотѧ́й во сла́вѣ па́ки прїитѝ  бж҃ества̀, сꙋди́ти вселе́ннѣй, всеси́льне, мольба́ми  неискꙋсобра́чныѧ, влⷣко, ро́ждшїѧ тѧ̀, и҆ да не во  ѻ҆́гнь по́слеши мѧ̀, ѡ҆сꙋжде́на прегрѣше́ньми. 


(с. 524) 
Мѣ́сѧца тогѡ́же въ л҃а-й де́нь. 
Предпра́зднство происхожде́нїѧ честна́гѡ и҆  животворѧ́щагѡ крⷭ҇та̀ гдⷭ҇нѧ. 
И҆ ст҃а́гѡ и҆ пра́веднагѡ є҆ѵдокі́ма. 
Стїхи̑ры, крⷭ҇та̀, гла́съ а҃. Подо́бенъ: Нбⷭ҇ныхъ  чинѡ́въ: 
Всѧ́кое є҆стество̀ человѣ́ческое ꙳ ны́нѣ  предпра́зднꙋѧ, ра́достнѡ да и҆гра́етъ: ꙳ крⷭ҇тное бо  дре́во хо́щетъ предположи́тисѧ, ꙳ всѣ̑мъ вѣ̑рнымъ  врачевство̀ неиждива́емое, ꙳ (с. 525) и҆ недꙋ́гѡвъ  рѣши́тельно и҆ страсте́й, ꙳ и҆ всѧ́кагѡ ѡ҆ѕлобле́нїѧ. 
Прїиди́те, ви́димъ вѣ́рнїи стра́нное чꙋ́до, ꙳  ка́кѡ крⷭ҇тное дре́во ꙳ оу҆ставлѧ́етъ ѡ҆пале́нїе  всѧ́кагѡ недꙋ́га, ꙳ и҆ страсте́й зно́й оу҆гаша́етъ, ꙳  предпра́зднꙋющихъ вѣ́рою, ꙳ и҆ тогѡ̀ почита́ющихъ  торжество̀. 
Живꙋ́щїи вкꙋ́пѣ, ꙳ и҆ оу҆ме́ршїи  предпра́зднꙋйте: ꙳ жи́зни бо дре́во є҆́же а҆́да  оу҆мори́вшее, ꙳ храни́тель человѣ́кѡвъ, ꙳ ме́ртвыхъ  воскресе́нїе ꙳ грѧде́тъ всѣ̑мъ незави́стнꙋю бл҃года́ть ꙳  ны́нѣ пода́ти, ꙳ человѣ́кѡмъ и҆сцѣлє́нїѧ. 
И҆́ны стїхи̑ры ст҃а́гѡ, гла́съ и҃. Подо́бенъ: Ѽ  пресла́внагѡ чꙋдесѐ: 
Бл҃же́нне бг҃омꙋ́дре є҆ѵдокі́ме, ꙳ чи́стаѧ твоѧ̀  дꙋша̀, ꙳ правовѣ́рнымъ смы́сломъ сїѧ́ющи, ꙳ ѡ҆блиста́ѧ  добродѣ́телей свѣ́тлостїю, ꙳ и҆ ѡ҆зарѧ́етъ вѣ́рныхъ  и҆сполне́нїе, ꙳ бѣсѡ́въ тмꙋ̀ ѿгонѧ́ющи. ꙳ тѣ́мже,  ꙗ҆́кѡ прича́стника невече́рнїѧ благода́ти, ꙳ тѧ̀  благоче́стнѡ всѝ ꙳ почита́емъ, досточꙋ́дне. 
И҆мѣ́ѧ дꙋ́шꙋ ми́лостивꙋ, и҆ чи́стъ по́мыслъ, ꙳ и҆  се́рдце бо́дрое, ꙳ вѣ́рꙋ небла́зненнꙋю, ꙳ и҆ любо́вь  вои́стиннꙋ нелицемѣ́рнꙋю, ꙳ ѿ землѝ преста́вилсѧ  є҆сѝ къ нбⷭ҇нымъ, ꙳ и҆ съ ли́ки пра́ведныхъ  водворѧ́ешисѧ. ꙳ тѣ́мже чти́мъ тѧ̀ свѧще́нными  пѣ́сньми, ꙳ и҆ благочести́внѡ всѝ оу҆блажа́емъ, ꙳  блаже́нне є҆ѵдокі́ме. 
Бжⷭ҇твенными оу҆че́нїи оу҆крѣплѧ́ѧсѧ, ꙳  стра̑сти плотскі́ѧ ѿ дꙋшѝ ѿгна́лъ є҆сѝ, ꙳ и҆  ст҃ы́ѧ трⷪ҇цы селе́нїе чи́сто бы́лъ є҆сѝ. ꙳ тѣ́мже къ  бжⷭ҇твенномꙋ наслажде́нїю ѿше́лъ є҆сѝ, ꙳ бг҃ꙋ  соблюда́ющꙋ ны́нѣ нерꙋши́мо ꙳ твоѐ, бл҃же́нне, тѣ́ло,  ꙳ бжⷭ҇твенными сꙋдьба́ми, ꙳ и҆́миже са́мъ вѣ́сть, ꙳  прославлѧ́ѧй тѧ̀ ꙗ҆́вѣ, є҆ѵдокі́ме. 
Сла́ва, гла́съ а҃. 
Ка́кѡ не диви́мсѧ благоꙋ́мїю твоемꙋ̀; и҆лѝ не  похва́лимъ, прпⷣбне є҆ѵдокі́ме, житїѐ твоѐ  равноа́гг҃льное; по́мысла цѣломꙋ́дрїю, кро́тости твое́й,  и҆ смире́нїю, и҆ безмо́лвїю, и҆ ми́лостыни  непреста́ннѣй; всѣ́ми бо (с. 526) добродѣ́тельми  оу҆краси́лсѧ є҆сѝ, бл҃же́нне: тѣ́мже жде́тъ тебѐ  неизглаго́ланнаѧ ра́дость, и҆ нбⷭ҇ное црⷭ҇твїе. 
И҆ ны́нѣ, гла́съ то́йже: 
Дне́сь ꙗ҆́кѡ вои́стиннꙋ свѧтовѣща́нный глаго́лъ  дв҃довъ коне́цъ прїѧ́тъ: се́ бо ꙗ҆́вѣ пречⷭ҇тыхъ но́гъ  твои́хъ покланѧ́емсѧ подно́жїю, и҆ на сѣ́нь крилꙋ̀  твоє́ю надѣ́ющесѧ, всеще́дрый, вопїе́мъ тѝ: да  зна́менаетсѧ на на́съ свѣ́тъ лица̀ твоегѡ̀.  правосла́вныхъ люде́й твои́хъ ро́гъ вознесѝ честна́гѡ  крⷭ҇та̀ твоегѡ̀ воздви́женїемъ, хрⷭ҇тѐ многоми́лостиве. 
На стїхо́внѣ ѻ҆ктѡ́иха. Сла́ва, и҆ ны́нѣ, гла́съ  в҃: Самогла́сенъ: 
Ты́ ми покро́въ держа́венъ є҆сѝ, трича́стный  крⷭ҇те хрⷭ҇то́въ: ѡ҆свѧти́ мѧ си́лою твое́ю, ꙗ҆́кѡ да  вѣ́рою и҆ любо́вїю покланѧ́юсѧ и҆ сла́влю тѧ̀. 
Тропа́рь ст҃а́гѡ, гла́съ д҃: 
Ѿ землѝ воззва́вый тѧ̀ къ нбⷭ҇нымъ селе́нїємъ,  соблюда́етъ и҆ по сме́рти невреди́мо тѣ́ло твоѐ, свѧ́те  є҆ѵдокі́ме: ты́ бо въ цѣломꙋ́дрїи, и҆ чи́стомъ  жи́тельствѣ, блаже́нне, жи́тельствовалъ є҆сѝ, не  ѡ҆скверни́въ пло́ти. тѣ́мже со дерзнове́нїемъ молѝ  хрⷭ҇та̀ бг҃а, спасти́сѧ на́мъ. 
Сла́ва, и҆ ны́нѣ, тропа́рь креста̀, гла́съ а҃: 
Спасѝ, гдⷭ҇и, лю́ди твоѧ̑, и҆ благословѝ  достоѧ́нїе твоѐ, побѣ̑ды на сопроти̑вныѧ да́рꙋѧ, и҆  твоѐ сохранѧ́ѧ кресто́мъ твои́мъ жи́тельство. 
На оу҆́трени на Бг҃ъ гдⷭ҇ь тропа́рь креста̀  два́жды: Сла́ва, ст҃а́гѡ: И҆ ны́нѣ, креста̀. Канѡ́нъ  ѻ҆ктѡ́иха є҆ди́нъ: и҆ креста̀ на д҃ и҆ ст҃а́гѡ на д҃  Канѡ́нъ крⷭ҇та̀. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. (с. 527) 
Крⷭ҇тъ предгрѧды́й бжⷭ҇твенный, и҆спꙋща́етъ зарю̀  бл҃года́ти, и҆ просвѣща́етъ всѧ̑ покланѧ́ющыѧсѧ є҆мꙋ̀,  и҆ воспѣва́ющыѧ благоче́стнѡ распе́ншагосѧ хрⷭ҇та̀. 
Крⷭ҇та̀ покланѧ́нїе возвыша́етъ любо́вїю и҆  вѣ́рою сла́вѧщыѧ, ꙗ҆́кѡ бг҃а и҆ гдⷭ҇а пострада́вшаго  пло́тїю, и҆ назда́вшаго на́съ бжⷭ҇твенными страда́нїи. 
Крⷭ҇та̀ покланѧ́нїе и҆сточа́етъ благово́нїе  дарова́нїй, и҆ всѧ̑ ꙗ҆̀же хрⷭ҇та̀ сла́вѧщыѧ ѡ҆б̾юха́етъ  при́снѡ, и҆ смра́дъ дꙋ́шъ ѿе́млетъ ве́сь. 
Бг҃оро́диченъ: 
Позна́вше гдⷭ҇и, вопло́щшагосѧ и҆зъ тебє̀,  бг҃оневѣ́сто, и҆ крⷭ҇тъ и҆ сме́рть прїе́мша, пое́мъ  є҆го̀ и҆зба́вителѧ, тѧ̀ оу҆блажа́юще. 
Канѡ́нъ ст҃а́гѡ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ посла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Высоко̀ житїѐ и҆мѣ́ѧ, и҆ восхожде́нїи  бжⷭ҇твенными ве́сь свѣ́телъ бы́въ, просвѣще́нїе мѝ  и҆спросѝ, восхвалѧ́ющемꙋ честны́ѧ твоѧ̑ по́двиги:  и҆́миже до́брѣ пожи́въ, полꙋчи́лъ є҆сѝ, є҆ѵдокі́ме,  и҆́хже надѣ́ѧлсѧ є҆сѝ. 
Мѷровѡ́ннаѧ любѧ̀ оу҆чє́нїѧ, и҆ во чте́нїи  свѧще́нныхъ писа́нїй оу҆пражнѧ́ѧсѧ, сласте́й  оу҆клони́лсѧ є҆сѝ, всебл҃же́нне, смра́дныхъ и҆  безче́стныхъ, и҆ ѡ҆благово́нилсѧ є҆сѝ, бжⷭ҇твенными  дарова̑нїи оу҆краша́емь. 
Дрема́нїе ѻ҆́чїю ѿ дꙋшѝ, блаже́нне, ѿгна́лъ  є҆сѝ, бдѧ̀ и҆ бг҃ꙋ приединѧ́ѧсѧ, всено́щными стоѧ̑нїи,  непрекло́ненъ нꙋ́ждами є҆стества̀: тѣ́мже ко дню̀  невече́рнемꙋ дости́глъ є҆сѝ. 
Бг҃оро́диченъ: 
Ꙗ҆́кѡ черто́гъ ѡ҆дꙋшевле́нъ бж҃їй, и҆ кади́льницꙋ  мы́сленнагѡ и҆ свѣтоно́снагѡ оу҆́глѧ, при́снѡ  благода́тнꙋю (с. 528) оу҆блажа́емъ бцⷣꙋ, зовꙋ́ще:  ра́дꙋйсѧ, хода́таице спаси́тельнагѡ воскресе́нїѧ. 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ, въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
И҆́же во ѻ҆́бразѣхъ проначерта́емый соверша́ѧ  пресла́внаѧ чꙋдеса̀, ны́нѣ покланѧ́емый крⷭ҇тъ,  дѣ́йствꙋетъ чꙋ̑днѣйшаѧ, ѡ҆свѧща́ѧ и҆ просвѣща́ѧ,  зижди́телѧ сла́вѧщыѧ. 
И҆́же во бране́хъ бжⷭ҇твеннаѧ побѣ́да, крⷭ҇тъ  хрⷭ҇то́въ покланѧ́емь, ѡ҆полчє́нїѧ врагѡ́въ побѣжда́ѧй,  подава́етъ лю́демъ правосла̑внымъ крѣ̑пкїѧ побѣ̑ды. 
Же́злъ гдⷭ҇ень предположе́нный крⷭ҇тъ во хра́мѣхъ  и҆ жили́щахъ, ѡ҆снова̑нїѧ незы́блєма си́хъ соблюда́етъ,  и҆ всѧ́къ прило́гъ и҆ кова́рство сопроти́вныхъ  побѣжда́етъ. 
И҆́же гдⷭ҇ень покланѧ́емый крⷭ҇тъ благоче́стнѡ,  бжⷭ҇твенныѧ бл҃года́ти, и҆ каже́нїѧ мы́сленна  и҆сполнѧ́етъ покланѧ́ющыѧсѧ є҆мꙋ̀, и҆ ѻ҆́блаки  напа́стей ѿе́млетъ и҆ скорбе́й. 
Бг҃оро́диченъ: 
Ѿ глꙋбины̀ ле́стныѧ и҆звлечѐ человѣ́чество,  и҆зъ тебє̀ рожде́йсѧ, дре́вомъ крⷭ҇тнымъ, бцⷣе, и҆  возвы́си къ разꙋмѣ́нїю своемꙋ̀, благоче́стнѡ тѧ̀  сла́вѧщыѧ. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ  на́шъ, и҆ нѣ́сть пра́веденъ, па́че тебє̀, гдⷭ҇и. 
Глаго́лѡмъ животѡ́чнымъ внима́ѧ, и҆спи́лъ є҆сѝ  во́дꙋ спасе́нїѧ, возгнꙋша́всѧ го́рькагѡ грѣха̀, и҆ поѧ̀  глаго́лалъ є҆сѝ бг҃ꙋ, є҆ѵдокі́ме: ꙗ҆́кѡ нѣ́сть  свѧ́тъ па́че тебє̀, гдⷭ҇и. 
Ми́лованїе стѧжа́лъ є҆сѝ хрⷭ҇топодража́тельное,  разда́лъ є҆сѝ бога́тство тре́бꙋющымъ, небе́сное же  бога́тство (с. 529) хода́тайствꙋющее тебѣ̀ полꙋчи́лъ  є҆сѝ, вопїѧ̀, є҆ѵдокі́ме: ꙗ҆́кѡ нѣ́сть свѧ́тъ па́че  тебє̀, гдⷭ҇и. 
Присво́ивсѧ зижди́телю любо́вїю бжⷭ҇твенною,  прїѧ́лъ є҆сѝ нбⷭ҇ное наслѣ́дїе, и҆ дре́ва живо́тнагѡ  прича́стникъ є҆сѝ, ѻ҆бще́нїемъ ѡ҆божа́емь, и҆ поѧ̀,  сла́вне, глаго́лалъ є҆сѝ: ꙗ҆́кѡ нѣ́сть свѧ́тъ па́че  тебє̀, гдⷭ҇и. 
Бг҃оро́диченъ: 
Сꙋ́щи а҆́гг҃лъ честнѣ́йши, зижди́телѧ а҆́гг҃лѡвъ  во оу҆тро́бѣ носи́ла є҆сѝ, и҆ родила̀ є҆сѝ  неизрече́ннѡ. є҆мꙋ́же всѝ пое́мъ: ты̀ є҆сѝ бг҃ъ  на́шъ, и҆ нѣ́сть свѧ́тъ па́че тебє̀, гдⷭ҇и. 
Сѣда́ленъ ст҃а́гѡ, гла́съ д҃: 
Благоволи́въ благи́ми дѣѧ́нїи и҆скꙋси́лсѧ є҆сѝ  ꙗ҆́кѡ зла́то въ пещѝ, напа́стьми, є҆ѵдокі́ме сла́вне.  тѣ́мже и҆ по сме́рти и҆сточа́еши бога́тнѡ чꙋдеса̀ ꙗ҆́кѡ  во́ды, и҆ недꙋ́ги оу҆ставлѧ́еши, ѡ҆ на́съ при́снѡ  молѧ́сѧ, ꙗ҆́кѡ да согрѣше́нїй проще́нїе прїи́мемъ. 
Сла́ва, и҆ ны́нѣ, крⷭ҇та̀, гла́съ д҃: Подо́бенъ:  Вознесы́йсѧ: 
Свѣ́тло нб҃о показꙋ́етсѧ па́че со́лнца, свѣ́томъ  кре́стнымъ просвѣща́етъ всѧ́чєскаѧ заре́ю свое́ю:  тѣ́мже ты̀, чл҃вѣколю́бче, сп҃се всѧ́ческихъ,  просвѣтѝ оу҆́мъ на́шъ є҆гѡ̀ ра́ди и҆ чꙋ̑вства: мы́ бо  и҆́мамы того̀, ѻ҆рꙋ́жїе мі́рꙋ, непобѣди́мꙋю побѣ́дꙋ. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Воѡбража́емь бжⷭ҇твенный и҆ честны́й крⷭ҇тъ, тмы̀  нача́льника ѿгонѧ́етъ тве́рдѡ ѿ воздꙋ́ха, и҆  благода́ти лꙋчы̀ воѡбража́ющымъ простира́етъ, и҆  ѡ҆зарѧ́етъ си́хъ пою́щыѧ хрⷭ҇та̀ бг҃а. 
Воѡбража́емь бжⷭ҇твенный и҆ пречестны́й крⷭ҇тъ въ  сердца́хъ, мо́ре оу҆тиша́етъ страсте́й, и҆  оу҆ставлѧ́етъ бѣ́дъ (с. 530) треволнє́нїѧ, и҆ въ  тишинꙋ̀ прево́дитъ пра́вости, всѧ̑ любо́вїю воѡбража́ющыѧ  того̀. 
Ꙗ҆́коже оу҆́глїе и҆спꙋща́ѧ чⷭ҇тны́й крⷭ҇тъ,  дѣ̑йствїѧ всѧ̀ попалѧ́етъ вра̑жїѧ, и҆ ѿго́нитъ си́лꙋ,  и҆ ѡ҆блегча́етъ мнѡ́гїѧ въ вѣ́рѣ, хва́лѧщыѧ и҆ пою́щыѧ  любо́вїю, на не́мъ пригво́ждшагосѧ хрⷭ҇та̀. 
Всечестны́й и҆ бжⷭ҇твенный крⷭ҇тъ вѣ́рою  покланѧ́емь, и҆сточа́етъ стрꙋи̑ мы́слєнныѧ дарова́нїй и҆  во́ды и҆сцѣле́нїй, и҆ напаѧ́етъ непреста́ннѡ семꙋ̀  покланѧ́ющыѧсѧ и҆ чтꙋ́щыѧ. 
Бг҃оро́диченъ: 
Ꙗ҆́кѡ всѣ́хъ цр҃и́цꙋ и҆ влⷣчцꙋ на́шꙋ, тѧ̀  любо́вїю сла́вимъ, прест҃а́ѧ чⷭ҇таѧ, просвѣ́щшїисѧ  стрⷭ҇тьмѝ сн҃а твоегѡ̀, и҆ позна́вшїи сего̀ всѣ̑мъ  бл҃годѣ́телѧ: сла́ва бл҃года́ти є҆гѡ̀. 
И҆́нъ. І҆рмо́съ: 
Прише́лъ є҆сѝ ѿ дв҃ы, не хода́тай, ни  а҆́гг҃лъ, но са́мъ, гдⷭ҇и, вопло́щсѧ, и҆ спа́слъ є҆сѝ  всего́ мѧ человѣ́ка. тѣ́мъ зовꙋ́ ти: сла́ва си́лѣ  твое́й, гдⷭ҇и. 
Оу҆чє́нїѧ ѻ҆те́чєскаѧ хранѧ̀ невреди́мѡ  правосла́внымъ мꙋдрова́нїемъ, ты̀ ѿ младе́нства  и҆мѣ́лъ є҆сѝ житїѐ нескве́рное, и҆ ми́лостивенъ  нра́въ, досточꙋ́дне. 
Ни молва̀ мїрска́ѧ, ни вла́сти держа́нїе, ни  сла́ва вре́меннаѧ, твоегѡ̀ къ бг҃ꙋ жела́нїѧ превратѝ,  є҆ѵдокі́ме: но благоволи́лъ є҆сѝ вои́стиннꙋ  бжⷭ҇твеннымъ дѣѧ́нїемъ. 
Возвыша́емь бжⷭ҇твенными поꙋче́нїи всегда̀, врага̀  смири́лъ є҆сѝ, и҆сцѣле́нїй дѣ́йство прїѧ́лъ є҆сѝ,  є҆ѵдокі́ме, сꙋдо́мъ првⷣнымъ всѧ̑ оу҆правлѧ́ющагѡ. 
И҆ска́пающи сла́дость ра́ка моще́й твои́хъ  бога́тыхъ и҆сцѣле́нїй, стра̑сти ѿгонѧ́етъ,  є҆ѵдокі́ме, вѣ́рою чтꙋ́щихъ тѧ̀, и҆ попалѧ́етъ бѣсѡ́въ  всѧ̑ полкѝ. 
Бг҃оро́диченъ: 
Всепѣ́таѧ, во́инствы го́рними пѣва́емаго, бг҃а  родила̀ (с. 531) є҆сѝ, чл҃вѣ́ка вои́стиннꙋ бы́вша:  є҆го́же ѡ҆ рабѣ́хъ твои́хъ молѧ́щи не преста́й,  приснодв҃о. 
Пѣ́снь є҃. І҆рмо́съ: 
Свѣ́тлый на́мъ возсїѧ́й свѣ́тъ присносꙋ́щный,  оу҆́тренюющымъ ѡ҆ сꙋдьба́хъ за́повѣдей твои́хъ, влⷣко  чл҃вѣколю́бче, хрⷭ҇тѐ бж҃е на́шъ. 
Держа́вномꙋ на́шемꙋ, и҆ недви́жимомꙋ ѻ҆рꙋ́жїю  предлежа́щꙋ, ны́нѣ покланѧ́ющесѧ, пресвѧто́мꙋ крⷭ҇тꙋ̀  вѣ́рою, си́лꙋ непобѣди́мꙋ на врагѝ прїе́млемъ. 
Воѡбража́емаго и҆ несѣко́маго ка́мене, сотво́рша  во́дꙋ и҆сточи́ти, ны́нѣ держа́ще, и҆ покланѧ́ющесѧ  честно́мꙋ крⷭ҇тꙋ̀, и҆сто́чникъ дарова́нїй прїе́млемъ. 
Златосїѧ́ненъ на́мъ крⷭ҇тъ хрⷭ҇то́въ ꙗ҆влѧ́ѧсѧ,  дарова̑нїѧ дꙋша́мъ подава́етъ благода́тїю, покланѧ́ющымсѧ  є҆мꙋ̀, и҆ гдⷭ҇а и҆ бг҃а пою́щымъ при́снѡ. 
Бг҃оро́диченъ: 
Же́злъ си́лы, бг҃оневѣ́сто, вѣ́рою держа́ще,  сн҃а твоегѡ̀ и҆ бг҃а на́шегѡ крⷭ҇тъ, пое́мъ тѧ̀ цр҃и́цꙋ  всѣ́хъ оу҆блажа́юще. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й: къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо  ра́звѣ тебє̀ бг҃а не зна́ю. 
Заре́ю чи́стѡ ст҃ы́ѧ трⷪ҇цы просвѣще́нъ,  зако́номъ же сеѧ̀ ѡ҆гражде́нъ, но́щь житїѧ̀  непреткнове́ннѡ преминꙋ́лъ є҆сѝ, видѣ́нїи бжⷭ҇твенными  ѡ҆крилѧ́емь, блаже́нне, и҆ въ бжⷭ҇твеннꙋю жи́знь  всели́лсѧ є҆сѝ. 
Ны́нѣ на тебѣ̀ чꙋ́до ве́лїе зри́тсѧ, и҆  оу҆́жаса и҆спо́лнено, ка́кѡ по погребе́нїи вои́стиннꙋ  мно́гѡ лѣ́тъ соблюде́сѧ, нерꙋши́мо, бл҃же́нне, твоѐ  тѣ́ло во гро́бѣ лежа́щее, сꙋдьба́ми, и҆́миже вѣ́сть  са́мъ прославлѧ́ѧй тѧ̀. 
Бла́гоже твоемꙋ̀ къ бг҃ꙋ дерзнове́нїю, бла́гоже  жела́нїю, є҆́же въ се́рдцы къ немꙋ̀ и҆мѣ́лъ є҆сѝ,  бла́гѡ пожи́въ (с. 532) тезоиме́ннѡ, просїѧ́лъ є҆сѝ  пресла́внѡ бжⷭ҇твенными свѣтлостьмѝ, и҆ оу҆ѧсни́лъ  є҆сѝ вѣ́рныхъ совокꙋплє́нїѧ. 
Бг҃оро́диченъ: 
Ѡ҆ на́съ и҆зъ тебє̀ воплоще́ннаго, дв҃о мт҃и,  всегда̀ молѝ, благоче́стнѡ тѧ̀ блажа́щихъ, и҆зба́витисѧ  бѣ́дъ, и҆ дꙋшетлѣ́нныхъ страсте́й и҆ печа́лей, и҆  вѣ́чнꙋющагѡ пла́мене мꙋче́нїѧ. 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Пречестны́й крⷭ҇тъ покланѧ́емый ны́нѣ,  воскресе́нїѧ ра́дость провозвѣща́етъ хрⷭ҇то́ва, и҆  сме́рть ѕлонача́льника благовѣствꙋ́етсѧ. 
Водрꙋзи́лъ є҆сѝ на землѝ честны́й крⷭ҇тъ,  лѣ́ствица быва́етъ вѣ̑рнымъ мы́сленна къ небесѝ, и҆  возше́ствїе покланѧ́ющымсѧ є҆мꙋ̀ и҆ чтꙋ́щымъ. 
И҆́же посредѣ̀ землѝ насади́выйсѧ честны́й  крⷭ҇тъ, и҆ ны́нѣ вѣ̑тви простира́етъ дарова́нїй въ  себѣ̀, и҆ всѧ̑ ѡ҆сѣнѧ́етъ покланѧ́ющыѧсѧ є҆мꙋ̀. 
Пресѣкі́й чермно́е прописꙋ́емь крⷭ҇тъ,  покланѧ́емь ны́нѣ, бѣ́дъ и҆ страсте́й мо́ре  пресѣка́етъ, и҆ спаса́етъ покланѧ́ющыѧсѧ є҆мꙋ̀. 
Бг҃оро́диченъ: 
Ѿ землѝ привлечѐ на́съ сн҃ъ тво́й и҆ бг҃ъ къ  нбⷭ҇нѣй жи́зни, возше́дъ на крⷭ҇тъ, любо́вїю тѧ̀ мт҃рь  сегѡ̀ вои́стиннꙋ чтꙋ́щихъ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
Течє́нїѧ сла̑дкаѧ и҆ска́пахꙋ, блаже́нне, по́тове  твоѝ и҆ ра́дѡванїѧ, и҆сцѣле́нїй сїѧ́нїе, во хвалꙋ̀  хрⷭ҇та̀ бг҃а на́шегѡ. 
Во дво́рѣхъ бж҃їихъ процвѣ́лъ є҆сѝ, вїногра́дъ  многопло́денъ прозѧбы́й, и҆ добродѣ́телей гро́здїе,  дѣ́лателю дꙋша́мъ ѻ҆би́льнѡ пода́въ. (с. 533) 
Црⷭ҇тва бж҃їѧ возжелѣ́лъ є҆сѝ, и҆ надъ  страстьмѝ ца́рствовавъ, є҆ѵдокі́ме, по благоволе́нїю  лꙋ́чшемꙋ, ра́дость пра́ведныхъ полꙋчи́лъ є҆сѝ. 
Бг҃оро́диченъ: 
И҆збра́нна бг҃ꙋ бы́вши, ꙗ҆́кѡ кра́сное село̀ и҆  простра́нное, семꙋ̀, дв҃о, была̀ є҆сѝ, и҆ черто́гъ и҆  свѣ́щникъ и҆ трапе́за. 
Конда́къ, гла́съ в҃: 
Вы́шнихъ жела́ѧ, съ вы́шними совокꙋплѧ́ѧсѧ, и҆  колесни́цꙋ ѻ҆́гненнꙋю, бжⷭ҇твенными восхожде́ньми  добродѣ́телей, соверши́лъ є҆сѝ дꙋ́шꙋ, преблаже́нне  є҆ѵдокі́ме: на землѝ пожи́въ ꙗ҆́кѡ безпло́тенъ,  зижди́телю всѣ́хъ благоꙋгоди́лъ є҆сѝ. 
І҆́косъ: 
Житїѐ сꙋгꙋ́бо показа́лъ є҆сѝ пра́вою,  бл҃же́нне, вѣ́рою, во ѻ҆бое́мъ бг҃ꙋ бл҃гоꙋгоди́въ,  є҆ѵдокі́ме. тѣ́мже ѡ҆брѣ́лъ є҆сѝ нбⷭ҇нагѡ црⷭ҇твїѧ  наслѣ́дїе, и҆ со ст҃ы́ми ны́нѣ живы́й, влⷣцѣ всѣ́хъ  предстои́ши, твое́ же тѣ́ло скве́рны соблю́лъ є҆сѝ  кромѣ̀, и҆ нерꙋши́мое любо́вїю чтꙋ́щымъ тѧ̀ ѡ҆ста́вилъ  є҆сѝ. чи́стѡ бо пожи́въ, сла́вне, зижди́телю, всѣ́хъ  благоꙋгоди́лъ є҆сѝ. 
Пѣ́снь з҃. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̑, поѧ́хꙋ и҆ благословлѧ́хꙋ,  глаго́люще: бл҃гослове́нъ бг҃ъ ѻ҆тє́цъ на́шихъ. 
И҆́же честно́ю кро́вїю хрⷭ҇то́вою, крⷭ҇тъ є҆гѡ̀  напои́всѧ, и҆сточа́етъ рѣ́ки сїѧ́нїи мы́сленныхъ  дарова́нїй, и҆ напаѧ́етъ всѧ̑ покланѧ́ющыѧсѧ и҆  воспѣва́ющыѧ є҆го̀ вѣ́рнѡ. 
И҆́же сме́рть, и҆ врага̀ низло́жь крⷭ҇тъ  хрⷭ҇то́въ, и҆ верєѝ сокрꙋшѝ мы́слєнныѧ. и҆ ны́нѣ  томꙋ̀ чи́стою вѣ́рою и҆ любо́вїю покланѧ́ющымсѧ, всѣ̑мъ  двє́ри ѿверза́етъ жи́зни и҆ нетлѣ́нныѧ пи́щи. 
И҆́же покланѧ́ющесѧ любо́вїю крⷭ҇тꙋ̀,  ѡ҆гражда́ютсѧ си́лою сегѡ̀, и҆ врагѝ мы́слєнныѧ и҆  ви̑димыѧ ѿго́нѧтъ, и҆ невреди́мы соблюда́ютсѧ,  пѣсносло́вѧщїи хрⷭ҇та̀. (с. 534) 
Бг҃оро́диченъ: 
Крѣ́пость на́мъ и҆ держа́ва, на врагѝ дарова́сѧ  крⷭ҇тъ хрⷭ҇та̀ сн҃а твоегѡ̀, прїѧ́тнымъ и҆ мт҃рнимъ  твои́мъ дерзнове́нїемъ, и҆́мже, бг҃оневѣ́сто, прило́ги  вра́жїѧ побѣжда́емъ. 
И҆́нъ. І҆рмо́съ: 
Бг҃опроти́вное велѣ́нїе беззако́ннꙋющагѡ  мꙋчи́телѧ высо́къ пла́мень вознесло̀ є҆́сть: хрⷭ҇то́съ  же прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю,  сы́й бл҃гослове́нъ и҆ препросла́вленъ. 
Крѣ́постїю вжили́всѧ живода́вца, пло́ти  оу҆держа́лъ є҆сѝ жела̑нїѧ, пребога́те, и҆ оу҆́мъ  впери́лъ є҆сѝ къ нбⷭ҇нымъ, поѧ̀ крѣ́пкѡ: сы́й  бл҃гослове́нъ бг҃ъ и҆ препросла́вленъ. 
Са́мъ сѧ̀ неблагоро́денъ сотво́рь, благоро́дны  нра́вы стѧжа́въ оу҆ма̀ цѣ́лостїю, поꙋче́нїемъ же  оу҆пражнѧ́ѧсѧ бг҃одохнове́нныхъ писа́нїй, всѐ твоѐ  жела́нїе на бг҃а всеви́дца, бл҃же́нне, возложи́лъ є҆сѝ. 
Вы́шнѧгѡ црⷭ҇тва, вы́шнѧгѡ же гра́да, бж҃їѧ раѧ̀,  пра́ведныхъ наслажде́нїѧ, пи́щи нетлѣ́нныѧ, и҆  бога́тства некра́домагѡ, свѣ́та невече́рнѧгѡ сподо́билсѧ  є҆сѝ, бл҃же́нне є҆ѵдокі́ме. 
Бг҃оро́диченъ: 
Є҆го́же родила̀ є҆сѝ, влⷣчце, при́снѡ молѝ,  ѿ рабо́ты и҆зба́вити мѧ̀ страсте́й и҆ ѡ҆сꙋжде́нїѧ, и҆  стꙋжа́ющагѡ мѝ лю́тагѡ ѿча́ѧнїѧ, и҆ ѿ  ѡ҆скорблѧ́ющихъ мѧ̀, чⷭ҇таѧ, ѡ҆держа́нїѧ,  бг҃ора́дованнаѧ. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте свѧще́нницы, просла́вите  ѻ҆́троцы, благослови́те лю́дїе, и҆ превозноси́те во всѧ̑  вѣ́ки. 
Є҆го́же водрꙋзѝ сме́рть, поста́вленный крⷭ҇тъ,  ны́нѣ покланѧ́ема зрѧ́ще, мы́слєннаѧ вра̑жїѧ  ѡ҆полчє́нїѧ скрыва́ютсѧ подъ земле́ю, и҆ покланѧ́ющїисѧ  є҆мꙋ̀ ѡ҆бновлѧ́ютсѧ. 
Є҆го́же дре́вле проѡбразꙋ́ема, на высотѣ̀  нбⷭ҇нѣй хрⷭ҇то́съ (с. 535) показа̀, пресвѣ́тлаго  крⷭ҇та̀. ны́нѣ покланѧ́ющесѧ благоче́стнѡ вѣ́рнїи  возвыша́ютсѧ, и҆ сегѡ̀ оу҆ѧснѧ́ютсѧ заре́ю. 
Є҆го́же дре́вле проповѣ́даша прⷪ҇ро́цы нело́жнѡ,  є҆́же хрⷭ҇то́вꙋ подно́жїю ꙗ҆ви́тисѧ крⷭ҇та̀. є҆мꙋ́же  ны́нѣ мы̀ и҆́стиннѡ покланѧ́ющесѧ вѣ́рнѡ, тогѡ̀  бога́тыхъ дарѡ́въ наслажда́емсѧ. 
Бг҃оро́диченъ: 
И҆́же стра́стїю безстра́стїе и҆сточи́въ земны̑мъ,  сн҃ъ тво́й и҆ гдⷭ҇ь, дв҃о, тобо́ю на́съ тѧ̀ любо́вїю  пою́щыѧ при́снѡ ѡ҆бновлѧ́етъ, ꙗ҆́кѡ бл҃годѣ́тель. 
И҆́нъ. І҆рмо́съ: 
Въ пещѝ ѻ҆́трочестѣй проѡбрази́лъ є҆сѝ  и҆ногда̀ твою̀ мт҃рь, гдⷭ҇и, ѻ҆́бразъ же сїѧ̀ и҆зъ  ѻ҆гнѧ̀ и҆з̾има́ше, неѡпа́льнѡ входѧ́щыѧ: ю҆́же пое́мъ  ꙗ҆́вльшꙋюсѧ тобо́ю концє́мъ дне́сь, и҆ превозно́симъ во  всѧ̑ вѣ́ки. 
Ѻ҆́гнь помышлѧ́ѧ стра́шный, предъ прⷭ҇то́ломъ  хрⷭ҇то́вымъ, хотѧ́щъ и҆зы́ти, оу҆миле́нїемъ се́рдца  те́плы и҆злива́еши ка̑пли сле́зъ, погаша́ющыѧ тебѣ̀  страсте́й пе́щи, є҆ѵдокі́ме бг҃омꙋ́дре. 
Всѐ приложи́лъ є҆сѝ къ бг҃ꙋ мꙋ́дре, дꙋше́вное  ѻ҆́ко, и҆ томꙋ̀ прилѣпи́лсѧ є҆сѝ, вопїѧ̀ ѱало́мски:  хрⷭ҇тѐ мо́й, ка́ла мѧ̀ и҆зба́ви, и҆ смертоно́сныхъ  страсте́й во вѣ́ки. 
Терпѣ́нїемъ пожда́тель, и҆ се́рдцемъ смире́нъ ты̀  бы́лъ є҆сѝ, ми́лостивъ тре́бꙋющымъ, и҆ ѻ҆бы́чай  приносѧ̀ бла́гъ, и҆ нра́вы добродѣ́тельны, всече́стне,  въ ни́хже до́брѣ пожи́въ, чꙋде́съ то́чиши благода́ть. 
Ра́зꙋмъ и҆мѣ́ѧ бжⷭ҇твенъ, и҆спо́лнитель влⷣчнихъ  ꙗ҆ви́лсѧ є҆сѝ слове́съ, десны́ѧ любѧ̀ стєзѝ,  лѣ́выхъ ꙗ҆́вѣ оу҆клонѧ́ѧсѧ ꙗ҆́кѡ бл҃гоꙋ́менъ и҆  мꙋ́дръ. тѣ́мже тѧ̀ почита́емъ бг҃омꙋ́дре во вѣ́ки. 
Бг҃оро́диченъ: 
А҆да́мовъ содѣ́тель ѿ крове́й твои́хъ чⷭ҇тыхъ  (с. 536) зи́ждетсѧ, и҆ млеко́мъ пита́етсѧ, пита́ѧй  всѧ́кое дыха́нїе, дв҃о бцⷣе. тѣ́мже ꙗ҆́кѡ бж҃їю тѧ̀  сла́вимъ мт҃рь. 
Пѣ́снь ѳ҃. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ  влⷣка, ꙗ҆́кѡ до́ждь съ нб҃сѐ на рꙋно̀ сни́де, и҆  воплоти́сѧ на́съ ра́ди, бы́въ чл҃вѣ́къ, безнача́льный:  велича́емъ всѝ ꙗ҆́кѡ мт҃рь бг҃а на́шегѡ чⷭ҇тꙋю. 
Безсме́ртїѧ то́читъ, и҆ нетлѣ́нїѧ незави́стны  ка̑пли, честны́й крⷭ҇тъ кла́нѧющымсѧ є҆мꙋ̀: ѡ҆живлѧ́етъ,  ѡ҆чища́етъ, и҆ ѡ҆бновлѧ́етъ, и҆ сла́вы лꙋ́чшїѧ и҆  благода́ти сподоблѧ́етъ воспѣва́ющыѧ на то́мъ  пригво́ждшагосѧ і҆и҃са. 
Дѣ̑йства и҆спꙋща́ѧ, ꙗ҆́коже пресвѣ́тлы зари̑,  всечестны́й крⷭ҇тъ, томꙋ̀ покланѧ́ющыѧсѧ любо́вїю и҆  вѣ́рою чи́стою, къ свѣ́тꙋ непристꙋ́пномꙋ и҆  невеще́ственномꙋ, ѡ҆зарѧ́ѧ направлѧ́етъ, воспѣва́ющыѧ  всѣ́хъ творца̀. 
Ѡ҆ст҃и́вый дре́во прест҃а́гѡ крⷭ҇та̀ твоегѡ̀,  честно́ю кро́вїю твое́ю, пребл҃гі́й сло́ве, дѣ́йствомъ  є҆гѡ̀ на́съ просвѣтѝ, и҆ ѡ҆ст҃ѝ томꙋ̀ кла́нѧющыѧсѧ,  и҆ воспѣва́ющыѧ влⷣкꙋ всѧ́ческихъ. 
Бг҃оро́диченъ: 
Па́че сл҃нца всѣ̑мъ просїѧ́вшаѧ бл҃года́ть,  ѻ҆́блаки бѣ́дъ и҆ страсте́й ѿго́нитъ, дв҃о, и҆  бг҃оразꙋ́мїѧ свѣ́томъ просвѣща́етъ, любо́вїю тѧ̀  сла́вѧщыѧ, и҆ пою́щыѧ непреста́ннѡ сн҃а твоего̀, ꙗ҆́кѡ  влⷣкꙋ всѣ́хъ. 
И҆́нъ. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Ви́дѣти жела́ѧ сла́вꙋ бг҃а на́шегѡ,  добродѣ́тельми бг҃оразꙋ́мїѧ тебѐ оу҆добри́лъ є҆сѝ:  и҆ свѣщено́сецъ во свѣ́тлый черто́гъ вше́лъ є҆сѝ, со  а҆́гг҃лы живы́й, и҆ ꙗ҆снѣ́е наслажда́ешисѧ  бг҃овидѣ́нїѧ. (с. 537) 
Ꙗ҆́кѡ оу҆́тро, ꙗ҆́кѡ со́лнце возсїѧ̀ па́мѧть  твоѧ̀, сꙋ́щаѧ во мра́цѣ сердца̀ просвѣща́ющи: ты́ бо и҆  свѣ́та и҆ днѐ вои́стиннꙋ сы́нъ ꙗ҆ви́лсѧ є҆сѝ,  бг҃омꙋ́дре є҆ѵдокі́ме. сегѡ̀ ра́ди тѧ̀ почита́емъ. 
Мꙋ́дростїю оу҆краша́емь, и҆ ра́зꙋмомъ  просвѣще́нъ, смире́нїемъ се́рдца оу҆добре́нъ, высото́ю  житїѧ̀ сїѧ́ѧ, къ мы́слєннымъ преше́лъ є҆сѝ дворѡ́мъ:  и҆дѣ́же на́съ помѧнѝ почита́ющихъ тѧ̀, є҆ѵдокі́ме. 
Де́нь пра́зднественный и҆ по́льзы хода́тайственный  честны́й тво́й соверша́емъ, ѿ землѝ преставле́нїѧ: ты́  бо гдⷭ҇ень оу҆го́дникъ, и҆ тогѡ̀ за́повѣдей дѣ́латель  ꙗ҆ви́лсѧ є҆сѝ непосты́денъ, досточꙋ́дне є҆ѵдокі́ме. 
Бг҃оро́диченъ: 
Свѣ́та прїѧ́телище оу҆тро́ба твоѧ̀ бы́сть,  просвѣ́щшагѡ мі́ръ, бг҃ора́дованнаѧ: тѣ́мже молю́ тѧ  ѻ҆каѧ́нный, свѣ́тлы зари̑ мѝ пода́ждь, мольба́ми,  бг҃оневѣ́сто, є҆ѵдокі́ма бг҃омꙋ́драгѡ. 
Свѣти́ленъ ѻ҆ктѡ́иха. Сла́ва, ст҃а́гѡ: 
Ꙗ҆́коже со́лнце блиста́ѧ, зари̑ и҆спꙋща́еши  чꙋде́съ, просвѣща́ѧ всѣ́хъ сердца̀, твою̀ сла́внꙋю  па́мѧть творѧ́щихъ вѣ́рнѡ, треблаже́нне, и҆ спаса́еши,  є҆ѵдокі́ме. 
И҆ ны́нѣ крⷭ҇та̀. Подо́бенъ: Жєны̀ оу҆слы́шите: 
Крⷭ҇тъ предпра́зднꙋетсѧ, и҆ мі́ръ ѡ҆свѧща́етсѧ,  чи́ни а҆́гг҃льстїи пою́тъ на́съ ра́ди распе́ншагосѧ, и҆  торжествꙋ́ютъ съ на́ми и҆ сра́дꙋютсѧ, дв҃дски зовꙋ́ще:  содѣ́ла спасе́нїе посредѣ̀ землѝ, влⷣко. 
На стїхо́внѣ ѻ҆ктѡ́иха. Сла́ва, гла́съ а҃: 
Ка́кѡ не диви́мсѧ благоꙋ́мїю твоемꙋ̀; и҆лѝ не  похва́лимъ, прпⷣбне є҆ѵдокі́ме, житїѐ твоѐ  равноа́гг҃льное, по́мысла цѣломꙋ́дрїю, кро́тости твое́й,  и҆ смире́нїю, и҆ безмо́лвїю, и҆ ми́лостыни  непреста́ннѣй; всѣ́ми бо (с. 538) добродѣ́тельми  оу҆краси́лсѧ є҆сѝ, блаже́нне: тѣ́мже жде́тъ тебѐ  неизглаго́ланнаѧ ра́дость, нбⷭ҇ное црⷭ҇твїе. 
И҆ ны́нѣ, крⷭ҇та̀, гла́съ ѕ҃: 
Прⷪ҇ро́честїи гла́си дре́во ст҃о́е  провозвѣсти́ша, и҆́мже дре́внїѧ клѧ́твы сме́ртныѧ  свободи́сѧ а҆да́мъ: тва́рь же дне́сь возноси́мꙋ томꙋ̀  совозвыша́етъ гла́съ, ꙗ҆́же ѿ бг҃а просѧ́щи бога́тыѧ  ми́лости. но є҆ди́ный въ благоꙋтро́бїи безмѣ́рный  влⷣко, ѡ҆чище́нїе бꙋ́ди на́мъ, и҆ спасѝ дꙋ́шы на́шѧ. 
На лїтꙋргі́и, Прокі́менъ, гла́съ з҃: Честна̀ предъ  гдⷭ҇емъ сме́рть преподо́бныхъ є҆гѡ̀. Сті́хъ: Что̀  возда́мъ гдⷭ҇еви: А҆пⷭ҇лъ къ гала́тѡмъ, зача́ло сг҃ї.  А҆ллилꙋ́їа, гла́съ ѕ҃: Блаже́нъ мꙋ́жъ боѧ́йсѧ гдⷭ҇а.  Сті́хъ: Си́льно на землѝ бꙋ́детъ сѣ́мѧ є҆гѡ̀.  Є҆ѵⷢ҇лїе матѳе́а, зача́ло м҃г. Прича́стенъ: Въ  па́мѧть вѣ́чнꙋю: 


(с. 539) 
Мѣ́сѧца тогѡ́же въ в҃ї-й де́нь. 
Пра́зднованїе прест҃ѣ́й влⷣцѣ на́шей бцⷣѣ и҆  приснодв҃ѣ мр҃і́и ра́ди і҆кѡ́ны є҆ѧ̀, нарица́емыѧ  троерꙋ́чица, ꙗ҆́же на ст҃ѣ́й горѣ̀ а҆ѳѡ́нстѣй. 
На ма́лѣй вече́рни: 
На Гдⷭ҇и воззва́хъ: стїхи̑ры самогла́сны, гла́съ  ѕ҃: 
Ра́дꙋйсѧ, а҆ѳѡ́не ст҃ы́й, и҆мꙋ́ще въ себѣ̀  многоцѣле́бенъ да́ръ пречⷭ҇тыѧ дв҃ы бцⷣы і҆кѡ́ны  чꙋде́сное ꙗ҆вле́нїе, є҆́юже въ трⷪ҇цѣ сла́витъ бг҃а  вы́шнѧго. 
Ра́дꙋйсѧ, а҆ѳѡ́не ст҃ы́й и҆ всѧ̑ вселе́ннаѧ,  ликовствꙋ́й, ꙗ҆́кѡ ты̀ и҆́маши во ѻ҆гра́дѣ свое́й  зало́гъ бл҃года́ти бж҃їѧ пречꙋ́днꙋю і҆кѡ́нꙋ влⷣчцы  бцⷣы, є҆ѧ́же троерꙋ́чное ꙗ҆вле́нїе сла́вимъ. 
Ра́дꙋйсѧ и҆ весели́сѧ, а҆ѳѡ́не ст҃ы́й, ты́ бо  безцѣ́нное сокро́вище въ себѣ̀ храни́ши цѣльбоно́снꙋю  і҆кѡ́нꙋ пречⷭ҇тыѧ дв҃ы и҆ влⷣчцы, ꙗ҆́же тре́тїю и҆  пречⷭ҇тꙋю рꙋ́кꙋ на і҆кѡ́нѣ и҆з̾ѻбразѝ всѣ̑мъ на  застꙋпле́нїе. 
Сла́ва, и҆ ны́нѣ, гла́съ и҃: 
И҆скопа́йте, лю́дїе, и҆сто́чникъ въ высотѣ̀  а҆ѳѡ́нскїѧ горы̀, потече́тъ бо сла́дость во ве́сь мі́ръ  неизрече́ннаѧ, напаѧ́ющи и҆сцѣле́нїи дꙋше́вными и҆  тѣле́сными ѿ ст҃ы́ѧ и҆ чꙋдотво́рныѧ і҆кѡ́ны влⷣчцы  на́шеѧ приснодв҃ы бцⷣы, та́ бо вѣ̑рнымъ и҆сточа́етъ  да́ры цѣлє́бныѧ и҆ созыва́етъ ви́дѣти, ка́кѡ двѣма̀  рꙋка́ма де́ржитъ во ѡ҆б̾ѧ́тїихъ держа́щаго всю̀ тва́рь,  тре́тїею и҆збавлѧ́етъ на́съ ѿ всѣ́хъ бѣ́дъ. (с. 540) 
На стїхо́внѣ стїхи̑ры, гла́съ з҃: 
Восхвалѧ́юще чꙋ́до ѿ ст҃ы́ѧ твоеѧ̀ і҆кѡ́ны,  толи́кѡ невѣ́домое, всѝ вопїе́мъ тебѣ̀, дв҃о  пречⷭ҇таѧ: мл҃твами твои́ми сп҃сѝ дꙋ́шы на́шѧ. 
Сті́хъ: Слы́ши, дщѝ, и҆ ви́ждь и҆ приклонѝ  оу҆́хо твоѐ. 
Ликꙋ́юще, да пра́зднꙋетъ ве́сь мі́ръ пречꙋ́дное  бг҃оро́ждшїѧ дв҃ы ꙗ҆вле́нїе, сплета́юще є҆́й пѣ́сни  дх҃ѡ́вныѧ, потщи́мсѧ воспѣ́ти сщ҃е́нный ѻ҆́бразъ є҆ѧ̀,  любо́вїю и҆ чꙋдесы̀ просла́вльшейсѧ, и҆ пред̾ ни́мъ  вопїю́ще: пода́ждь млⷭ҇ть на́мъ, влⷣчце, и҆ сп҃сѝ дꙋ́шы  на́шѧ. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
Ликꙋ́йте, всѝ лю́дїе и҆ торжествꙋ́йте, ѻ҆́бразъ  бо прест҃ы́ѧ трⷪ҇цы, всечⷭ҇тны́ми рꙋка́ми свои́ми  пречⷭ҇таѧ дв҃а на і҆кѡ́нѣ и҆з̾ѻбража́етъ на́мъ,  прїиди́те празднолю́бцы всѝ, оу҆бл҃жи́мъ чꙋ́дное  ꙗ҆вле́нїе бг҃ома́тере, да сп҃се́тъ дꙋ́шы на́шѧ. 
Сла́ва, и҆ ны́нѣ, гла́съ и҃: 
Влⷣчце, прїимѝ мл҃твы ра̑бъ твои́хъ и҆ и҆зба́ви  на́съ ѿ всѧ́кїѧ нꙋ́жды и҆ печа́ли. 
Тропа́рь пи́санъ на вели́цѣй вече́рни. 
На вели́цѣй вече́рни: 
На Гдⷭ҇и воззва́хъ: стїхи̑ры, гла́съ а҃: 
Подо́бенъ: Ѽ, ди́вное чꙋ́до. 
Ѽ ди́вное чꙋ́до! и҆сто́чникъ приснотекꙋ́щїй,  пречⷭ҇тый ѻ҆́бразъ тво́й, влⷣчце бцⷣе, дарова́сѧ  ст҃оимени́той горѣ̀, оу҆дивлѧ́етъ же премі̑рнаѧ и҆  оу҆жаса́етъ зємна́ѧ чꙋдесы̀ свои́ми, зрѧ́ще бо  ѻ҆́бразъ ст҃ы́ѧ трⷪ҇цы, тремѝ рꙋка́ми твои́ми  и҆з̾ѻбраже́нный: двѣма̀ де́ржиши сн҃а своего̀, хрⷭ҇та̀  бг҃а на́шегѡ, тре́тїею же ѿ напа́стей и҆ бѣ́дъ вѣ́рнѡ  (с. 541) прибѣга́ющихъ и҆збавлѧ́еши, тѣ́мже бл҃года́рнѡ  тебѣ̀ вопїе́мъ: ѡ҆бра́дованнаѧ, ра́дꙋйсѧ, съ тобо́ю  гдⷭ҇ь, подаѧ́й мі́рови тобо́ю ве́лїю млⷭ҇ть. 
Ѽ ве́лїе чꙋ́до и҆ неизрече́нное! ꙗ҆вѝ на́мъ на  і҆кѡ́нѣ ст҃ѣ́й трѝ рꙋ́ки своѧ̑, ѽ дв҃о  пребл҃гослове́ннаѧ! сїѐ бы́сть чꙋ́до чꙋдесе́мъ и҆ во  все́мъ мі́рѣ ра́дость ве́лїѧ, неизрече́нное бога́тство  возсїѧ̀ на́мъ бл҃года́ти бж҃їѧ, да всѝ, припа́дающе къ  тебѣ̀, мо́лимсѧ: ѿвратѝ, бцⷣе, всѧ̑кїѧ напа́сти ѿ  ра̑бъ твои́хъ и҆ покажѝ си́лꙋ и҆ бл҃года́ть  цѣльбоно́сныѧ ст҃ы́ѧ і҆кѡ́ны твоеѧ̀, да вѣ́рнѡ тебѣ̀  вопїе́мъ: ѡ҆бра́дованнаѧ, ра́дꙋйсѧ, съ тобо́ю гдⷭ҇ь,  подаѧ́й мі́рови тобо́ю ве́лїю млⷭ҇ть. 
Ѽ, стра́нное чꙋ́до и҆ пресла́вное! да всѝ,  притека́юще, оу҆́зримъ, ка́кѡ тре́тїю и҆ пречⷭ҇тꙋю рꙋ́кꙋ  на і҆кѡ́нѣ и҆з̾ѧвѝ, ѽ дв҃о пребл҃гослове́ннаѧ, на  по́мощь вѣ̑рнымъ и҆ въ застꙋпле́нїе ѿ бѣ́дъ на́шихъ  и҆ напа́стей, тебѣ̀ є҆ди́ной досто́йнѡ є҆́сть  показа́ти сто́ль вє́лїѧ чꙋдеса̀, прїиди́те, вѣ́рнїи,  приспѣ́ бо де́нь свѣ́тлагѡ є҆ѧ̀ торжества̀,  припа́дающе, мо́лимсѧ и҆ оу҆ми́льнѡ вопїе́мъ:  ѡ҆бра́дованнаѧ, ра́дꙋйсѧ, съ тобо́ю гдⷭ҇ь, подаѧ́й  мі́рови тобо́ю ве́лїю млⷭ҇ть. 
Сла́ва, и҆ ны́нѣ, гла́съ в҃. 
Ѽ, пресла́внагѡ чꙋдесѐ! воспѣ́ти досто́йнѡ  недоꙋмѣва́етъ всѧ́къ оу҆́мъ, ка́кѡ во а҆ѳѡ́нъ вхо́дитъ  цр҃и́ца, цр҃ѧ̀ хрⷭ҇та̀ ро́ждшаѧ, и҆ прпⷣбномꙋ мїхаи́лꙋ  малеинꙋ̀ ꙗ҆ви́сѧ чꙋ́днымъ ѻ҆́бразомъ, ѿкры̀  бл҃года́ть ѡ҆ горѣ̀, и҆ ѡ҆ се́мъ а҆ѳѡ́нъ ликовствꙋ́етъ,  ꙗ҆́кѡ и҆мѣ́юще многобога́тый да́ръ во ѡ҆гра́дѣ свое́й,  цѣльбоно́снꙋю, влⷣчце, твою̀ і҆кѡ́нꙋ, къ не́йже мы̀  возопїе́мъ: ѽ пребл҃гослове́ннаѧ, къ тебѣ̀ и҆мѣ́ютъ  вѣ́рнїи сердца̀, любо́вїю распалє́ннаѧ,  бл҃года́рственнꙋю пѣ́снь пою́ще, (с. 542) ꙗ҆́кѡ  всенаде́жнѣй застꙋ́пницѣ ро́да на́шегѡ, ꙗ҆́же  бл҃гоизво́ли дарова́ти на́мъ на прибѣ́жище пречⷭ҇тый  зра́къ сво́й, въ не́мъ бо зри́мъ прославлѧ́емый въ тебѣ̀  ѻ҆́бразъ трїеди́нагѡ бжⷭ҇тва̀, просла́ви и҆ въ на́съ,  чтꙋ́щихъ тѧ̀, влⷣчце, и҆́мѧ твоѐ, и҆ сподо́би млⷭ҇ть  оу҆лꙋчи́ти сн҃а твоегѡ̀, хрⷭ҇та̀ бг҃а на́шегѡ, того̀  молѧ́щи, ꙗ҆́кѡ милосе́рдъ. 
Вхо́дъ. Прокі́менъ днѐ. И҆ чтє́нїѧ бцⷣѣ трѝ. 
Бытїѧ̀ чте́нїе. (Глава̀ к҃и.) 
И҆зы́де і҆а́кѡвъ ѿ стꙋденца̀ клѧ́твеннагѡ, и҆  и҆́де въ харра́нъ. и҆ ѡ҆брѣ́те мѣ́сто, и҆ спа̀ та́мѡ:  за́йде бо со́лнце. и҆ взѧ́тъ ѿ ка́менїѧ мѣ́ста тогѡ̀,  и҆ положѝ возгла́вїе себѣ̀, и҆ спа̀ на мѣ́стѣ  ѻ҆́номъ. и҆ со́нъ ви́дѣ: и҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до  небе́съ, и҆ а҆́гг҃ли бж҃їи восхожда́хꙋ и҆ низхожда́хꙋ по  не́й. гдⷭ҇ь же оу҆твержда́шесѧ на не́й, и҆ речѐ: а҆́зъ  бг҃ъ а҆враа́мовъ ѻ҆тца̀ твоегѡ̀ и҆ бг҃ъ і҆саа́ковъ, не  бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ  ю҆̀, и҆ сѣ́мени твоемꙋ̀ и҆ бꙋ́детъ сѣ́мѧ твоѐ ꙗ҆́кѡ  песо́къ земны́й, и҆ распространи́тсѧ на мо́ре, и҆ лі́вꙋ,  и҆ сѣ́веръ, и҆ на восто́ки: и҆ возбл҃гословѧ́тсѧ ѡ҆  тебѣ̀ всѧ̑ колѣ̑на зємна́ѧ, и҆ ѡ҆ сѣ́мени твое́мъ. и҆  сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ,  а҆́може а҆́ще по́йдеши, и҆ возвращꙋ́ тѧ въ зе́млю сїю̀:  ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти  мѝ всѧ̑, є҆ли̑ка глаго́лахъ тебѣ̀. и҆ воста̀ і҆а́кѡвъ  ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь на  мѣ́стѣ се́мъ, а҆́зъ же не вѣ́дѣхъ. и҆ оу҆боѧ́сѧ, и҆  речѐ: ꙗ҆́кѡ стра́шно мѣ́сто сїѐ: нѣ́сть сїѐ, но  до́мъ бж҃їй, и҆ сїѧ̑ врата̀ нбⷭ҇наѧ. (с. 543) 
Проро́чества і҆езекі́илева чте́нїе. (Главы̑ м҃г и҆  м҃д). 
Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ  и҆ про́чее сотворѧ́тъ і҆ере́и не ѻ҆лтарѝ всесожже́нїѧ  ва́шегѡ и҆ ꙗ҆̀же сп҃се́нїѧ ва́шегѡ: и҆ прїимꙋ́ вы,  глаго́летъ а҆дѡнаі̀ гдⷭ҇ь. и҆ ѡ҆брати́ мѧ на пꙋ́ть вра́тъ  ст҃ы́хъ внѣ́шнихъ, зрѧ́щихъ на восто́ки: и҆ сїѧ̑ бѧ́хꙋ  затворє́на. и҆ речѐ гдⷭ҇ь ко мнѣ̀: врата̀ сїѧ̑  затворє́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́на. ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. и҆ введе́  мѧ по пꙋтѝ вра́тъ ст҃ы́хъ сꙋ́щихъ къ сѣ́верꙋ, прѧ́мѡ  хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ  гдⷭ҇ень. 
При́тчей чте́нїе (глава̀ ѳ҃): 
Премꙋ́дрость созда̀ себѣ̀ до́мъ и҆ оу҆твердѝ  столпѡ́въ се́дмь. закла̀ своѧ̑ же́ртвєннаѧ, и҆ растворѝ  въ ча́шѣ свое́й вїно̀, и҆ оу҆гото́ва свою̀ трапе́зꙋ.  посла̀ своѧ̑ рабы̀, созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀. и҆ тре́бꙋющымъ  оу҆ма̀ речѐ: прїиди́те, ꙗ҆ди́те мо́й хлѣ́бъ и҆ пі́йте  вїно̀, є҆́же раствори́хъ ва́мъ. ѡ҆ста́вите безꙋ́мїе и҆  жи́ви бꙋ́дете. и҆ взыщи́те ра́зꙋма, да поживе́те и҆  и҆спра́вите ра́зꙋмъ въ вѣ́дѣнїи. наказꙋ́ѧй ѕлы̑ѧ  прїи́метъ себѣ̀ безче́стїе, ѡ҆блича́ѧй нечести́ваго  ѡ҆поро́читъ себѐ, ѡ҆бличе́нїе бо нечести́вомꙋ ра̑ны  є҆мꙋ̀. не ѡ҆блича́й ѕлы́хъ, да не возненави́дѧтъ тебѐ,  ѡ҆блича́й премꙋ́дра, и҆ возлю́битъ тѧ̀. да́ждь  премꙋ́дромꙋ винꙋ̀, и҆ премꙋ́дршїй бꙋ́детъ. сказꙋ́й  пра́ведномꙋ, и҆ приложи́тъ прїима́ти. нача́ло  премꙋ́дрости (с. 544) стра́хъ гдⷭ҇ень, и҆ совѣ́тъ  ст҃ы́хъ ра́зꙋмъ. разꙋмѣ́ти бо зако́нъ по́мысла є҆́сть  бл҃га́гѡ: си́мъ бо ѻ҆́бразомъ мно́гое поживе́ши вре́мѧ,  и҆ приложа́тсѧ тебѣ̀ лѣ̑та живота̀. 
На лїті́и стїхи̑ры, гла́съ є҃: 
Ты̀ є҆сѝ мл҃твенница нело́жнаѧ оу҆пова́ющихъ  хрⷭ҇тїа́нъ, ты̀ є҆сѝ предста́тельница вѣ́рнаѧ всѣ̑мъ  прибѣга́ющымъ, показа́ла бо є҆сѝ на́мъ во сп҃се́нїе  троерꙋ́чный ѻ҆́бразъ тво́й, прїимѝ мѡльбы̀ ѿ на́съ,  прилѣ́жнѡ призыва́ющихъ тѧ̀, и҆ пода́ждь ве́лїю и҆  бога́тꙋю млⷭ҇ть. 
Ты̀ є҆сѝ оу҆пова́нїе и҆ покро́въ вѣ́рнымъ, ѽ  пребл҃гослове́ннаѧ влⷣчне, да́рꙋй на́мъ млⷭ҇ть сн҃а  твоегѡ̀ и҆ гдⷭ҇а, ты́ бо є҆сѝ хода́таица къ немꙋ̀  си́льнаѧ, є҆ли́ко восхо́щеши, всѧ̑ оу҆ негѡ̀  и҆спроси́ти мо́жеши, того̀ молѝ пода́ти ми́ръ и҆ ве́лїю  млⷭ҇ть. 
Ты̀ є҆сѝ прибѣ́жище на́ше, ты̀ є҆сѝ  и҆збавле́нїе ѿ напа́стей и҆ бѣ́дъ, оу҆милосе́рдисѧ,  ѽ дв҃о пречⷭ҇таѧ, низпослѝ на́мъ щедрѡ́ты млⷭ҇рдїѧ ѿ  ст҃ы́ѧ твоеѧ̀ і҆кѡ́ны, на ню́же ра́достнѡ взира́юще,  про́симъ оу҆мире́нїѧ дꙋша́мъ на́шымъ и҆ ве́лїю млⷭ҇ть. 
Сла́ва, и҆ ны́нѣ: гла́съ и҃: 
Ѽ, чꙋ́дное оу҆краше́нїе хра́ма твоегѡ̀, гпⷭ҇жѐ  цр҃и́це бцⷣе, і҆кѡ́ною твое́ю, є҆́йже предстоѧ́тъ  вѣ́рнїи, молѧ́щесѧ, со слеза́ми вопїю́тъ: ѽ дв҃о  всебл҃га́ѧ бцⷣе! ты̀ є҆сѝ нбⷭ҇ныхъ сла́ва, земны́хъ  оу҆пова́нїе, ѻ҆би́димыхъ застꙋ́пница, печа́льныхъ  оу҆тѣше́нїе. дне́сь пра́зднꙋемъ ꙗ҆вле́нїе чⷭ҇тна́гѡ  ѻ҆́браза твоегѡ̀, преиспо́лненнагѡ си́лы и҆ чꙋде́съ  трїеди́нагѡ бжⷭ҇тва̀, ꙗ҆́кѡ трѝ рꙋ́ки на не́мъ ви́димы  є҆́сть: двѣма̀ де́ржиши держа́щаго всѧ̑, тре́тїею же  защища́еши ѿ бѣ́дъ (с. 545) чтꙋ́щихъ тѧ̀, да всѝ  болѧ́щїи, притека́юще, неѡскꙋ́днѡ прїе́млютъ  и҆сцѣле́нїе, стра́ждꙋщїи ѿ бѣ́дъ и҆збавле́нїе, ты́ бо  є҆сѝ всѣ̑мъ нело́жнаѧ на́мъ предста́тельница и҆  моле́бница ко хрⷭ҇тꙋ̀ бг҃ꙋ на́шемꙋ, того̀ молѝ сп҃сти́сѧ  дꙋша́мъ на́шымъ. 
На стїхо́внѣ стїхи̑ры самогла́сны, гла́съ д҃: 
Ꙗ҆́кѡ пресвѣ́тлѣе со́лнца дне́сь возсїѧ̀ на́мъ  свѣти́ло во хра́мѣ се́мъ, предстоѧ́щаѧ і҆кѡ́на влⷣчцы  на́шеѧ бцⷣы, ѡ҆свѣща́етъ бо прибѣга́ющихъ къ не́й  вѣ́рою и҆ позна́нїе подае́тъ ѡ҆ чꙋде́сномъ ꙗ҆вле́нїи  свое́мъ, ꙗ҆́кѡ тричи́слєнныѧ рꙋ́ки є҆ѧ̀ прославлѧ́ютъ  ст҃ꙋ́ю трⷪ҇цꙋ, и҆ бли́з̾ прⷭ҇то́ла трⷪ҇чнагѡ сама̀  сѣди́тъ, молѧ́щи ѡ҆ на́съ, и҆зба́витисѧ дꙋша́мъ на́шымъ  ѿ всѣ́хъ бѣ́дъ, ѕѡ́лъ и҆ ѡ҆бстоѧ́нїй. 
Гла́съ є҃: 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Ꙗ҆́кѡ свѣтоза́рнаѧ зарѧ̀, ѡ҆зарѝ въ сердца́хъ  на́шихъ і҆кѡ́на твоѧ̀, ѽ дв҃о, ра́дость ве́лїю,  показꙋ́етъ бо чꙋ́до пресла́вное, ка́кѡ ты̀, влⷣчце  всепѣ́таѧ, двѣма̀ рꙋка́ма сн҃а и҆ гдⷭ҇а ѡ҆б̾е́млеши,  тре́тїею же ди́вный покро́въ и҆ застꙋпле́нїе рабѡ́мъ  твои̑мъ ꙗ҆влѧ́еши, сп҃сѝ, влⷣчце, дꙋ́шы на́шѧ ѡ҆  всѣ́хъ бѣ́дъ, ѕѡ́лъ и҆ ѡ҆бстоѧ́нїй. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
Ꙗ҆́же ненаде́жныхъ оу҆пова́нїе и҆звѣ́стное и҆  согрѣша́ющихъ сп҃се́нїе, мр҃і́е всепѣ́таѧ, чⷭ҇таѧ  бцⷣе, прїимѝ ѿ на́съ моле́нїе сїѐ, зрѧ́щихъ на  пречⷭ҇тнꙋ́ю і҆кѡ́нꙋ твою̀, ꙗ҆́кѡ ѿ неѧ̀ вѣ̑рнымъ  и҆сточа́еши чꙋдеса̀, скорбѧ́щымъ скѡ́рби ѡ҆блегча́еши,  немощны́хъ и҆сцѣлѧ́еши, ѡ҆жида́емъ и҆ мы̀ милосе́рдїѧ  твоегѡ̀: пода́ждь бога́тꙋю твою̀ млⷭ҇ть и҆ сп҃сѝ дꙋ́шы  на́шѧ ѿ всѣ́хъ бѣ́дъ, ѕѡ́лъ и҆ ѡ҆бстоѧ́нїй. (с. 546) 
Сла́ва, и҆ ны́нѣ, гла́съ ѕ҃: 
Наде́жда безмѣ́рнаѧ и҆ во все́мъ помо́щница и҆  застꙋ́пница гото́ваѧ ты̀ є҆сѝ, дв҃о пречⷭ҇таѧ,  прїиди́те, вѣ́рнїи, соше́дшесѧ въ хра́мъ, пѣ́сньми  дх҃о́вными ра́достнѡ є҆ѧ̀ почти́мъ, зрѧ́ще чꙋдотво́рнꙋю  і҆кѡ́нꙋ є҆ѧ̀, и҆ со дерзнове́нїемъ моле́нїе принесе́мъ  и҆ оу҆ми́льнѡ возопїе́мъ: ра́дꙋйсѧ, влⷣчце мі́ра и҆  дꙋ́шъ на́шихъ сп҃се́нїе: ра́дꙋйсѧ, защи́тнице  бѣ́дствꙋющихъ, подаю́щаѧ свою̀ неѡскꙋ́днꙋю млⷭ҇ть:  ра́дꙋйсѧ, оу҆толе́нїе печа́льныхъ: не преста́й, влⷣчце,  ѡ҆ на́съ моли́ти хрⷭ҇та̀ бг҃а на́шего, поми́ловатисѧ  дꙋша́мъ на́шымъ. 
На бл҃гослове́нїи хлѣ́бѡвъ тропа́рь, гла́съ д҃: 
Дне́сь всемі́рнаѧ ра́дость возсїѧ̀ на́мъ ве́лїѧ:  дарова́сѧ ст҃ѣ́й горѣ̀ а҆ѳѡ́нстѣй цѣльбоно́снаѧ  твоѧ̀, влⷣчце бцⷣе, і҆кѡ́на, со и҆з̾ѻбраже́нїемъ  тричи́сленнѡ и҆ нераздѣ́льнѡ пречⷭ҇тыхъ рꙋ́къ твои́хъ въ  прославле́нїе ст҃ы́ѧ трⷪ҇цы, созыва́еши бо вѣ́рныхъ и҆  молѧ́щихсѧ тебѣ̀ ѡ҆ се́мъ позна́ти, ꙗ҆́кѡ двѣма̀ сн҃а  и҆ гдⷭ҇а де́ржиши, тре́тїю же ꙗ҆вѝ на прибѣ́жище и҆  покро́въ чтꙋ́щымъ тѧ̀, ѿ всѧ́кихъ напа́стей и҆ бѣ́дъ  и҆збавлѧ́ти, да всѝ, притека́ющїи къ тебѣ̀, вѣ́рою  прїе́млютъ неѡскꙋ́днѡ ѿ всѣ́хъ ѕѡ́лъ свобожде́нїе, ѿ  врагѡ́въ защище́нїе, сегѡ̀ ра́ди и҆ мы̀ вкꙋ́пѣ со  а҆ѳѡ́номъ вопїе́мъ: ра́дꙋйсѧ, бл҃года́тнаѧ, гдⷭ҇ь съ  тобо́ю. 
Три́жды. 
На оу҆́трени: 
На Бг҃ъ гдⷭ҇ь: тропа́рь бцⷣы, три́жды. 
По а҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Чꙋ́до пресла́вное зри́тсѧ дне́сь, весели́тесѧ,  лю́дїе, почита́юще ꙗ҆вле́нїе і҆кѡ́ны всенепоро́чныѧ дв҃ы  бцⷣы, се́ бо (с. 547) возсїѧ̀ на́мъ бжⷭ҇твеннаѧ зарѧ̀,  бл҃гоче́стнѡ ѿ всѣ́хъ родѡ́въ пою́щымъ, и҆ ны́нѣ мы̀  є҆́й, взыва́юще, прино́симъ бл҃года́рственнꙋю пѣ́снь,  ꙗ҆́кѡ показꙋ́етъ на́мъ познава́ти є҆ди́наго въ трⷪ҇цѣ  бг҃а на́шего. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Чꙋ́до чꙋдесє́мъ ꙗ҆ви́сѧ на́мъ і҆кѡ́на твоѧ̀,  влⷣчце бцⷣе, на не́йже пречⷭ҇тыми твои́ми рꙋка́ми  ст҃ꙋ́ю трⷪ҇цꙋ нераздѣ́льнѡ въ трїе́хъ ѵ҆поста́сѣхъ  прославлѧ́еши, сегѡ̀ ра́ди взира́юще на і҆кѡ́нꙋ, съ  вѣ́рою мо́лимсѧ: прїимѝ, ѽ мт҃и и҆ дв҃о, на́съ въ  сво́й покро́въ и҆ и҆зба́ви всѣ́хъ бѣ́дъ,  пребл҃гослове́ннаѧ. 
Велича́нїе со сладкопѣ́нїемъ, ли́къ а҃: 
Велича́емъ тѧ̀, пренепоро́чнаѧ дв҃о, и҆ чти́мъ  чꙋдеса̀ ѻ҆́браза ст҃а́гѡ твоегѡ̀, тре́хъ пречⷭ҇тыхъ  рꙋ́къ твои́хъ ꙗ҆вле́нїе въ сла́вꙋ бжⷭ҇тва̀, въ трⷪ҇цѣ  бг҃а на́шего. 
Ли́къ в҃: Велича́емъ тѧ̀, прест҃а́ѧ дв҃о, и҆  чти́мъ тричи́сленное и҆з̾ѻбраже́нїе пречⷭ҇тыхъ рꙋ́къ  твои́хъ, ты́ бо двѣма̀ сн҃а и҆ гдⷭ҇а держи́ши, тре́тїею  ѿ напа́стей и҆ бѣ́дъ на́съ и҆збавлѧ́еши. 
Ѱало́мъ и҆збра́нный: Помѧнѝ, гдⷭ҇и, дв҃да: 
По полѷеле́и сѣда́ленъ, гла́съ и҃. Подо́бенъ:  Повелѣ́нное та́йнѡ: 
Ве́лїе чꙋ́до и҆ пресла́вное, а҆ѳѡ́нъ велегла́снѡ  вопїе́тъ, и҆мꙋ́ще ѻ҆́бразъ въ себѣ̀ пречⷭ҇тыѧ дв҃ы  бцⷣы, ꙗ҆́кѡ стра́жа наде́жнаго проти́вꙋ врагѡ́въ  ви́димыхъ и҆ неви́димыхъ, и҆ мы̀ всѝ оу҆ми́льнѡ  вопїе́мъ: предварѝ, влⷣчце, мл҃твами твои́ми ко хрⷭ҇тꙋ̀  бг҃ꙋ на́шемꙋ, да сп҃се́тъ дꙋ́шы на́шѧ. (с. 548) 
Сла́ва, и҆ ны́нѣ, то́йже. 
Та́же степе́нна, а҃-й а҆нтїфѡ́нъ д҃-гѡ̀ гла́са.  Прокі́менъ, гла́съ д҃: Слы́ши, дщѝ, и҆ ви́ждь, и҆  приклонѝ оу҆́хо твоѐ. Сті́хъ: Лицꙋ̀ твоемꙋ̀  помо́лѧтсѧ бога́тїи лю́дстїи. Всѧ́кое дыха́нїе:  Є҆ѵⷢ҇лїе ѿ лꙋ́ки, зача́ло д҃. 
По н҃-мъ ѱалмѣ̀ стїхи́ра, гла́съ ѕ҃: 
Дне́сь ра́дꙋйтесѧ, лю́дїе, прине́сше достодо́лжнꙋю  пѣ́снь влⷣчцѣ на́шей приснодв҃ѣ бцⷣѣ, и҆ почерпи́те  бл҃года́ть неѡскꙋ́днꙋю ѿ неистощи́магѡ и҆сто́чника  і҆кѡ́ны є҆ѧ̀, свѣтлоблиста́ємыѧ чꙋдесы̀, ꙗ҆́кѡ  тричи́сленнѡ и҆з̾ѻбразѝ пречⷭ҇тыѧ рꙋ́ки своѧ̑ во  ѻ҆́бразъ трⷪ҇чнагѡ бжⷭ҇тва̀, и҆ прпⷣбномꙋ мїхаи́лꙋ  малеинꙋ̀ возвѣща́ющи бл҃года́ть, го́рꙋ а҆ѳѡ́нскꙋю  и҆збра̀ себѣ̀ ꙗ҆́кѡ мѣ́сто оу҆го́дное, сп҃са́ти въ  не́й тве́рдѡ ѡ҆бита́ющихъ и҆ прибѣга́ющихъ къ є҆ѧ̀  покро́вꙋ и҆ застꙋпле́нїю и҆ разсѣ́ѧнный оу҆́мъ собра́ти  во є҆ди́но ста́до, є҆́же прославлѧ́ти хрⷭ҇та̀ бг҃а  на́шего, того̀ молѝ сп҃сти́сѧ дꙋша́мъ на́шымъ. 
Канѡ́нъ, гла́съ а҃, є҆го́же краегране́сїе:  Пресвѧта́ѧ дѣ́ва въ рꙋка́хъ свои́хъ сла́витъ свѧтꙋ́ю  трⷪ҇цꙋ. 
Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртнѣ, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть  глꙋбины̀ новосодѣ́лавшаѧ. 
Ди́вны твоѧ̑ чꙋдеса̀, влⷣчце бцⷣе, ꙗ҆̀же  и҆сцѣлѝ оу҆сѣ́ченнꙋю рꙋ́кꙋ деснꙋ́ю прпⷣбномꙋ  і҆ѡа́ннꙋ дамаски́нꙋ, є҆́юже по и҆сцѣле́нїи  пѣснотворе́нїе написа̀ въ прославле́нїе и҆́мене твоегѡ̀,  и҆ всѝ, таково́мꙋ чꙋдесѝ дивѧ́щесѧ, вопїю́тъ: ра́дꙋйсѧ,  пребл҃гослове́ннаѧ, въ болѣ́знехъ на́шихъ и҆сцѣле́нїе.  (с. 549) 
Влⷣчце бцⷣе, и҆звлеки́ мѧ и҆з̾ глꙋбины̀  напа́стей и҆ бѣ́дъ, прибѣга́ю и҆ а҆́зъ под̾ кро́въ  тво́й и҆ застꙋпле́нїе, да не и҆зы́дꙋ посра́мленъ и҆  лише́нъ млⷭ҇ти твоеѧ̀, слезѧ́щїй пред̾ чꙋдотво́рною  і҆кѡ́ною твое́ю, на не́йже трѝ рꙋкѝ и҆з̾ѻбраже́ны въ  сла́вꙋ бг҃а вы́шнѧгѡ. 
Ѽ бг҃облаже́ннаѧ и҆ многоимени́таѧ дв҃о мт҃и,  и҆сто́чникъ милосе́рдїѧ и҆ щедро́тъ, а҆́зъ и҆мѣ́ю къ  тебѣ̀ вѣ́рꙋ ве́лїю, наде́ждꙋ и҆звѣ́стнꙋю и҆ любо́вь  серде́чнꙋю, ѿвратѝ всѧ̑кїѧ напа̑сти ѿ ра̑бъ твои́хъ,  сла́вимъ бо тричи́сленное и҆ нераздѣ́льное на і҆кѡ́нѣ  пречⷭ҇тыхъ рꙋ́къ твои́хъ ꙗ҆вле́нїе, и҆́миже ты̀ ст҃ꙋ́ю  трⷪ҇цꙋ во є҆ди́нствѣ прославлѧ́еши. 
Влⷣчце дв҃о, кто̀ не оу҆диви́тсѧ всечⷭ҇тны́ѧ  твоеѧ̀ і҆кѡ́ны троерꙋ́чномꙋ ꙗ҆вле́нїю, сла́достнѡ бо  зрѣ́ти, ка́кѡ ты̀ премꙋ́дро трїѷпоста́сное бжⷭ҇тво̀  прославлѧ́еши, ско́рѡ оу҆слы́ши, пречⷭ҇таѧ, моле́нїе  на́ше и҆ защитѝ рꙋко́ю твое́ю, ю҆́же тре́тїю ꙗ҆вѝ  на́мъ на застꙋпле́нїе. 
Катава́сїа, гла́съ и҃: Сокрꙋши́вшемꙋ бра̑ни: 
Пѣ́снь г҃. І҆рмо́съ: 
Є҆ди́не, вѣ́дый человѣ́ческагѡ сꙋщества̀  не́мощь и҆ млⷭ҇тивнѡ въ нѐ воѻбра́жсѧ, препоѧ́ши мѧ̀ съ  высоты̀ си́лою, є҆́же вопи́ти тебѣ̀, ст҃ы́й,  ѡ҆дꙋшевле́нный хра́ме неизрече́нныѧ сла́вы твоеѧ̀,  чл҃вѣколю́бче. 
Съ высоты̀ а҆ѳѡ́нскїѧ горы̀ повсю́дꙋ блиста́етъ  бога́тство милосе́рдїѧ твоегѡ̀, влⷣчце бцⷣе, ѿ ст҃ы́ѧ  і҆кѡ́ны, ю҆́же троерꙋ́чнѡ ꙗ҆вѝ на прибѣ́жище  вѣ̑рнымъ, мы́ же къ тебѣ̀ воззове́мъ: ѽ мт҃и и҆ дв҃о!  и҆зба́ви на́съ ѿ ѻ҆гнѧ̀, и҆ меча̀, и҆ всѣ́хъ бѣ́дъ,  пребл҃гослове́ннаѧ. 
Безмѣ́рнꙋю твою̀ млⷭ҇ть на мнѣ̀ славосло́влю и҆  велича́ю въ пѣ́снехъ бл҃года́рныхъ чⷭ҇тымъ се́рдцемъ и҆  оу҆сты̀, ꙗ҆́кѡ и҆зба́вила (с. 550) є҆сѝ менѐ всѣ́хъ  напа́стей и҆ бѣ́дъ и҆ не допꙋсти́ла є҆сѝ поги́бнꙋти до  конца̀. и҆ а҆́зъ тебѐ, влⷣчцꙋ бцⷣꙋ, и҆ чꙋдеса̀  ѻ҆́браза твоегѡ̀ велича́ти и҆ прославлѧ́ти не преста́нꙋ  во вѣ́ки. 
Высота̀ вели́ка а҆ѳѡ́нскїѧ горы̀, но ꙗ҆вле́нїе и҆  чꙋдеса̀ і҆кѡ́ны твоеѧ̀ неизрече́ннѡ превы́ше горы̀, и҆  бл҃года́ть бж҃їѧ въ не́й, ꙗ҆́кѡ мо́ре неисчерпа́емое,  приходѧ́щымъ вѣ́рою: прїе́млютъ бо оу҆тѣше́нїе и҆ въ  напа́стехъ и҆збавле́нїе: пода́ждь, ѽ пребл҃гослове́ннаѧ  дв҃о, и҆ мнѣ̀, бѣ́дствꙋющемꙋ, защище́нїе ско́рое. 
Ты̀ є҆сѝ всѣ́хъ скорбѧ́щихъ прибѣ́жище, и҆  ѻ҆би́димыхъ застꙋ́пница, и҆ нерꙋши́мый покро́въ въ  бѣда́хъ стра́ждꙋщихъ. тѣ́мже, припа́даѧ, вопїе́мъ  тебѣ̀, дв҃о пречⷭ҇таѧ: прїимѝ моле́нїе на́ше, ѿ всеѧ̀  дꙋшѝ чⷭ҇тнꙋ́ю и҆ преиспо́лненнꙋю чꙋде́съ і҆кѡ́нꙋ твою̀  почита́ющихъ. 
Сѣда́ленъ, гла́съ є҃. Подо́бенъ: Собезнача́льное  сло́во: 
Ꙗ҆́кѡ возлюби́ла є҆сѝ па́ствꙋ твою̀,  бг҃оро́ждшаѧ мт҃и, бл҃говолѝ дарова́ти є҆́й ст҃ꙋ́ю  пречⷭ҇тнꙋ́ю свою̀ і҆кѡ́нꙋ, на не́йже премꙋ́дрость  триѷпоста́снꙋю въ пречⷭ҇тыхъ рꙋка́хъ свои́хъ  прославлѧ́еши, и҆ подае́ши познава́ти въ трⷪ҇цѣ  є҆ди́наго бг҃а, и҆ мнѡ́гаѧ чꙋдеса̀ ѿ і҆кѡ́ны твоеѧ̀  вѣ́рою и҆ любо́вїю тѧ̀ призыва́ющымъ ꙗ҆влѧ́еши, и҆  па́ствꙋ свою̀ ѡ҆гражда́еши, и҆ подае́ши всемꙋ̀ мі́рꙋ,  сп҃се́нїе и҆ оу҆твержде́нїе. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆з̾  тебѐ и҆зы́ти і҆и҃левꙋ провозглаша́ше ст҃о́мꙋ во  сп҃се́нїе на́ше и҆ ѡ҆бновле́нїе. (с. 551) 
Ѡ҆бнови́мъ сердца̀ вѣ́рою, зрѧ́ще во а҆ѳѡ́нстѣй  горѣ̀ но́вое влⷣчцы бцⷣы троерꙋ́чное ꙗ҆вле́нїе.  всѧ́къ, недоꙋмѣва́юще ѡ҆ се́мъ, то́кмѡ молѧ́щесѧ, тебѣ̀  вопїе́тъ: ѽ мт҃и и҆ дв҃о, прїимѝ моле́нїе на́ше и҆  пода́ждь млⷭ҇ть и҆ защище́нїе, и҆ и҆спо́лни ѧ҆зы́къ и҆  сердца̀ вѣ́рныхъ досто́йнагѡ тѝ хвале́нїѧ. 
Ра́достною трꙋбо́ю а҆ѳѡ́нъ во всѧ̑ концы̀ землѝ  гласи́тъ: прїиди́те и҆ ви́дите дѣла̀ бж҃їѧ, ка́кѡ  пречⷭ҇таѧ дв҃а на і҆кѡ́нѣ въ рꙋка́хъ свои́хъ ꙗ҆влѧ́етъ  трⷪ҇чный ви́дъ бжⷭ҇тва̀, и҆́миже держи́тъ любо́вь и҆  млⷭ҇рдїе, восписꙋ́емъ сꙋгꙋ́бо въ сердца́хъ на́шихъ  ра́достнꙋю пѣ́снь досто́йнагѡ є҆ѧ̀ хвале́нїѧ. 
Ꙗ҆́кѡ сподо́бисѧ прпⷣбный мїхаи́лъ малеи́нъ  бл҃года́ть ꙗ҆́внѡ ѿ тебѐ, влⷣчце бцⷣе, оу҆лꙋчи́ти,  сподо́би и҆ менѐ, всепречⷭ҇таѧ, зрѣ́ти и҆ разꙋмѣ́ти,  ка́кѡ ты̀ ст҃ꙋ́ю трⷪ҇цꙋ на і҆кѡ́нѣ въ рꙋка́хъ свои́хъ  прославлѧ́еши, да восписꙋ́ю въ се́рдцѣ мое́мъ тво́й  ѻ҆́бразъ и҆ молю́ тѧ: ѿве́рзи ѧ҆зы́къ мо́й и҆  и҆спо́лни є҆го̀ досто́йнагѡ тебѐ хвале́нїѧ. 
Грѧди́те, лю́дїе, ко а҆ѳѡ́нꙋ дне́сь, є҆́же  принестѝ моле́нїе приснодв҃ѣ чⷭ҇тѣй бцⷣѣ пред̾  чꙋ́дною є҆ѧ̀ і҆кѡ́ною, тричи́сленнѡ и҆ нераздѣ́льнѡ  пречⷭ҇тыми рꙋка́ми и҆з̾ѻбража́ющꙋю є҆ди́нꙋю си́лꙋ  бжⷭ҇тва̀, на сїю́ же врагѝ на́шѧ зрѣ́ти не мо́гꙋтъ, мы́  же, вѣ́рнїи, взира́юще на ѻ҆́нꙋю, вопїе́мъ: ѿве́рзи  на́мъ оу҆ста̀ пѣ́ти пѣ́снь досто́йнагѡ тебѐ  хвале́нїѧ. 
Пѣ́снь є҃. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀  хрⷭ҇тѐ, и҆ ѡ҆свѣти́вый кресто́мъ твои́мъ мі́ра концы̀,  сердца̀ просвѣтѝ свѣ́томъ твоегѡ̀ бг҃оразꙋ́мїѧ  правосла́внѡ пою́щихъ тѧ̀. 
А҆ѳѡ́нскаѧ гора̀ преиспо́лнисѧ ст҃ы́нь, на не́йже  ꙗ҆ви́сѧ и҆ просла́висѧ ст҃а́ѧ твоѧ̑, влⷣчце бцⷣе,  і҆кѡ́на, кра́сѧщаѧсѧ (с. 552) и҆злїѧ́нїемъ ѿ неѧ̀  бл҃года́ти во и҆сцѣле́нїе скорбѧ́щихъ, и҆ всѝ таково́мꙋ  чꙋдесѝ дивѧ́тсѧ, ꙗ҆́кѡ трѝ пречⷭ҇тыѧ твоѧ̑ рꙋ́ки на́мъ  ꙗ҆вѝ. 
Сїѧ́етъ добро́та, блиста́ютъ, ꙗ҆́кѡ сѡ́лнечныѧ  лꙋчѝ, ѿ твоеѧ̀ ст҃ы́ѧ і҆кѡ́ны разли̑чнаѧ чꙋдеса̀,  низпослѝ мнѣ̀, ѽ пребл҃гослове́ннаѧ, покро́въ и҆  застꙋпле́нїе твоѐ ѿ врагѡ́въ, гꙋ́бѧщихъ мѧ̀, ті́и бо  ѿ рꙋкѝ твоеѧ̀ поги́бнꙋтъ, ꙗ҆́кѡ тре́тїю на і҆кѡ́нѣ  и҆з̾ѧвѝ на́мъ на застꙋпле́нїе. 
Пресла́вное чꙋ́до зри́тсѧ, всенепоро́чнаѧ дв҃о, на  і҆кѡ́нѣ твое́й: во ѻ҆́бразъ ст҃ы́ѧ трⷪ҇цы рꙋ́ки своѧ̑  ꙗ҆вѝ и҆ позна́нїе подае́ши рабѡ́мъ твои̑мъ, ꙗ҆́кѡ  двѣма̀ держи́ши держа́щаго всѧ̑, тре́тїею же защища́еши  во всѣ́хъ напа́стехъ вѣ́рнѡ прибѣга́ющихъ къ тебѣ̀,  мы́ же, вѣ́рнїи, вопїе́мъ: ра́дꙋйсѧ, застꙋ́пнице на́ша  всенаде́жнаѧ. 
Ѽ, неизмѣри́маѧ глꙋбина̀ ржⷭ҇тва̀ твоегѡ̀! ѽ,  неизрече́нное бога́тство милосе́рдїѧ твоегѡ̀! ꙗ҆́кѡ  безмѣ̑рныѧ пєча́ли и҆ напа́сти въ ра́дость на́мъ  твори́ши, призыва́ющымъ тѧ̀ въ нꙋ́ждѣ и҆ ѡ҆бстоѧ́нїи,  пода́ждь же млⷭ҇ть твою̀ въ стра́шный де́нь сꙋда̀ и҆  и҆спыта́нїѧ дѣ́лъ чл҃вѣ́ческихъ. 
Пѣ́снь ѕ҃. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ, ꙗ҆́кѡ ѻ҆́вцы заколе́нїѧ,  сп҃сѝ лю́ди твоѧ̑, бж҃е на́шъ, ты́ бо крѣ́пость  немощствꙋ́ющихъ и҆ и҆справле́нїе. 
Во а҆ѳѡ́нъ ра́достнѡ всѝ притеце́мъ зрѣ́ти  ꙗ҆вле́нїе і҆кѡ́ны влⷣчцы бцⷣы, ꙗ҆́кѡ сла́витъ  нбⷭ҇наго творца̀ въ трⷪ҇цѣ трисо́лнечное є҆стество̀ и҆  на́съ тро́йческомꙋ покланѧ́тисѧ (с. 553) оу҆́читъ  бжⷭ҇твꙋ̀, є҆́йже припа́даѧ, со слеза́ми вопїе́мъ: ѽ  дв҃о пречⷭ҇таѧ, ѿве́рзи на́ша оу҆ста̀ и҆ и҆спо́лни  се́рдце вопи́ти тебѣ̀ пѣ́снь досто́йнагѡ хвале́нїѧ. 
Оу҆тѣше́нїе ве́лїе ѡ҆брѣто́хъ дꙋшѝ мое́й въ  бѣда́хъ и҆ напа́стехъ прибѣга́ти къ тебѣ̀,  бг҃ороди́тельницѣ, и҆ а҆́зъ къ цѣльбоно́снѣй твое́й  і҆кѡ́нѣ со слеза́ми вопїю̀: не пре́зри, бцⷣе, сле́зъ и҆  воздыха́нїѧ моегѡ̀ и҆ возведѝ ѿ печа́лей въ ра́дость,  ꙗ҆́кѡ и҆ а҆ѳѡ́нъ ра́достнѡ ликовствꙋ́етъ, и҆мꙋ́ще  чⷭ҇тны́й ѻ҆́бразъ тво́й троерꙋ́чнагѡ ꙗ҆вле́нїѧ. 
Влⷣчце, мі́ра сп҃се́нїе, вѣ́рныхъ наде́жда,  покро́въ и҆ застꙋпле́нїе, всеꙋсе́рднѡ припа́даѧ къ  тебѣ̀, вопїе́мъ: покажѝ на на́съ, погиба́ющихъ, си́лꙋ  и҆ бл҃года́ть цѣльбоно́сныѧ ст҃ы́ѧ і҆кѡ́ны твоеѧ̀,  и҆зба́ви на́съ всѣ́хъ напа́стей, да не преста́немъ  велича́ти тебѐ, застꙋ́пницꙋ въ печа́лехъ вѣ́рнꙋю. 
Ѽ всенепоро́чнаѧ дв҃о! бжⷭ҇твенное прорече́нїе  оу҆́стъ твои́хъ и҆спо́лнисѧ, є҆́же ѡ҆ рожде́нїи  прпⷣбнагѡ мїхаи́ла малеина̀ пре́жде предрекла̀ є҆сѝ,  ра́дꙋетсѧ всѧ̀ землѧ̀ ѡ҆ бжⷭ҇твеннѣй си́лѣ твое́й,  весели́тсѧ гла́съ пра́зднꙋющихъ непреста́ннѡ, зрѧ́ще  твоегѡ̀ лица̀ добро́тꙋ неизрече́ннꙋю, ве́селѡ  воспѣва́юще: ра́дꙋйсѧ, дв҃о, хрⷭ҇тїа́нъ похвало̀. 
Конда́къ, гла́съ и҃. Подо́бенъ: Взбра́нной  воево́дѣ: 
Дне́сь весе́лое наста̀ ны́нѣ твоѐ торжество̀  бг҃ома́ти пречⷭ҇таѧ, всѝ вѣ́рнїи и҆спо́лнишасѧ ра́дости  и҆ весе́лїѧ, ꙗ҆́кѡ сподо́бльшесѧ и҆зрѧ́днѡ воспѣ́ти  преди́вное ꙗ҆вле́нїе чⷭ҇тна́гѡ ѻ҆́браза твоегѡ̀ и҆  ро́ждшагосѧ и҆з̾ тебѐ млⷣнца, и҆́стинна же бг҃а,  є҆го́же двѣма̀ рꙋка́ма ѡ҆б̾е́млеши, и҆ тре́тїею ѿ  (с. 554) напа́стей и҆ бѣ́дъ на́съ и҆зыма́еши и҆  и҆збавлѧ́еши ѿ всѣ́хъ ѕѡ́лъ и҆ ѡ҆бстоѧ́нїй. 
І҆́косъ: 
А҆́гг҃лѡвъ творца̀, и҆́стиннагѡ свѣ́та хрⷭ҇та̀,  неизрече́ннѡ и҆з̾ тебѐ, бг҃ома́ти, возсїѧ́вшагѡ, на  і҆кѡ́нѣ чꙋде́снѣ ꙗ҆вѝ и҆ тричи́сленнымъ свои́мъ  и҆з̾ѻбраже́нїемъ пречⷭ҇тыхъ рꙋ́къ твои́хъ всѧ̑ концы̀  землѝ оу҆дивѝ, тѣ́мже бл҃года́рственнѡ дерза́емъ  вопи́ти тебѣ̀ си́це: ра́дꙋйсѧ, по чл҃вѣ́чествꙋ двѣма̀  рꙋка́ма сн҃а и҆ бг҃а ѡ҆б̾е́млющаѧ: ра́дꙋйсѧ, по бжⷭ҇твꙋ̀  тре́тїею рꙋко́ю ѿ напа́стей и҆ бѣ́дъ на́съ  и҆збавлѧ́ющаѧ: ра́дꙋйсѧ, стра́ждꙋщымъ въ печа́лехъ  помога́ющаѧ: ра́дꙋйсѧ, бѡлѣ́зни вско́рѣ и҆сцѣлѧ́ющаѧ:  ра́дꙋйсѧ, ꙗ҆́кѡ тобо́ю защища́емсѧ ѿ врагѡ́въ  си́льныхъ, помышлѧ́ющихъ на ны̀ ѕла̑ѧ: ра́дꙋйсѧ,  сохранѧ́ющаѧ ѿ всѣ́хъ ѕѡ́лъ и҆ ѡ҆бстоѧ́нїй. 
Пѣ́снь з҃. І҆рмо́съ: 
Тебѐ, оу҆́мнꙋю, бцⷣе, пе́щь, разсмотрѧ́емъ,  вѣ́рнїи, ꙗ҆́коже бо ѻ҆́троки сп҃сѐ трѝ  превозноси́мый, мі́ръ ѡ҆бновѝ, во чре́вѣ твое́мъ  всецѣ́лъ, хва́льный ѻ҆тцє́въ бг҃ъ и҆ препросла́вленъ. 
Ѽ мт҃и бг҃а вы́шнѧгѡ, при́зри на моле́нїе вѣ́рою  къ тебѣ̀ прибѣга́ющихъ: вразѝ на мѧ̀ ѡ҆полчи́шасѧ,  и҆з̾ѡстри́ша ме́чь сво́й, оу҆ѧзви́ти мѧ̀ хотѧ́ще. ты́  же, ꙗ҆́кѡ защи́тница на́ша, ѿымѝ поноше́нїѧ  чл҃вѣ́чєскїѧ и҆ напра̑сныѧ клевєты̀, на тебѐ  надѣ́юсѧ, ты́ бо моѧ̀ крѣ́пость и҆ защище́нїе. 
Ненави́дѧщїи мѧ̀, творѧ́ще ѡ҆би́ды, низпꙋска́ютъ  стрѣ́лы лꙋка́вствїѧ, хотѧ́ще мѧ̀ ѕѣлѡ̀ оу҆ѧзви́ти,  а҆́зъ же, пречⷭ҇таѧ влⷣчце, взира́ѧ на і҆кѡ́нꙋ твоегѡ̀  троерꙋ́чнагѡ ꙗ҆вле́нїѧ, ю҆́же дарова̀ на́мъ ꙗ҆́кѡ  стра́жа на врагѝ, приношꙋ̀ (с. 555) тебѣ̀ моле́нїе:  защитѝ, всепѣ́таѧ, рꙋко́ю твое́ю менѐ, погиба́ющаго. 
Влⷣчце бцⷣе, сокрꙋшѝ ѕлы̑ѧ врагѡ́въ на мѧ̀  пѡ́мыслы и҆ клевєты̀ оу҆ста́ви, и҆збавлѧ́ющи  непови̑нныѧ ѿ ско́рби, и҆́мамы бо, пречⷭ҇таѧ дв҃о,  твою̀ і҆кѡ́нꙋ, бл҃года́ти преиспо́лненнꙋю, врагѡ́въ  оу҆страша́ющꙋю и҆ вѣ́рнѡ прибѣга́ющихъ къ тебѣ̀  оу҆веселѧ́ющꙋю. 
Ѽ дв҃о пречⷭ҇таѧ! смирѝ сердца̀ ѕлы́хъ  чл҃вѣ̑къ, ѡ҆би́дѧщихъ и҆ ненави́дѧщихъ мѧ̀, и҆  вражде́бнѡ клѧнꙋ́щихъ заградѝ оу҆ста̀, да посрамѧ́тсѧ  вразѝ и҆ оу҆́зрѧтъ твою̀ сопроти́въ борю́щꙋю си́лꙋ, сѐ  млⷭ҇тивнѡ ты̀ на́съ посѣща́еши и҆ зало́гъ бл҃года́ти  і҆кѡ́нꙋ твою̀ ꙗ҆́кѡ стра́жа на врагѝ да́рꙋеши. 
Пѣ́снь и҃. І҆рмо́съ: 
Въ пещѝ ѻ҆́троцы і҆и҃лєвы, ꙗ҆́коже въ  горни́лѣ, добро́тою благоче́стїѧ чи́стѣе зла́та  блеща́хꙋсѧ, гл҃го́люще: бл҃гослови́те, всѧ̑ дѣла̀  гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки. 
Оу҆слы́ши моле́нїе моѐ, влⷣчце всепѣ́таѧ,  ѡ҆бле́гчи бре́мѧ бѣ́дъ мои́хъ и҆ напа́стей, ꙗ҆́кѡ да  возмогꙋ̀ возда́ти тебѣ̀ ѻ҆бѣ́ты, ꙗ҆̀же въ печа́ли  гл҃го́лаша оу҆ста̀ моѧ̑, сла́влю бо толи́кѡ чꙋде́сное  ꙗ҆вле́нїе і҆кѡ́ны твоеѧ̀, возведи́ мѧ рꙋко́ю твое́ю  и҆з̾ глꙋбины̀ бѣ́дъ въ ра́дость, воспѣва́юща и҆  превозносѧ́ща тѧ̀ во вѣ́ки. 
Ѽ пребл҃гослове́ннаѧ дв҃о! є҆гда̀ приспѣ̀ де́нь  свѣ́тлагѡ торжества̀ ꙗ҆вле́нїѧ пречꙋ́днагѡ ѻ҆́браза  твоегѡ̀, тогда̀ а҆ѳѡ́нскаѧ гора̀ кра́ситсѧ, ꙗ҆́кѡ  прїе́млетъ многобога́тный да́ръ во ѡ҆гра́дꙋ свою̀ зарѝ  бжⷭ҇твенныѧ. ѽ дв҃о, ѡ҆зарѝ сердца̀ на̑ша свѣ́томъ  бжⷭ҇тва̀, є҆го́же въ рꙋка́хъ твои́хъ на (с. 556)  і҆кѡ́нѣ прославлѧ́еши, пою́щихъ и҆ превозносѧ́щихъ тѧ̀  во вѣ́ки. 
Оу҆́жасомъ ѡ҆б̾ѧ́ти бы́ша и҆ недоꙋмѣва́ша ѡ҆  се́мъ, ка́кѡ трѝ рꙋкѝ на і҆кѡ́нѣ на́мъ ꙗ҆вѝ, но  то́кмѡ ра́достнѡ вопїе́мъ: ѽ влⷣчце дв҃о, є҆ди́ной  тебѣ̀ сїѐ досто́йно є҆́сть двѣма̀ рꙋка́ма сн҃а и҆  гдⷭ҇а держа́ти, а҆ тре́тїею вѣ̑рныѧ ѿ бѣ́дъ  и҆збавлѧ́ти, пою́щихъ и҆ превозносѧ́щихъ тѧ̀ во всѧ̑  вѣ́ки. 
Пою́тъ тѧ̀ всѝ земноро́днїи и҆ славосло́вѧтъ  си̑лы нбⷭ҇ныѧ, ꙗ҆́кѡ мт҃рь хрⷭ҇та̀ бг҃а на́шегѡ, ты́ бо,  сѣдѧ́щи на чⷭ҇тнѣ́мъ прⷭ҇то́лѣ бли́з̾ прест҃ы́ѧ  трⷪ҇цы, во ѻ҆́бразъ є҆ѧ̀ и҆ трѝ рꙋкѝ на і҆кѡ́нѣ  ꙗ҆вѝ, молѝ ю҆̀ ѡ҆ на́съ, пречⷭ҇таѧ, и҆зба́витисѧ на́мъ  мꙋ́къ, да возра́дꙋютсѧ всѝ, пою́щїи и҆ превозносѧ́щїи  тѧ̀ во вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чⷭ҇тагѡ ржⷭ҇тва̀ твоегѡ̀ ѻ҆гнепали́маѧ  кꙋпина̀ показа̀ неѡпали́маѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀,  бцⷣе, непреста́ннѡ велича́емъ. 
Безмѣ́рнѡ наслади́хсѧ щедро́тъ и҆ бл҃годѣѧ́нїй  твои́хъ а҆́зъ, дв҃о пречⷭ҇таѧ, и҆ воспѣва́ю тѧ̀  бл҃года́рственными пѣ́сньми пред̾ і҆кѡ́ною твое́ю, на  не́йже зри́тсѧ чꙋ́до чꙋдесє́мъ: тре́тїѧ пречⷭ҇таѧ рꙋка̀  твоѧ̀, на по́мощь и҆ защище́нїе тѧ̀ призыва́ющымъ. 
Въ пѣ́снехъ бл҃года́рныхъ не преста́нꙋ велича́ти  тѧ̀, всепречⷭ҇таѧ дв҃о бцⷣе, ꙗ҆́кѡ неисчє́тныѧ  щедрѡ́ты низпосла́ла є҆сѝ, проповѣ́дꙋеши всѣ̑мъ  чꙋдеса̀ цѣльбонѡ́сныѧ твоеѧ̀ і҆кѡ́ны, ꙗ҆́кѡ подае́ши въ  болѣ́знехъ и҆сцѣле́нїе, въ напа́стехъ и҆збавле́нїе, ты́  бо є҆сѝ покро́въ всѣ̑мъ прибѣга́ющымъ. (с. 557) 
Оу҆диви́ла є҆сѝ всѣ́хъ вои́стиннꙋ,  пренепоро́чнаѧ дв҃о, застꙋпле́нїемъ и҆ покро́вомъ  твои́мъ, вразѝ моѝ ѿстꙋпи́ша ѿ менѐ, вмѣ́сто  печа́ли ра́дость мѝ дарова̀, и҆ а҆́зъ ра́достнѡ вопїю̀,  ꙗ҆́кѡ цѣльбоно́снаѧ твоѧ̀ і҆кѡ́на ди̑внаѧ чꙋдеса̀  показа̀, да всѝ вѣ́дꙋще, ꙗ҆́кѡ ты̀ є҆сѝ застꙋ́пница  всѣ̑мъ прибѣга́ющымъ. 
Ви́ждь, влⷣчце бцⷣе, неможе́нїе моѐ,  недоꙋмѣва́ю бо воспѣ́ти млⷭ҇рдїе твоѐ на мнѣ̀,  пода́ждь ѡ҆бновле́нїе се́рдцꙋ моемꙋ̀ досто́йнѡ воспѣ́ти  тебѣ̀ пѣ́снь, толи́кѡ чꙋ́дномꙋ на і҆кѡ́нѣ пречⷭ҇тыхъ  тре́хъ рꙋ́къ твои́хъ и҆з̾ѻбраже́нїю, ты́ бо є҆сѝ  нело́жнаѧ застꙋ́пница хрⷭ҇тїа́нъ. 
Свѣти́ленъ. Подо́бенъ: Нб҃о ѕвѣзда́ми: 
Гора̀ а҆ѳѡ́нскаѧ вопїе́тъ: грѧди́те, лю́дїе, къ  неистощи́момꙋ и҆сто́чникꙋ цѣльбоно́снѣй і҆кѡ́нѣ  влⷣчцы на́шеѧ бцⷣы прїѧ́ти щедро́тъ мно́жество, вси́ бо  прибѣга́ющїи полꙋча́ютъ неисче́тнѡ да́ры цѣлє́бныѧ и҆  вопїю́тъ: вои́стиннꙋ ты̀ є҆сѝ, дв҃о бл҃гослове́ннаѧ,  всѣ̑мъ крѣ́пость, держа́ва и҆ застꙋпле́нїе. 
Сла́ва, и҆ ны́нѣ, то́йже. 
На хвали́техъ стїхи̑ры самогла́сны, гла́съ є҃: 
Тебѣ̀ воспои́мъ свѣ́тлѡ дв҃довскꙋю пѣ́снь,  ꙗ҆́кѡ цр҃и́цѣ и҆ бцⷣѣ, лицꙋ̀ твоемꙋ̀ помо́лѧтсѧ  бога́тїи лю́дстїи, и҆ а҆ѳѡ́нскаѧ гора̀ ра́достїю  и҆сполнѧ́етсѧ, ꙗ҆́кѡ въ па́ствѣ твое́й сохранѧ́етсѧ,  прпⷣбномꙋ мїхаи́лꙋ малеинꙋ̀ бл҃года́ть ѿкры́ла є҆сѝ,  сегѡ̀ ра́ди и҆ мы̀, любо́вїю созыва́еми ви́дѣти ст҃ꙋ́ю  и҆ пречꙋ́днꙋю твою̀, бцⷣе, і҆кѡ́нꙋ, въ не́йже  бг҃онача́лїе въ трⷪ҇цѣ ꙗ҆влѧ́еши и҆з̾ѻбраже́нїемъ  пречⷭ҇тыхъ рꙋ́къ твои́хъ, (с. 558) тѣ́мже къ тебѣ̀  вопїе́мъ: влⷣчце, молѝ хрⷭ҇та̀ бг҃а на́шего сп҃сти́сѧ  дꙋша́мъ на́шымъ. 
Тебѣ̀ припа́даемъ, гпⷭ҇жѐ, и҆ мо́лимсѧ, зрѧ́ще  прчⷭ҇тнꙋ́ю і҆кѡ́нꙋ твою̀, сїю́ бо и҆ а҆ѳѡ́нъ  ликовствꙋ́етъ, и҆мѣ́ѧ во ѡ҆гра́дѣ свое́й зало́гъ  бл҃года́ти бж҃їѧ, да всѝ притека́ющїи прїе́млютъ  неѡскꙋ́днѡ бл҃гопотре́бнагѡ проше́нїѧ своегѡ̀  и҆сполне́нїе, прїимѝ, влⷣчце всепѣ́таѧ, вѣ́рныхъ  твои́хъ ра̑бъ мѡльбы̀, чествꙋ́ющихъ пра́здникъ ꙗ҆вле́нїѧ  твоегѡ̀, ты́ бо на́мъ на і҆кѡ́нѣ свое́й трѝ рꙋкѝ  ꙗ҆ви́ла є҆сѝ, въ сла́вꙋ бг҃а на́шегѡ, того̀ молѝ  сп҃сти́сѧ дꙋша́мъ на́шымъ. 
Тебѣ̀ припа́даѧ, мо́лимсѧ, ѽ дв҃о чⷭ҇таѧ бцⷣе,  мт҃и бг҃а на́шегѡ, ви́дѧще і҆кѡ́нꙋ ст҃ꙋ́ю твою̀, сїѧ́ющꙋю  па́че со́лнечныхъ лꙋ̑чъ, подае́ши бо млⷭ҇ти просѧ́щымъ,  скорбѧ́щымъ скѡ́рби ѡ҆блегча́еши, немѡщны́мъ здра́вїе  да́рꙋеши, ꙗ҆́кѡ полꙋчѝ и҆сцѣле́нїе десны́ѧ своеѧ̀  рꙋкѝ ст҃ы́й і҆ѡа́ннъ дамаски́нъ, є҆́йже и҆ мы̀ ны́нѣ  со оу҆миле́нїемъ предстоѧ́ще, мо́лимсѧ, и҆ любе́знѡ  ѡ҆блобыза́въ, глаго́лемъ: сп҃сѝ на́съ, гпⷭ҇жѐ, ѿ  гла́да, ѻ҆гнѧ̀, меча̀ и҆ всѣ́хъ бѣ́дъ, почита́ющихъ  вѣ́рнѡ твоѐ ꙗ҆вле́нїе, и҆ пода́ждь по́мощь сп҃сти́сѧ  дꙋша́мъ на́шымъ. 
Сла́ва, и҆ ны́нѣ, гла́съ ѕ҃: 
Дне́сь, собо́ри вѣ́рныхъ, соше́дшесѧ, восплещи́те  рꙋка́ми весе́лїѧ, дх҃о́внѣ торжествꙋ́юще де́нь  пресла́внагѡ ꙗ҆вле́нїѧ цѣльбоно́сныѧ і҆кѡ́ны приснодв҃ы  чⷭ҇тыѧ бцⷣы, є҆́йже мы̀ предстои́мъ и҆ є҆диногла́снѡ  возопїи́мъ: ра́дꙋйсѧ, пребл҃гослове́ннаѧ, ꙗ҆́кѡ  и҆з̾ѻбраже́нїемъ на і҆кѡ́нѣ пречⷭ҇тыхъ рꙋ́къ твои́хъ  въ трⷪ҇цѣ бг҃а сла́виши: ра́дꙋйсѧ, ꙗ҆́кѡ є҆ди́нꙋ си́лꙋ  и҆ бл҃года́ть въ ни́хъ и҆мѣ́еши: ра́дꙋйсѧ, ꙗ҆́кѡ  двѣма̀ (с. 559) рꙋка́ма сн҃а и҆ гдⷭ҇а де́ржиши, тре́тїею  же ѿ всѣ́хъ напа́стей и҆ бѣ́дъ на́съ и҆збавлѧ́еши:  ра́дꙋйсѧ, застꙋ́пнице на́ша всенаде́жнаѧ ко хрⷭ҇тꙋ̀ бг҃ꙋ  на́шемꙋ, того̀ молѝ сп҃сти́сѧ дꙋша́мъ на́шымъ. 
Славосло́вїе и҆ ѿпꙋ́стъ. 
На лїтꙋргі́и: Бл҃жє́нны ѿ канѡ́на, пѣ̑сни г҃-ѧ  и҆ ѕ҃-ѧ, на и҃. Прокі́менъ, гла́съ г҃, пѣ́снь бцⷣы:  Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й  ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀, се́ бо ѿны́нѣ оу҆блажа́тъ мѧ̀  всѝ ро́ди. А҆по́столъ къ фїлїпписі́ємъ, зача́ло с҃м.  А҆ллилꙋ́їа, гла́съ и҃: Слы́ши дщѝ и҆ ви́ждь, и҆  приклонѝ оу҆́хо твоѐ. Сті́хъ: Лицꙋ̀ твоемꙋ̀  помо́лѧтсѧ бога́тїи лю́дстїи. Є҆ѵⷢ҇лїе ѿ лꙋкѝ,  зача́ло н҃д. Прича́стенъ: Ча́шꙋ сп҃се́нїѧ прїимꙋ̀: 
Моли́тва. 
Ѽ прест҃а́ѧ гпⷭ҇жѐ влⷣчце бцⷣе, ве́лїе чꙋ́до  ст҃о́мꙋ і҆ѡа́ннꙋ дамаски́нꙋ ꙗ҆ви́вшаѧ, ꙗ҆́кѡ вѣ́рꙋ  и҆́стиннꙋю, наде́ждꙋ несꙋмнѣ́ннꙋю показа́вшемꙋ!  оу҆слы́ши на́съ, грѣ́шныхъ, пред̾ чꙋдотво́рною твое́ю  і҆кѡ́ною оу҆се́рднѡ молѧ́щихсѧ и҆ просѧ́щихъ твоеѧ̀  по́мощи: не ѿри́ни моле́нїѧ сегѡ̀ мно́гихъ ра́ди  прегрѣше́нїй на́шихъ, но ꙗ҆́кѡ мт҃и млⷭ҇рдїѧ и҆  щедро́тъ, и҆зба́ви на́съ ѿ болѣ́зней, скорбе́й и҆  печа́лей, простѝ содѣ̑ѧнныѧ на́ми грѣхѝ, и҆спо́лни  ра́дости и҆ весе́лїѧ всѣ́хъ, чтꙋ́щихъ ст҃ꙋ́ю і҆кѡ́нꙋ  твою̀, да ра́достнѡ воспое́мъ и҆ любо́вїю просла́вимъ  и҆́мѧ твоѐ, ꙗ҆́кѡ ты̀ є҆сѝ ѿ всѣ́хъ родѡ́въ  и҆збра́ннаѧ и҆ бл҃гослове́ннаѧ во вѣ́ки вѣкѡ́въ.  а҆ми́нь. 
И҆́на моли́тва. 
Ѽ прест҃а́ѧ и҆ пребл҃гослове́ннаѧ дв҃о бцⷣе  мр҃і́е! припа́даемъ и҆ покланѧ́емсѧ тѝ пред̾ ст҃о́ю  троерꙋ́чною і҆кѡ́ною (с. 560) твое́ю, воспомина́ѧ  пресла́вное чꙋ́до твоѐ, и҆сцѣле́нїемъ оу҆сѣче́нныѧ  десни́цы пра́веднагѡ і҆ѡа́нна дамаски́на ѿ і҆кѡ́ны сеѧ̀  ꙗ҆вле́нное, є҆го́же зна́менїе доны́нѣ ви́димо є҆́сть  на не́й, во ѻ҆́бразѣ тре́тїѧ рꙋкѝ, къ и҆з̾ѻбраже́нїю  твоемꙋ̀ приложе́нныѧ. мо́лимсѧ тѝ и҆ про́симъ тѧ̀,  всебл҃гꙋ́ю и҆ всеще́дрꙋю ро́да на́шегѡ застꙋ́пницꙋ:  оу҆слы́ши на́съ, молѧ́щихъ ти сѧ, и҆ ꙗ҆́коже  бл҃же́ннаго і҆ѡа́нна, въ ско́рби и҆ болѣ́зни къ тебѣ̀  возопи́вшаго, оу҆слы́шала є҆сѝ, та́кѡ и҆ на́съ не  пре́зри, скорбѧ́щихъ и҆ болѣ́знꙋющихъ ра́нами страсте́й  многоразли́чныхъ и҆ къ тебѣ̀ ѿ дꙋшѝ сокрꙋше́нныѧ и҆  смире́нныѧ оу҆се́рднѡ прибѣга́ющихъ. ты̀ зри́ши,  гпⷭ҇жѐ всемлⷭ҇тиваѧ, не́мѡщи на́шѧ, ѡ҆ѕлобле́нїе на́ше,  нꙋ́ждꙋ, потре́бꙋ на́шꙋ въ твое́й по́мощи и҆ застꙋпле́нїи,  ꙗ҆́кѡ ѿвсю́дꙋ врага́ми ѡ҆крꙋже́ни є҆смы̀, и҆ нѣ́сть  помога́ющагѡ, нижѐ застꙋпа́ющагѡ, а҆́ще не ты̀  оу҆милосе́рдишисѧ ѡ҆ на́съ, влⷣчце. є҆́й, мо́лимъ ти  сѧ, вонмѝ гла́сꙋ болѣ́зненномꙋ на́шемꙋ и҆ помозѝ на́мъ  ст҃оѻте́ческꙋю правосла́внꙋю вѣ́рꙋ до конца̀ дне́й  на́шихъ непоро́чнѡ сохрани́ти, во всѣ́хъ за́повѣдехъ  гдⷭ҇нихъ неꙋкло́ннѡ ходи́ти, покаѧ́нїе и҆́стинное ѡ҆  грѣсѣ́хъ на́шихъ всегда̀ бг҃ꙋ приноси́ти и҆  сподо́битисѧ ми́рныѧ хрⷭ҇тїа́нскїѧ кончи́ны и҆ до́брагѡ  ѿвѣ́та на стра́шнемъ сꙋдѣ̀ сн҃а твоегѡ̀ и҆ бг҃а  на́шегѡ, є҆го́же оу҆молѝ за на́съ ма́тернею мл҃твою  твое́ю, да не ѡ҆сꙋ́дитъ на́съ по беззако́нїємъ на́шымъ,  но да поми́лꙋетъ на́съ по вели́цѣй и҆ неизрече́ннѣй  млⷭ҇ти свое́й. ѽ всебл҃га́ѧ! оу҆слы́ши на́съ и҆ не  лишѝ на́съ по́мощи твоеѧ̀ держа́вныѧ, да тобо́ю  сп҃се́нїе полꙋчи́вше, воспое́мъ и҆ просла́вимъ тѧ̀ на  землѝ живы́хъ и҆ ро́ждшагосѧ ѿ тебє̀ и҆скꙋпи́телѧ  на́шего гдⷭ҇а (с. 561) і҆и҃са хрⷭ҇та̀, є҆мꙋ́же  подоба́етъ сла́ва и҆ держа́ва, че́сть и҆ поклоне́нїе,  кꙋ́пнѡ со ѻ҆ц҃е́мъ и҆ ст҃ы́мъ дх҃омъ, всегда̀, ны́нѣ,  и҆ при́снѡ, и҆ во вѣ́ки вѣкѡ́въ. а҆ми́нь. 
Канѡ́нъ моле́бный ко прест҃ѣ́й влⷣчцѣ бцⷣѣ,  ра́ди і҆кѡ́ны є҆ѧ̀ и҆менꙋ́емыѧ троерꙋ́чица. 
Тропа́рь, гла́съ д҃: 
Дне́сь свѣ́тлѡ красꙋ́етсѧ ца́рствꙋющїй гра́дъ  москва̀, и҆мѣ́ющи въ себѣ̀, ѽ всемлⷭ҇тивѣйшаѧ, всеѧ̀  тва́ри чⷭ҇тнѣ́йшаѧ, застꙋ́пнице на́ша дв҃о бцⷣе,  чⷭ҇тны́й ѻ҆́бразъ тво́й, и҆́мже подсѡ́лнечныѧ концы̀  землѝ оу҆дивлѧ́еши и҆ ми́ръ мі́рови да́рꙋеши, во  ѻ҆́бразъ бо ст҃ы́ѧ трⷪ҇цы ꙗ҆влѧ́еши трїѐ рꙋцѣ̀:  двѣма̀ оу҆́бѡ сн҃а своего̀, хрⷭ҇та̀ бг҃а на́шего,  но́сиши, тре́тїею ѿ напа́стей и҆ бѣ́дъ вѣ́рнѡ къ  тебѣ̀ прибѣга́ющихъ и҆збавлѧ́еши, ѿ потопле́нїѧ  и҆зыма́еши, и҆ всѣ̑мъ полє́знаѧ да́рꙋеши, и҆ прпⷣбномꙋ  мїхаи́лꙋ малео́нскꙋю го́рꙋ показа̀, и҆ всѣ́хъ всегда̀  ми́лꙋеши, чⷭ҇тно́ю ри́зою свое́ю покрыва́еши жи́тельство  сїѐ и҆ всѧ̑ гра́ды и҆ страны̀ на̑ша, да зове́мъ тѝ:  ра́дꙋйсѧ, ѡ҆бра́дованнаѧ. 
Канѡ́нъ, гла́съ д҃. 
Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Припѣ́въ ѻ҆со́бый: Прест҃а́ѧ гпⷭ҇жѐ бцⷣе,  оу҆слы́ши мл҃твꙋ ра̑бъ свои́хъ, молѧ́щихсѧ тебѣ̀. 
Оу҆милосе́рдисѧ ѡ҆ мнѣ̀, грѣ́шнѣмъ,  погиба́ющемъ, прест҃а́ѧ бцⷣе, и҆ въ мѣ́сто печа́ли  да́рꙋй мѝ ра́дость, ра́дꙋйсѧ, воспѣва́ти, всест҃а́ѧ  влⷣчце. (с. 562) 
Оу҆тишѝ дꙋшѝ моеѧ̀ свирѣ́пство, поне́же  мнѡ́гїѧ скѡ́рби и҆ пєча́ли нападо́ша, и҆ ѿ си́хъ,  влⷣчце, сп҃си́ мѧ, грѣ́шнаго, да не поги́бнꙋ, ѕлѣ̀  стра́ждꙋщи. 
Ты̀ моѧ̀ крѣ́пость, и҆ оу҆твержде́нїе, и҆ ѿ  врагѡ́въ защище́нїе. сегѡ̀ ра́ди не бою́сѧ вра́жїѧ  преще́нїѧ, но при́снѡ пою́ тѧ и҆ сла́влю, всесла́внаѧ. 
Напа̑сти, и҆ бѣ́ды, и҆ скѡ́рби мнѡ́гїѧ прїидо́ша  на́мъ и҆ ѡ҆тѧготи́ша, и҆зба́ви, бг҃ороди́тельнице, и҆ ѿ  си́хъ ѡ҆бдержа́щихъ мѧ̀ ѕѡ́лъ и҆ весе́лїѧ и҆спо́лни. 
Пѣ́снь г҃. І҆рмо́съ: 
Твоѧ̑ пѣсносло́вцы бцⷣе, живы́й и҆ незави́стный  и҆сто́чниче, ли́къ себѐ совокꙋ́пльшыѧ, дх҃о́внѡ  оу҆твердѝ: въ бж҃е́ственнѣй твое́й сла́вѣ вѣнцє́въ  сла́вы сподо́би. 
Ты̀ є҆сѝ те́плаѧ предста́тельница и҆ милосе́рдаѧ  застꙋ́пница, и҆зба́ви мѧ̀, всепѣ́таѧ, ѿ наше́дшихъ на  мѧ̀ напа́стей, ты́ бо є҆сѝ, влⷣчце, па́дшихъ  и҆збавле́нїе. 
И҆зба́ви мѧ̀, пречⷭ҇таѧ, ѿ си́хъ напа́стей, и҆  бѣ́дъ, и҆ преще́нїѧ дїа́вольскагѡ, и҆ оу҆ны́нїѧ, и҆  всѧ̑ стра̑сти ѿженѝ ѿ менє̀, пречⷭ҇таѧ, да при́снѡ  сла́влю тѧ̀. 
Сѐ къ тебѣ̀, пречⷭ҇таѧ, притека́ю, не пре́зри  моеѧ̀ болѣ́зни и҆ воздыха́нїѧ, но при́зри на мѧ̀ въ  ско́рби сꙋ́щаго, и҆ сїю̀ мою̀ печа́ль на ра́дость  преложѝ, бг҃оневѣ́стнаѧ. 
Ви́ждь, влⷣчце, бѣдꙋ̀ мою̀ и҆ ско́рбь, ꙗ҆́кѡ  лꙋка́вый вра́гъ поглоти́ти мѧ̀ хо́щетъ, пречⷭ҇таѧ бцⷣе,  проженѝ тогѡ̀ ѕлохи́трое кова́рство, да и҆зба́влюсѧ и҆  сла́влю тѧ̀. 
Катава́сїа: Сп҃сѝ ѿ бѣ́дъ рабы̑ твоѧ̑, бцⷣе,  ꙗ҆́кѡ всѝ по бз҃ѣ къ тебѣ̀ прибѣга́емъ, ꙗ҆́кѡ  нерꙋши́мѣй стѣнѣ̀ и҆ предста́тельствꙋ. (с. 563) 
Сѣда́ленъ, гла́съ в҃: 
Моле́нїе те́плое и҆ стѣна̀ неѡбори́маѧ, млⷭ҇ти  и҆сто́чниче, мі́рови прибѣ́жище, прилѣ́жнѡ вопїе́мъ  тѝ: бцⷣе влⷣчце, предварѝ и҆ ѿ бѣ́дъ и҆зба́ви  на́съ, є҆ди́на вско́рѣ предста́тельствꙋющаѧ. 
Пѣ́снь д҃. І҆рмо́съ: 
Сѣдѧ́й въ сла́вѣ, на прⷭ҇то́лѣ бж҃ества̀,  ѻ҆́блацѣ ле́гцѣ прїи́де і҆и҃съ пребж҃е́ственный,  нетлѣ́нною дла́нїю, и҆ спасѐ зовꙋ́щыѧ: сла́ва хрⷭ҇тѐ,  си́лѣ твое́й. 
Ты̀ є҆сѝ, пречⷭ҇таѧ влⷣчце, наде́жда и҆  оу҆твержде́нїе моѐ, и҆ ѿ лю́тыхъ мѝ бѣ́дъ  свобожде́нїе, и҆ въ печа́ли оу҆тѣше́нїе, дꙋшѝ мое́й  просвѣще́нїе и҆ во оу҆пова́нїи мое́мъ непобѣди́маѧ  помо́щница. 
Ты̀ во всѣ́хъ печа́лехъ бꙋ́ди мѝ сла́дкое  оу҆тѣше́нїе, и҆ въ бѣда́хъ ско́раѧ помо́щница, и҆ въ  мл҃твахъ предста́тельница, ты́ бо є҆сѝ мт҃и бж҃їѧ,  стѧжа́вшаѧ ѿ всѧ́кихъ бѣ́дъ и҆збавле́нїе. 
Преклони́сѧ къ мольба́мъ раба̀ своегѡ̀, влⷣчце,  и҆ не закоснѝ и҆зба́вити мѧ̀ ѿ си́хъ всѣ́хъ скорбе́й,  ю҆́же ѡ҆держа́тъ мѧ̀, ви́димыхъ и҆ неви́димыхъ врагѡ́въ  ѿженѝ ѿ менѐ, да не ѕлѣ̀ поги́бнꙋ, ѡ҆каѧ́нный. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй  сла́вѣ твое́й: ты́ бо неискꙋсобра́чнаѧ дв҃о, и҆мѣ́ла  є҆сѝ во оу҆тро́бѣ надъ всѣ́ми бг҃а, и҆ родила̀  є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Ѻ҆рꙋ́жїѧ сꙋпоста́та и҆ ѿ напра́снагѡ  ѡ҆скорбле́нїѧ и҆зба́ви мѧ̀, ѡ҆сꙋжде́ннаго, ꙗ҆́кѡ ты̀  є҆сѝ всенепоро́чнаѧ мт҃и, и҆́же бꙋ́детъ сꙋди́ти  комꙋ́ждо по дѣлѡ́мъ. (с. 564) 
Ты̀ въ напа́стехъ и҆ ско́рбехъ ми́лостивнѡ  защища́еши, и҆́же под̾ кро́въ тво́й прибѣга́емъ,  прїимѝ всест҃а́ѧ, сїѐ моле́нїе ѿ оу҆ны́нїѧ се́рдца  моегѡ̀, да ѕлѣ̀ во ѿча́ѧнїи не поги́бнꙋ. 
Млⷭ҇тивнымъ и҆ кро́ткимъ ѻ҆́комъ,  бг҃ороди́тельнице, воззрѝ на мѧ̀, недосто́йнаго,  милосе́рдїемъ свои́мъ при́зри на мѧ̀, и҆ ѡ҆бстоѧ́нїѧ, и҆  бѣды̀, и҆ напа́сти свободѝ призыва́юща тѧ̀, всест҃а́ѧ. 
Первозда́нный а҆да́мъ и҆ є҆́ѵа тобо́ю, пречⷭ҇таѧ,  и҆зба́вльшесѧ ѿ ѕлы́хъ, съ ни́миже и҆ а҆́зъ припа́даю  тѝ и҆ молю̀: млⷭ҇тїю свое́ю ѿрѣшѝ моѧ̑ болѣ̑зненныѧ  сле́зы и҆ да́ждь мѝ поле́зное оу҆тѣше́нїе. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Внꙋшѝ печа́льный во́пль раба̀ твоегѡ̀,  тре́бꙋющагѡ по́мощи твоеѧ̀, бг҃ома́ти, ты̀ є҆сѝ  оу҆пова́нїе моѐ, потщи́сѧ печа́ль мою̀ на ра́дость  преложи́ти. 
И҆зба́ви мѧ̀ ѿ льстѝ вра́жїѧ, ѿ ѧ҆зы́ка  льсти́ва и҆ ѿ чл҃вѣ́ка непра́веднагѡ и҆зба́ви мѧ̀  без̾ па́кости, всѧ̑ бо мо́жеши, ꙗ҆́кѡ мт҃и зижди́телѧ  сꙋ́щи. 
Вѣ́мъ тѧ̀, бг҃облагода́тнаѧ, многотрꙋ́дныхъ  цѣле́бницꙋ, и҆ а҆́зъ немощны́мъ дꙋ́хомъ и҆ оу҆сты̀  зовꙋ̀: ѿ напа́сти сеѧ̀ и҆ печа́ли свободѝ и҆ сп҃си́  мѧ, влⷣчце, прибѣга́ющаго. 
И҆зба́ви мѧ̀ ѿ ле́сти сеѧ̀ и҆ бѣды̀,  бг҃оневѣ́сто, тѧ̀ оу҆стро́и бг҃ъ хода́таицꙋ на  сп҃се́нїе и҆ застꙋпле́нїе на́ше, сегѡ̀ ра́ди и҆ мнѣ̀,  недосто́йномꙋ, и҆схода́тайствꙋй ѿ всеѧ̀ печа́ли  свобожде́нїе. (с. 565) 
Конда́къ, гла́съ и҃: 
Взбра́нной воево́дѣ побѣди́тєльнаѧ, ꙗ҆́кѡ  и҆зба́вльшесѧ ѿ ѕлы́хъ, бл҃года́рствєннаѧ восписꙋ́емъ  тѝ, рабѝ твоѝ, бцⷣе: но ꙗ҆́кѡ и҆мꙋ́щаѧ держа́вꙋ  непобѣди́мꙋю, ѿ всѧ́кихъ на́съ бѣ́дъ свободѝ, да  зове́мъ тѝ: ра́дꙋйсѧ, невѣ́сто неневѣ́стнаѧ. 
І҆́косъ: 
А҆́гг҃лъ предста́тель съ нб҃сѐ по́сланъ бы́сть  рещѝ бцⷣѣ: ра́дꙋйсѧ, и҆ со безпло́тнымъ гла́сомъ  воплоща́ема тѧ̀ зрѧ̀, гдⷭ҇и, оу҆жаса́шесѧ и҆ стоѧ́ще,  зовы́й къ не́й такѡва́ѧ: ра́дꙋйсѧ, є҆́юже ра́дость  возсїѧ́етъ: ра́дꙋйсѧ, є҆́юже клѧ́тва и҆сче́знетъ.  ра́дꙋйсѧ, па́дшагѡ а҆да́ма воззва́нїе: ра́дꙋйсѧ, сле́зъ  є҆́ѵиныхъ и҆збавле́нїе. ра́дꙋйсѧ, высото̀  неꙋдобовосходи́маѧ чл҃вѣ́ческими пѡ́мыслы: ра́дꙋйсѧ,  глꙋбино̀ неꙋдобозри́маѧ и҆ а҆́гг҃льскима ѻ҆чи́ма.  ра́дꙋйсѧ, ꙗ҆́кѡ є҆сѝ цр҃е́во сѣда́лище: ра́дꙋйсѧ,  ꙗ҆́кѡ но́сиши носѧ́щаго всѧ̑. ра́дꙋйсѧ, ѕвѣздо̀,  ꙗ҆влѧ́ющаѧ со́лнце: ра́дꙋйсѧ, оу҆тро́бо бжⷭ҇твеннагѡ  воплоще́нїѧ. ра́дꙋйсѧ, є҆́юже ѡ҆бновлѧ́етсѧ тва́рь:  ра́дꙋйсѧ, є҆́юже поклонѧ́емсѧ творцꙋ̀. ра́дꙋйсѧ,  невѣ́сто неневѣ́стнаѧ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆тцє́въ гдⷭ҇ь и҆ бг҃ъ  бл҃гослове́нъ є҆сѝ. 
Ты̀ є҆сѝ, пречⷭ҇таѧ дв҃о, покрови́тельница моѧ̀  и҆ непреста́нное оу҆пова́нїе дꙋшѝ мое́й, ѽ влⷣчце,  прїими́ мѧ, ѡ҆держи́ма лю́тою бѣдо́ю, и҆ оу҆тѣ́ши мою̀  печа́ль. 
Ты̀ є҆сѝ крѣ́пость моѧ̀, пречⷭ҇таѧ влⷣчце, и҆  наше́дшихъ на мѧ̀ си́хъ скорбе́й оу҆тѣше́нїе. сегѡ̀  ра́ди и҆ а҆́зъ, недосто́йный ра́бъ тво́й, всенаде́жнѡ  вопїю́ ти: поми́лꙋй мѧ̀, па́дшаго. (с. 566) 
И҆сцѣлѝ дꙋшѝ моеѧ̀ ꙗ҆́звы, влⷣчце, и҆  застꙋпи́ мѧ, раба̀ твоего̀, и҆ и҆зба́ви мѧ̀ ѿ всѧ́кагѡ  ѡ҆бава́нїѧ непра́веднагѡ и҆ ѿ сопроти́внагѡ навѣ́та и҆  развраще́нїѧ и҆зми́ мѧ, всебл҃гослове́ннаѧ. 
Пѣ́снь и҃. І҆рмо́съ: 
Ѻ҆́троки бл҃гочести́выѧ въ пещѝ рождество̀  бг҃оро́дичо сп҃сло̀ є҆́сть: тогда̀ оу҆́бѡ  ѻ҆бразꙋ́емое, ны́нѣ же дѣ́йствꙋемое, вселе́ннꙋю. всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̑ вѣ́ки. 
Сокрꙋшѝ совѣ́ты непра́вєдныѧ, ꙗ҆̀же на мѧ̀  и҆зощрє́ны сꙋ́ть, а҆́зъ бо и҆ны́ѧ по́мощи не и҆́мамъ,  ра́звѣ тебѐ, чⷭ҇таѧ, къ тебѣ̀ прибѣга́ю, не попꙋсти́  ми: всѧ̑ бо тебѣ̀ возмѡ́жна сꙋ́ть. 
Дꙋ́шꙋ мою̀ сохранѝ кро́вомъ крилꙋ̀ твое́ю,  пребл҃гослове́ннаѧ бцⷣе, ѿ разли́чныхъ належа́щихъ  бѣ́дъ и҆ скорбе́й и҆зба́ви мѧ̀, да не пора́дꙋетсѧ вра́гъ  мо́й ѡ҆ мое́й не́мощи, но да сла́витсѧ бж҃їѧ мт҃рь во  вѣ́ки. 
А҆́зъ оу҆̀бо по́мощи чл҃вѣ́ческїѧ и҆ска́ти не  прибѣго́хъ, но къ тебѣ̀, пренепоро́чнаѧ: ты̀ є҆сѝ  всенаде́жнаѧ храни́тельница хрⷭ҇тїа́нѡмъ. 
Ты̀ є҆сѝ, бцⷣе, просвѣще́нїе и҆ и҆збавле́нїе,  ты̀ є҆сѝ побо́рница моѧ̀ прера́дованнаѧ. ты̀ є҆сѝ  наде́жда нерꙋши́маѧ, стѣна̀ и҆ сла́ва хвали́маѧ,  пренепоро́чнаѧ дв҃о. тебѣ̀ всеꙋсе́рднѡ поклонѧ́юсѧ и҆  вопїю̀: сп҃си́ мѧ ѿ печа́ли сеѧ̀ и҆ напа́сти. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ, ра́дꙋйсѧ всебл҃же́ннаѧ  бцⷣе, чⷭ҇таѧ приснодв҃о. (с. 567) 
И҆́зсше, ꙗ҆́кѡ скꙋде́ль, крѣ́пость моѧ̀, и҆ ко  а҆́дꙋ приложи́хсѧ дꙋшепа́гꙋбныхъ ѕѡ́лъ. предвари́ мѧ,  мт҃и бж҃їѧ, застꙋпле́нїемъ свои́мъ, и҆схи́ти мѧ̀ ѿ  ѡ҆держа́щихъ скорбе́й рꙋко́ю млⷭ҇ти твоеѧ̀. 
Сѣ́ти лꙋка́выхъ и҆ ѕлочести́выхъ сокрꙋшѝ, чⷭ҇таѧ  бг҃ороди́тельнице, и҆схи́ти мѧ̀ неврежде́на, тво́й бо  є҆́смь ра́бъ: ѽ, ра́дꙋйсѧ ѡ҆бра́дованнаѧ. 
Всенепоро́чнаѧ ѻ҆трокови́це, всѣ̑мъ вѣ̑рнымъ  хрⷭ҇тїа́нѡмъ по́мощь, бꙋ́ди и҆ мнѣ̀ неѡскꙋ́днаѧ  помо́щница къ сн҃ꙋ своемꙋ̀ и҆ бг҃ꙋ, сла́вимомꙋ въ  трⷪ҇цѣ, и҆ свободи́ мѧ ѿ сеѧ̀ наше́дшїѧ ско́рби. 
Ты̀ є҆сѝ крѣ́пость моѧ̀, пречⷭ҇таѧ, и҆  прибѣ́жище, и҆ стѣна̀ неѡбори́маѧ, ты̀ є҆сѝ къ бг҃ꙋ  мл҃твенница, всѧ́кихъ мѧ̀ напа́стей и҆ бѣ́дъ свободѝ,  є҆ди́на бл҃гослове́ннаѧ. 


(с. 567) 
Мѣ́сѧца тогѡ́же въ к҃г-й де́нь. 
Слꙋ́жба прест҃ѣ́й бцⷣѣ, пред̾ чꙋдотво́рною є҆ѧ̀  і҆кѡ́ною поча́евскою пѣва́емаѧ. 
На ма́лѣй вече́рни, на Гдⷭ҇и воззва́хъ,  стїхи̑ры на д҃, гла́съ д҃: 
Наста̀ де́нь пра́здника твоегѡ̀, пречⷭ҇таѧ, наста̀  на́шеѧ ра́дости пресвѣ́тлый де́нь: прїиди́те,  мона́шествꙋющихъ ли́цы, прїиди́те, всѝ вѣ́рнїи лю́дїе,  воспои́мъ (с. 568) ѿ чи́стагѡ се́рдца мт҃рь бж҃їю, и҆  чꙋдеса̀ є҆ѧ̀ на горѣ̀ поча́евстѣй ꙗ҆влє́ннаѧ  просла́вимъ. 
Два́жды. 
Ве́лїѧ чꙋде́съ твои́хъ си́ла, бцⷣе, ꙗ҆́кѡ  мнѡ́ги, то́кмо воззва́вшыѧ къ тебѣ̀, ѿ недꙋ́гѡвъ  тѧ́жкихъ сп҃сла̀ є҆сѝ, вѣ̑рныѧ видѣ́ньми  оу҆тверди́ла є҆сѝ, и҆ невѣ̑рныѧ къ вѣ́рѣ ѡ҆брати́ла  є҆сѝ. 
А҆́ки сїна́й и҆ ѳавѡ́ръ оу҆бл҃жа́емъ го́рꙋ  поча́евскꙋю, а҆́ки влахе́рнскꙋю це́рковь чти́мъ здѣ̀  стоѧ́щїй хра́мъ влⷣчцы, занѐ подѡ́бнаѧ тѣ́мъ мѣ́стѡмъ  въ поча́евстѣй ѻ҆би́тели содѣ́ѧшасѧ, ꙗ҆́кѡ  пребыва́нїе сла́вы приснодв҃ы здѣ̀ ꙗ҆ви́сѧ. 
Сла́ва, и҆ ны́нѣ, гла́съ в҃: 
Нбⷭ҇наѧ врата̀, и҆ спорꙋ́чница сп҃се́нїѧ на́шегѡ,  и҆ вѣ́ры правосла́вныѧ оу҆твержде́нїе ты̀ є҆сѝ, бцⷣе  пречⷭ҇таѧ: твоегѡ̀ оу҆̀бо предста́тельства ча́юще, во  є҆ди́нъ моли́твенный ли́къ снидо́хомсѧ рабѝ твоѝ, и҆  подно́жїю но́гъ твои́хъ покланѧ́емсѧ, и҆ про́симъ  просвѣще́нїѧ и҆ сп҃се́нїѧ дꙋша́мъ на́шымъ. 
На стїхо́внѣ стїхи̑ры, гла́съ а҃: 
Оу҆миле́нїе серде́цъ и҆ ѡ҆ грѣсѣ́хъ покаѧ́нїе  дне́сь возно́ситсѧ ѿ хрⷭ҇тїа́нъ ко прⷭ҇то́лꙋ пречⷭ҇тыѧ  дв҃ы: та́ бо ѡ҆ на́съ мо́литъ хрⷭ҇та̀ бг҃а. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Прорече́нїе твоѐ сбы́вшеесѧ здѣ̀ зри́мъ,  влⷣчце: вси́ бо ро́ди тебѐ ра́достнѡ оу҆бл҃жа́ютъ.  тѣ́мже воззове́мъ тѝ съ првⷣною є҆лїсаве́тою:  бл҃гослове́на ты̀ въ жена́хъ, и҆ бл҃гослове́нъ пло́дъ  чре́ва твоегѡ̀. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
Вои́стиннꙋ бл҃же́но чре́во носи́вшее тѧ̀, гдⷭ҇и,  и҆ сѡсца̀, ꙗ҆̀же є҆сѝ сса́лъ: на́мъ же соверша́ющымъ  пра́зднество (с. 569) твоеѧ̀ пречⷭ҇тыѧ мт҃ре, носи́ти тѧ̀  въ сердца́хъ на́шихъ помозѝ, да и҆ мы̀ бл҃же́нства  сегѡ̀, по сло́вꙋ твоемꙋ̀, причасти́мсѧ. 
Сла́ва, и҆ ны́нѣ, гла́съ є҃: 
Ра́дꙋйсѧ, пребл҃гослове́ннаѧ бцⷣе дв҃о: ра́дꙋйсѧ,  бы́строе молѧ́щихсѧ оу҆слы́шанїе: ра́дꙋйсѧ, бѣсѡ́мъ  оу҆страше́нїе и҆ ка́ющымсѧ прибѣ́жище: ра́дꙋйсѧ,  и҆сто́чникъ бл҃года́ти въ чꙋдотво́рнѣмъ твое́мъ  ѻ҆́бразѣ ла́ѵрѣ поча́евстѣй дарова́вшаѧ. 
Тропа́рь, гла́съ є҃: 
Пред̾ ст҃о́ю твое́ю і҆кѡ́ною, влⷣчце, молѧ́щїисѧ  и҆сцѣле́нїй сподоблѧ́ютсѧ, вѣ́ры и҆́стинныѧ позна́нїе  прїе́млютъ, и҆ а҆га́рѧнскаѧ нашє́ствїѧ ѿража́ютъ.  тѣ́мже и҆ на́мъ, къ тебѣ̀ припа́дающымъ, грѣхѡ́въ  ѡ҆ставле́нїе и҆спросѝ, пѡ́мыслы бл҃гоче́стїѧ сердца̀  на̑ша просвѣтѝ, и҆ къ сн҃ꙋ твоемꙋ̀ мл҃твꙋ вознесѝ ѡ҆  сп҃се́нїи дꙋ́шъ на́шихъ. 
На вели́цѣй вече́рни, на Гдⷭ҇и воззва́хъ,  ста́вимъ стїхѡ́въ и҃. И҆ пое́мъ стїхи̑ры, гла́съ є҃: 
Прїиди́те, рѡссі́йстїи собо́ри, и҆ ѿ всѣ́хъ  ꙗ҆зы̑къ вѣ́рнїи собери́тесѧ, на го́рꙋ поча́евскꙋю  взы́демъ и҆ въ до́мъ мт҃ре бж҃їѧ, и҆ оу҆́зримъ мѣ́сто  стопы̀ є҆ѧ̀, и҆дѣ́же во ѻ҆́гненнѣмъ столпѣ̀ дре́вле  ꙗ҆ви́сѧ, и҆ ѿ и҆сто́чника, ѿтꙋ́дꙋ и҆сте́кшагѡ,  вѣ́рою ѡ҆кропле́нїе прїи́мемъ, и҆ чꙋдотво́рнѣй і҆кѡ́нѣ  є҆ѧ̀ поклони́мсѧ, проще́нїѧ прегрѣше́нїй на́шихъ  просѧ́ще и҆ дꙋша́мъ на́шымъ ве́лїѧ млⷭ҇ти. 
Два́жды. 
Къ твоемꙋ̀ застꙋпле́нїю притека́емъ, пречⷭ҇таѧ, и҆  чꙋдеса̀, во ѻ҆би́тели поча́евстѣй ѿ тебє̀ бы́вшаѧ,  воспѣва́емъ: (с. 570) и҆сцѣлє́нїѧ бо здѣ̀ слѣпі́и и҆  хро́мїи ра́достнѡ прїима́хꙋ, бѣсні́и свобожда́хꙋсѧ, и҆  ме́ртвїи воскресо́ша, и҆ нѣ́сть такова́гѡ жесто́кагѡ  се́рдца, є҆́же зрѣ́нїемъ ст҃ы́ни твоеѧ̀ не  оу҆мили́тсѧ. но оу҆твердѝ, всепѣ́таѧ, бл҃го́е  и҆зволе́нїе молѧ́щихсѧ тебѣ̀, и҆ пода́ждь дꙋша́мъ  на́шымъ ве́лїю млⷭ҇ть. 
Ра́дꙋйсѧ, бл҃года́тнаѧ бцⷣе, твоѐ ста́до ѿ  нб҃съ назира́ющи, ѿ а҆́гг҃лъ оу҆́бѡ пѣ́нїе  прїе́млющи, ѿ на́съ же и҆злива́ємыѧ оу҆милє́нныѧ  сле́зы ви́дѧщи и҆ моли́твєннаѧ воздыха̑нїѧ дꙋ́шъ на́шихъ  слы́шащи: сїѧ̑ бо па́че виті́йства слове́снагѡ на  милосе́рдїе тебѐ приклонѧ́ютъ, во є҆́же пода́ти дꙋша́мъ  на́шымъ ве́лїю млⷭ҇ть. 
И҆́ны стїхи̑ры, гла́съ в҃: 
Твою̀ і҆кѡ́нꙋ цѣлꙋ́юще, влⷣчце, и҆ слѣ́дꙋ  стопы̀ твоеѧ̀ покланѧ́ющесѧ, и҆ застꙋплє́нїѧ твоѧ̑  мнѡ́гаѧ помина́юще, досто́йныхъ слове́съ ѡ҆ прославле́нїи  тебє̀ не ѡ҆брѣта́емъ: но бл҃гоговѣ̑йныѧ сле́зы тебѣ̀  въ молча́нїи приносѧ́ще, а҆́ки на нб҃сѝ себѐ мни́мъ  твое́й сла́вѣ предстоѧ́щыѧ: сп҃сѝ тебѐ велича́ющыѧ. 
Два́жды. 
На горѣ̀ ѳавѡ́рстѣй пе́тръ со дрꙋ́ги гдⷭ҇не  преѻбраже́нїе ви́дѣвъ, и҆ лѣ́потою сла́вы є҆гѡ̀  оу҆слажда́ѧсѧ, та́кѡ вопїѧ́ше є҆мꙋ̀: гдⷭ҇и, добро̀  є҆́сть на́мъ здѣ̀ бы́ти. сицевы́й же глаго́лъ рце́мъ,  бра́тїе, на го́рꙋ ꙗ҆вле́нїѧ мт҃ре бж҃їѧ собра́вшесѧ, и҆  преѻбраже́нїе сла́вы є҆ѧ̀ здѣ̀ бы́вшее помышлѧ́юще, и҆  во оу҆миле́нїи вопїю́ще къ не́й: сп҃сѝ тебѐ  велича́ющыѧ. 
На скалѣ̀ пꙋсты́ннѣй пе́рвѣе ꙗ҆ви́ласѧ є҆сѝ,  влⷣчце, свѣ́томъ ѻ҆гнѧ̀ просвѣще́нїе вѣ́рныхъ здѣ̀  проѻбразꙋ́ющи (с. 571) и҆ кꙋпинꙋ̀ неѡпали́мꙋю на па́мѧть  лю́демъ приводѧ́щи: пото́мже съ нб҃съ видѣ́нїе твоегѡ̀  застꙋпле́нїѧ и҆́нокѡмъ поча̑евскимъ ꙗ҆ви́ла є҆сѝ,  ꙗ҆́кѡ покро́въ тво́й, а҆ндре́емъ дре́вле ви́дѣнный.  на́съ же молѧ́щихсѧ свѣ́томъ ѡ҆зарѝ дх҃о́внымъ, и҆  сп҃сѝ тебѐ велича́ющыѧ. 
Сла́ва, и҆ ны́нѣ, гла́съ то́йже: 
Непроходи̑маѧ врата̀, та́йнѡ запеча́тствѡваннаѧ,  бл҃гослове́ннаѧ бцⷣе дв҃о, прїимѝ молє́нїѧ на̑ша, и҆  принесѝ твоемꙋ̀ сн҃ꙋ и҆ бг҃ꙋ, да сп҃се́тъ тобо́ю дꙋ́шы  на́шѧ. 
Вхо́дъ съ кади́ломъ. Прокі́менъ днѐ. Та́же чтє́нїѧ  пра́здника трѝ. 
Бытїѧ̀ чте́нїе. (Глава̀ к҃и.) 
И҆зы́де і҆а́кѡвъ ѿ стꙋденца̀ клѧ́твеннагѡ, и҆  и҆́де въ харра́нъ. и҆ ѡ҆брѣ́те мѣ́сто, и҆ спа̀ та́мѡ:  за́йде бо со́лнце. и҆ взѧ́тъ ѿ ка́менїѧ мѣ́ста тогѡ̀,  и҆ положѝ возгла́вїе себѣ̀, и҆ спа̀ на мѣ́стѣ  ѻ҆́номъ. и҆ со́нъ ви́дѣ: и҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до  небе́съ, и҆ а҆́гг҃ли бж҃їи восхожда́хꙋ и҆ низхожда́хꙋ по  не́й. гдⷭ҇ь же оу҆твержда́шесѧ на не́й, и҆ речѐ: а҆́зъ  бг҃ъ а҆враа́мовъ ѻ҆тца̀ твоегѡ̀ и҆ бг҃ъ і҆саа́ковъ, не  бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ  ю҆̀, и҆ сѣ́мени твоемꙋ̀ и҆ бꙋ́детъ сѣ́мѧ твоѐ ꙗ҆́кѡ  песо́къ земны́й, и҆ распространи́тсѧ на мо́ре, и҆ лі́вꙋ,  и҆ сѣ́веръ, и҆ на восто́ки: и҆ возбл҃гословѧ́тсѧ ѡ҆  тебѣ̀ всѧ̑ колѣ̑на зємна́ѧ, и҆ ѡ҆ сѣ́мени твое́мъ. и҆  сѐ а҆́зъ съ тобо́ю сохранѧ́ѧй тѧ̀ на всѧ́комъ пꙋтѝ,  а҆́може а҆́ще по́йдеши, и҆ возвращꙋ́ тѧ въ зе́млю сїю̀:  ꙗ҆́кѡ не и҆́мамъ тебѐ ѡ҆ста́вити, до́ндеже сотвори́ти  мѝ всѧ̑, є҆ли̑ка глаго́лахъ тебѣ̀. и҆ воста̀ і҆а́кѡвъ  (с. 572) ѿ сна̀ своегѡ̀, и҆ речѐ: ꙗ҆́кѡ є҆́сть гдⷭ҇ь  на мѣ́стѣ се́мъ, а҆́зъ же не вѣ́дѣхъ. и҆ оу҆боѧ́сѧ,  и҆ речѐ: ꙗ҆́кѡ стра́шно мѣ́сто сїѐ: нѣ́сть сїѐ, но  до́мъ бж҃їй, и҆ сїѧ̑ врата̀ нбⷭ҇наѧ. 
И҆схо́да чте́нїе. (Глава̀ г҃.) 
Вни́де мѡѷсе́й въ го́рꙋ бж҃їю хѡри́въ. ꙗ҆ви́ же  сѧ є҆мꙋ̀ а҆́гг҃лъ гдⷭ҇ень въ пла́мени ѻ҆́гненнѣ и҆з̾  кꙋпины̀: и҆ ви́дѣ, ꙗ҆́кѡ кꙋпина̀ горѧ́ше ѻ҆гне́мъ, и҆  кꙋпина̀ не сгара́ше. рече́ же мѡѷсе́й: преше́дъ оу҆зрю̀  видѣ́нїе вели́кое сїѐ, что̀ ꙗ҆́кѡ не сгара́етъ  кꙋпина̀; ꙗ҆́коже ви́дѣ гдⷭ҇ь, ꙗ҆́кѡ пристꙋпа́етъ  ви́дѣти, призва̀ є҆го̀ гдⷭ҇ь и҆з̾ кꙋпины̀, глаго́лѧ:  мѡѷсе́е, мѡѷсе́е. ѻ҆́нъ же речѐ: что̀ є҆́сть; и҆  речѐ: не прибли́жисѧ сѣ́мѡ: и҆ззꙋ́й сапо́гъ ѿ ногꙋ̀  твое́ю: мѣ́сто бо, на не́мже ты̀ стои́ши, землѧ̀ свѧ́та  є҆́сть. и҆ речѐ є҆мꙋ̀: а҆́зъ є҆́смь бг҃ъ ѻ҆тца̀  твоегѡ̀, бг҃ъ а҆враа́мовъ, и҆ бг҃ъ і҆саа́ковъ, и҆ бг҃ъ  і҆а́кѡвль. ѿврати́ же мѡѷсе́й лицѐ своѐ: стыдѧ́ше бо  сѧ зрѣ́ти пред̾ бг҃омъ. рече́ же гдⷭ҇ь къ мѡѷсе́ю:  ви́дѧ ви́дѣхъ ѡ҆ѕлобле́нїе люде́й мои́хъ, и҆́же во  є҆гѵ́птѣ, и҆ во́пль и҆́хъ оу҆слы́шахъ ѿ  наси́льствꙋющихъ въ дѣ́лѣхъ: вѣ́мъ бо болѣ́знь и҆́хъ,  и҆ снидо́хъ є҆́же и҆з̾ѧ́ти и҆̀хъ ѿ рꙋкѝ є҆гѵ́птѧнъ,  и҆ и҆звестѝ и҆̀хъ ѿ землѝ ѻ҆́ныѧ, и҆ ввестѝ и҆̀хъ  въ зе́млю бла́гꙋ и҆ мно́гꙋ, въ зе́млю точа́щꙋ ме́дъ и҆  млеко̀. 
Проро́чества і҆езекі́илева чте́нїе. (Главы̑ м҃г и҆  м҃д). 
Та́кѡ глаго́летъ гдⷭ҇ь: бꙋ́детъ ѿ днѐ ѻ҆сма́гѡ  и҆ про́чее сотворѧ́тъ і҆ерє́и не ѻ҆лтарѝ всесожже́нїѧ  ва́шегѡ и҆ ꙗ҆̀же сп҃се́нїѧ ва́шегѡ: и҆ прїимꙋ́ вы,  глаго́летъ а҆дѡнаі̀ гдⷭ҇ь. и҆ ѡ҆брати́ мѧ на пꙋ́ть вра́тъ  ст҃ы́хъ внѣ́шнихъ, зрѧ́щихъ на восто́ки: и҆ сїѧ̑ бѧ́хꙋ  затворє́на. и҆ речѐ гдⷭ҇ь ко мнѣ̀: (с. 573) врата̀  сїѧ̑ затворє́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́на. ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ: по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. и҆ введе́  мѧ по пꙋтѝ вра́тъ ст҃ы́хъ сꙋ́щихъ къ сѣ́верꙋ, прѧ́мѡ  хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ  гдⷭ҇ень. 
На лїті́и стїхи̑ры, гла́съ ѕ҃: 
Стрꙋи̑ и҆сцѣле́нїй всегда̀ и҆сточа́еши, дв҃о,  вѣ̑рнымъ, притека́ющымъ къ цѣльбоно́снѣй стопѣ̀  твое́й, бг҃оневѣ́сто. тꙋ́не бо и҆злива́еши ѿ неѧ̀  ѻ҆би́льнѡ и҆ бога́тнѡ недꙋ́гꙋющымъ и҆сцѣлє́нїѧ:  слѣпы̑ѧ ꙗ҆влѧ́еши ви́дѧщѧ ꙗ҆́снѡ, притека́ющыѧ къ  тебѣ̀ хрѡмы́ѧ мнѡ́гїѧ и҆спра́вила є҆сѝ, и҆  разсла́блєнныѧ стѧгнꙋ́ла є҆сѝ, подаю́щи всѣ̑мъ ꙗ҆̀же  ко сп҃се́нїю прошє́нїѧ, и҆ дꙋша́мъ на́шымъ ве́лїю  млⷭ҇ть. 
Прїиди́те, празднолю́бцы, чꙋ́дное ꙗ҆вле́нїе  і҆кѡ́ны бж҃їѧ мт҃ре, є҆́же на горѣ̀ поча́евстѣй,  просла́вимъ: пресла́внѡ бо и҆ бг҃олѣ́пнѡ во ѻ҆би́тели  поча́евстѣй возсїѧ̀, неистощи́мꙋю чꙋде́съ бл҃года́ть  всѣ̑мъ и҆злива́ющи. тѣ́мъ оу҆сты̀ и҆ сердцы̀, и҆  пѣ́сньми, и҆ пѣ́нїи дх҃о́вными, се́й ст҃ы́й де́нь со  всѣ́ми, на го́рꙋ поча́евскꙋю притека́ющими, пра́зднꙋемъ  свѣ́тлѡ. 
Сла́ва, и҆ ны́нѣ, гла́съ то́йже: 
Воспо́йте, рѡссі́йстїи наро́ди, цр҃и́цѣ бж҃їей  мт҃ри пѣ́снь но́вꙋ, содѣ́ѧвшей чꙋ́до, новѣ́йшее  всѣ́хъ дре́внихъ чꙋде́съ, на горѣ̀ поча́евстѣй:  си̑льныѧ бо сокрꙋшѝ, стрѣ́лы а҆га̑рѧнскїѧ, на ню̀ ѿ  тата́ръ направлѧ́ємыѧ, на главꙋ̀ и҆́хъ вспѧ́ть  ѡ҆браща́ющи: немѡщны́ѧ же препоѧ́са си́лою свы́ше, и҆  вознесѐ смирє́нныѧ. то́й побѣди́тєльнаѧ возсыла́емъ  и҆ (с. 574) припа́дающе вопїе́мъ: застꙋ́пнице на́ша  оу҆се́рднаѧ, мт҃и гдⷭ҇а вы́шнѧгѡ, сла́ва тебѣ̀. 
На стїхо́внѣ стїхи̑ры, гла́съ г҃: 
Кто̀ возглаго́летъ си̑лы твоѧ̑, бцⷣе,  цѣльбоно́сный поча́евскїй и҆сто́чниче; неистощи́мыми бо  дарова̑нїи и҆з̾ѻби́лꙋющи, мнѡ́гаѧ и҆ па́че є҆стества̀  содѣва́еши и҆сцѣлє́нїѧ, не то́кмѡ тѣлє́сныѧ  бѡлѣ́зни врачꙋ́ющи, но и҆ дꙋшє́вныѧ стра̑сти на́шѧ  и҆змыва́ющи, и҆ всѣ̑мъ подае́ши ве́лїю млⷭ҇ть. 
Сті́хъ: Слы́ши, дщѝ, и҆ ви́ждь и҆ приклонѝ  оу҆́хо твоѐ. 
Твои́ми чꙋдесы̀, бцⷣе, невѣ́рнїи оу҆мили́вшесѧ,  правосла́внꙋю вѣ́рꙋ и҆сповѣ́дахꙋ, и҆ є҆ретїцы̀ ѿ  є҆́реси ѿреко́шасѧ и҆ ко ста́дꙋ цр҃ко́вномꙋ  сопричто́шасѧ, бѣсні́и ѿ мꙋчи́тельства де́монѡвъ  свобожда́хꙋсѧ, и҆ жестѡ́каѧ сердца̀ смири́шасѧ. оу҆̀бо  и҆ дꙋ́шы на́шѧ покаѧ́нїемъ просвѣтѝ, подаю́щи на́мъ  ве́лїю млⷭ҇ть. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
По и҆збавле́нїи ѿ невѣ́рныхъ твоеѧ̀ ла́ѵры,  влⷣчце, і҆кѡ́нꙋ твою̀ правосла́внїи лю́дїе ра́достнѡ  прїѧ́ша, ꙗ҆́коже дре́вле животворѧ́щїй крⷭ҇тъ сн҃а  твоегѡ̀ ѿ плѣне́нїѧ пе́рсскагѡ: тѣ́мже и҆сцѣлє́нїѧ  ѿ неѧ̀ быва́ємаѧ та́кожде оу҆мно́жишасѧ, и҆́хже не  лишѝ и҆ на́съ молѧ́щихъ ти сѧ, подаю́щи дꙋша́мъ на́шымъ  ми́ръ и҆ ве́лїю млⷭ҇ть. 
Сла́ва, и҆ ны́нѣ, гла́съ и҃: 
Сѣдѧ́й на херꙋві́мѣхъ и҆ пѣва́емый ѿ  серафі̑мъ, и҆з̾ оу҆тро́бы дв҃ы бл҃говолѝ роди́тисѧ, и҆  сїю̀, ꙗ҆́кѡ мт҃рь бж҃їю, въ мл҃твꙋ призыва́ти на́съ  наꙋчѝ, пе́рвѣе въ ка́нѣ галїле́йстѣй, тоѧ̀ молє́нїѧ  ѡ҆ лю́дехъ прїе́мый, и҆ доны́нѣ (с. 575) мл҃твъ є҆ѧ̀  ра́ди прошє́нїѧ на̑ша и҆сполнѧ́ѧй. прїиди́те оу҆̀бо,  хрⷭ҇тоимени́тїи лю́дїе, на мѣ́сто чꙋде́съ прест҃ы́ѧ  бцⷣы, и҆ молє́нїѧ ва̑ша пред̾ і҆кѡ́ною є҆ѧ̀  и҆злива́юще, несомнѣ́нною вѣ́рою оу҆тверди́тесѧ,  є҆́же прїѧ́ти на́мъ ѿ неѧ̀ ве́лїю млⷭ҇ть. 
На бл҃гослове́нїи хлѣ́бѡвъ тропа́рь: Пред̾  ст҃о́ю твое́ю і҆кѡ́ною, влⷣчце: три́жды. Пи́санъ на  ма́лѣй вече́рни. 
На оу҆́трени, на Бг҃ъ гдⷭ҇ь, тропа́рь  пра́здника, три́жды. 
По а҃-мъ стїхосло́вїи сѣда́ленъ, гла́съ д҃: 
Бцⷣа хрⷭ҇тїа́нѡмъ всегда̀ бы́сть млⷭ҇тиваѧ  оу҆слы́шательница, ѿ конє́цъ землѝ къ не́й  возносѧ́щымъ мл҃твєнныѧ гла́сы, поча́евскꙋю же го́рꙋ  ꙗ҆́кѡ мѣ́сто ꙗ҆вле́нїй свои́хъ и҆збра̀, и҆ сегѡ̀ ра́ди  здѣ̀ бы́ти поспѣша́ютъ хрⷭ҇тїа́не: и҆́хже молє́нїѧ не  ѿвратѝ, влⷣчце, но и҆ првⷣнымъ и҆ грѣ̑шнымъ бꙋ́ди  хода́таица. 
Сла́ва, и҆ ны́нѣ, то́йже. 
По в҃-мъ стїхосло́вїи сѣда́ленъ, гла́съ з҃: 
Ѿве́рзи врата̀ твоѧ̑, ст҃а́ѧ ла́ѵро поча́евскаѧ,  и҆ прїимѝ приходѧ́щыѧ безчи́слєнныѧ наро́ды, ст҃ꙋ́ю  і҆кѡ́нꙋ влⷣчцы ѡ҆блобыза́ти оу҆миле́ннѡ тща́щыѧсѧ, и҆  вкꙋ́пѣ со бра́тїею мона́шествꙋющихъ оу҆сє́рднаѧ  молє́нїѧ возносѧ́щыѧ ко хрⷭ҇тꙋ̀ бг҃ꙋ, да мл҃твами  приснодв҃ы, мт҃ре своеѧ̀, млⷭ҇тивъ бꙋ́детъ рабѡ́мъ  свои̑мъ. 
Сла́ва, и҆ ны́нѣ, то́йже. Велича́нїе: 
Велича́емъ тѧ̀, прест҃а́ѧ дв҃о, и҆ почита́емъ  честнꙋ́ю і҆кѡ́нꙋ твою̀, ю҆́же ѿ лѣ́тъ дре́внихъ на  горѣ̀ поча́евстѣй просла́вила є҆сѝ. (с. 576) 
Ѱало́мъ и҆збра́нный: Помѧнѝ, гдⷭ҇и, дв҃да и҆  всю̀ кро́тость є҆гѡ̀: 
По полѷеле́и сѣда́ленъ, гла́съ ѕ҃: 
Дне́сь ѡ҆ всѣ́хъ чꙋдесѣ́хъ твои́хъ, влⷣчце, на  горѣ̀ поча́евстѣй бы́вшихъ, благодарє́нїѧ тѝ цр҃ковь  прино́ситъ. тѣ́мже соше́дшыѧсѧ лю́ди твоѧ̑ ѿ нб҃съ  бл҃гословѝ, ра́зꙋмъ на́шъ оу҆цѣломꙋ́дри, и҆ житїѐ  на́ше и҆спра́вити помозѝ, и҆ ѡ҆ сп҃се́нїи дꙋ́шъ на́шихъ  моле́нїе къ бг҃ꙋ вознесѝ, мо́лимъ ти сѧ. 
Сла́ва, и҆ ны́нѣ, то́йже. Та́же степє́нна, а҃-й  а҆нтїфѡ́нъ д҃-гѡ гла́са. Прокі́менъ, гла́съ д҃: Помѧнꙋ̀  и҆́мѧ твоѐ во всѧ́комъ ро́дѣ и҆ ро́дѣ. Сті́хъ:  Слы́ши, дщѝ, и҆ ви́ждь, и҆ приклонѝ оу҆́хо твоѐ:  Всѧ́кое дыха́нїе да хва́литъ гдⷭ҇а. Є҆ѵⷢ҇лїе ѿ  лꙋкѝ, зача́ло д҃. 
По н҃-мъ ѱалмѣ̀ стїхи́ра, гла́съ є҃: 
Прїиди́те, рѡссі́йстїи собо́ри, и҆ ѿ всѣ́хъ  ꙗ҆зы̑къ вѣ́рнїи собери́тесѧ, на го́рꙋ поча́евскꙋю  взы́демъ и҆ въ до́мъ мт҃ре бж҃їѧ, и҆ оу҆́зримъ мѣ́сто  стопы̀ є҆ѧ̀, и҆дѣ́же во ѻ҆́гненнѣмъ столпѣ̀ дре́вле  ꙗ҆ви́сѧ, и҆ ѿ и҆сто́чника, ѿтꙋ́дꙋ и҆сте́кшагѡ,  вѣ́рою ѡ҆кропле́нїе прїи́мемъ, и҆ чꙋдотво́рнѣй і҆кѡ́нѣ  є҆ѧ̀ поклони́мсѧ, проще́нїѧ прегрѣше́нїй на́шихъ  просѧ́ще и҆ дꙋша́мъ на́шымъ ве́лїѧ млⷭ҇ти. 
Канѡ́нъ, (є҆гѡ́же краегране́сїе: Богоро́дице  поча́евскаѧ, спасѝ и҆ сохранѝ правосла́внꙋю рꙋ́сь.)  Гла́съ и҃. 
Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Бж҃їю мт҃рь воспои́мъ, вѣ́рнїи, молє́нїѧ къ не́й  приносѧ́ще и҆ чꙋдотво́рномꙋ є҆ѧ̀ ѻ҆́бразꙋ покланѧ́ющесѧ  вѣ́рою и҆ любо́вїю. (с. 577) 
Ѽ влⷣчце, оу҆бо́гїѧ хвалы̀ на́шеѧ не ѿве́ржи  и҆ грѣхо́вныѧ нищеты̀ не возгнꙋша́йсѧ, но припа́дающыѧ  лю́ди прїимѝ, ꙗ҆́кѡ бл҃га́ѧ, бл҃га́гѡ же роди́тельница. 
Гора̀ поча́евскаѧ, пре́жде те́мнаѧ и҆  безвѣ́стнаѧ, ꙗ҆вле́нїемъ твои́мъ, влⷣчце, сїна́ю  оу҆подо́бисѧ: та́мѡ бо ѻ҆́гнь, кꙋпинꙋ̀ не палѧ́й, тебѐ  проѻбразова́ше, здѣ́ же сама̀, во ѻ҆гнѝ зри́маѧ,  хрⷭ҇тїа́нѡмъ ꙗ҆ви́ласѧ є҆сѝ. 
Ѻ҆́чи ва́ши бл҃же́ни, ѽ па́стырїе ѻ҆́вчи,  влⷣчцꙋ на горѣ̀ поча́евстѣй оу҆зрѣ́вши и҆ тѣ́мъ  ча́сти виѳлее́мскихъ па́стырей сподо́бльшїисѧ: тѣ́мже  оу҆̀бо бл҃же́ни сꙋ́ть хрⷭ҇тїа́не сегѡ̀ не ви́дѣвшїи, но  вѣ́рою мѣ́стꙋ томꙋ̀ покланѧ́ющїисѧ. 
Ро́ди рѡссі́йстїи и҆ ѿ всѧ́кагѡ ꙗ҆зы́ка  вѣ́рнїи, соше́дшесѧ къ мѣ́стꙋ ꙗ҆вле́нїѧ влⷣчцы  чꙋдотво́рномꙋ є҆ѧ̀ ѻ҆́бразꙋ поклони́мсѧ, и҆ ѡ҆ свои́хъ  согрѣше́нїихъ воспла́чемъ, ѡ҆ милосе́рдїи же гдⷭ҇ни  возра́дꙋемсѧ. 
Ѻ҆́гненный сто́лпъ, влⷣчце, тебѐ и҆́нокѡмъ и҆  па́стырємъ ꙗ҆влѧ́ше: на́мъ же ѻ҆́гнь ре́вности вложѝ  въ дꙋ́шꙋ, є҆́же вѣ́рꙋ и҆́стиннꙋю храни́ти, ѿ всѧ́кагѡ  же глаго́ла є҆реті́ческагѡ ѿвраща́тисѧ, и҆ грѣхо́внꙋю  ѿрѣва́ти пре́лесть ѿ серде́цъ на́шихъ. 
Катава́сїа: Ѿве́рзꙋ оу҆ста̀ моѧ̑, и҆  напо́лнѧтсѧ дх҃а, и҆ сло́во ѿры́гнꙋ цр҃и́цѣ мт҃ри, и҆  ꙗ҆влю́сѧ свѣ́тлѡ торжествꙋ́ѧ, и҆ воспою̀ ра́дꙋѧсѧ тоѧ̀  чꙋдеса̀. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ  тебѣ̀, гдⷭ҇и, ты̀ є҆сѝ свѣ́тъ ѡ҆мраче́нныхъ, и҆  пое́тъ тѧ̀ дꙋ́хъ мо́й. 
Да́ръ сщ҃е́нный, страннопрїи́мства мздꙋ̀, прїѧ́тъ  хрⷭ҇толюби́ваѧ а҆́нна і҆кѡ́нꙋ твою̀, влⷣчце, рꙋко́ю  ст҃и́телѧ, ѿ (с. 578) неѧ́же и҆сцѣле́нїе бра́тꙋ  своемꙋ̀ слѣ́пꙋ рожде́нꙋ ви́дѣвши, сїю̀ во ѻ҆би́тель  поча́евскꙋю на ѻ҆́бщꙋю по́льзꙋ да́рствꙋетъ. 
І҆кѡ́нꙋ поча́евскꙋю пречⷭ҇тыѧ бцⷣы лобыза́имъ,  вѣ́рнїи, и҆ покаѧ́нїе ѡ҆ грѣсѣ́хъ на́шихъ прине́сше,  здра́вїѧ и҆ ѿ нꙋ́ждъ и҆збавле́нїѧ и҆ во всѣ́хъ  бл҃ги́хъ начина́нїѧхъ по́мощи ѿ влⷣчцы воспро́симъ. 
Цвѣ́тъ прекра́сный на дре́вѣ  бл҃госѣнноли́ственнѣмъ ꙗ҆ви́сѧ чꙋдотво́рнаѧ і҆кѡ́на  бцⷣы на ст҃ѣ́й горѣ̀ поча́евстѣй: проси́те, вѣ́рнїи,  и҆ да́стсѧ ва́мъ, по глаго́лꙋ хрⷭ҇то́вꙋ, милосе́рдїѧ  да́ръ, житїю̀ ва́шемꙋ потре́бный. 
Є҆́же вре́менномꙋ житїю̀ потре́бно быва́етъ, ѽ  бра́тїе, вма́лѣ поле́зно є҆́сть: и҆ сїѧ̑ да́рствꙋетъ  на́мъ гдⷭ҇ь, по мл҃твѣ мт҃ре своеѧ̀. ѻ҆ба́че терпѧ́щыѧ  па́че си́хъ бл҃жи́тъ и҆ вѣ́чною ра́достїю на нб҃сѝ  награжда́етъ: ю҆́же на́мъ дарова́ти, влⷣчце, помоли́сѧ. 
Поча́евскаѧ це́рковь, чꙋдотво́рный слѣ́дъ стопы̀  твоеѧ̀, бцⷣе, покрыва́ющаѧ и҆ і҆кѡ́нꙋ твою̀ хранѧ́щаѧ,  а҆́ки нбⷭ҇ный вхо́дъ вѣ̑рнымъ ꙗ҆влѧ́етсѧ, въ не́йже  молѧ́щымсѧ помозѝ, ѽ влⷣчце, зємна́ѧ попечє́нїѧ  ѿложи́ти, и҆ є҆ди́нагѡ, є҆́же на потре́бꙋ, жела́ти,  и҆ въ мл҃твѣ те́плѣ проси́ти. 
Ѽле безꙋ́мїѧ і҆кѡнобо́рцєвъ, и҆̀же і҆кѡ́нꙋ  твою̀, влⷣчце, ѿ поча́евскїѧ ѻ҆би́тели плѣни́ша, и҆  порꙋга́нїю предаю́ще, ка́рꙋ бж҃їю а҆́бїе на сѧ̀  наведо́ша, бѣснова́нїемъ же ѡ҆бличе́нѣ бы́вшей женѣ̀,  оу҆́жасомъ мно́гимъ содержа́хꙋсѧ. 
Сѣда́ленъ, гла́съ ѕ҃: 
Рѣка̀ ѡ҆би́льнѡ текꙋ́щаѧ поко́ю не навы́че, нижѐ  преста́ти ѿ тече́нїѧ водна́гѡ возмо́жетъ: та́кѡ и҆  молє́нїѧ твоѧ̑ влⷣчце, ѡ҆ лю́дехъ при́снѡ возноси̑маѧ,  не (с. 579) престаю́тъ, но првⷣныѧ ѿ паде́нїй  хранѧ́тъ, па́дшыѧ же на покаѧ́нїе возставлѧ́ютъ: на́мъ  же, твоемꙋ̀ ѻ҆́бразꙋ покланѧ́ющымсѧ, сꙋгꙋ́бꙋю  оу҆миле́нїѧ бл҃года́ть да́рꙋютъ, и҆ вопи́ти тебѣ̀ со  а҆рха́гг҃ломъ и҆ є҆лїсаве́тою воздвиза́ютъ:  бл҃гослове́на ты̀ є҆сѝ въ жена́хъ, и҆ твоегѡ̀ чре́ва  пло́дъ бл҃гослове́нъ є҆́сть. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Часꙋ̀ и҆ днѝ прише́дшꙋ возвраще́нїѧ і҆кѡ́ны  твоеѧ̀ во ѻ҆би́тель поча́евскꙋю ѿ і҆кѡнобо́рцєвъ,  сїю̀ плѣни́вшихъ, возра́довалсѧ прпⷣбный і҆́ѡвъ со  бра́тїею, тꙋ́ю лобыза́юще: ны́нѣ же на всѧ́къ де́нь и҆  ча́съ приходѧ́щїи во ѻ҆би́тель твою̀ хрⷭ҇тїа́не тꙋ́юже  ра́дость и҆ вѣ́рꙋ пред̾ не́ю свидѣ́тельствꙋютъ. 
А҆́зъ грѣ́шный лѣ́ностїю порабоще́нъ, ѽ  влⷣчце, бл҃га́го бг҃а при́снѡ грѣхи̑ свои́ми  прогнѣвлѧ́ю, нижѐ ѻ҆́чи своѝ возвестѝ къ немꙋ̀ не  дерза́ю, но ко твоемꙋ̀ припа́даю чꙋдотво́рномꙋ ѻ҆́бразꙋ,  пред̾ ни́мже ка́ющїисѧ проще́нїе ѿ тебє̀ прїѧ́ша, и҆  вопїю̀: гдⷭ҇а, сн҃а твоего̀, оу҆ми́лостиви и҆ мнѣ̀  предста́тельствомъ твои́мъ. 
Є҆да̀ ѡ҆брѧ́щетсѧ толи́кѡ ѡ҆камене́нный се́рдцемъ  и҆ безꙋ́менъ мꙋ́жъ, и҆́же не оу҆мили́тсѧ въ це́ркви  поча́евстѣй предстоѧ́й и҆ ст҃ы́нѧмъ твои̑мъ, влⷣчце,  покланѧ́ѧйсѧ, чꙋдеса́ же ѿ ни́хъ бы́вшаѧ помышлѧ́ѧй, и҆  вѣ́рою молѧ́щыѧсѧ ви́дѧй наро́ды; 
Ви́дѣни бы́ша мно́зи и҆сцѣле́ннїи пред̾  і҆кѡ́ною твое́ю, влⷣчце, слѣпі́и и҆ хро́мїи, слы́шани  бы́ша глꙋсі́и и҆ нѣмі́и возглаго́лавшїи: та́мѡ бѣсні́и,  воды̀ ѿ стопы̀ твоеѧ̀ (с. 580) пїю́ще, ѿ бѣсѡ́въ  свобожда́хꙋсѧ: тѣ́мже и҆ мою̀ прїимѝ мл҃твꙋ, є҆́же ѿ  бѣсо́вскихъ страсте́й свободи́тисѧ и҆ свѣ́тъ сп҃се́нїѧ  хрⷭ҇то́ва вы́нꙋ созерца́ти. 
Сы́й во оу҆зи́лищи землѝ тꙋ́рскїѧ плѣне́нъ,  и҆́нокъ твое́ю си́лою, влⷣчце, на воздꙋ́сѣ въ го́рꙋ  поча́евскꙋю принесе́сѧ: оу҆̀бо и҆ менѐ, во оу҆́захъ  страсте́й сꙋ́ща, ны́нѣ, въ де́нь сла́вы твоеѧ̀, ѿ  тѣ́хъ свободѝ, и҆ ли́кꙋ вѣ́рою и҆ любо́вїю пою́щихъ  тѧ̀ сопричтѝ. 
Ко твоемꙋ̀ чꙋдотво́рномꙋ ѻ҆́бразꙋ прите́къ,  влⷣчце, и҆ водо́ю ѿ слѣ́да стопы̀ твоеѧ̀ ѡ҆мы́всѧ,  слѧче́нный недꙋ́гомъ ю҆́ноша а҆́бїе и҆сцѣлѣ̀, слѣпа́ѧ  же ѻ҆трокови́ца, здѣ̀ принесе́ннаѧ, прозрѣ̀, и҆  пред̾ꙋме́рый младе́нецъ воскре́се: оу҆̀бо и҆ менѐ  припа́дающа ѿ смертоно́снагѡ оу҆ны́нїѧ воздви́гни, и҆  дꙋшє́вныѧ моѝ ѿве́рзи ѻ҆́чи. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, сп҃си́ ны: ты́  бо є҆сѝ бг҃ъ на́шъ. ра́звѣ тебє̀ и҆но́гѡ не вѣ́мы. 
А҆́ще и҆ всѣ́хъ грѣшнѣ́йшїй є҆́смь ѿ те́мъ  люде́й, ко твое́й, влⷣчце, і҆кѡ́нѣ припа́дающихъ, а҆́ще  и҆ всѝ вѣ́рою свое́ю мѧ̀ превзыдо́ша, ѻ҆ба́че и҆ менѐ  ѡ҆каѧ́ннагѡ не ѿри́ни ѿ твоегѡ̀ застꙋпле́нїѧ, млⷭ҇тей  бе́зднꙋ лю́демъ во ѻ҆би́тели твое́й ꙗ҆ви́вшаѧ. 
Ꙗ҆́коже ко всѣ̑мъ призыва́ющымъ тѧ̀ млⷭ҇тива  ꙗ҆влѧ́ешисѧ, и҆здале́ча і҆кѡ́нѣ твое́й мы́сленнѡ  покланѧ́ющыѧсѧ слы́шиши, и҆ та́кѡ ѻ҆́трочища нѣ́коего,  по мл҃твѣ праба́бы є҆гѡ̀, воскреси́ла є҆сѝ: и҆  ны́нѣ, ѽ влⷣчце, ко всѣ̑мъ ѿ конє́цъ землѝ тебѣ̀  молѧ́щымсѧ бл҃гоꙋвѣ́тлива бꙋ́ди. (с. 581) 
Сѐ, влⷣчце, люде́й мнѡ́гаѧ мнѡ́жества, на ст҃ꙋ́ю  го́рꙋ твою̀ притека́юще, млⷭ҇ти твоеѧ̀ полꙋчи́ти и҆́щꙋтъ,  вѣ́рнїи вкꙋ́пѣ съ маловѣ́рными, првⷣнїи и҆ грѣ́шнїи,  съ ни́миже и҆ цр҃кви ст҃ѣ́й чꙋжді́и примета́ютсѧ:  всѣ́хъ оу҆̀бо поми́лꙋй, всѣ̑мъ свѣ́тъ и҆́стинныѧ  вѣ́ры ꙗ҆вѝ во сп҃се́нїе. 
Почто̀ а҆́зъ грѣ́шный, пречⷭ҇тѣй бг҃ома́тери  покланѧ́ѧсѧ и҆ и҆спра́вити житїѐ своѐ ѡ҆бѣщава́ѧ,  па́ки на прє́жнѧѧ прегрѣшє́нїѧ ѡ҆браща́юсѧ; оу҆вы̀  мнѣ̀! є҆да̀ ѕлѣ́йшїй є҆́смь невѣ́рныхъ а҆га́рѧнъ,  ю҆́же, на горѣ̀ поча́евстѣй покаѧ́нїе прине́сше,  до́брїи хрⷭ҇тїа́не содѣ́ѧшасѧ; 
А҆́ще и҆ лю́ти бы́ша а҆га́рѧне тꙋ́рстїи, ст҃ꙋ́ю  ѻ҆би́тель твою̀, влⷣчце, ѡ҆сажда́юще, а҆́ще и҆ стрѣ́лы  въ тѧ̀, на небесѝ ꙗ҆́вльшꙋюсѧ, пꙋща́ти дерзнꙋ́ша, но  си̑мъ на главы̀ и҆́хъ возвраща́ющымсѧ, се́рдцемъ  сокрꙋше́ннымъ пока́ѧшасѧ и҆ си́лꙋ твою̀ и҆сповѣ́даша. 
Со і҆́ѡвомъ прпⷣбнымъ на небесѣ́хъ тебѐ зрѧ́ще,  влⷣчце, а҆га́рѧнѡмъ смѧтє́ннымъ бѣжа́щымъ, и҆́ноцы  поча́евстїи пѣ́снь воспѣ́ша тѝ досто́йнꙋю, со  оу҆го́дникомъ тебѐ бл҃годарѧ́ще те́плѣ. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ  свѣ́томъ ꙗ҆́кѡ ри́зою, многоми́лостиве хрⷭ҇тѐ бж҃е  на́шъ. 
И҆́же ѿ а҆га́рѧнъ тѧ̀, влⷣчце, на небесѣ́хъ  оу҆зрѣ́ша, дрꙋ́гъ дрꙋ́га вопроша́хꙋ, что̀ є҆́сть  видѣ́нїе сїѐ оу҆жа́сное; и҆ ѻ҆́ви смѧте́ни бы́вше,  дрꙋ́гъ дрꙋ́га оу҆бива́хꙋ, ѻ҆́ви же вѣ́рꙋ въ се́рдце  своѐ прїе́мше, креще́нїѧ тре́бовахꙋ, по си́хъ же и҆́ноцы  бы́ша чрез̾ всѐ житїѐ, си́лꙋ твою̀ воспѣва́юще. (с.  582) 
И҆́ноки и҆ мїрскі̑ѧ лю́ди твоемꙋ̀ застꙋпле́нїю  вѣ́рꙋющыѧ, влⷣчце, ѡ҆богатѝ дх҃о́вными дарова́ньми,  маловѣ̑рныѧ же просвѣтѝ и҆ ѡ҆зарѝ, ꙗ҆́коже тогда̀  невѣ́дѣвшыѧ хрⷭ҇та̀ а҆га́рѧны въ позна́нїе є҆гѡ̀  привела̀ є҆сѝ. 
Сохрани́ша па́мѧть твоегѡ̀ застꙋпле́нїѧ, влⷣчце,  а҆га́рѧне, въ зе́млю тꙋ́рскꙋю возвра́щшесѧ, и҆ ча́дѡмъ  свои̑мъ ѡ҆ ꙗ҆вле́нїи твое́мъ па́мѧть преда́ша: кольмѝ  па́че на́мъ хрⷭ҇тїа́нѡмъ чꙋдеса̀ твоѧ̑, на горѣ̀  поча́евстѣй бы́вшаѧ, па́мѧтовати подоба́етъ; 
Ѻ҆́бразꙋ твоемꙋ̀ мы́сленнѡ припа́даѧ, во  глꙋбо́кїй кла́дѧзь впады́й мꙋ́жъ ѿ несꙋмнѣ́нныѧ  сме́рти спасе́сѧ, и҆ невреди́мь и҆з̾ глꙋбины̀ под̾ѧ́тъ  бы́въ, твоѐ проповѣ́даше милосе́рдїе. 
Хотѣ́лъ бы́хъ и҆ а҆́зъ, влⷣчце, вѣ́рѣ  сп҃се́нныхъ тобо́ю люде́й подража́ти, хотѣ́лъ бы́хъ и҆  а҆́зъ твоѐ застꙋпле́нїе въ житїѝ мое́мъ оу҆лꙋчи́ти: но  за мно́жество прегрѣше́нїй мои́хъ ѡ҆скꙋдѣва́етъ моѧ̀  вѣ́ра. сїю̀ оу҆̀бо оу҆крѣпѝ во мнѣ̀, влⷣчце,  вопїю́щемъ: вѣ́рꙋю, помозѝ моемꙋ̀ невѣ́рїю. 
Ро́въ прельще́нїй лати́нскихъ чрез̾ сто̀ и҆  де́сѧть лѣ́тъ поглотѝ ѻ҆би́тель поча́евскꙋю: но  твои́мъ, бцⷣе, застꙋпле́нїемъ па́ки та́ѧ къ высотѣ̀  правосла́вїѧ и҆з̾е́млетсѧ и҆ ла́ѵра и҆менꙋ́етсѧ. сїю̀  оу҆̀бо въ правосла́внѣй вѣ́рѣ непоколеби́мꙋ соблюдѝ  да́же до часа̀ втора́гѡ прише́ствїѧ сн҃а твоегѡ̀ и҆ бг҃а. 
Конда́къ, гла́съ а҃: 
И҆сто́чникъ и҆сцѣле́нїй и҆ вѣ́ры правосла́вныѧ  оу҆твержде́нїе поча́евскаѧ твоѧ̀ і҆кѡ́на, бцⷣе,  ꙗ҆ви́сѧ: тѣ́мже и҆ на́съ, къ не́й притека́ющихъ, ѿ  бѣ́дъ и҆ и҆скꙋше́нїй свободѝ, (с. 583) ла́ѵрꙋ твою̀  неврѣди́мꙋ сохранѝ, правосла́вїе во ѡ҆́крестъ стоѧ́щихъ  страна́хъ оу҆твердѝ, и҆ грѣхѝ разрѣшѝ  моли́твєнникъ твои́хъ: є҆ли̑ка бо хо́щеши, мо́жеши. 
І҆́косъ: 
Воста́ните ѿ грѡ́бъ ва́шихъ, и҆́ноцы  поча́евстїи, и҆ рцы́те на́мъ: коли́кихъ чꙋде́съ прест҃ы́ѧ  бцⷣы бы́сте зри́тєли и҆ свидѣ́тєли, ка́кѡ ме́ртвїи  пред̾ тоѧ̀ і҆кѡ́ною воскреса́хꙋ, ка́кѡ де́мони ѿ  мꙋ́чимыхъ люде́й ѿбѣга́хꙋ, ка́кѡ недꙋ́жнїи та́мѡ  и҆сцѣлѧ́хꙋсѧ, ка́кѡ невѣ́рнїи вѣ́ровахꙋ, ка́кѡ  хꙋли́тєли та́мѡ клѧ́хꙋсѧ; сїѧ̑ бо ди̑вна быва́хꙋ  человѣ́кѡмъ и҆ а҆́гг҃лѡмъ. мы́ же всѧ̑ сїѧ̑ бы́вшаѧ и҆  додне́сь быва́ємаѧ воспомина́юще, со стра́хомъ и҆  оу҆миле́нїемъ ко ст҃ѣ́й і҆кѡ́нѣ пречⷭ҇тыѧ бг҃ома́тере  моли́твеннѡ припа́даемъ и҆ глаго́лемъ си́це: ѽ млⷭ҇тей  бе́здно и҆ бл҃годѣ́ѧнїй сокро́вище, грѣхѝ разрѣшѝ  моли́твєнникъ твои́хъ: є҆ли̑ка бо хо́щеши, мо́жеши. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы, въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
А҆ка́ѳїстово пѣ́нїе возноша́хꙋ пред̾ і҆кѡ́ною  твое́ю, пречⷭ҇таѧ, правосла́внїи лю́дїе, є҆гда̀  ѻ҆би́тель поча́евскаѧ повелѣ́нїемъ царе́вымъ цр҃кви  возвраще́на бы́сть: тѣ́мъ оу҆́бѡ ѡ҆ставле́нїе грѣхѡ́въ  и҆спросѝ, на́мъ же молѧ́щымъ ти сѧ на врагѝ  посо́бствꙋй. 
Наро́да правосла́внагѡ дꙋ́шы оу҆поко́ити моли́сѧ,  влⷣчце, вкꙋ́пѣ же и҆ всѣ́хъ, ѡ҆ возвраще́нїи ла́ѵры  твоеѧ̀ и҆з̾ є҆реті́ческагѡ плѣ́на потрꙋди́вшихсѧ,  на́мъ же къ тебѣ̀ прибѣга́ющымъ пода́ждь є҆диномы́слїе  и҆ ми́ръ. (с. 584) 
И҆ ны́нѣ наро́дꙋ на́шемꙋ млⷭ҇тива бꙋ́ди, влⷣчце,  и҆ ми́ръ пода́ждь, покарѧ́ющи противобо́рствꙋющыѧ врагѝ  и҆ сꙋпоста́ты. 
Пред̾ твое́ю і҆кѡ́ною, бцⷣе, правосла̑внымъ  хрⷭ҇тїа́нѡмъ возвраще́нною, па́ки и҆сцѣлє́нїѧ прїима́ти  вѣ́рни. навыко́ша: не оу҆̀ и҆сте́кшꙋ бо є҆ди́номꙋ  лѣ́тꙋ ѿ тогѡ̀ днѐ, оу҆жѐ четы́рьми чꙋдесы̀ цр҃ковь  хрⷭ҇то́вꙋ просла́вила є҆сѝ во оу҆тѣше́нїе лю́демъ. 
Раѧ̀ нбⷭ҇нагѡ сподо́би ны̀, влⷣчце, ст҃ꙋ́ю ла́ѵрꙋ  твою̀ а҆́ки земны́й ра́й почита́ющыѧ и҆ твоѧ̑ млⷭ҇ти  те́плою вѣ́рою воспѣва́ющыѧ. 
А҆враа́мъ гдⷭ҇ень де́нь и҆здале́ча ви́дѣ и҆  ра́довасѧ, и҆ ча́ѧнїемъ тогѡ̀ днѐ живѧ́ше: оу҆зрѣ́вши  же и҆здале́ча твою̀ поча́евскꙋю це́рковь нѣ́каѧ хрома́ѧ  жена̀, и҆ оу҆пова́нїемъ твоеѧ̀ по́мощи и҆спо́лнившисѧ,  а҆́бїе и҆сцѣлѣ̀, и҆ а҆́ки є҆ле́нь воспрѧ́нꙋвши, ко  ѻ҆би́тели твое́й поспѣша́ше. 
Пѣ́снь и҃. І҆рмо́съ: 
Цр҃ѧ̀ нбⷭ҇нагѡ, є҆го́же пою́тъ во́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Во гра́дъ кі́евъ ѿ предѣ̑лъ оу҆ра́льскихъ  прише́дшей женѣ̀ бѣ́снѣй ꙗ҆ви́сѧ бцⷣа съ прпⷣбнымъ  і҆́ѡвомъ, и҆ на го́рꙋ поча́евскꙋю тꙋ́ю призыва́ше,  и҆дѣ́же здра́вїе є҆́й пода́вши, сла́вити наꙋчѝ своѐ  застꙋпле́нїе. 
Ѡ҆мы́въ ѻ҆чеса̀ своѧ̑ въ кꙋпѣ́ли сїлѡа́мстѣй,  прїе́млетъ слѣпорожде́нный зрѣ́нїе хрⷭ҇то́вымъ  велѣ́нїемъ: ѡ҆мы́вшисѧ же ѿ воды̀ стопны́ѧ въ це́ркви  поча́евстѣй, и҆сцѣлѣ̀ слѣпа́ѧ ѻ҆трокови́ца. оу҆̀бо  и҆ на́ше стра́стное ѡ҆слѣпле́нїе (с. 585) и҆сцѣлѝ,  влⷣчце, водо́ю ѿ слѣ́да стопы̀ твоеѧ̀ съ вѣ́рою  кропѧ́щихсѧ. 
Сїю̀ ѻ҆трокови́цꙋ и҆сцѣле́нꙋ оу҆зрѣ́вши,  праба́ба є҆ѧ̀ а҆́бїе прельще́нїѧ оу҆ні́тскагѡ  ѿрица́етсѧ и҆ правосла́внꙋю и҆сповѣ́дꙋетъ вѣ́рꙋ: въ  не́йже оу҆твердѝ и҆ ны̀, рабы̀ твоѧ̑, ѽ влⷣчце. 
Лю́дїе бж҃їи, на го́рꙋ твою̀, влⷣчце,  притека́ющїи, ѻ҆бѣ́ты пѡ́двигъ бл҃гочести́выхъ та́мѡ  прино́сѧтъ, ꙗ҆̀же дѣ́лы и҆спо́лнити помозѝ и҆̀мъ,  бцⷣе. 
А҆́гг҃ли на нб҃сѝ твою̀ сла́вꙋ непреста́ннѡ  воспѣва́ютъ, бцⷣе, на земли́ же человѣ́цы ко твоемꙋ̀  застꙋпле́нїю притека́ти не престаю́тъ: и҆́хже воздыха̑нїѧ  не ѿри́ни, ꙗ҆́кѡ бл҃га́ѧ, па́че же на мѣ́стѣ  ꙗ҆вле́нїѧ твоегѡ̀ тѣ́хъ молє́нїѧ оу҆слы́ши. 
Ве́лїѧ твоегѡ̀ застꙋпле́нїѧ си́ла, ѽ влⷣчце:  є҆гѡ́же ра́ди сн҃ъ тво́й и҆ бг҃ъ на́шъ грѣ̑шнымъ  проще́нїе да́рꙋетъ, подвиза́ющымсѧ же крѣ́пость и҆  оу҆ныва́ющымъ оу҆тѣше́нїе. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, сп҃се́ннїи  тобо́ю, дв҃о чⷭ҇таѧ, съ безпло́тными ли́ки тѧ̀  велича́юще. 
Не то́чїю є҆ди́нъ по є҆ди́номꙋ подвиза́ютсѧ  хрⷭ҇тїа́не на го́рꙋ поча́евскꙋю, но и҆ ѿ сꙋгꙋ́бѡ  сщ҃е́ннагѡ гра́да кі́ева совокꙋ́пльшесѧ вѣ́рнїи, по́мощь  ѿ сеѧ̀ чꙋдотво́рныѧ і҆кѡ́ны въ годи́нꙋ бы́вшагѡ  гꙋби́тельства и҆сповѣ́даша, и҆ подо́бїе є҆ѧ̀  написа́вше, во ст҃ꙋ́ю ла́ѵрꙋ сїѐ принесо́ша. 
Оу҆̀бо и҆ во грѧдꙋ̑щаѧ лѣ̑та сп҃са́й на́съ,  влⷣчце, ѿ гꙋби́тельства и҆ междоꙋсо́бныѧ бра́ни, ѿ  гла́да же и҆ ѻ҆́гненнагѡ запале́нїѧ: занѐ ѡ҆скꙋдѣ́вшей  крѣ́пости дꙋ́шъ (с. 586) на́шихъ, оу҆ны́нїѧ  и҆сполнѧ́емсѧ въ бѣда́хъ, неразꙋ́мливи сꙋ́ще. 
Ю҆́жскїй предѣ́лъ землѝ рѡссі́йскїѧ поча́евскꙋю  і҆кѡ́нꙋ влⷣчцы и҆ ст҃ꙋ́ю ла́ѵрꙋ є҆ѧ̀ ꙗ҆́кѡ дїади́мꙋ  црⷭ҇твїѧ храни́тъ, и҆ си́ми хва́литсѧ: ѻ҆ба́че же и҆  сѣ́верскїй, во гра́дѣ тобо́льстѣмъ, чꙋдотво́рное  подо́бїе тоѧ́жде поча́евскїѧ і҆кѡ́ны моли́твою и҆́нокѡвъ  себѣ̀ и҆спросѝ. 
Рꙋ́сскꙋю зе́млю, ѽ влⷣчце, ꙗ҆́кѡ  безпредѣ́льное горы̀ твоеѧ̀ подно́жїе, ѿ бѣ́дъ и҆  и҆скꙋше́нїй свободѝ, и҆ во бл҃гоче́стїи тꙋ́ю сохранѝ до  сконча́нїѧ вѣ́ка. 
Оу҆жѐ несты́днѡ поднѧ́вшымсѧ хꙋ́льнымъ гласѡ́мъ  посредѣ̀ хрⷭ҇тїа́нскагѡ жи́тельства, не ѡ҆ста́ви, бцⷣе,  ра̑бъ твои́хъ въ тѣ́хъ прельщє́нїѧ впа́сти, но вѣ́рꙋ  несꙋмнѣ́ннꙋ возгрѣва́й въ сердца́хъ на́шихъ вы́нꙋ. 
Сѐ вре́мѧ застꙋпле́нїѧ прест҃ы́ѧ бцⷣы прїи́де,  оу҆мно́жившымсѧ собла́знѡмъ, сѐ вре́мѧ на́шихъ къ не́й  воздыха́нїй, ѽ бра́тїе! рце́мъ оу҆̀бо ѿ всегѡ̀  се́рдца на́шегѡ: влⷣчце, влⷣчце! помозѝ лю́демъ  твои̑мъ. 
Є҆ѯапостїла́рїй. Подо́бенъ: Черто́гъ тво́й  ви́ждꙋ: 
Видѣ́нїе ди́вное: во ѻ҆гнѝ прест҃а́ѧ дв҃а,  чꙋдеса́ же неисчисли́маѧ ѿ і҆кѡ́ны поча́евскїѧ на́мъ  и҆звѣсти́шасѧ: воспрѧ́немъ оу҆̀бо, ѽ лю́дїе, ѿ  грѣхо́внагѡ сна̀, и҆справле́нїѧ житїю̀ на́шемꙋ со  слеза́ми да про́симъ, и҆ мт҃ри бж҃їей съ вѣ́рою дне́сь  поклони́мсѧ. 
На хвали́техъ стїхи̑ры на д҃, гла́съ д҃: 
Воспои́мъ, лю́дїе, прест҃ꙋ́ю дв҃ꙋ чⷭ҇тꙋю, на  горѣ̀ поча́евстѣй дре́вле па́стырємъ ꙗ҆́вльшꙋюсѧ,  ны́нѣ же всю̀ странꙋ̀ на́шꙋ (с. 587) ѿтꙋ́дꙋ  бл҃годѣ́ющꙋю: вѣ́сть бо влⷣчца прошє́нїѧ на́ша во  бл҃го́е и҆сполнѧ́ти, и҆ сердца̀ на̑ша оу҆миле́нїемъ  растворѧ́ти, и҆ рабы̀ своѧ̑ ѿ бѣ́дъ и҆ ѕѡ́лъ  сохранѧ́ти. 
Два́жды. 
Не возгнꙋша́йсѧ на́съ грѣ́шныхъ, милосе́рдаѧ  мт҃и, маловѣ́рїѧ ра́ди на́шегѡ ѿ на́съ не ѿврати́сѧ:  но па́че вѣ́рꙋ на́шꙋ бл҃года́тною по́мощїю твое́ю  оу҆мно́жи, и҆ же́ртвꙋ хвалы̀ приноси́ти тебѣ̀ рабы̑  твоѧ̑ наꙋчѝ. 
Слѣпы̑ѧ и҆ хрѡмы́ѧ и҆ слѧчє́нныѧ, ко твое́й  ст҃ѣ́й і҆кѡ́нѣ припа́дающыѧ, всемо́щнымъ дѣ́йствомъ  твоегѡ̀ предста́тельства и҆сцѣли́ла є҆сѝ, бцⷣе:  бѣ́сы, люде́й мꙋ́чащыѧ, ѿгна́ла є҆сѝ, правосла́внꙋю  вѣ́рꙋ а҆га́рѧнѡмъ и҆ є҆ретїкѡ́мъ ѿкры́ла є҆сѝ.  оу҆̀бо и҆ на́шихъ моле́нїй не ѿри́ни, пренепоро́чнаѧ,  но ꙗ҆̀же ко сп҃се́нїю прошє́нїѧ на̑ша и҆спо́лни. 
Сла́ва, и҆ ны́нѣ, гла́съ и҃: 
Ѡ҆ твои́хъ зна́менїихъ, бцⷣе влⷣчце, сла́витсѧ  гора̀ поча́евскаѧ, и҆ всѧ́къ ꙗ҆зы́къ хрⷭ҇тїа́нскїй си́лꙋ  твою̀ и҆сповѣ́дꙋетъ: и҆́хже ра́ди невѣ́рнїи  правовѣ́рни содѣ́ѧшасѧ, грѣ́шнїи въ покаѧ́нїе  прїидо́ша, лѣни́вїи къ дх҃о́вномꙋ дѣ́ланїю  оу҆стреми́шасѧ: и҆́мже и҆ на́съ подража́ти, бл҃га́ѧ,  наꙋчѝ, тебѐ те́плѣ бл҃годари́ти оу҆стро́й на́съ, и҆  воздви́гни вы́нꙋ воспѣва́ти сла́вꙋ сн҃а твоегѡ̀,  є҆ди́нагѡ ѿ ст҃ы́ѧ трⷪ҇цы сла́вимагѡ бг҃а на́шегѡ. 
Славосло́вїе вели́кое, є҆ктєнїѝ и҆ ѿпꙋ́стъ. 
На лїтꙋргі́и: Бл҃жє́нна, пѣ́снь г҃-ѧ и҆ ѕ҃-ѧ, на  и҃. По вхо́дѣ тропа́рь пра́здника. Сла́ва, и҆ ны́нѣ:  конда́къ. Прокі́менъ, гла́съ г҃, пѣ́снь бцⷣы:  Вели́читъ дꙋша̀ моѧ̀ гдⷭ҇а, и҆ возра́довасѧ (с. 588)  дꙋ́хъ мо́й ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ  призрѣ̀ на смире́нїе рабы̀ своеѧ̀: се́ бо ѿны́нѣ  оу҆блажа́тъ мѧ̀ всѝ ро́ди. А҆пⷭ҇лъ ко є҆вре́ємъ,  зача́ло т҃к. А҆ллилꙋ́їа, гла́съ в҃: Воскреснѝ, гдⷭ҇и,  въ поко́й тво́й, ты̀ и҆ кївѡ́тъ ст҃ы́ни твоеѧ̀. Сті́хъ:  Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ  є҆ѧ̀. Є҆ѵⷢ҇лїе ѿ лꙋкѝ, зача́ло н҃д. Прича́стенъ:  Ча́шꙋ сп҃се́нїѧ прїимꙋ̀, и҆ и҆́мѧ гдⷭ҇не призовꙋ̀. 
Зрѝ: Слꙋ́жбꙋ сїю̀ пое́мъ і҆ꙋ́лїа въ к҃г-й де́нь,  є҆гда̀ бы́сть видѣ́нїе мт҃ре бж҃їѧ над̾ це́рковїю  поча́евскою и҆ а҆га́рѧнѡмъ пораже́нїе въ лѣ́то ҂ахѻ҃є.  Быва́етъ же поклоне́нїе чꙋдотво́рномꙋ ѻ҆́бразꙋ  поча́евскомꙋ въ пра́здникъ ржⷭ҇тва̀ прест҃ы́ѧ бцⷣы и҆  поклоне́нїе слѣ́дꙋ стопы̀ є҆ѧ̀ въ пѧто́къ свѣ́тлыѧ  седми́цы. Ѻ҆ба́че въ сїѧ̑ дни̑ твори́мъ слꙋ́жбꙋ по  мїне́и пра́здничнѣй и҆ по трїѡ́ди. 


(с. 588) 
Мѣ́сѧца тогѡ́же въ к҃и де́нь. 
Слꙋ́жба и҆́же во ст҃ы́хъ ѻ҆тцꙋ̀ на́шемꙋ пїтѷрі́мꙋ,  є҆пⷭ҇кпꙋ тамбо́вскомꙋ, чꙋдотво́рцꙋ. 
На ма́лѣй вече́рни. На Гдⷭ҇и воззва́хъ,  стїхи̑ры на д҃, гла́съ в҃. 
Подо́бенъ: До́ме є҆ѵфра́ѳовъ: 
Прїиди́те, вѣ́рнїи, просла́вимъ всѣ́хъ бла̑гъ  пода́телѧ бг҃а, дарова́вшаго на́мъ но́ваго чꙋдотво́рца,  ст҃и́телѧ пїтѷрі́ма, молѧ́щагосѧ непреста́ннѡ ѡ҆ всѣ́хъ  на́съ. 
Два́жды. (с. 589) 
Ра́дꙋйсѧ, тамбо́вскаѧ страно̀, и҆з̾ тебє́ бо  возсїѧ̀ но́вый свѣти́льникъ бл҃года́ти, разгонѧ́ѧй тьмꙋ̀  и҆скꙋше́нїй и҆ бѣ́дъ ѿ вопїю́щихъ вѣ́рнѡ: ст҃и́телю  ѻ҆́тче пїтѷрі́ме, молѝ бг҃а ѡ҆ всѣ́хъ на́съ. 
Вє́лїѧ вѣ́ры зна́мєнїѧ: ѿ воды̀ и҆сто́чника  чꙋдеса̀ соверша́ютсѧ, и҆ ри́за ст҃и́телѧ  чꙋдодѣ́йствꙋетъ, и҆ гро́бъ є҆гѡ̀ къ жи́зни приво́дитъ  всѧ̑ съ вѣ́рою покланѧ́ющыѧсѧ є҆мꙋ̀. 
Сла́ва, гла́съ то́йже, самогла́сенъ: 
Восхва́лимъ дне́сь, бра́тїе, ст҃и́телѧ пїтѷрі́ма,  въ пѣ́снехъ дх҃о́вныхъ воскли́кнемъ є҆мꙋ̀: ра́дꙋйсѧ,  па́стырю на́шъ до́брый, лю́ди бж҃їѧ на торжество̀ твоѐ  собра́вый: ра́дꙋйсѧ, а҆́гг҃лы и҆ чл҃вѣ́ки въ  славосло́вїи совокꙋпи́вый: ра́дꙋйсѧ, а҆рхїере́євъ  оу҆краше́нїе и҆ сщ҃е́нникѡвъ добро́то: ра́дꙋйсѧ,  болѧ́щихъ и҆сцѣле́нїе и҆ скорбѧ́щихъ оу҆тѣше́нїе:  ра́дꙋйсѧ, те́плый мл҃твенниче ѡ҆ всѣ́хъ на́съ. 
И҆ ны́нѣ, бг҃оро́диченъ. 
На стїхо́внѣ стїхи̑ры, гла́съ д҃: 
Ра́дꙋйсѧ, бл҃же́нне ѻ҆́тче пїтѷрі́ме: посто́мъ  и҆ бдѣ́нїемъ дꙋ́шꙋ и҆ тѣ́ло ѿ страсте́й ѡ҆чи́стивъ и҆  лѣ́потами добродѣ́телей себѐ оу҆краси́въ, ѻ҆би́тель  дх҃а ст҃а́гѡ бы́лъ є҆сѝ, и҆ ны́нѣ во ѻ҆би́телехъ  нбⷭ҇ныхъ водворѧ́ешисѧ, молѧ́сѧ ѡ҆ чтꙋ́щихъ тѧ̀. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ,  и҆ прпⷣбнїи твоѝ возра́дꙋютсѧ. 
Ст҃и́телю ѻ҆́тче пїтѷрі́ме, ны́нѣ со а҆́гг҃лы  на нб҃сѝ ликовствꙋ́ѧ и҆ съ ли̑ки ст҃ы́хъ предстоѧ̀  прⷭ҇то́лꙋ цр҃ѧ̀ сла́вы, моли́сѧ ѡ҆ сп҃се́нїи дꙋ́шъ  на́шихъ. (с. 590) 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
При́зри съ нб҃сѐ, ѻ҆́тче на́шъ пїтѷрі́ме, на  ны̀ зємны́ѧ, не́мощїю ѡ҆бложє́нныѧ, почита́ющыѧ ны́нѣ  ст҃ꙋ́ю па́мѧть твою̀, и҆ оу҆молѝ ѻ҆ц҃а̀ нбⷭ҇наго, да  ѡ҆брати́тъ на́съ ѿ беззако́нїй на́шихъ и҆ приведе́тъ на  мѣ́сто бл҃же́нства съ тобо́ю. 
Сла́ва, гла́съ то́йже: 
Прїиди́те, бл҃говѣ́рнїи лю́дїе, пра́здникъ  свѣ́тлый соста́вимъ: бж҃їй бо ст҃и́тель пїтѷрі́мъ  предстои́тъ дне́сь прⷭ҇то́лꙋ бл҃года́ти, врачꙋ́етъ  недꙋ́ги на́шѧ и҆ мо́литсѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ. 
Тропа́рь, гла́съ д҃: 
Вѣ́ры и҆ бл҃гоче́стїѧ наста́вниче, цр҃кве  свѣти́льниче, мона́шествꙋющихъ ѻ҆́бразе, ст҃и́телю  пїтѷрі́ме премꙋ́дре, ста́до твоѐ бл҃гоче́стнѡ  оу҆па́слъ є҆сѝ и҆ ко хрⷭ҇тꙋ̀ приве́лъ є҆сѝ: тѣ́мже  въ вы́шнихъ вѣнце́мъ сла́вы оу҆краше́нъ, съ на́ми на  землѝ дꙋ́хомъ пребыва́еши, сїѧ́ѧ чꙋдесы̀. молѝ хрⷭ҇та̀  бг҃а сп҃сти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Ѿ вѣ́ка  оу҆тае́нное: 
На вели́цѣй вече́рни. Бл҃же́нъ мꙋ́жъ, пе́рвый  а҆нтїфѡ́нъ. 
На Гдⷭ҇и воззва́хъ, стїхи̑ры на и҃. Гла́съ а҃: 
Подо́бенъ: Прехва́льнїи мч҃нцы: 
Наста̀ де́нь свѣ́тлагѡ торжества̀: ликꙋ́ютъ  а҆́гг҃ли на нб҃сѝ, ра́дꙋютсѧ чл҃вѣ́цы на землѝ,  весели́тсѧ ве́сь собо́ръ цр҃ко́вный, сла́витъ бг҃а  ди́внаго во ст҃ы́хъ свои́хъ, ꙗ҆́вльшаго ст҃и́телѧ  пїтѷрі́ма, но́ваго чꙋдотво́рца, предста́телѧ землѝ  рѡссі́йскїѧ. 
Два́жды. (с. 591) 
Ра́дꙋйсѧ, землѐ рѡссі́йскаѧ, весели́сѧ, гра́де  тамбо́ве, красꙋ́йсѧ, бл҃гочести́выхъ собра́нїе: дне́сь бо  влⷣка и҆ гдⷭ҇ь всѣ́хъ, нбⷭ҇ный а҆рхїере́й сп҃съ на́шъ,  вѣнча́етъ вѣнце́мъ вѣ́чныѧ сла́вы вѣ́рнаго раба̀  своего̀, ст҃и́телѧ пїтѷрі́ма, па́стырѧ до́браго, те́плѣ  молѧ́щагосѧ ѡ҆ ста́дѣ свое́мъ. 
Прїиди́те, бл҃гочести́вїи лю́дїе, оу҆́зрите  дне́сь чꙋде́съ мно́жество: є҆ди́нѣмъ прикоснове́нїемъ  ко гро́бꙋ ст҃и́телѧ бж҃їѧ недꙋ́жнїи здра́ви быва́ютъ,  де́мони прогонѧ́ютсѧ, скорбѧ́щїи ѿра́дꙋ прїе́млютъ, и҆  ра́дости и҆сполнѧ́етсѧ вѣ́рныхъ собра́нїе, соше́дшихсѧ  въ па́мѧть є҆гѡ̀. 
И҆́ны стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Дне́сь тамбо́въ гра́дъ ѡ҆ бз҃ѣ досто́йнѡ  весели́тсѧ, и҆мѣ́ѧ въ себѣ̀ цѣльбоно́сный гро́бъ  ст҃и́телѧ, и҆ съ ни́мъ всѧ̀ рѡссі́йскаѧ страна̀ дꙋ́хомъ  ра́дꙋетсѧ: тѣ́мже и҆ мы̀ вѣ́рнїи, соше́дшесѧ, ѱалмы̑  и҆ пѣ́сньми да восхва́лимъ пїтѷрі́ма преди́внаго,  млⷭ҇ти и҆ чⷭ҇тоты̀ сокро́вище, свѣти́льника цр҃кве  пресвѣ́тлаго, и҆сто́чника чꙋде́съ неисчерпа́емаго и҆ къ  бг҃ꙋ мл҃твенника непосты́днаго ѡ҆ вѣ́рою и҆ любо́вїю  чтꙋ́щихъ ст҃ꙋ́ю па́мѧть є҆гѡ̀. 
Два́жды. 
За́пѡвѣди є҆ѵⷢ҇льскїѧ, не скрыва́ти себѣ̀  сокро́вища на землѝ, блюсти́тель вѣ́рный показа́лсѧ  є҆сѝ, ст҃и́телю, стѧжа̑нїѧ твоѧ̑ мꙋ́дрѣ расточа́ѧ,  хра́мы бж҃їѧ и҆ и҆́нѡческїѧ ѡ҆би́тели оу҆строѧ́ѧ,  а҆́лчꙋщыѧ пита́ѧ и҆ нагі̑ѧ ѡ҆дѣва́ѧ: тѣ́мже и҆ прїѧ́тъ  тѧ̀ въ вѣ́чныѧ кро́вы на́съ ра́ди ѡ҆бнища́вый, є҆го́же  молѝ грѣхѡ́въ ѡ҆ставле́нїе дарова́ти вѣ́рою и҆  любо́вїю чтꙋ́щымъ ст҃ꙋ́ю па́мѧть твою̀. (с. 592) 
Въ болѣ́зни сме́ртнѣй во́племъ крѣ́пкимъ  возопи́лъ є҆сѝ ко гдⷭ҇ꙋ, и҆ оу҆слы́шанъ бы́лъ є҆сѝ  ѿ бл҃гоговѣ́инства твоегѡ̀: са́мъ бо хрⷭ҇то́съ  ꙗ҆ви́сѧ тебѣ̀ на ѻ҆́блацѣ. бл҃гослове́нїемъ  слꙋжи́телѧ себѣ̀ вѣ́рна тѧ̀ зна́менꙋѧ и҆ и҆сцѣле́нїе  тѝ да́рꙋѧ. томꙋ̀ помоли́сѧ, бг҃ови́дче ст҃и́телю, и҆  на́мъ срѣ́сти того̀ на ѻ҆́блацѣхъ со всѣ́ми ст҃ы́ми,  є҆гда̀ прїи́детъ во сла́вѣ сꙋди́ти мі́рꙋ всемꙋ̀. 
Сла́ва, гла́съ є҃: 
Ꙗ҆́коже во дни̑ ст҃ы́хъ а҆пⷭ҇лъ главотѧ̑жи и҆  оу҆брꙋ́сцы па́ѵлѡвы чꙋдодѣ́йствовахꙋ, та́кѡ и҆ дне́сь  ри́за а҆рхїере́а бж҃їѧ пїтѷрі́ма, дꙋ́хомъ а҆пⷭ҇льскимъ  ѡ҆сїѧ́ннагѡ, положе́на сꙋ́щи на недꙋ̑жныѧ, подае́тъ  хрѡмы́мъ хожде́нїе, слѣпы̑мъ прозрѣ́нїе,  разсла́блєннымъ си́лꙋ и҆ крѣ́пость, пла́чꙋщымъ  оу҆тѣше́нїе, ѿча̑ѧннымъ наде́ждꙋ, всѣ̑мъ же  вѣ̑рнымъ ве́лїю млⷭ҇ть. 
И҆ ны́нѣ, бг҃оро́диченъ: Въ чермнѣ́мъ мо́ри: 
Вхо́дъ. Прокі́менъ днѐ, и҆ чтє́нїѧ ст҃и́тєльскаѧ  трѝ. 
При́тчей чте́нїе. 
Па́мѧть пра́веднагѡ съ похвала́ми, и҆  бл҃гослове́нїе гдⷭ҇не на главѣ̀ є҆гѡ̀. Бл҃же́нъ  чл҃вѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти,  не́жели зла́та и҆ сребра̀ сокрѡ́вища. Честнѣ́йшаѧ же  є҆́сть ка́менїй многоцѣ́нныхъ: все́ же чⷭ҇тно́е  недосто́йно є҆ѧ̀ є҆́сть. Долгота́ бо дне́й, и҆ лѣ́та  живота̀ въ десни́цѣ є҆ѧ̀, въ шꙋ́йцѣ же є҆ѧ̀  бога́тство и҆ сла́ва: ѿ оу҆́стъ є҆ѧ̀ и҆схо́дитъ  пра́вда, зако́нъ же и҆ ми́лость на ѧ҆зы́цѣ но́ситъ.  послꙋ́шайте оу҆̀бо менѐ, ѽ ча̑да, честна̑ѧ бо рекꙋ̀:  и҆ бл҃же́нъ человѣ́къ, и҆́же пꙋтѝ моѧ̑ сохрани́тъ:  и҆схо́ди бо (с. 593) моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ  чл҃вѣ́чєскимъ: ꙗ҆́кѡ а҆́зъ, премꙋ́дрость, оу҆стро́ихъ  совѣ́тъ, и҆ ра́зꙋмъ и҆ смы́слъ а҆́зъ призва́хъ. ꙗ҆́кѡ  а҆́зъ премꙋ́дрость, оу҆стро́ихъ совѣ́тъ, и҆ ра́зꙋмъ и҆  смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆̀бо неѕло́бивїи кова́рство,  ненака́заннїи же прилага́йте сердца̀. Послꙋ́шайте менѐ  и҆ па́ки, честна̑ѧ бо рекꙋ̀, и҆ ѿве́рзꙋ ѿ оу҆сте́нъ  пра̑ваѧ: ꙗ҆́кѡ и҆́стинѣ поꙋчи́тсѧ горта́нь мо́й,  ме́рзки же предо мно́ю оу҆стны̀ лжи̑выѧ. Съ пра́вдою  всѝ глаго́лы оу҆́стъ мои́хъ: ничто́же въ ни́хъ  стро́потно, нижѐ развраще́нно. Всѧ̑ пра́ва сꙋ́ть  разꙋмѣва́ющымъ, и҆ прѡ́ста ѡ҆брѣта́ющымъ ра́зꙋмъ.  Наꙋчꙋ́ бо ва́съ и҆́стинѣ, да бꙋ́детъ ѡ҆ гдⷭ҇ѣ наде́жда  ва́ша, и҆ и҆спо́лнитесѧ дх҃а. 
При́тчей чте́нїе. 
Оу҆ста̀ пра́веднагѡ ка́плютъ премꙋ́дрость,  ѧ҆зы́къ же непра́веднагѡ поги́бнетъ. Оу҆стнѣ̀ мꙋже́й  првⷣныхъ ка́плютъ блгⷣти, оу҆ста́ же нечести́выхъ  развраща́ютсѧ. Мѣ́рила льсти̑ваѧ ме́рзость пред̾  гдⷭ҇емъ: вѣ́съ же пра́ведный прїѧ́тенъ є҆мꙋ̀ и҆дѣ́же  а҆́ще вни́детъ досажде́нїе, та́мѡ и҆ безче́стїе: оу҆ста́  же смире́нныхъ поꙋча́ютсѧ премꙋ́дрости. Соверше́нїе  пра́выхъ наста́витъ и҆̀хъ, и҆ поползнове́нїе  ѿрица́ющихсѧ оу҆пасе́тъ и҆̀хъ. Не по́льзꙋютъ и҆мѣ̑нїѧ  въ де́нь ꙗ҆́рости: пра́вда же и҆зба́витъ ѿ сме́рти.  Оу҆́меръ пра́ведный, ѡ҆ста́ви раска́ѧнїе: нарꙋ́чна же  быва́етъ и҆ посмѣѧ́тельна нечести́выхъ па́гꙋба. пра́вда  непоро́чнагѡ и҆справлѧ́етъ пꙋтѝ, въ нече́стїе же  па́даетъ непра́вда. Пра́вда мꙋже́й пра́выхъ (с. 594)  и҆зба́витъ и҆̀хъ: безсовѣ́тїемъ же плѣнѧ́ютсѧ  беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ  наде́жда: похвала́ же нечести́выхъ поги́бнетъ.  пра́ведникъ ѿ ло́ва оу҆бѣ́гнетъ, вмѣ́сто же є҆гѡ̀  предае́тсѧ нечести́вый. Во оу҆стѣ́хъ нечести́выхъ  сѣ́ть гра́жданѡмъ, чꙋ́вство же пра́ведныхъ  бл҃гопоспѣ́шное. Во бл҃ги́хъ првⷣныхъ и҆спра́витсѧ  гра́дъ, и҆ въ поги́бели нечести́выхъ ра́дованїе. Во  бл҃гослове́нїи пра́выхъ возвы́ситсѧ гра́дъ, оу҆сты́ же  нечести́выхъ раскопа́етсѧ. Рꙋга́етсѧ гра́жданѡмъ  лише́нный ра́зꙋма, мꙋ́жъ же мꙋ́дрый безмо́лвїе во́дитъ. 
Премꙋ́дрости соломѡ́новы чте́нїе. 
Пра́ведникъ а҆́ще пости́гнетъ сконча́тисѧ, въ  поко́и бꙋ́детъ. Ста́рость бо чⷭ҇тна̀ не многолѣ́тна,  нижѐ въ числѣ̀ лѣ́тъ и҆счита́етсѧ. Сѣди́на же є҆́сть  мꙋ́дрость чл҃вѣ́кѡмъ, и҆ во́зрастъ ста́рости житїѐ  нескве́рное. бл҃гоꙋго́денъ бг҃ꙋ бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ  бы́сть: восхище́нъ бы́сть, да не ѕло́ба и҆змѣни́тъ  ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀.  Раче́нїе бо ѕло́бы помрача́етъ дѡ́браѧ, и҆ паре́нїе  по́хоти премѣнѧ́етъ оу҆́мъ неѕло́бивъ. Сконча́всѧ  вма́лѣ, и҆спо́лни лѣ̑та дѡ́лга: оу҆го́дна бо бѣ̀  гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ среды̀  лꙋка́вствїѧ. лю́дїе ви́дѣвше, и҆ не разꙋмѣ́вше, нижѐ  поло́жше въ помышле́нїи таково́е: ꙗ҆́кѡ бл҃года́ть и҆  млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
На лїті́и стїхи̑ры, гла́съ г҃: 
Дне́сь ликовствꙋ́етъ вѣ́рныхъ мно́жество:  ст҃и́телей и҆ сщ҃е́нникѡвъ сосло́вїе, мона́шествꙋющихъ и҆  мїрски́хъ собра́нїе, ста́рцы и҆ младе́нцы, ю҆́ныѧ и҆  вдови̑цы, кни́жницы и҆ (с. 595) прості́и є҆ди́нѣми  оу҆сты̀ и҆ се́рдцемъ сла́вѧтъ гдⷭ҇а, ꙗ҆вле́нїемъ  но́вагѡ мл҃твенника и҆ чꙋдотво́рца, подаю́щагѡ мі́рꙋ  ве́лїю млⷭ҇ть. 
Вѣ́рою и҆ любо́вїю соше́дшесѧ дне́сь къ  цѣльбоно́сномꙋ гро́бꙋ, восхва́лимъ, бра́тїе, вино́вника  пра́здника на́шегѡ: ра́дꙋйсѧ, ст҃и́телю пїтѷрі́ме,  тве́рдый сто́лпе цр҃ко́вный: ра́дꙋйсѧ, храни́телю землѝ  рѡссі́йскїѧ: ра́дꙋйсѧ, гра́да тамбо́ва свѣ́тлое  оу҆краше́нїе: ра́дꙋйсѧ, ѻ҆́тче кро́ткїй и҆ млⷭ҇тивый:  ра́дꙋйсѧ, вдѡ́въ и҆ сиро́тъ пита́телю: ра́дꙋйсѧ,  ѻ҆би́димыхъ ско́рый предста́телю: ра́дꙋйсѧ, болѧ́щихъ  безме́здный цѣли́телю: ра́дꙋйсѧ, те́плый мл҃твенниче ѡ҆  всѣ́хъ на́съ. 
Сла́ва, гла́съ д҃: 
Пресла̑внаѧ дне́сь содѣва́ютсѧ во гра́дѣ  тамбо́вѣ: слѣпі́и прозира́ютъ, и҆ хро́мїи хо́дѧтъ,  нѣмі́и гл҃го́лютъ, и҆ глꙋсі́и слы́шатъ, разсла́бленнїи  возстаю́тъ, и҆ ни́щїи бл҃говѣствꙋ́ютъ,  предста́тельствомъ ст҃и́телѧ и҆ чꙋдотво́рца пїтѷрі́ма,  зовꙋ́ще и҆ гл҃го́люще: сла́ва бг҃ꙋ сп҃си́телю на́шемꙋ. 
И҆ ны́нѣ, бг҃оро́диченъ: При́зри на молє́нїѧ: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ: 
Ѻ҆́тче прпⷣбне пїтѷрі́ме, со а҆́гг҃лы и҆ ли́ки  ст҃ы́хъ воспѣва́ѧй ны́нѣ ст҃ꙋ́ю трⷪ҇цꙋ и҆ ѿ на́съ  любо́вїю твое́ю не ѿстꙋпи́вый, помина́й ста́до твоѐ,  є҆́же собра́лъ є҆сѝ, мꙋ́дре, сохранѧ́й є҆̀ ѿ  волкѡ́въ дꙋшепа́гꙋбныхъ, и҆ пꙋтеводѝ невреди́мѡ во  ѡ҆гра́дꙋ црⷭ҇тва нбⷭ҇нагѡ. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
До́мъ дх҃а ст҃а́гѡ бы́лъ є҆сѝ въ житїѝ твое́мъ,  ѻ҆́тче на́шъ пїтѷрі́ме, вѣ́рою и҆ любо́вїю себѐ  пред̾ѡчи́стивъ, (с. 596) ны́нѣ же прⷭ҇то́лꙋ нбⷭ҇нагѡ  домовлады́ки хрⷭ҇та̀ предстоѧ̀, помоли́сѧ є҆мꙋ̀  оу҆се́рднѡ, да ѡ҆чи́ститъ на́съ ѿ страсте́й  дꙋшевре́дныхъ, и҆ всели́тсѧ въ сердца́хъ на́шихъ со  ѻ҆ц҃е́мъ и҆ дх҃омъ, и҆ введе́тъ на́съ въ црⷭ҇тво  нбⷭ҇ное. 
Сті́хъ: Сщ҃е́нницы твоѝ ѡ҆блекꙋ́тсѧ въ пра́вдꙋ,  и҆ прпⷣбнїи твоѝ возра́дꙋютсѧ. 
Гра́да вѧ́зьмы чⷭ҇тно́е прозѧбе́нїе, десни́цею  бж҃їею во гра́дъ тамбо́въ пренесе́нное, бл҃года́тїю дх҃а  ст҃а́гѡ напое́нное и҆ плѡды̀ добродѣ́телей  оу҆краше́нное, ѻ҆́тче на́шъ пїтѷрі́ме, молѝ за ны̀  хрⷭ҇та̀ бг҃а, да не посѣче́тъ ны̀ ꙗ҆́кѡ безпло́днꙋю  смоко́вницꙋ, но да всели́тъ ны̀, и҆дѣ́же свѣ́тъ лица̀  є҆гѡ̀. 
Сла́ва, гла́съ ѕ҃: 
Возьми́те врата̀ нбⷭ҇наѧ, кн҃зи ва́шѧ, и҆  а҆́гг҃ли, верхѝ под̾ими́те, са́мъ бо цр҃ь нб҃сѐ и҆  землѝ грѧде́тъ, и҆ вво́дитъ въ го́рнюю сла́вꙋ вѣ́рнаго  раба̀ своего̀, прпⷣбнаго пїтѷрі́ма, па́стырѧ до́браго  и҆ оу҆чи́телѧ бг҃омꙋ́драго, мно́гими пѡ́ты и҆ трꙋды̀  є҆щѐ въ житїѝ а҆́гг҃льскꙋю чⷭ҇тотꙋ̀ стѧжа́вшаго,  тлѣ́ннꙋю сла́вꙋ земнꙋ́ю презрѣ́вшаго и҆ нбⷭ҇нагѡ  црⷭ҇твїѧ возжелѣ́вшаго. 
И҆ ны́нѣ, бг҃оро́диченъ: Творе́цъ и҆  и҆зба́витель: 
На бл҃гослове́нїи хлѣ́бѡвъ, тропа́рь ст҃и́телю  (пи́санъ на ма́лѣй вече́рни), два́жды, и҆ Бцⷣе дв҃о:  є҆ди́ножды. 
На оу҆́трени. На Бг҃ъ гдⷭ҇ь, тропа́рь  ст҃и́телю, два́жды. Сла́ва, и҆ ны́нѣ, бг҃оро́диченъ:  Ѿ вѣ́ка оу҆тае́ное: 
По а҃-мъ стїхосло́вїи сѣда́ленъ, гла́съ з҃: 
Ꙗ҆́коже дре́вле недꙋ́жнїи и҆сцѣлѧ́хꙋсѧ  є҆ди́нѣмъ прикоснове́нїемъ кра́ѧ ри́зъ хрⷭ҇то́выхъ,  та́кѡ и҆ ны́нѣ болѧ́щїи (с. 597) врачꙋ́ютсѧ, ри́зы  твоеѧ̀ коснꙋ́вшесѧ, въ не́йже предстоѧ́лъ є҆сѝ  прⷭ҇то́лꙋ бл҃года́ти, а҆рхїере́ю бж҃їй, ѻ҆́тче на́шъ  пїтѷрі́ме. сегѡ̀ ра́ди сла́вимъ бг҃а и҆ вопїе́мъ тѝ:  оу҆врачꙋ́й и҆ на́шѧ недꙋ́ги дꙋшє́вныѧ и҆ тѣлє́сныѧ,  свѧ́те, мо́лимъ тѧ̀. 
Сла́ва, и҆ ны́нѣ, бг҃оро́диченъ: 
Стѣна̀ и҆ покро́въ є҆сѝ, влⷣчце, и҆  приста́нище небꙋ́рное всѣ̑мъ въ бѣда́хъ сꙋ́щымъ и҆ ко  твоемꙋ̀ застꙋпле́нїю съ вѣ́рою притека́ющымъ. тѣ́мже и҆  мы̀ со дерзнове́нїемъ вопїе́мъ тѝ: сп҃са́й на́съ ѿ  нꙋ́ждъ и҆ ѡ҆бстоѧ́нїй, милосе́рдаѧ мт҃и. 
По в҃-мъ стїхосло́вїи сѣда́ленъ, гла́съ в҃: 
Сози́ждꙋ цр҃ковь мою̀, и҆ врата̀ а҆́дѡва не  ѡ҆долѣ́ютъ є҆́й, ре́клъ є҆сѝ дре́вле, сп҃се,  оу҆ченикѡ́мъ твои̑мъ, и҆ ны́нѣ зри́мъ сбытїѐ слове́съ  си́хъ: є҆гда́ бо невѣ́рїе и҆ сꙋевѣ́рїе возста́ша на  цр҃ковь твою̀, воздви́глъ є҆сѝ но́ваго чꙋдотво́рца,  бл҃гоче́стнымъ житїе́мъ и҆ чꙋдесы̀ мно́гими ст҃ꙋ́ю вѣ́рꙋ  оу҆твержда́юща и҆ врагѝ є҆ѧ̀ посрамлѧ́юща. тѣ́мже  ра́дꙋющесѧ вопїе́мъ тѝ: ди́венъ є҆сѝ во ст҃ы́хъ  твои́хъ, гдⷭ҇и. 
Сла́ва, и҆ ны́нѣ, бг҃оро́диченъ: 
Є҆го́же ѿ дх҃а ст҃а безсѣ́меннѡ родила̀  є҆сѝ, молѝ со ст҃и́телемъ пїтѷрі́момъ, оу҆тверди́ти  на́съ въ правосла́вїи и҆ є҆диномы́слїи, дв҃о пречⷭ҇таѧ  и҆ неискꙋсобра́чнаѧ. 
По полѷеле́и сѣда́ленъ, гла́съ д҃: 
Є҆гда̀ поста́вленъ бы́лъ є҆сѝ на свѣ́щницѣ  цр҃кве тамбо́вскїѧ, не да́лъ є҆сѝ сна̀ ѻ҆чи́ма  твои́ма, нижѐ вѣ́ждома дрема́нїѧ, сп҃са́ѧ словє́сныѧ  твоѧ̑ ѻ҆́вцы, немощны̑ѧ оу҆крѣплѧ́ѧ, недꙋ̑жныѧ  врачꙋ́ѧ, заблꙋ́ждшыѧ и҆справлѧ́ѧ, стропѡ́тнаѧ смирѧ́ѧ  кро́тостїю твое́ю: и҆ ны́нѣ не преста́й (с. 598) моли́ти  сп҃са хрⷭ҇та̀, ѻ҆́тче на́шъ пїтѷрі́ме, да да́стъ  па́стырємъ цр҃кве ре́вность и҆ бдѣ́нїе ѡ҆ дꙋша́хъ. 
Сла́ва, и҆ ны́нѣ, бг҃оро́диченъ: 
Ѽ пречⷭ҇таѧ бцⷣе дв҃о, молѝ сн҃а твоего̀ и҆  бг҃а на́шего, да ѡ҆чи́ститъ на́съ ѿ беззако́нїй на́шихъ  и҆ да́рꙋетъ на́мъ ра́дость сп҃се́нїѧ, лобыза́ющымъ  чⷭ҇тны́й ѻ҆́бразъ прпⷣбнагѡ пїтѷрі́ма и҆ вопїю́щымъ:  сла́ва снизхожде́нїю твоемꙋ̀ чл҃вѣколю́бче. 
Та́же степє́нна, пе́рвый а҆нтїфѡ́нъ д҃-гѡ гла́са. 
Прокі́менъ, гла́съ д҃: Чⷭ҇тна̀ пред̾ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; Є҆ѵⷢ҇лїе ѿ  і҆ѡа́нна, зача́ло л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Кі́ими похва́льными пѣ́сньми оу҆бл҃жи́мъ  ст҃и́телѧ пїтѷрі́ма, правосла́вныѧ вѣ́ры храни́телѧ и҆  невѣ́рїѧ ѡ҆бличи́телѧ, бл҃гоче́стїѧ побо́рника и҆  нече́стїѧ гро́зное вразꙋмле́нїе, мона́хѡвъ и҆ мїрски́хъ  наста́вника, а҆рхїере́євъ и҆ сщ҃е́нникѡвъ оу҆краше́нїе,  є҆гѡ́же ра́ди хрⷭ҇то́съ землѝ рѡссі́йстѣй да́рꙋетъ  ми́ръ и҆ ве́лїю млⷭ҇ть. 
Канѡ́нъ бцⷣы со і҆рмѡсы̀ на ѕ҃: и҆ ст҃а́гѡ на и҃,  два̀ канѡ́на. 
Канѡ́нъ ст҃и́телю пїтѷрі́мꙋ, гла́съ в҃. 
Пѣ́снь а҃. І҆рмо́съ: 
Во глꙋбинѣ̀ постла̀ дре́вле фараѡни́тское  всево́инство преѻрꙋ́женнаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь: сла́внѡ бо просла́висѧ. 
Хрⷭ҇тѐ, свѣ́те и҆́стинный, ра́зꙋмъ мо́й  просвѣтѝ и҆ се́рдце ѡ҆чи́сти, да просла́влю па́мѧть  оу҆го́дника твоегѡ̀, бг҃оно́снагѡ пїтѷрі́ма. (с. 599) 
Ѻ҆́тче прпⷣбне пїтѷрі́ме, ѻ҆гнезра́чномꙋ  прⷭ҇то́лꙋ въ вы́шнихъ предстоѧ̀ и҆ трисо́лнечными  свѣтлостьмѝ ѡ҆зарѧ́емь, просвѣтѝ глꙋбинꙋ̀ ѕѡ́лъ  мои́хъ, ꙗ҆́кѡ да и҆ а҆́зъ пою̀: сла́внѡ бо просла́висѧ. 
Ꙗ҆́коже мѡѷсе́й бг҃ови́децъ дре́вле сп҃сѐ  і҆и҃лѧ ѿ рꙋкѝ фараѡ́новы, та́кѡ и҆ ты̀, бг҃оно́сне  ѻ҆́тче, свободи́ мѧ ѿ рабо́ты врагꙋ̀, да ра́дꙋѧсѧ  сла́влю бг҃а ди́внаго во ст҃ы́хъ свои́хъ. 
Бг҃оро́диченъ: 
Влⷣчце и҆ мт҃и и҆зба́вителѧ, предста́тельствомъ  твои́мъ оу҆молѝ сн҃а твоего̀, да потреби́тъ живꙋ́щїй во  мнѣ̀ грѣ́хъ и҆ и҆зведе́тъ мѧ̀ въ свобо́дꙋ сла́вы ча̑дъ  свои́хъ. 
И҆́нъ канѡ́нъ ст҃и́телю пїтѷрі́мꙋ, гла́съ и҃. 
Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ  ѕла̀ и҆збѣжа́въ, і҆и҃льтѧнинъ вопїѧ́ше: и҆зба́вителю и҆  бг҃ꙋ на́шемꙋ пои́мъ. 
Во свѣ́тѣ непристꙋ́пнѣмъ лицꙋ̀ бж҃їю предстоѧ̀,  бг҃омꙋ́дре ст҃и́телю, просвѣтѝ дꙋ́шъ на́шихъ  ѡ҆мраче́нїе, и҆ да́ждь сло́во, ꙗ҆́кѡ да восхва́лимъ  ра́дꙋющесѧ твою̀, всебл҃же́нне, па́мѧть. 
Ѿ ю҆́ности, прпⷣбне, плѡтска́ѧ мꙋдрѡва́нїѧ  покори́лъ є҆сѝ дꙋ́хꙋ, и҆ въ безстра́стїе ѡ҆дѣ́ѧвсѧ,  сосꙋ́дъ и҆збра́нъ ꙗ҆ви́лсѧ є҆сѝ бл҃года́ти сщ҃е́нства  и҆ па́стырь и҆́стиненъ ста́дꙋ твоемꙋ̀: моли́сѧ, ѻ҆́тче,  сп҃сти́сѧ на́мъ. 
Жи́знь твоѧ̀ непоро́чна, ѻ҆́тче, и҆ оу҆спе́нїе  со ст҃ы́ми, па́мѧть же, ꙗ҆́кѡ пра́веднагѡ, съ  похвала́ми. хрⷭ҇тꙋ̀ ѡ҆ на́съ моли́сѧ, поле́зное просѧ̀:  мно́гѡ бо мо́жетъ мл҃тва првⷣнагѡ поспѣшествꙋ́ема. (с.  600) 
Бг҃оро́диченъ: 
Треволнє́нїѧ помыслѡ́въ и҆ страсте́й и҆ бе́здна  грѣхѡ́въ ѡ҆каѧ́ннꙋю мою̀ дꙋ́шꙋ ѡ҆быдо́ша: да́ждь мѝ  рꙋ́кꙋ по́мощи, дв҃о бцⷣе, вѣ́рныхъ прибѣ́жище. 
Катава́сїа: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̀, возвесели́ бо сѧ  дх҃ъ мо́й, внегда̀ пѣ́ти: нѣ́сть ст҃ъ, ꙗ҆́коже бг҃ъ  на́шъ, и҆ нѣ́сть првⷣнъ па́че тебє̀, гдⷭ҇и. 
Ꙗ҆́коже дре́вле првⷣнаѧ а҆́нна своѐ ча́до,  вда́лъ є҆сѝ себѐ сама́го, ѻ҆́тче пїтѷрі́ме, въ да́ръ  бг҃ꙋ. оу҆твердѝ и҆ менѐ на ка́мени за́повѣдей є҆гѡ̀,  да зовꙋ̀: нѣ́сть ст҃ъ, ꙗ҆́кѡ бг҃ъ на́шъ. 
Ѻ҆́тче пїтѷрі́ме, мл҃твами твои́ми оу҆твердѝ  оу҆́мъ и҆ се́рдце на́ше во гдⷭ҇ѣ, возвы́си ро́гъ  хрⷭ҇тїа́нъ правосла́вныхъ, да заградѧ́тсѧ оу҆ста̀  врагѡ́въ вѣ́ры, и҆ возвесели́мсѧ ѡ҆ сп҃се́нїи свое́мъ. 
Оу҆ цѣльбоно́снагѡ гро́ба но́вагѡ чꙋдотво́рца,  да не хва́литсѧ си́льный си́лою свое́ю, да не хва́литсѧ  мꙋ́дрый мꙋ́дростїю свое́ю, да не хва́литсѧ бога́тый  бога́тствомъ свои́мъ, но ѡ҆ се́мъ да хва́литсѧ хвалѧ́йсѧ,  є҆́же разꙋмѣ́ти и҆ зна́ти гдⷭ҇а и҆ стѧжа́ти бога́тство  бл҃года́ти є҆гѡ̀. 
Бг҃оро́диченъ: 
Пречⷭ҇таѧ дв҃о, неискꙋсобра́чнаѧ мт҃и, непло́днꙋю  дꙋ́шꙋ мою̀ и҆ безча́днꙋю плодоно́снꙋ покажѝ бл҃года́тїю  сн҃а твоегѡ̀, мл҃твами но́вагѡ чꙋдотво́рца пїтѷрі́ма, да  зовꙋ̀ и҆ а҆́зъ со всѣ́ми вѣ́рными: нѣ́сть ст҃ъ,  ꙗ҆́коже бг҃ъ на́шъ. (с. 601) 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й,  жела́нїй кра́ю, вѣ́рныхъ оу҆твержде́нїе, є҆ди́не  чл҃вѣколю́бче. 
І҆ѡа́ннꙋ ми́лостивомꙋ подо́бѧсѧ, ми́лостивъ къ  тре́бꙋющымъ въ житїѝ твое́мъ ꙗ҆ви́лсѧ є҆сѝ, прпⷣбне,  и҆ ни́щихъ вои́стинꙋ бы́лъ є҆сѝ ѻ҆те́цъ: и҆ ны́нѣ въ  вы́шнихъ живы́й, млⷭ҇тивъ бꙋ́ди тѧ̀ оу҆бл҃жа́ющымъ. 
Прикоснове́нїемъ къ ри́замъ хрⷭ҇тѡ́вымъ мно́зи  недꙋ́жнїи здра́ви бы́ша дре́вле: и҆ ны́нѣ возлага́ющїи  на сѧ̀ ри̑зы ст҃и́телѧ и҆ тѣ́хъ во бл҃гоговѣ́нїи  каса́ющїисѧ ѿ всѧ́кихъ недꙋ́гѡвъ прїе́млютъ  и҆сцѣле́нїе. тѣ́мже оу҆̀бо, бра́тїе, є҆ѵⷢ҇льски  просла́вимъ бг҃а, вла́сть дарова́вшаго таковꙋ́ю  чл҃вѣ́кѡмъ. 
Ко́рмчїй до́брый бы́въ кораблю̀ хрⷭ҇то́вы цр҃кве,  и҆зба́ви, ѻ҆́тче, ста́до твоѐ ѿ бꙋ́ри грѣхѡ́въ,  бѣ́дъ же и҆ скорбе́й, приводѧ́ ны во приста̑нища ти̑хаѧ  бжⷭ҇твенныѧ во́ли. 
Бг҃оро́диченъ: 
Є҆́юже нб҃о чл҃вѣ́кѡмъ ѿве́рзесѧ, и҆ дворы̀  гдⷭ҇ни, пречⷭ҇тꙋю мт҃рь дв҃ꙋ пѣ́сньми почти́мъ: нѣ́сть  чⷭ҇тыѧ, ꙗ҆́коже ты̀, пречⷭ҇таѧ, и҆ нѣ́сть непоро́чныѧ  па́че тебѐ, влⷣчце. 
Сѣда́ленъ, гла́съ в҃: 
А҆́ще и҆ за́йде пре́жде под̾ зе́млю тѣ́ло твоѐ,  но ꙗ҆́кѡ со́лнце и҆з̾ ѻ҆́блакъ возсїѧ̀, лꙋча́ми  бл҃года́ти блиста́ѧсѧ. тѣ́мже ѡ҆бстоѧ́ще гро́бъ тво́й,  ст҃и́телю, со стра́хомъ покланѧ́емсѧ, и҆ ꙗ҆́кѡ ѻ҆́бщемꙋ  ѻ҆тцꙋ̀ те́плѣ мо́лимсѧ: и҆зба́ви ны̀ ча̑да твоѧ̑ ѿ  бѣ́дъ и҆ нꙋ́ждныхъ ѡ҆бстоѧ́нїй. 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ прест҃а́ѧ дв҃о, є҆го́же  родила̀ є҆сѝ па́че оу҆ма̀ и҆ сло́ва, оу҆молѝ,  смоле́бника пїтѷрі́ма (с. 602) прїи́мши, ѡ҆ставле́нїе  прегрѣше́нїй и҆ житїѧ̀ и҆справле́нїе пода́ти на́мъ, да  пое́мъ тѧ̀ при́снѡ возвели́чившꙋю ро́дъ на́шъ. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ.  но са́мъ гдⷭ҇ь вопло́щьсѧ, и҆ сп҃слъ є҆сѝ всего́ мѧ  чл҃вѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Ѿ ю҆́ности чⷭ҇тото́ю дѣ́вства а҆́гг҃лѡмъ въ  житїѝ поревнова́лъ є҆сѝ, сп҃се́нїю человѣ́кѡвъ  послꙋжи́лъ є҆сѝ, ѻ҆́тче пїтѷрі́ме, и҆ къ бг҃ꙋ  взыва́лъ є҆сѝ, вопїѧ̀: сла́ва си́лѣ твое́й, гдⷭ҇и. 
Ꙗ҆́коже а҆́гг҃лъ во пло́ти, горѣ́лъ є҆сѝ,  ст҃е, ѻ҆гне́мъ любвѐ хрⷭ҇то́вы, и҆ врꙋчє́нныѧ тебѣ̀  лю́ди позна́нїемъ сн҃а бж҃їѧ просвѣти́лъ є҆сѝ,  зовꙋ́щыѧ: сла́ва си́лѣ твое́й, гдⷭ҇и. 
А҆́гг҃ле земны́й и҆ чл҃вѣ́че нбⷭ҇ный, и҆спросѝ  и҆ на́мъ грѣ̑шнымъ сп҃се́нїе оу҆ хрⷭ҇та̀ бг҃а, да и҆  мы̀ кꙋ́пнѡ съ тобо́ю зове́мъ: сла́ва си́лѣ твое́й,  гдⷭ҇и. 
Бг҃оро́диченъ: 
Ѽ мт҃и сло́ва и҆ дв҃о, сохрани́ ны непорѡ́чны ѿ  страсте́й безче́стїѧ, да хрⷭ҇тꙋ̀ все́льшꙋсѧ въ на́съ  пое́мъ: сла́ва си́лѣ твое́й, гдⷭ҇и. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Предста́телѧ ѡ҆ на́съ те́плѣйша и҆ помо́щника  гото́вѣйша тѧ̀, ѻ҆́тче, сꙋ́щїи въ ско́рбехъ стѧжа́хомъ:  не то́чїю бо припа́дающыѧ къ чⷭ҇тно́мꙋ твоемꙋ̀ гро́бꙋ, но  и҆ дале́че сꙋ́щыѧ, призыва́ющыѧ же и҆́мѧ твоѐ,  соблюда́еши ѿ всѧ́кагѡ ѕла̀. (с. 603) 
Хрⷭ҇та̀ є҆ди́наго жела́лъ є҆сѝ, прпⷣбне, и҆  ве́сь хрⷭ҇то́въ бы́лъ є҆сѝ: томꙋ̀ въ житїѝ  невозвра́тнѡ послѣ́довалъ є҆сѝ, тогѡ̀ тща́лсѧ є҆сѝ  дости́гнꙋти. тѣ́мже ны́нѣ жела́ннаго ѡ҆брѣ́тъ, и҆  на́съ мл҃твами твои́ми ста́дꙋ и҆збра́нныхъ сопричтѝ. 
Слꙋжи́тель вѣ́ренъ сы́й ст҃ы́ѧ трⷪ҇цы, тре́ми  бжⷭ҇твенными добродѣ́тельми, вѣ́рою, наде́ждою и҆  любо́вїю, ѡ҆каѧ́ннꙋю мою̀ дꙋ́шꙋ просвѣтѝ, и҆ въ  бꙋ́дꙋщемъ вѣ́цѣ трїеди́наго бг҃а зрѣ́ти мѧ̀ сподо́би. 
Бг҃оро́диченъ: 
Ра́дость мі́рꙋ роди́вшаѧ гдⷭ҇а, ра́дости небе́сныѧ  прича́стники на́съ сотворѝ, дв҃о всепѣ́таѧ, да гла́съ  тебѣ̀ вопїе́мъ а҆рха́гг҃ловъ: ра́дꙋйсѧ, благода́тнаѧ,  гдⷭ҇ь съ тобо́ю. 
Пѣ́снь є҃. І҆рмо́съ: 
Просвѣще́нїе во тьмѣ̀ лежа́щихъ, сп҃се́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ мі́ра, просвѣти́ мѧ сїѧ́нїемъ твои́мъ: и҆но́гѡ бо  ра́звѣ тебє̀ бг҃а не зна́ю. 
Свѣ́томъ твои́мъ всю̀ вселе́ннꙋю ѡ҆зари́вый,  просвѣтѝ тьмꙋ̀ мою̀, гдⷭ҇и, мра́къ дꙋшѝ моеѧ̀  разженѝ, въ чⷭ҇тнѣ́й па́мѧти оу҆го́дника твоегѡ̀  пїтѷрі́ма. 
Свѣти́льникъ сы́й сл҃нца првⷣнагѡ, ѡ҆зарѧ́ѧсѧ  при́снѡ свѣ́томъ невече́рнимъ, ѻ҆́тче на́шъ пїтѷрі́ме,  ѡ҆блиста́й оу҆́мъ и҆ се́рдце на́ше, да ра́дꙋющесѧ сп҃сꙋ  на́шемꙋ пое́мъ: и҆но́гѡ ра́звѣ тебє̀ бг҃а не зна́емъ. 
Что̀ тебѣ̀ принесе́мъ, хрⷭ҇тѐ сп҃се на́шъ, кі̑ѧ  пѣ̑сни воспое́мъ бл҃госе́рдїю твоемꙋ̀, ꙗ҆́кѡ возсїѧ́лъ  є҆сѝ на́мъ свѣ́тъ сп҃се́нїѧ, и҆збавле́нїе ѿ  беззако́нїй на́шихъ, чꙋдесы̀ мно́гими ст҃и́телѧ  пїтѷрі́ма. (с. 604) 
Бг҃оро́диченъ: 
Мт҃и ст҃а́ѧ, бцⷣе, ро́ждшаѧ свѣ́тъ  непристꙋ́пный, не пре́зри моле́нїѧ недосто́йныхъ ча̑дъ  твои́хъ, во тьмѣ̀ грѣхѡ́въ сꙋ́щихъ, но просвѣтѝ на́съ  свѣ́томъ бг҃овѣ́дѣнїѧ, да оу҆́тренююще сла́вимъ тѧ̀. 
И҆́нъ. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  человѣколю́бче. 
Прови́дѣвъ дꙋшѝ твоеѧ̀ добро́тꙋ,  пастыренача́льникъ хрⷭ҇то́съ па́стырѧ тѧ̀ до́бра и҆  оу҆чи́телѧ и҆зрѧ́дна ста́дꙋ своемꙋ̀ показа̀: тѣ́мже и҆  прїѧ́тъ тѧ̀ въ черто́гъ нбⷭ҇ный со ст҃и́тельми, и҆́хже  житїю̀ мꙋ́дрѣ поревнова́лъ є҆сѝ. съ ни́ми оу҆̀бо на  нб҃сѝ моли́сѧ ѡ҆ всѣ́хъ на́съ. 
Тѣлє́сныѧ не́мѡщи нахо́дѧтъ на ны̀, и҆ бѣды̑  ѿвсю́дꙋ ѡ҆крꙋжа́ютъ ны̀. и҆зьмѝ оу҆̀бо ны̀ ѿ тѣ́хъ  мл҃твами твои́ми, ст҃и́телю: врача́ бо тѧ̀ и҆́мамы  бг҃одарова́ннаго въ болѣ́знехъ и҆ оу҆тѣ́шителѧ въ  ско́рбехъ. 
За́пѡвѣди хрⷭ҇тѡ́вы сотвори́въ и҆ тѣ́мъ ста́до  твоѐ наꙋчи́въ, ве́лїй по достоѧ́нїю нарече́нъ є҆сѝ во  црⷭ҇твїи нбⷭ҇нѣмъ. потщи́сѧ, ѻ҆́тче, и҆ на́съ ввестѝ  во дворы̀ гдⷭ҇ни: мы́ бо є҆смы̀ ча̑да твоѧ̑ и҆ ѻ҆́вцы  слове́снагѡ твоегѡ̀ ста́да. 
Бг҃оро́диченъ: 
Нбⷭ҇ныхъ сла́во и҆ земны́хъ весе́лїе, пречⷭ҇таѧ  дв҃о, ꙗ҆́кѡ цр҃и́ца, со всѣ́ми ст҃ы́ми непреста́ннѡ за  ны̀ моли́сѧ сн҃ꙋ твоемꙋ̀: на тѧ́ бо всѐ оу҆пова́нїе по  бз҃ѣ возложи́хомъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй содержи́мь, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. (с. 605) 
Бе́здна ѕѡ́лъ мои́хъ смꙋща́етъ мѧ̀ и҆ низво́дитъ  мѧ̀ во глꙋбинꙋ̀ ѿча́ѧнїѧ: но ты̀, бж҃е, пꙋчи́на млⷭ҇ти  сы́й неисчерпа́емаѧ, да́ждь мѝ рꙋ́кꙋ по́мощи, ꙗ҆́кѡ  петро́ви, предста́тельствомъ млⷭ҇тивагѡ оу҆го́дника  пїтѷрі́ма, и҆ сп҃си́ мѧ. 
Бе́здно млⷭ҇ти и҆ щедро́тъ, гдⷭ҇и, оу҆ще́дри ны̀,  поги́бшее созда́нїе твоѐ, оу҆кротѝ во́лны страсте́й  на́шихъ, и҆ въ приста́нище сп҃се́нїѧ ны̀ возведѝ, мл҃твъ  ра́ди ст҃и́телѧ пїтѷрі́ма. 
Ѻ҆́тче на́шъ пїтѷрі́ме, слꙋжи́телю вѣ́рный  млⷭ҇тивагѡ бг҃а, оу҆молѝ є҆гѡ̀ бл҃госты́ню, да и҆́миже  вѣ́сть сꙋдьба́ми, сп҃се́тъ ны̀ погиба́ющыѧ и҆ ꙗ҆ви́тъ  на́мъ всемогꙋ́щꙋю по́мощь оу҆ ди́внагѡ твоегѡ̀ гро́ба. 
Бг҃оро́диченъ: 
Прест҃а́ѧ влⷣчце, мт҃и млⷭ҇рдїѧ, ѡ҆быше́дше  ѡ҆быдо́ша на́съ вразѝ вѣ́ры на́шеѧ, и҆ нѣ́сть  застꙋпа́ющагѡ, и҆ погиба́емъ, пото́цы бо беззако́нїй  премого́ша ны̀, и҆ ѿчаѧва́емсѧ: но ты̀ мт҃рними твои́ми  щедро́тами приклонѝ сн҃а твоего̀ на млⷭ҇ть, да сп҃се́тъ  ны̀ ѿ бѣ́дъ, ꙗ҆́коже ѿ ки́та і҆ѡ́нꙋ. 
И҆́нъ. І҆рмо́съ: 
Мл҃твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  пєча́ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Па́стырю до́брый, хрⷭ҇тѡ́вы лю́ди бжⷭ҇твенными  оу҆чє́нїи оу҆пасы́й и҆ добродѣ́тельми дꙋшѝ твоеѧ̀  воспита́вый, не ѡ҆ста́ви и҆ на́съ во грѣсѣ́хъ на́шихъ  поги́бнꙋти, но въ ни́хже и҆ са́мъ ꙗ҆́кѡ чл҃вѣ́къ  и҆скꙋша́емь бы́лъ є҆сѝ, и҆ на́мъ и҆скꙋша́ємымъ ны́нѣ  помозѝ. (с. 606) 
Ѽ ве́лїе чꙋ́до! гро́бъ ст҃и́телѧ ѻ҆́бщаѧ всѣ̑мъ  враче́бница быва́етъ, безме́зднаѧ вои́стинꙋ и҆ гото́ваѧ:  прїиди́те, чл҃вѣ́цы, со стра́хомъ и҆ вѣ́рою, тꙋ́не  прїими́те здра́вїе дꙋша́мъ и҆ тѣлесє́мъ ва́шымъ, гдⷭ҇а  сла́вѧще и҆ оу҆го́дника тогѡ̀ оу҆бл҃жа́юще. 
Гра́дꙋ твоемꙋ̀ застꙋ́пникъ бꙋ́ди, ст҃е ѻ҆́тче, и҆  всю̀ странꙋ̀ на́шꙋ неѡбори́мымъ твои́мъ  предста́тельствомъ ѡ҆градѝ, да всѝ съ весе́лїемъ  зове́мъ тѝ: ра́дꙋйсѧ, тамбо́вскаѧ похвало̀, пїтѷрі́ме  приснопа́мѧтне. 
Бг҃оро́диченъ: 
Под̾ кро́въ тво́й, влⷣчце, всѝ земноро́днїи  прибѣга́емъ, и҆ дꙋша́ми оу҆миле́нными вопїе́мъ тѝ:  всемо́щнымъ хода́тайствомъ твои́мъ, бг҃ома́ти, млⷭ҇тива  на́мъ сотворѝ, є҆го́же причи́стѡ родила̀ є҆сѝ,  хрⷭ҇та̀ бг҃а на́шего. 
Конда́къ, гла́съ и҃: 
Мона́хѡвъ наста́вника и҆зрѧ́дна и҆ ст҃и́телѧ  всѣ̑мъ лю́демъ млⷭ҇тива, чꙋдотво́рца преди́вна и҆  мл҃твенника ѡ҆ на́съ неꙋсы́пна, соше́дшесѧ воспои́мъ  пїтѷрі́ма, тамбо́вскїѧ землѝ похвалꙋ̀. 
І҆́косъ: 
Воспои́мъ дне́сь, вѣ́рнїи, ст҃и́телѧ вели́каго въ  пѣ́снехъ и҆ пѣ́нїихъ дх҃о́вныхъ: ра́дꙋйсѧ ѻ҆́тче  бг҃оно́сне пїтѷрі́ме, смоле́нскїѧ землѝ ѻ҆́трасль  пречⷭ҇тна́ѧ, во гра́дѣ вѧ́зьмѣ бл҃года́тїю бж҃їею  напое́ннаѧ и҆ ꙗ҆́кѡ крі́нъ процвѣ́тшаѧ, тамбо́вскꙋю же  странꙋ̀ плѡды̀ добродѣ́телей ѡ҆богати́вшаѧ: ра́дꙋйсѧ,  па́стырю до́брый, насажде́нїемъ и҆́стинныѧ вѣ́ры и҆  свѣ́томъ бл҃гоче́стїѧ тьмꙋ̀ нече́стїѧ разгна́вый:  ра́дꙋйсѧ, сп҃си́тельными трꙋды̀ твои́ми и҆ пѡ́двиги  мнѡ́ги невѣ̑рныѧ (с. 607) ѡ҆брати́вый и҆ ко хрⷭ҇тꙋ̀  приведы́й: ра́дꙋйсѧ, чꙋ́днꙋю і҆кѡ́нꙋ бг҃ома́тере гра́дꙋ  тамбо́вꙋ въ наслѣ́дїе ѡ҆ста́вивый, ѿ неѧ́же  многоразли̑чнаѧ и҆сцѣлє́нїѧ и҆сточа́ютсѧ: ра́дꙋйсѧ,  свои́ма рꙋка́ма и҆скопа́вый кла́дѧзи воды̀  неисчерпа́емыѧ, ю҆́же съ вѣ́рою пїю́щїи прїе́млютъ  недꙋ́гѡвъ и҆сцѣле́нїе и҆ ѿ дꙋшепа́гꙋбныхъ страсте́й  свобожде́нїе: ра́дꙋйсѧ, посѣще́нїемъ твои́мъ, со дрꙋ́ги  твои́ми, ст҃и́телемъ митрофа́номъ и҆ бг҃олюби́вымъ  васі́лїемъ, тамбѡ́вскїѧ дє́бри и҆ лѣса̀ ѡ҆бл҃гоꙋха́вый:  ра́дꙋйсѧ, тѣ́мъ нача́ло и҆́ноческагѡ житїѧ̀ та́мѡ  положи́вый, въ мі́рѣ же живꙋ́щымъ ѻ҆́бразъ и҆́стинныѧ  дрꙋ́жбы показа́вый: ра́дꙋйсѧ, тамбо́вскїѧ землѝ  похвало̀. 
Пѣ́снь з҃. І҆рмо́съ: 
Тѣ́лꙋ злато́мꙋ на по́ли деи́рѣ слꙋжи́мꙋ, трїѐ  твоѝ.ѻ҆́троцы небрего́ша ѡ҆ безбо́жнѣмъ велѣ́нїи,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Гдⷭ҇и бж҃е на́шъ, любы̀ неизрече́ннаѧ, чл҃вѣ́ка  пе́рстнаго па́че зла́та и҆ сребра̀ ѻ҆́бразомъ твои́мъ  оу҆краси́лъ є҆сѝ, всѧ́кими дарова̑нїи и҆ чꙋдесы̀  мно́гими ѡ҆богати́лъ є҆сѝ. тѣ́мже припа́дающе къ  ра́цѣ чꙋдотво́рца твоегѡ̀ пїтѷрі́ма, вопїе́мъ тѝ:  бл҃гослове́нъ є҆сѝ, бж҃е ѻ҆тє́цъ на́шихъ. 
Прпⷣбне ѻ҆́тче пїтѷрі́ме, ѻ҆́бразъ созда́телѧ  своегѡ̀ въ дꙋшѝ твое́й ѿ страсте́й ѡ҆чи́стивъ и҆  любо́вїю бж҃їею распалѧ́емь, пре́далъ є҆сѝ себѐ на  слꙋже́нїе во́ли є҆гѡ̀, всегда̀ взыва́ѧ: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Ꙗ҆́коже дре́вле ѻ҆́троцы бл҃гочести́вїи въ  вавѷлѡ́нѣ, и҆́стиннꙋю вѣ́рꙋ во странѣ̀ тамбо́встѣй,  ѻ҆́тче пїтѷрі́ме, оу҆тверди́лъ є҆сѝ, и҆ нече́стїе  ѡ҆бличи́лъ є҆сѝ, всегда̀ трꙋжда́ѧсѧ, (с. 608)  бл҃говѣствꙋ́ѧ, молѧ́сѧ и҆ поѧ̀: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: 
Прест҃а́ѧ влⷣчце бцⷣе, ѻ҆́бразъ тво́й чⷭ҇тны́й  гра́дꙋ на́шемꙋ въ бл҃гослове́нїе и҆ покро́въ держа́венъ  рꙋка́ма ст҃и́телѧ пїтѷрі́ма дарова́ла є҆сѝ, да  славосло́вимъ тобо́ю держа́внаго хрⷭ҇та̀ бг҃а на́шего. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ: 
Приле́жное ѡ҆ ста́дѣ твое́мъ попече́нїе и҆мѣ́лъ  є҆сѝ, ѻ҆́тче, житїе́мъ и҆ сло́вомъ на пꙋ́ть сп҃се́нїѧ  всѧ̑ до́брѣ наставлѧ́ѧ. тѣ́мже заблꙋ́ждшаго мѧ̀ на  стезѧ́хъ поги́бели, ꙗ҆́кѡ па́стырь сострада́теленъ твоѐ  ѻ҆вча̀ ны́нѣ взыщѝ, вопїю́ща: бл҃гослове́нъ є҆сѝ,  гдⷭ҇и бж҃е, во вѣ́ки. 
Сло́во гдⷭ҇не, ꙗ҆́кѡ чⷭ҇тїи се́рдцемъ бг҃а  оу҆́зрѧтъ, на тебѣ̀, ст҃е ѻ҆́тче, и҆спо́лнисѧ.  ви́дѣлъ бо є҆сѝ тѣле́сныма ѻ҆чи́ма сп҃са хрⷭ҇та̀,  послꙋ́шающа мл҃твꙋ твою̀, зовы́й: бл҃гослове́нъ є҆сѝ,  гдⷭ҇и бж҃е, во вѣ́ки. 
На мѣ́стѣ мл҃твенныхъ твои́хъ по́двигѡвъ  и҆скопа́лъ є҆сѝ и҆сто́чникъ воды̀ бл҃года́тныѧ, ѿ  него́же бл҃гоговѣ́йнїи лю́дїе почерпа́ютъ недꙋ́гѡвъ  и҆сцѣлє́нїѧ, а҆́ще воспро́сѧтъ твоеѧ̀ по́мощи и҆ не  раска́ютсѧ, зовꙋ́ще: бл҃гослове́нъ є҆сѝ, гдⷭ҇и бж҃е, во  вѣ́ки. 
Бг҃оро́диченъ: 
Ѿ сна̀ грѣхо́внагѡ воспрѧнѝ, ѽ ѡ҆каѧ́ннаѧ  дꙋшѐ моѧ̀, и҆ ко є҆ди́нѣй застꙋ́пницѣ всѣ́хъ  воззовѝ: мт҃и дв҃о, сп҃си́ мѧ мл҃твами твои́ми, и҆  и҆збра́нныхъ ча́сти сподо́би, вопїю́ща: бл҃гослове́нъ  є҆сѝ, гдⷭ҇и бж҃е, во вѣ́ки. (с. 609) 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго и҆ пла́мень въ ро́сꙋ прело́жшаго бг҃а  по́йте, дѣла̀, ꙗ҆́кѡ гдⷭ҇а, и҆ превозноси́те во всѧ̑  вѣ́ки. 
Гдⷭ҇и бж҃е мо́й, пла́мень ѻ҆́гненный дре́вле въ  ро́сꙋ ѻ҆трокѡ́мъ бл҃гочєсти́вымъ преложи́вый, пла́мень  страсте́й мои́хъ оу҆гасѝ росо́ю мл҃твъ бл҃гочести́вагѡ  ст҃и́телѧ пїтѷрі́ма, да тѧ̀ превозношꙋ̀ съ ни́мъ и҆  а҆́зъ во всѧ̑ вѣ́ки. 
Ѻ҆́тче на́шъ пїтѷрі́ме, сле́зъ твои́хъ тече́ньми  ѻ҆́гнєннаѧ и҆скꙋшє́нїѧ страсте́й и҆ по́хотей  плотски́хъ оу҆гаси́лъ є҆сѝ, и҆ ꙗ҆́кѡ во цвѣ́тницѣ,  въ чи́стѣмъ се́рдце твое́мъ при́снѡ ликовствова́лъ  є҆сѝ: всѧ̑ дѣла̀, бл҃гослови́те, по́йте гдⷭ҇а. 
Чи́стою бг҃олюби́вою дꙋше́ю со а҆́гг҃лы  ѻ҆гнезра́чномꙋ прⷭ҇то́лꙋ бг҃а ны́нѣ предстоѧ̀, и҆  ѿтꙋ́дꙋ незаходи́мыми зарѧ́ми ѡ҆блистава́емь и҆ чꙋдесы̀  мно́гими на́мъ сїѧ́ѧ, просвѣтѝ, ѻ҆́тче пїтѷрі́ме,  ѡ҆блежа́щꙋю на́съ тьмꙋ̀ невѣ́рїѧ и҆ сꙋевѣ́рїѧ, да  пое́мъ и҆ благослови́мъ ди́внаго во ст҃ы́хъ свои́хъ бг҃а  во вѣ́ки. 
Бг҃оро́диченъ: 
Ꙗ҆́коже ѻ҆гне́мъ пе́щнымъ, страстьмѝ пали́мый,  зовꙋ́ ти блꙋ́дный а҆́зъ, влⷣчце чⷭ҇таѧ, мт҃и  всемогꙋ́щагѡ, сп҃сѝ и҆ и҆зба́ви мѧ̀ ѿ ѻ҆́гненнагѡ  ѡ҆сꙋжде́нїѧ. 
И҆́нъ. І҆рмо́съ: 
Побѣди́тєли мꙋчи́телѧ: 
І҆кѡ́нꙋ бг҃ома́тере во ѡ҆сщ҃е́нїе, покро́въ и҆  ѡ҆гражде́нїе гра́дꙋ твоемꙋ̀ прине́слъ є҆сѝ, ѻ҆́тче,  ꙗ҆́же и҆сто́чникъ бл҃года́тныхъ и҆сцѣле́нїй и҆ ѿ  всѧ́кихъ напа́стей щи́тъ держа́венъ показа́сѧ вопїю́щымъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. (с. 610) 
Скоропослꙋ́шный помо́щникъ въ ско́рбехъ и҆  болѣ́знехъ быва́еши, прпⷣбне, призыва́ющымъ тѧ̀  вѣ́рою. ѻ҆́вымъ оу҆́бѡ въ со́нїихъ ꙗ҆влѧ́ѧсѧ,  ѻ҆́вымъ ꙗ҆́вѣ предстоѧ̀, ѻ҆́вымъ же та́йнѡ  бл҃годѣ́ѧ, вопїю́щымъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Свѧтота́тцꙋ дерзнове́нномꙋ во хра́мѣ твое́мъ,  возста́въ ѿ гро́ба, ꙗ҆́вѣ предста́лъ є҆сѝ,  ст҃и́телю, гро́знымъ преще́нїемъ призва́въ того̀ къ  покаѧ́нїю. молѝ и҆ на́мъ да́тисѧ пре́жде конца̀  покаѧ́нїю, зовꙋ́щымъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Оу҆бл҃жа́ютъ тѧ̀ всѝ ро́ди чл҃вѣ́честїи, ꙗ҆́кѡ  родила̀ є҆сѝ без̾ ѻ҆тца̀ сн҃а пло́тїю, пре́жде вѣ̑къ  сн҃а бж҃їѧ без̾ мт҃ре сꙋ́ща, є҆мꙋ́же вопїе́мъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щьсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Ѻ҆ц҃а̀ безнача́льнагѡ сло́ве, сн҃е  є҆диноро́дный, чл҃вѣ́ка па́дшаго хотѧ̀ ѡ҆бнови́ти, сн҃ъ  дв҃ы ꙗ҆ви́лсѧ є҆сѝ, и҆ грѣхѝ всегѡ̀ мі́ра взе́мъ, на  крⷭ҇тъ возне́слъ є҆сѝ, и҆ ѿтꙋ́дꙋ распросте́ртыма  дла́ньма расточє́ннаѧ ча̑да бж҃їѧ собра́лъ є҆сѝ:  тѣ́мже и҆ мы̀, дне́сь сою́зомъ любвѐ твоеѧ̀ свѧзꙋ́еми  и҆ ди́вный гро́бъ оу҆го́дника твоегѡ̀ пїтѷрі́ма  ѡ҆бстоѧ́ще, ро́ждшꙋю тѧ̀ велича́емъ. 
Воплоще́нномꙋ сн҃ꙋ бж҃їю подража́ѧ, па́че и҆нѣ́хъ  смири́лъ є҆сѝ себѐ, прпⷣбне ѻ҆́тче пїтѷрі́ме:  тѣ́мже и҆ любо́вь (с. 611) бж҃їю стѧжа́лъ є҆сѝ, и҆  заблꙋ́ждшаѧ ча̑да бж҃їѧ приве́лъ є҆сѝ ко ѻ҆ц҃ꙋ̀  нбⷭ҇номꙋ сла́вити є҆гѡ̀ бл҃госе́рдїе. 
И҆спо́лнь любвѐ хрⷭ҇то́вы, ѻ҆́тче на́шъ  пїтѷрі́ме, сло́вомъ и҆ житїе́мъ па́ствꙋ твою̀ поꙋча́лъ  є҆сѝ, си̑рыѧ призира́ти, ни́щыѧ пита́ти, скорбѧ́щыѧ  оу҆тѣша́ти: помоли́сѧ сп҃сꙋ̀ хрⷭ҇тꙋ̀, да и҆ мы̀ дне́сь  въ па́мѧть твою̀ оу҆краси́мъ себѐ сострада́нїемъ и҆  млⷭ҇тынѧми, ꙗ҆́коже ча̑да бж҃їѧ возлю́блєннаѧ. 
Бг҃оро́диченъ: 
Мт҃и ст҃а́ѧ, безмꙋ́жнаѧ дв҃о, во чре́вѣ твое́мъ  бг҃а и҆ чл҃вѣ́ка во є҆ди́но совокꙋпи́вшаѧ, да́рꙋй и҆  на́мъ расточє́ннымъ соедини́тисѧ во є҆ди́нѣмъ хрⷭ҇тѣ̀  сн҃ѣ твое́мъ, на не́мже оу҆тверди́сѧ цр҃ковь, тѧ̀  велича́ющаѧ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀  велича́емъ. 
Па́стырскою ре́вностїю распалѧ́емь, и҆́ны ѻ҆́вцы,  ꙗ҆̀же не бѣ́ша ѿ ста́да твоегѡ̀, приве́лъ є҆сѝ ко  хрⷭ҇тꙋ̀, є҆реті́чествꙋющихъ мнѡ́жества вразꙋмлѧ́ѧ,  невѣ̑рныѧ же свѣ́томъ бг҃опозна́нїѧ ѡ҆зарѧ́ѧ, да  бꙋ́детъ по гл҃го́лꙋ сп҃совꙋ є҆ди́но ста́до и҆ є҆ди́нъ  па́стырь. 
Тѧ̀ ꙗ҆́кѡ нбⷭ҇наго врача̀, да́ръ и҆сцѣле́нїй ѿ  гдⷭ҇а прїи́мша, оу҆се́рднѡ мо́лимъ, ст҃и́телю: твои́хъ  мл҃твъ нбⷭ҇нымъ врачева́нїемъ и҆сцѣлѝ лю̑тыѧ недꙋ́ги  дꙋ́шъ и҆ тѣле́съ на́шихъ. 
Бл҃года́рное сїѐ пѣ́нїе ча̑дъ твои́хъ не  пре́зри, оу҆го́дниче бж҃їй, но бл҃госе́рдїемъ твои́мъ  прїимѝ є҆̀, и҆ творцꙋ̀ всѧ́ческихъ принесѝ, да то́й  млⷭ҇тивъ бꙋ́детъ тѧ̀ почита́ющымъ. (с. 612) 
Бг҃оро́диченъ: 
Ѿ бѣ́дъ сп҃сѝ и҆ ѿ страсте́й свободѝ,  влⷣчце, рабы̑ твоѧ̑, ст҃и́телѧ пїтѷрі́ма моле́нїемъ:  тѧ́ бо неѡбори́мꙋю стѣ́нꙋ всѝ сꙋ́щїи въ печа́лехъ  и҆́мамы, ꙗ҆́кѡ ро́ждшꙋю сп҃се́нїе на́ше. 
Свѣти́ленъ: Подо́бенъ: Нб҃о ѕвѣзда́ми: 
Свѣти̑ла на нб҃сѝ оу҆тверди́вый ꙗ҆ви́ тѧ  цр҃кви свое́й но́вꙋю ѕвѣздꙋ̀ пресвѣ́тлꙋю, дꙋ́ха  свѣтлостьмѝ и҆ чꙋде́съ сїѧ̑нїи на́съ ѡ҆зарѧ́ющꙋю и҆  нечести̑выѧ посрамлѧ́ющꙋю, неꙋсы́пный предста́телю на́шъ,  ст҃и́телю ѻ҆́тче пїтѷрі́ме. 
Сла́ва, и҆ ны́нѣ, бг҃оро́диченъ: 
Мт҃и пречⷭ҇таѧ, ро́ждшаѧ свѣ́тъ неизрече́нный,  сы́ны свѣ́та покажи́ ны, и҆ зри́тєли бл҃же́нства  нбⷭ҇нагѡ бы́ти сподо́би, да ра́дꙋющесѧ съ тобо́ю и҆  прпⷣбнымъ пїтѷрі́момъ зове́мъ: свѣтода́вче хрⷭ҇тѐ  бж҃е на́шъ, сла́ва тебѣ̀. 
На хвали́техъ, стїхи̑ры на д҃, гла́съ г҃: 
Прїиди́те, всѝ ꙗ҆зы́цы, оу҆разꙋмѣ́йте та́йнꙋ  вѣ́ры на́шеѧ: ст҃и́тель бж҃їй пїтѷрі́мъ, храни́тель  дарова́нїй дх҃о́вныхъ, тѣ́ломъ въ зе́млю ѿше́дый,  дꙋ́хомъ любвѐ хрⷭ҇то́вы съ вѣ́рными и҆ дне́сь  пребыва́етъ и҆ ве́селѡ ѿ всѧ́кїѧ бѣды̀ сп҃са́етъ.  разли̑чнаѧ содѣва́ѧ чꙋдеса̀: ѻ҆́во пома́занїемъ є҆ле́а  ѿ гро́ба є҆гѡ̀, ѻ҆́во питїе́мъ цѣле́бныѧ воды̀ и҆з̾  кла́дѧзѧ є҆гѡ̀, ѻ҆́во мл҃твою пред̾ гро́бомъ и҆  ли́комъ є҆гѡ̀, ѻ҆́во возложе́нїемъ ри́зы є҆гѡ̀, ѻ҆́во  видѣ́нїемъ є҆гѡ̀, ꙗ҆́кѡ жи́ва сꙋ́ща, ѻ҆́во  є҆ди́нѣмъ призыва́нїемъ и҆́мене є҆гѡ̀, стра́ждꙋщыѧ  тѧ́жкими недꙋ́ги здра̑вы ѿ ѻ҆дра̀ воздвиза́ѧ,  сомнѧ́щыѧсѧ въ вѣ́рѣ оу҆крѣплѧ́ѧ, (с. 613)  заблꙋ́ждшыѧ и҆справлѧ́ѧ, бѣ́дствꙋющыѧ въ пꙋтѝ ѿ  потопле́нїѧ водна́гѡ сп҃са́ѧ, да бл҃годарѧ́тъ всегда̀  бл҃годѣ́ющаго и҆̀мъ бг҃а и҆ велича́ютъ но́ваго  оу҆го́дника є҆гѡ̀ и҆ чꙋдотво́рца пїтѷрі́ма. 
Бг҃облаже́нне ѻ҆́тче пїтѷрі́ме, всѧ̑ кра̑снаѧ  мі́ра сегѡ̀ возненави́дѣвъ, зако́нъ же бж҃їй возлюби́въ,  пло́ть твою̀ посто́мъ и҆ бдѣ́нїемъ и҆знꙋри́лъ є҆сѝ,  дꙋ́шꙋ же сле́зъ стрꙋѧ́ми ѿ страсте́й ѡ҆чи́стилъ  є҆сѝ, смире́нїемъ и҆ кро́тостїю, терпѣ́нїемъ и҆  любо́вїю оу҆краси́лъ є҆сѝ, и҆ а҆́гг҃льски є҆щѐ на  землѝ пожи́лъ є҆сѝ: сегѡ̀ ра́ди, ꙗ҆́кѡ свѣти́льникъ  многосвѣ́тлый, мно́гими чꙋдесы̀ просїѧ́лъ є҆сѝ, и҆  и҆сто́чникъ вели́кихъ дарѡ́въ бж҃їихъ показа́лсѧ є҆сѝ.  молѝ просла́вльшаго тѧ̀ гдⷭ҇а, да просвѣти́тъ тьмꙋ̀  грѣхѡ́въ и҆ беззако́нїй на́шихъ, и҆ да́рꙋетъ землѝ  рѡссі́йстѣй ми́ръ и҆ ве́лїю млⷭ҇ть. 
Ѻ҆́тче бг҃оно́сне пїтѷрі́ме, на го́рꙋ  добродѣ́телей возше́дъ высо́кихъ, бг҃а въ дꙋшѝ твое́й  ꙗ҆́кѡ во хра́мѣ носѧ̀, возводи́лъ є҆сѝ па́ствꙋ твою̀  оу҆че́ньми за́повѣдей хрⷭ҇то́выхъ, ꙗ҆́кѡ лѣ́ствицею  ѿ землѝ къ нб҃сѝ: сегѡ̀ ра́ди и҆ ѻ҆би́тєли  и҆́ночєскїѧ бл҃гоꙋстроѧ́лъ є҆сѝ, и҆ хра́мы бж҃їѧ  всѧ́кими бл҃голѣ́потами оу҆краша́лъ є҆сѝ и҆  молѧ́щыѧсѧ въ ни́хъ поꙋча́лъ є҆сѝ. хра́мы и҆ на́съ дх҃а  ст҃а́гѡ сотворѝ мл҃твами твои́ми, ꙗ҆́кѡ предста́тель  на́шъ, вели́кїй пїтѷрі́ме. 
Сла́ва, гла́съ и҃: 
Мона́хѡвъ мно́жєства и҆ мїрски́хъ люде́й  собра̑нїѧ, наста́вника тѧ̀ почита́емъ, и҆ ꙗ҆́кѡ  оу҆чи́телѧ бг҃омꙋ́дра сла́вимъ тѧ̀, ѻ҆́тче на́шъ  пїтѷрі́ме: всѧ̑ бо въ житїѝ твое́мъ нелѣ́ностнѣ на  стєзѝ сп҃се́нїѧ наставлѧ́лъ є҆сѝ, и҆ (с. 614) ны́нѣ  любо́вїю твое́ю всѣ́хъ ѡ҆б̾е́млеши, стрꙋѝ млⷭ҇ти бж҃їѧ  и҆злива́еши съ вѣ́рою приходѧ́щымъ къ чⷭ҇тно́мꙋ и҆  многоцѣле́бномꙋ твоемꙋ̀ гро́бꙋ. молѝ за ны̀, ѻ҆́тче  сщ҃е́ннѣйшїй, да сподо́бимсѧ црⷭ҇твїѧ нбⷭ҇нагѡ, и҆дѣ́же  ты̀ въ незаходи́мѣй сїѧ́еши сла́вѣ. 
И҆ ны́нѣ, бг҃оро́диченъ: Влⷣчце, прїимѝ мл҃твы  ра̑бъ твои́хъ: 
Славосло́вїе вели́кое, тропа́рь ст҃а́гѡ,  є҆ктєнїѝ, и҆ ѿпꙋ́стъ. 
На лїтꙋргі́и. Бл҃жє́нна ѿ канѡ́на ст҃а́гѡ,  пѣ̑сни г҃-ѧ и҆ ѕ҃-ѧ. Прокі́менъ, гла́съ з҃: Чⷭ҇тна̀  пред̾ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  А҆пⷭ҇лъ ко є҆вре́ємъ, зача́ло тл҃є. А҆ллилꙋ́їа,  гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а: Сті́хъ:  Си́льно на землѝ бꙋ́детъ сѣ́мѧ є҆гѡ̀. Є҆ѵⷢ҇лїе  ѿ лꙋкѝ, зача́ло к҃д. Прича́стенъ: Въ па́мѧть  вѣ́чнꙋю бꙋ́детъ првⷣникъ: 
Моли́тва ст҃и́телю пїтѷрі́мꙋ, тамбо́вскомꙋ  чꙋдотво́рцꙋ. 
Бл҃гослове́нъ и҆ препросла́вленъ гдⷭ҇ь бг҃ъ,  призва́вый тѧ̀, ст҃и́телю ѻ҆́тче на́шъ пїтѷрі́ме, ѿ  пе́рвагѡ часа̀ дѣ́лателѧ въ вїногра́дъ сво́й, ꙗ҆ви́вый  въ тебѣ̀ послꙋша́нїе во́ли є҆гѡ̀ неꙋкло́нное, ре́вность  прⷣте́чевꙋ и҆ любо́вь па́ѵловꙋ, та́же и҆ на свѣ́щникъ  цр҃кве тамбо́вскїѧ тѧ̀ поста́вивый и҆ а҆рхїере́а вели́ка  тѧ̀ показа́вый. бл҃года́тїю ст҃и́тельства оу҆крѣплѧ́емь  и҆ ѻ҆гне́мъ любвѐ хрⷭ҇то́вы распалѧ́емь, не да́лъ  є҆сѝ, па́стырю на́шъ до́брый, сна̀ ѻ҆чи́ма твои́ма,  нижѐ вѣ́ждома дрема́нїѧ, на всѧ́къ де́нь трꙋжда́ѧсѧ,  молѧ́сѧ и҆ бл҃говѣствꙋ́ѧ, невѣ̑рныѧ просвѣща́ѧ,  заблꙋ́ждшыѧ (с. 615) вразꙋмлѧ́ѧ, па́дшыѧ возставлѧ́ѧ,  немѡщны́ѧ оу҆крѣплѧ́ѧ, пла́чꙋщыѧ оу҆тѣша́ѧ, всѣ̑мъ  бы́въ всѧ̑, ꙗ҆́коже и҆ ст҃ы́й па́ѵелъ, да всѧ́кѡ нѣ́кїѧ  сп҃се́ши. є҆гда́ же вре́мѧ дѣ́ланїѧ твоегѡ̀ въ  вертогра́дѣ домовлады́ки хрⷭ҇та̀ и҆спо́лнисѧ и҆ ѿше́лъ  є҆сѝ ѿ земны́хъ въ селє́нїѧ гѡ́рнѧѧ прїѧ́ти мздꙋ̀  трꙋдѡ́въ твои́хъ, даде́сѧ тѝ, оу҆го́дниче бж҃їй,  прⷭ҇то́лꙋ цр҃ѧ̀ сла́вы съ ли̑ки ст҃ы́хъ предстоѧ́ти и҆  ѿтꙋ́дꙋ па́ствꙋ твою̀ назира́ти, за ны̀ грѣ̑шныѧ  моли́тисѧ, не́мѡщи немощны́хъ носи́ти, недꙋ́ги цѣли́ти,  скѡ́рби оу҆толѧ́ти. сегѡ̀ ра́ди ѿ днѐ бл҃же́ннагѡ  оу҆спе́нїѧ твоегѡ̀ вѣ́рнїи не преста́ша притека́ти къ  тебѣ̀ въ ско́рбехъ и҆ болѣ́знехъ, и҆ ѻ҆́вїи  прикоснове́нїемъ ри́зы твоеѧ̀, ѻ҆́вїи ѿ воды̀ и҆з̾  кла́дѧзѧ твоегѡ̀ здра́вїе и҆ и҆збавле́нїе ѿ всѧ́кихъ  бѣ́дъ оу҆лꙋча́хꙋ. тѣ́мже и҆ ны́нѣ, къ цѣльбоно́сномꙋ  гро́бꙋ твоемꙋ̀ соше́дшесѧ, сла́вимъ бг҃а, ди́внаго во  ст҃ы́хъ свои́хъ, и҆ тебѐ, ѻ҆́тче сщ҃е́ннѣйшїй,  велича́емъ и҆ мо́лимъ: не ѿстꙋпа́й ѿ на́съ любо́вїю  твое́ю, сохранѧ́й мл҃твами твои́ми цр҃ковь правосла́внꙋю  незы́блемꙋ ѿ невѣ́рїѧ и҆ раско́ла, странꙋ́ же  рѡссі́йскꙋю ѿ бѣ́дъ и҆ напа́стей защитѝ, ми́ръ и҆  безмѧте́жїе то́й да́рꙋѧ: ѿ всѧ́кихъ врагѡ́въ ѡ҆градѝ,  па́стырємъ цр҃кве ст҃ы́ѧ бл҃гопоспѣшѝ, дѣла̀ рꙋ́къ  и҆́хъ и҆спра́ви и҆ ре́вностїю ѡ҆ сп҃се́нїи врꙋче́ннагѡ  и҆̀мъ слове́снагѡ ста́да сердца̀ и҆́хъ распалѝ, всѧ̑ же  ны̀ въ послꙋша́нїи сп҃си́тельномꙋ бл҃говѣ́стїю хрⷭ҇то́вꙋ  соблюдѝ и҆ дѣ́ло сп҃се́нїѧ, ꙗ҆́кѡ є҆ди́но на  потре́бꙋ, вмѣнѧ́ти помозѝ, да кꙋ́пнѡ съ тобо́ю  є҆ди́нѣми оу҆сты̀ и҆ є҆ди́нѣмъ се́рдцемъ всѝ на  всѧ́къ де́нь и҆ ча́съ пое́мъ и҆ сла́вимъ сп҃са хрⷭ҇та̀ со  ѻ҆ц҃е́мъ и҆ ст҃ы́мъ дх҃омъ во вѣ́ки вѣкѡ́въ. а҆ми́нь. 


(с. 616) 
Мѣ́сѧца тогѡ́же въ л҃-й де́нь. 
Слꙋ́жба на па́мѧть ст҃а́гѡ і҆ѡа́нна, во́ина и҆  чꙋдотво́рца. 
Ве́черъ, глаго́лемъ: Бл҃же́нъ мꙋ́жъ: На Гдⷭ҇и  воззва́хъ стїхи̑ры на и҃, гла́съ в҃. 
Подо́бенъ: Є҆гда̀ ѿ дре́ва: 
Є҆гда̀ тлѣ́нномꙋ царю̀ во́инствꙋѧ на землѝ,  вѣ́ренъ бг҃ꙋ і҆ѡа́нне, во́инъ бы́лъ є҆сѝ, тогда̀  нбⷭ҇нагѡ цр҃ѧ̀ хрⷭ҇та̀ по́мощь прїи́мъ, мꙋ́ченикѡмъ  хрⷭ҇тѡ́вымъ помога́ѧ, побѣжда́лъ є҆сѝ врагѝ ви̑димыѧ  и҆ неви̑димыѧ: и҆ ны́нѣ со а҆́гг҃льскими си́лами и҆  во́инствы въ вы́шнихъ ликꙋ́еши. тѣ́мже бл҃же́нне  страстоно́сче, сп҃си́телю всѣ́хъ за ны̀ моли́сѧ, сп҃стѝ  дꙋ́шы на́шѧ. 
Два́жды. 
Земно́е во́инство ѡ҆ста́вити восхотѣ́въ, нбⷭ҇номꙋ  цр҃ю̀ хрⷭ҇тꙋ̀ потща́лсѧ є҆сѝ оу҆годи́ти: вѣ́рою бо въ  него̀ воѻрꙋжи́всѧ, си́лою чⷭ҇тна́гѡ крⷭ҇та̀ є҆гѡ̀  во́инъ крѣ́покъ, і҆ѡа́нне, ѡ҆брѣ́лсѧ є҆сѝ, мꙋчи́телей  ѕлочести́выхъ мꙋ́ченики хрⷭ҇тѡ́вы сохранѧ́ѧ мл҃твами  твои́ми къ бг҃ꙋ, бл҃же́нне. 
Є҆гда̀ вѣ́рою во хрⷭ҇та̀ бг҃а и҆ мл҃твою  прпⷣбныхъ жре́бїй полꙋчи́ти возжела́лъ є҆сѝ, тогда̀  вѣ́ры ра́ди хрⷭ҇то́вы мꙋ́чащымсѧ спосо́бствовалъ є҆сѝ.  сегѡ̀ ра́ди дарова́ньми чꙋде́съ ѡ҆богати́ тѧ хрⷭ҇то́съ  гдⷭ҇ь: въ разли́чныхъ бо ско́рбехъ призыва́ющымъ тѧ̀  помо́щникъ ско́ръ ѡ҆брѣта́ешисѧ. тѣ́мже моли́сѧ бг҃ꙋ ѡ҆  на́съ творѧ́щихъ всечⷭ҇тнꙋ́ю па́мѧть твою̀. (с. 617) 
И҆́ны стїхи̑ры, гла́съ то́йже. Подо́бенъ: Кі́ими  похва́льными: 
Прїиди́те, ст҃олю́бцы, всѝ дх҃о́внѡ возвесели́мсѧ  и҆ торжествꙋ́имъ, сла́вѧще хрⷭ҇та̀ и҆ бг҃а на́шего,  ꙗ҆́кѡ пребога́тꙋю трапе́зꙋ дне́сь на́мъ предложѝ,  па́мѧть сла́внагѡ мꙋ́ченика и҆ до́блѧгѡ во́ина і҆ѡа́нна,  помо́щника всѣ̑мъ въ ско́рбехъ, и҆ ѕлы́хъ дѣ́лъ  ѡ҆бличи́телѧ, и҆ погꙋбле́нїй та́йныхъ ꙗ҆ви́телѧ,  просѧ́щымъ є҆гѡ̀ по́мощи. 
Бг҃одарова́ннꙋю бл҃года́ть і҆ѡа́нна восхва́лимъ  пѣснопѣ́ньми, бл҃гоче́стїѧ побо́рника, хра́браго  во́ина, и҆зѧ́щнаго чꙋдотво́рца, помо́щника ѡ҆би́димымъ,  бл҃говѣ̑рнымъ предста́телѧ, и҆ врача̀ безме́зднаго, въ  во́инствѣ ратобо́рца, и҆ ѿ напра́сныхъ сме́ртей  храни́телѧ, и҆ пꙋте́й бл҃ги́хъ и҆звѣ́стника: мо́литсѧ бо  бг҃ꙋ всѧ̑ лю́ди бл҃годѣ́йствовати. 
Пребл҃же́нне добропобѣ́дный і҆ѡа́нне, во́ине  крѣ́пкїй всетворца̀ на́шегѡ бг҃а, ты̀ дꙋше́вное твоѐ  бл҃горо́дїе бг҃оизбра́ннѣ соблю́лъ є҆сѝ: презрѣ́въ  сꙋетꙋ̀ и҆ пре́лєсти мі́ра, человѣколю́бнѣ сꙋ́щымъ въ  мꙋче́нїихъ спострада́лъ є҆сѝ. и҆ ны́нѣ въ нб҃сѣ́хъ со  хрⷭ҇то́мъ сла́дцѣ водворѧ́ешисѧ: ѿню́дꙋже назира́й и҆  сохранѧ́й въ ратобо́рствѣ и҆ во всѧ́кихъ ѕлоключе́нїихъ  всѧ̑ призыва́ющыѧ тѧ̀. 
Что̀ тебѣ̀ принесе́мъ, тво́рче бж҃е; ко́е  воздади́мъ бл҃годаре́нїе; ꙗ҆́кѡ дарова́лъ є҆сѝ лю́демъ  твои̑мъ и҆́стиннꙋю бл҃года́ть, ст҃а́го і҆ѡа́нна, во́ина  бл҃гочести́ва, млⷭ҇ти твори́телѧ, на бра́нехъ во́инѡмъ  спосо́бника, всѧ́кихъ печа́лей оу҆тѣ́шителѧ, и҆  моли́твенника тебѣ̀ во сп҃се́нїе на́ше те́плаго. тѣ́мже  ра́ди млⷭ҇ти твоеѧ̀ сп҃си́ ны, влⷣко чл҃вѣколю́бче. (с.  618) 
Сла́ва, гла́съ ѕ҃: 
За хрⷭ҇та̀ оу҆се́рднѡ, і҆ѡа́нне, подвиза́всѧ съ  мꙋ́чєники хрⷭ҇то́выми, въ вѣ́рѣ бл҃гочести́вѣй  хрⷭ҇тїа́нѡмъ помоществꙋ́ѧ, ꙗ҆́кѡ во́инъ и҆зрѧ́денъ  твоемꙋ̀ влⷣцѣ бы́лъ є҆сѝ. тре́бꙋющымъ подава́ѧ  пита́нїе, и҆ ми́лостыню и҆з̾ѻби́льнѡ ни́щымъ  оу҆готовлѧ́ѧ, небре́глъ є҆сѝ повелѣ̑нїѧ і҆ꙋлїа́на  законопрестꙋ́пнагѡ царѧ̀: разрꙋша́ѧ же мꙋчи́тєльныѧ  є҆гѡ̀ сосꙋ́ды, и҆зѧ́щенъ добропобѣ́дникъ въ  правосла́вїи ꙗ҆ви́лсѧ є҆сѝ. тѣ́мже преше́лъ є҆сѝ въ  нбⷭ҇ныѧ кро́вы, и҆ та́мѡ хрⷭ҇та̀ і҆и҃са всера́достнѡ  зри́ши, и҆́же нетлѣ́ннымъ оу҆вѧзе́ тѧ вѣнце́мъ:  є҆го́же, всебл҃же́нне, непреста́ннѡ молѝ, вѣ́чнагѡ  бл҃же́нства сподо́битисѧ досто́йнѡ че́ствꙋющымъ тѧ̀. 
И҆ ны́нѣ, бг҃оро́диченъ: Кто̀ тебє̀ не  оу҆блажи́тъ: Вхо́дъ. Прокі́менъ днѐ, и҆ чтє́нїѧ  трѝ. 
Прⷪ҇ро́чества и҆са́їина чте́нїе. (Глава̀ м҃г.) 
Та́кѡ глаго́летъ гдⷭ҇ь: всѝ ꙗ҆зы́цы собра́шасѧ  вкꙋ́пѣ, и҆ соберꙋ́тсѧ кнѧ̑зи ѿ ни́хъ. кто̀  возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла,  кто̀ слы́шана сотвори́тъ ва́мъ; да приведꙋ́тъ  свидѣ́тєли своѧ̑, и҆ ѡ҆правдѧ́тсѧ, и҆ да оу҆слы́шатъ,  и҆ да рекꙋ́тъ и҆́стинꙋ. бꙋ́дите мѝ свидѣ́тєли, и҆  а҆́зъ свидѣ́тель, глаго́летъ гдⷭ҇ь бг҃ъ, и҆ ѻ҆́трокъ,  є҆го́же и҆збра́хъ: да позна́ете и҆ вѣ́рꙋете мѝ, и҆  разꙋмѣ́ете, ꙗ҆́кѡ а҆́зъ є҆́смь: пре́жде менє̀ не  бы́сть и҆́нъ бг҃ъ, и҆ по мнѣ̀ не бꙋ́детъ. а҆́зъ є҆́смь  бг҃ъ, и҆ нѣ́сть ра́звѣ менє̀ сп҃са́ѧй, а҆́зъ  возвѣсти́хъ, и҆ сп҃со́хъ: оу҆ничижи́хъ, и҆ не бѣ̀ въ  ва́съ чꙋ́ждїй. вы̀ мнѣ̀ свидѣ́тєли, и҆ а҆́зъ гдⷭ҇ь  бг҃ъ, и҆ є҆щѐ ѿ нача́ла а҆́зъ є҆́смь: и҆ нѣ́сть ѿ  рꙋ́къ мои́хъ и҆збавлѧ́ѧй. сотворю̀, и҆ (с. 619) кто̀  ѿврати́тъ то̀; си́це глаго́летъ гдⷭ҇ь бг҃ъ, и҆збавлѧ́ѧй  ва́съ ст҃ы́й і҆и҃левъ. 
Премꙋ́дрости соломѡ́ни чте́нїе. (Глава̀ г҃.) 
Првⷣныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ, и҆ є҆́же ѿ на́съ ше́ствїе сокрꙋше́нїе: ѻ҆ни́  же сꙋ́ть въ ми́рѣ. и҆́бо пред̾ лице́мъ чл҃вѣ́ческимъ  а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. и҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀  и҆ ѡ҆брѣ́те и҆̀хъ достѡ́йны себѣ̀. ꙗ҆́кѡ зла́то въ  горни́лѣ, и҆скꙋсѝ и҆̀хъ, и҆ ꙗ҆́кѡ всепло́дїе  же́ртвенное, прїѧ́тъ ѧ҆̀. и҆ во вре́мѧ посѣще́нїѧ и҆́хъ  возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ.  Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ  гдⷭ҇ь въ ни́хъ во вѣ́ки. Надѣ́ющїисѧ на́нь разꙋмѣ́ютъ  и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀ ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе  во и҆збра́нныхъ є҆гѡ̀. 
Премꙋ́дрости соломѡ́ни чте́нїе. (Глава̀ д҃.) 
Пра́ведникъ а҆́ще пости́гнетъ сконча́тисѧ, въ  поко́и бꙋ́детъ. ста́рость бо чⷭ҇тна̀ не многолѣ́тна,  нижѐ въ числѣ̀ лѣ́тъ и҆счита́етсѧ. сѣди́на же є҆́сть  мꙋ́дрость чл҃вѣ́кѡмъ, и҆ во́зрастъ ста́рости, житїѐ  нескве́рное. бл҃гоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ  бы́сть: восхище́нъ бы́сть, да не ѕло́ба и҆змѣни́тъ  ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀.  раче́нїе бо ѕло́бы помрача́етъ дѡ́браѧ: и҆ паре́нїе  по́хоти премѣнѧ́етъ оу҆́мъ неѕло́бивъ. сконча́всѧ  вма́лѣ, и҆спо́лни (с. 620) лѣ̑та дѡ́лга: оу҆го́дна бо  бѣ̀ гдⷭ҇еви дꙋша̀ є҆гѡ̀: сегѡ̀ ра́ди потща́сѧ ѿ  среды̀ лꙋка́вствїѧ: лю́дїе ви́дѣвше, и҆ не разꙋмѣ́вше,  нижѐ поло́жше въ помышле́нїи таково́е: ꙗ҆́кѡ бл҃года́ть  и҆ млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
На лїті́и стїхи̑ры, гла́съ и҃: 
Мꙋ́чениче хрⷭ҇то́въ прехва́льне і҆ѡа́нне,  гони́телѧ беззако́ннагѡ царѧ̀ стремлє́нїѧ и҆ нꙋ́жднꙋю  сме́рть ни во что́же вмѣни́лъ є҆сѝ, бл҃годе́рзостнѡ и҆  мꙋжемꙋ́дреннѡ ѡ҆полчи́всѧ къ боре́нїємъ. тѣ́мже  побѣдоно́сною сла́вою вѣнча́всѧ, приче́лсѧ є҆сѝ  всѣ̑мъ првⷣнымъ, съ ни́миже тѧ̀ хва́лѧще оу҆бл҃жа́емъ. 
Мꙋ́чениче хрⷭ҇то́въ пребл҃же́нне і҆ѡа́нне, ви́дѧ  хрⷭ҇тѡ́вы мꙋ́ченики на закла́нїе ведѡ́мы, дрꙋголю́бнѡ  ѻ҆́нѣмъ помога́лъ є҆сѝ. страда́ти бо до кро́ве и҆  сме́рти ты̑ѧ поꙋча́ѧ, глаго́лалъ є҆сѝ: ничто́же є҆́сть  здѣ̀ на́ше страда́нїе, проти́вꙋ бꙋ́дꙋщагѡ на нб҃сѣ́хъ  воздаѧ́нїѧ. та́же и҆ са́мъ спострада́ти тѣ̑мъ любвѐ  ра́ди творца̀ твоегѡ̀ подви́глсѧ є҆сѝ. сегѡ̀ ра́ди ѿ  хрⷭ҇та̀ бг҃а чꙋде́съ дарова́нїе прїе́мъ, въ разли́чныхъ  напа́стехъ стра́ждꙋщымъ помога́еши, и҆ и҆з̾има́еши ѿ  лю́тыхъ бѣ́дъ сла́вѧщыѧ гдⷭ҇а и҆ чествꙋ́ющыѧ любо́вїю  сщ҃є́ннаѧ твоѧ̑ страда̑нїѧ. 
Мꙋ́чениче гдⷭ҇ень непобѣди́мый і҆ѡа́нне,  бл҃года́ти носѧ̀ и҆́мѧ, бл҃года́ть и҆ млⷭ҇ть подава́еши  вѣ́рнѡ моли́твами тѧ̀ призыва́ющымъ, и҆ приво́диши въ  ра́дость лю́ди бг҃омꙋ̑дрыѧ, вѣ́рнѡ въ по́мощь напа́стей  свои́хъ зовꙋ́щыѧ тѧ̀ и҆ чествꙋ́ющыѧ сщ҃еннора́достнꙋю  па́мѧть твою̀: тѣ́мже моли́сѧ хрⷭ҇тꙋ̀ і҆и҃сꙋ, да  сп҃се́тъ ны̀ ѿ всѣ́хъ бѣ́дъ, ꙗ҆́кѡ всеси́ленъ. (с.  621) 
Сла́ва, гла́съ д҃: 
Кто̀ не оу҆диви́тсѧ, и҆лѝ кто̀ не просла́витъ,  и҆лѝ не воспое́тъ вѣрномꙋ́драгѡ и҆ сла́внагѡ хрⷭ҇то́ва  во́ина і҆ѡа́нна чꙋдеса̀; ꙗ҆́кѡ и҆ по честнѣ́мъ свое́мъ  преставле́нїи, всѣ̑мъ подае́тъ притека́ющымъ оу҆се́рднѡ  къ немꙋ̀ премнѡ́гаѧ врачєвства̀: и҆́бо чєстны́ѧ и҆  ст҃ы̑ѧ є҆гѡ̀ мо́щи и҆сточа́ютъ бл҃года́ть и҆з̾ѻби́льнꙋ  въ полє́знаѧ прошє́нїѧ. тѣ́мже бл҃гоче́стнѡ вопїе́мъ  є҆мꙋ̀: молѝ непреста́ннѡ гдⷭ҇а, да сп҃се́тъ всѧ̑  правосла̑вныѧ лю́ди вѣ́рою во ст҃ы́й тво́й хра́мъ  притека́ющыѧ, и҆ просѧ́щыѧ те́плагѡ къ бг҃ꙋ застꙋпле́нїѧ:  тебе́ бо оу҆се́рдна хода́таѧ къ немꙋ̀ и҆́мамы, и҆  моли́твенника ѡ҆ дꙋша́хъ на́шихъ. 
И҆ ны́нѣ, бг҃оро́диченъ: При́зри на молє́нїѧ: 
На стїхо́внѣ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Многоѻбра́зными мꙋчє́нїи лю́тый мꙋчи́тель  казни́ти предадѐ ст҃о́е тѣ́ло твоѐ. ты́ же,  бг҃омы́сленне і҆ѡа́нне, не ѿве́рглсѧ є҆сѝ хрⷭ҇та̀, ни  кꙋмі́рѡмъ поже́рлъ є҆сѝ: но претерпѣ́лъ є҆сѝ  до́блественнѣ, ѡ҆жида́ѧ бꙋ́дꙋщагѡ воздаѧ́нїѧ,  неконча́емагѡ въ бз҃ѣ наслажде́нїѧ. 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Добродѣ́тельнымъ твои́мъ житїе́мъ мі́ръ  презрѣ́лъ є҆сѝ, і҆ѡа́нне чꙋдотво́рче, и҆ ве́лїе  милосе́рдїе хрⷭ҇тїа́нѡмъ въ чинонача́льствѣ твоегѡ̀  во́инства сотворѧ́ѧ, въ свобо́дꙋ ѻ҆́нѣхъ пꙋща́лъ  є҆сѝ. ѿню́дꙋже и҆ са́мъ за хрⷭ҇та̀ бг҃а въ вѣ́рѣ  правосла́внѣй пострада́въ, прїѧ́лъ є҆сѝ наслѣ́дїе  вѣ́чнагѡ бл҃же́нства. (с. 622) 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
И҆сцѣле́нїй дарова́нїе и҆сточа́ютъ твоѧ̑,  сла́вне, мо́щи чествꙋ́ющымъ тѧ̀ оу҆се́рднѡ, потоплѧ́юща  стра̑сти и҆ врачꙋ́ющѧ недꙋ́ги, і҆ѡа́нне: и҆ разорѧ́ютъ  лꙋка́выхъ де́монѡвъ тѡлпы̀, напоѧ́ютъ же вѣ́рныхъ  сердца̀, и҆̀же прозѧба́ютъ добродѣ́телей плоды̀  бжⷭ҇твєнныѧ и҆ бл҃гоче́стїѧ разꙋмѣ́нїе. 
Сла́ва, гла́съ и҃: 
Прїиди́те, хрⷭ҇толюби́вїи лю́дїе, до́брый по́двигъ  и҆ бл҃годꙋ́шное мꙋ́жество во бл҃говѣ́рїи сотворе́нное  разꙋ́мнѣ созерца́имъ. но́вый бо вѣне́чникъ і҆ѡа́ннъ,  вели́кїй моли́твенникъ и҆ мꙋ́ченикъ, си́це вопїе́тъ царю̀  богоме́рзкомꙋ, законопрестꙋ́пномꙋ і҆ꙋлїа́нꙋ:  ѕлоко́зненными твои́ми словесы̀ въ сладостра́стїе  сꙋ́етнагѡ сегѡ̀ мі́ра не мо́жеши мѧ̀ прельсти́ти, нижѐ  ѿлꙋчи́ши любвѐ всетворца̀ моегѡ̀ бг҃а: а҆́зъ бо на  него̀ оу҆пова́ю, и҆ къ немꙋ̀ всѐ моѐ жела́нїе  простира́ю, да є҆гѡ̀ нбⷭ҇нагѡ црⷭ҇твїѧ бꙋ́дꙋ  наслѣ́дникъ. тѣ́мже сла́вѧще хрⷭ҇та̀ цр҃ѧ̀, мꙋ́ченика  хва́лимъ, и҆ оу҆се́рднѡ дне́сь въ па́мѧти є҆гѡ̀  про́симъ: свѧ́те і҆ѡа́нне, моли́сѧ вы́нꙋ ми́ръ мі́рꙋ  дарова́ти, и҆ дꙋша́мъ на́шымъ ве́лїю млⷭ҇ть. 
И҆ ны́нѣ, бг҃оро́диченъ: Влⷣчце, прїимѝ: 
Тропа́рь, гла́съ д҃: 
Всебл҃га́гѡ бг҃а и҆ цр҃ѧ̀ бл҃говѣ́рный ра́бъ и҆  во́инъ ꙗ҆ви́лсѧ є҆сѝ, і҆ѡа́нне чꙋдодѣ́телю:  пострада́въ бо ра́ди вѣ́ры мꙋ́жески, бл҃же́ннѡ же  сконча́въ тече́нїе, зри́ши всетворца̀ гдⷭ҇а въ нб҃сѣ́хъ  свѣтлѣ́йше. ѿ негѡ́же прїе́мъ дарова́нїе чꙋде́съ,  стра́ждꙋщымъ человѣ́кѡмъ во всѧ́кихъ напа́стехъ  помога́еши: оу҆крѣплѧ́еши во́ины въ ра́техъ: ѿ (с.  623) врагѡ́въ плѣне́нїѧ, ра́нъ же и҆ внеза́пныхъ  смерте́й и҆ ѿ бѣ́дъ лю́тыхъ и҆з̾има́еши. тѣ́мже  молѝ влⷣкꙋ хрⷭ҇та̀, приснопа́мѧтне, да во всѧ́комъ  ѡ҆бстоѧ̑нїи сотвори́тъ на́мъ млⷭ҇ть, и҆ не введе́тъ на́съ  во и҆скꙋшє́нїѧ, но сп҃се́тъ дꙋ́шы на́шѧ, ꙗ҆́кѡ  чл҃вѣколю́бецъ. 
Сла́ва, и҆́нъ тропа́рь, гла́съ и҃: 
Бл҃же́нство є҆ѵⷢ҇льское, бг҃омꙋ́дре і҆ѡа́нне,  чистотꙋ̀ се́рдца дѣ́вствомъ почти́лъ є҆сѝ. тѣ́мже  сꙋетꙋ̀ мі́ра сегѡ̀ пренебре́гъ, оу҆стреми́лсѧ є҆сѝ  зрѣ́ти бг҃а, и҆́же тѧ̀ просла́ви чꙋдесы̀ во врачева́нїи  разли́чнѣ стра́ждꙋщихъ, сегѡ̀ ра́ди мо́лимъ тѧ̀, просѝ  на́мъ оу҆ хрⷭ҇та̀ гдⷭ҇а всѧ́кихъ скорбе́й и҆збавле́нїѧ  и҆ полꙋче́нїѧ црⷭ҇тва нбⷭ҇нагѡ. 
И҆ ны́нѣ, бг҃оро́диченъ: И҆́же на́съ ра́ди  рожде́йсѧ ѿ дв҃ы: 
А҆́ще же твори́тсѧ бдѣ́нїе, глаго́ли пе́рвый  тропа́рь, два́жды, и҆ Бцⷣе дв҃о: є҆ди́нощи. 
На оу҆́трени, на Бг҃ъ гдⷭ҇ь, тропа́рь ст҃а́гѡ,  два́жды. Сла́ва, и҆ ны́нѣ, бг҃оро́диченъ во гла́съ  тропарѧ̀. 
По а҃-й стїхоло́гїи сѣда́ленъ, гла́съ а҃. 
Подо́бенъ: Гро́бъ тво́й, сп҃се: 
Стра̑сти честны́хъ ви́дѣвъ мꙋ́ченикѡвъ, и҆ тѣ́хъ  цѣлова́въ оу҆́зы, на высотꙋ̀ восте́клъ є҆сѝ  свидѣ́тельства, пречꙋ́дне, и҆ жела́нїе всѐ ко хрⷭ҇тꙋ̀  возложи́въ, стра́ждꙋщымъ помога́ѧ и҆ а҆́лчꙋщыѧ пита́ѧ,  всѣ̑мъ млⷭ҇тивый застꙋ́пникъ бы́лъ є҆сѝ, до́ндеже въ  рꙋ́цѣ гдⷭ҇ни дꙋ́шꙋ твою̀ пре́далъ є҆сѝ, і҆ѡа́нне  многострада́льне. 
Два́жды. 
Сла́ва, и҆ ны́нѣ, бг҃оро́диченъ: 
Наде́ждо хрⷭ҇тїа́нъ прест҃а́ѧ дв҃о, є҆го́же  родила̀ є҆сѝ бг҃а па́че оу҆ма̀ и҆ сло́ва, непреста́ннѡ  молѝ съ вы́шними (с. 624) си́лами и҆ со страстоте́рпцемъ  і҆ѡа́нномъ, да́ти ѡ҆ставле́нїе грѣхѡ́въ на́мъ всѣ̑мъ,  и҆ и҆справле́нїе житїѧ̀, вѣ́рою и҆ любо́вїю при́снѡ тѧ̀  прославлѧ́ющымъ. 
По в҃-й стїхоло́гїи сѣда́ленъ, гла́съ и҃. 
Подо́бенъ: Премꙋ́дрости: 
Цр҃ю̀ вѣкѡ́въ безсме́ртномꙋ оу҆гожда́ѧ,  и҆стꙋка́ннымъ не поже́рлъ є҆сѝ, царѧ́ же беззако́ннагѡ  всѧ̑кїѧ совѣ́ты ѕлокѡ́зненныѧ ѿрази́лъ є҆сѝ,  сла́вне: тогѡ̀ ра́ди же́ртвꙋ тебѐ сама́го прине́слъ  є҆сѝ поже́ршемꙋсѧ сло́вꙋ. тѣ́мъ и҆ чꙋде́съ и҆сточа́еши  стрꙋи̑, въ напа́стехъ стра́ждꙋщымъ млⷭ҇тивый предста́телю  и҆ мл҃твенниче ко хрⷭ҇тꙋ̀ бг҃ꙋ, і҆ѡа́нне вели́кїй, во́ине  цр҃ѧ̀ хрⷭ҇та̀ бг҃а на́шегѡ: є҆го́же молѝ, грѣхѡ́въ  ѡ҆ставле́нїе дарова́ти чествꙋ́ющымъ любо́вїю ст҃ꙋ́ю  па́мѧть твою̀. 
Сла́ва, и҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю  просвѣтѝ, молю́сѧ: и҆ ѡ҆скверне́нное моѐ се́рдце  ѡ҆чи́сти пото́ки оу҆миле́нїѧ, покаѧ́нїѧ же слеза́ми  ѡ҆мы́й нечистотꙋ̀ дѣ́лъ мои́хъ, да любо́вїю зовꙋ́ ти:  бцⷣе приснодв҃о, молѝ хрⷭ҇та̀ бг҃а, прегрѣше́нїй  ѡ҆ставле́нїе пода́ти мѝ, тебе́ бо и҆́мамъ наде́ждꙋ ра́бъ  тво́й. 
Велича́нїе: 
Велича́емъ тѧ̀, страстоте́рпче ст҃ы́й і҆ѡа́нне, и҆  чти́мъ чⷭ҇тна̑ѧ страда̑нїѧ твоѧ̑, ꙗ҆̀же за хрⷭ҇та̀  претерпѣ́лъ є҆сѝ. (с. 625) 
Ѱало́мъ и҆збра́нный: Бг҃ъ на́мъ прибѣ́жище и҆  си́ла: 
По полѷеле́и сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Ꙗ҆́кѡ до́блемꙋ страда́льцꙋ и҆ во́инꙋ крѣ́пкомꙋ  всецр҃ю́ющагѡ хрⷭ҇та̀ взыва́емъ тѝ, і҆ѡа́нне: ра́дꙋйсѧ,  мꙋ́ченикѡмъ оу҆краше́нїе и҆ лѣ́пото: ра́дꙋйсѧ,  свѣ́тлаѧ цр҃кве ѕвѣздо̀, и҆ стѣно̀ и҆ приста́нище  притека́ющымъ къ тебѣ̀, великомꙋ́чениче сла́вне і҆ѡа́нне  во́ине: тѧ̀ пою́щыѧ сп҃са́й твои́ми мл҃твами ѿ всѧ́кагѡ  вре́да чꙋжда́гѡ, и҆ ѿ лю́тыхъ ѡ҆ѕлобле́нїй и҆зба́ви. 
Сла́ва, и҆ ны́нѣ, бг҃оро́диченъ: 
Ꙗ҆́кѡ къ цр҃и́цѣ нбⷭ҇ныѧ си̑лы превосходѧ́щей,  сꙋ́щей мт҃ри хрⷭ҇та̀ на́шегѡ, держа́внѣй помо́щницѣ  ро́да на́шегѡ, припа́дающе мы̀ грѣ́шнїи рабѝ твоѝ,  оу҆миле́ннѡ вопїе́мъ тебѣ̀: влⷣчце дв҃о мр҃і́е бцⷣе,  во всѐ вре́мѧ жи́зни на́шеѧ при́снѡ оу҆правлѧ́й ны̀ въ  во́лю гдⷭ҇а цр҃ѧ̀ нбⷭ҇нагѡ, и҆ сохранѧ́й ѿ всѧ́кихъ  напа́стей и҆ недꙋ́гѡвъ дꙋше́вныхъ и҆ тѣле́сныхъ, не  ввѣрѧ́ющи чл҃вѣ́кѡвъ по́мощи, и҆ поми́лꙋй ны̀,  всепѣ́таѧ. 
Степє́нна, а҃-й а҆нтїфѡ́нъ д҃-гѡ гла́са. 
Прокі́менъ, гла́съ д҃: Првⷣникъ ꙗ҆́кѡ фі́нїѯъ  процвѣте́тъ, ꙗ҆́кѡ ке́дръ, и҆́же въ лїва́нѣ,  оу҆мно́житсѧ. Сті́хъ: Насажде́ни въ домꙋ̀ гдⷭ҇ни, во  дво́рѣхъ бг҃а на́шегѡ процвѣтꙋ́тъ. Всѧ́кое  дыха́нїе: Є҆ѵⷢ҇лїе ѿ і҆ѡа́нна, зача́ло н҃а. 
По н҃-мъ ѱалмѣ̀, Сла́ва: Мл҃твами  страстоте́рпца, млⷭ҇тиве, ѡ҆чи́сти мнѡ́жества  согрѣше́нїй на́шихъ. И҆ ны́нѣ: Мл҃твами бцⷣы:  Поми́лꙋй мѧ̀, бж҃е: (с. 625) 
Та́же стїхи́ра, гла́съ ѕ҃: 
Дне́сь созыва́етъ на́съ страстоте́рпца всемі́рное  торжество̀: прїиди́те, бг҃олю́бцы, свѣ́тлѡ пра́зднꙋимъ  па́мѧть є҆гѡ̀, гл҃го́люще: ра́дꙋйсѧ, великомꙋ́чениче  і҆ѡа́нне, цр҃ѧ̀ нбⷭ҇нагѡ во́ине непребори́мый: и҆́бо ты̀  повелѣ́нїе безꙋ́мное законопрестꙋ́пнагѡ царѧ̀ і҆ꙋлїа́на  і҆дѡлочти́телѧ преѻби́дѣлъ є҆сѝ мꙋ́жески: ра́дꙋйсѧ,  бл҃же́нне, страстоте́рпцємъ хрⷭ҇тѡ́вымъ помо́щниче,  ꙗ҆́кѡ ты̑ѧ въ гоне́нїи ѿ ѕлочести́выхъ въ вѣ́рѣ  правосла́внѣй оу҆твержда́лъ є҆сѝ, и҆ и҆̀мъ любе́знѡ  сострада́лъ є҆сѝ: сегѡ̀ ра́ди хрⷭ҇то́съ дарова́ньми  чꙋде́съ ѡ҆богати́лъ тѧ̀ є҆́сть: молѝ оу҆̀бо  всебл҃га́го бг҃а сп҃стѝ дꙋ́шы на́шѧ. 
Канѡ́нъ бцⷣы на ѕ҃: и҆ ст҃а́гѡ на и҃, два̀ канѡ́на.  Пе́рвый канѡ́нъ, во гла́съ в҃. 
Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Свѣ́тлое пра́зднество твоѐ, свѧ́те і҆ѡа́нне,  ра́достнѡ на дх҃о́внꙋю трапе́зꙋ на́съ созыва́етъ: въ  не́йже оу҆чрежда́еши ны̀ всѧ̑ къ тебѣ̀ притека́ющыѧ  дарова́ньми, въ по́льзꙋ прошє́нїѧ на́мъ и҆сполнѧ́ѧ. 
По́двигомъ до́брымъ подвиза́всѧ на землѝ,  пребл҃же́нне і҆ѡа́нне, и҆ ѿ ѕла́гѡ мꙋчи́телѧ мч҃еники  хрⷭ҇тѡ́вы сохранѧ́ѧ, прїѧ́лъ є҆сѝ ѿ хрⷭ҇та̀ бг҃а  нбⷭ҇нꙋю жи́знь, ѿню́дꙋже въ ско́рбехъ на́мъ пода́ждь  по́мощь. 
Во́инствомъ и҆́стиннымъ, бг҃омꙋ́дре, ѕлочести́вагѡ  царѧ̀ небре́гъ мꙋчи́тєльства, и҆ бога́тство ни́щымъ  хрⷭ҇та̀ ра́ди (с. 627) расточи́въ, прїѧ́лъ є҆сѝ да́ръ  чꙋде́съ ѿ бг҃а: лꙋка̑выѧ чл҃вѣ́ки ѡ҆блича́ѧ,  бл҃гочєсти́вымъ спосо́бствꙋеши. 
Бг҃оро́диченъ: 
Воплоти́сѧ и҆з̾ тебє̀ бг҃олѣ́пнѡ сло́во  безпло́тное, премно́жествомъ чл҃вѣколю́бїѧ, пречⷭ҇таѧ  дв҃о: є҆го́же, влⷣчце, молѝ, вѣ́чное бл҃же́нство  дарова́ти на́мъ. 
Дрꙋгі́й канѡ́нъ, гла́съ а҃. 
Пѣ́снь а҃. І҆рмо́съ: 
Вознесꙋ́ тѧ, бж҃е сп҃се мо́й, ꙗ҆́кѡ воскре́слъ  є҆сѝ ѿ ме́ртвыхъ, попра́въ сме́рть. 
І҆и҃се сп҃се на́шъ, пода́ждь на́мъ оу҆се́рдїе  бл҃годари́ти тѧ̀ ѡ҆ все́мъ и҆ восхвали́ти оу҆го́дника  твоего̀ і҆ѡа́нна. 
Страстоте́рпче сла́вне і҆ѡа́нне, бг҃омꙋ́дрымъ  смы́сломъ вво́инилсѧ є҆сѝ всетворцꙋ̀ бг҃ꙋ: побѣдѝ  оу҆̀бо всѧ̑ врагѝ на́шѧ. 
Зрѣ́ти оу҆досто́ивыйсѧ бг҃а воплоще́на,  всехва́льне во́ине, мо́лимъ тѧ̀, твои́ми мольба́ми  и҆зба́ви ны̀ ѿ всѣ́хъ бѣ́дъ. 
Бг҃оро́диченъ: 
Бг҃ора́дованнаѧ сло́ва предвѣ́чнагѡ пала́то,  мр҃і́е дв҃о, милосе́рдїемъ твои́мъ сердца̀ на̑ша въ  ско́рбехъ оу҆веселѧ́й ѡ҆ бз҃ѣ при́снѡ. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑. возвесели́ бо сѧ  дꙋ́хъ мо́й, внегда̀ пѣ́ти: нѣ́сть ст҃ъ ꙗ҆́коже бг҃ъ  на́шъ, и҆ нѣ́сть пра́веденъ па́че тебє̀, гдⷭ҇и. 
Съ мч҃еники несꙋмнѣ́ннꙋ вѣ́рꙋ стѧжа́въ,  бл҃годꙋ́шне, и҆ хрⷭ҇тꙋ̀ і҆и҃сꙋ бы́въ во́инъ,  добродѣ́тельми ѡ҆богати́лсѧ є҆сѝ: (с. 628) тѣ́мже  соверша́ющымъ па́мѧть твою̀ честнꙋ́ю бл҃го́е  просвѣще́нїе всегда̀ да́рꙋй. 
Лꙋка́внꙋющымъ ѕлѣ̀ неви́димый гони́тель мч҃ениче  хрⷭ҇то́въ, ꙗ҆влѧ́ешисѧ, и҆ крадьбы̑ въ та́йнѣ сꙋ́щыѧ  ѿкрыва́еши: прїѧ́лъ бо є҆сѝ вла́сть ѿ бг҃а  полє́знаѧ ко сп҃се́нїю всѣ̑мъ содѣва́ти. 
Ꙗ҆́коже сто́лпъ непоколе́блемь се́рдце твоѐ,  всечⷭ҇тне і҆ѡа́нне, и҆мѣ́ѧ, любо́вь мꙋ́ченикѡмъ  хрⷭ҇тѡ́вымъ сотвори́лъ є҆сѝ, не боѧ́сѧ царе́ва  сꙋровства̀: тѣ́мже въ любвѝ гдⷭ҇ни оу҆твержда́тисѧ  на́мъ помозѝ. 
Бг҃оро́диченъ: 
Бцⷣе, мт҃и гдⷭ҇а і҆и҃са, со всѣ́ми ст҃ы́ми того̀  молѝ, и҆зба́вити ны̀ ѿ всѣ́хъ бѣ́дъ и҆ скорбе́й,  ꙗ҆́кѡ да посра́мѧтсѧ всѝ ꙗ҆влѧ́ющїи рабѡ́мъ твои̑мъ  ѕла̑ѧ: хвали́ти же съ сн҃омъ тѧ̀ при́снѡ на́съ сподо́би. 
И҆́нъ. І҆рмо́съ: 
Оу҆твержде́й сло́вомъ твои́мъ вселе́ннꙋю, ꙗ҆́же  не подви́житсѧ, оу҆твердѝ и҆ на́шꙋ мы́сль въ стра́хъ  тво́й, влⷣко гдⷭ҇и. 
Тебѣ̀ творцꙋ̀ на́шемꙋ бг҃ꙋ во всѧ́комъ  ѡ҆бстоѧ́нїи припа́дающе мо́лимсѧ, мч҃еника твоегѡ̀  мольба́ми, въ во́ли и҆ любвѐ твое́й оу҆твердѝ на́съ. 
Тве́рдымъ оу҆мо́мъ ста́лъ є҆сѝ на правотѣ̀  бг҃озна́нїѧ, бг҃облаже́нне і҆ѡа́нне: тѣ́мже  оу҆твержда́й дꙋ́шы на́шѧ, во гдⷭ҇ѣ наде́ждꙋ во все́мъ  полага́ти, по́хоть пло́ти, по́хоть ѻ҆че́съ и҆ го́рдость  житїѧ̀ презрѣ́въ, оу҆тверди́лсѧ є҆сѝ въ любвѝ  і҆и҃совѣ, мч҃ениче: на́мъ въ то́ежде помо́щникъ бꙋ́ди.  (с. 629) 
Бг҃оро́диченъ: 
Всебл҃же́ннаѧ влⷣчце, оу҆твержда́ющаго всѧ̑  хрⷭ҇та̀ гдⷭ҇а поро́ждши, въ про́мыслѣ є҆гѡ̀ пребыва́ти  оу҆крѣпи́ ны всегда̀. 
Сѣда́ленъ, гла́съ и҃. Подо́бенъ: Премꙋ́дрости: 
Цр҃ю̀ нбⷭ҇номꙋ и҆ творцꙋ̀ вѣкѡ́въ оу҆гожда́ѧ  при́снѡ, законопрестꙋ́пнагѡ і҆ꙋлїа́на мꙋчи́телѧ всѧ̑  ѕлокова̑рныѧ и҆ бг҃омє́рзкїѧ совѣ́ты ѿрази́лъ є҆сѝ,  сла́вне, і҆́дѡлѡмъ бездꙋ̑шнымъ жє́ртвы возбрани́въ  твори́ти, и҆ та́кѡ въ по́двизѣ дꙋ́шꙋ твою̀ въ рꙋ́цѣ  гдⷭ҇ꙋ бг҃ꙋ пре́далъ є҆сѝ: є҆го́же молѝ, ст҃е  і҆ѡа́нне, прегрѣше́нїй ѡ҆ставле́нїе на́мъ дарова́ти,  чествꙋ́ющымъ ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ и҆ чл҃вѣ́ческїй ро́дъ, ѡ҆сщ҃е́нный  хра́ме и҆ раю̀ слове́сный, дв҃ственнаѧ похвало̀, и҆з̾  неѧ́же бг҃ъ воплоти́сѧ, и҆ млⷣнецъ бы́сть, пре́жде  вѣ̑къ сы́й бг҃ъ на́шъ: ложесна́ бо твоѧ̑ прⷭ҇то́лъ  сотворѝ, и҆ чре́во твоѐ простра́ннѣе нб҃съ содѣ́ла.  ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь, сла́ва  тебѣ̀. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни  а҆́гг҃лъ, но са́мъ, гдⷭ҇и, вопло́щьсѧ, и҆ сп҃слъ є҆сѝ  всего́ мѧ чл҃вѣ́ка. тѣ́мъ зовꙋ́ ти: сла́ва си́лѣ  твое́й, гдⷭ҇и. 
Оу҆подо́билсѧ є҆сѝ распе́ншемꙋсѧ во́лею на  дре́вѣ хрⷭ҇тꙋ̀ бг҃ꙋ на́шемꙋ, всечⷭ҇тне, сраспе́нсѧ  є҆мꙋ̀ всѧ́кимъ воздержа́нїемъ, мл҃твою же и҆  ми́лостынею, и҆ мно́гими добродѣѧ́ньми. 
Сѐ да́же до сме́рти, і҆ѡа́нне мч҃ениче, смири́лсѧ  є҆сѝ: ст҃ы̑ѧ бо твоѧ̑ мо́щи на мѣ́стѣ въ погребе́нїи  стра́нныхъ (с. 630) бы́ша сокровє́ны: сегѡ̀ ра́ди гдⷭ҇ь  по все́й вселе́ннѣй тебѐ просла́ви. 
Царѧ̀ престꙋ́пника і҆ꙋлїа́на во́инство тлѣ́нное  во вла́сти содержа́въ, ѿ тогѡ̀ по́сланъ бы́лъ є҆сѝ  оу҆бива́ти хрⷭ҇тѡ́вы мч҃еники. но ты̀, бл҃же́нне, ты̑ѧ  хранѧ̀, въ вѣ́рѣ оу҆твержда́лъ є҆сѝ, во є҆́же  пѣ́ти: сла́ва си́лѣ твое́й, гдⷭ҇и. 
Бг҃оро́диченъ: 
Недоꙋме́нїе во сп҃се́нїе предлежи́тъ мѝ, ѿ  ѡ҆быше́дшихъ мѧ̀ ѕѡ́лъ, пречⷭ҇таѧ. тѣ́мже и҆зба́ви мѧ̀  ѿ ни́хъ ско́рѡ, бл҃горазꙋ́мїе подаю́щи: къ тебѣ́ бо  є҆ди́нѣй прибѣго́хъ, бг҃ома́ти. 
И҆́нъ. І҆рмо́съ: 
Разꙋмѣ́хъ, всеси́льне, твоѐ смотре́нїе, и҆ со  стра́хомъ просла́вихъ тѧ̀, сп҃се. 
Ве́лїе твоѐ, гдⷭ҇и, смотре́нїе во все́мъ мі́рѣ,  є҆мꙋ́же оу҆се́рднѡ предае́мсѧ, тебѣ̀ со ст҃ы́ми  молѧ́щесѧ. 
По́двигъ до́бръ, мч҃ениче, во страда́нїи  соверши́въ, бл҃горазꙋ́мїемъ во стра́сѣ гдⷭ҇а  прославлѧ́ти помозѝ на́мъ. 
Братолю́бнѣ въ гоне́нїи лю́демъ бж҃їимъ помога́лъ  є҆сѝ, стра́хъ ѿве́ргїй мꙋчи́телей, і҆ѡа́нне: стра́хъ  напа́стей ѿве́ржи ѿ на́съ. 
Бг҃оро́диченъ: 
Всеси́льнагѡ цр҃ѧ̀ цр҃и́ца и҆ мт҃и сподо́биласѧ  є҆сѝ бы́ти: сподо́би ны̀ сла́вити є҆гѡ̀ къ на́мъ въ  млⷭ҇ти смотре́нїе. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бг҃а не зна́емъ. (с. 631) 
Та́инъ бжⷭ҇твенныхъ вкꙋси́въ въ ра́зꙋмѣ,  і҆ѡа́нне, про́повѣдь бж҃їѧ рожде́нїѧ и҆сповѣ́далъ  є҆сѝ, гл҃го́лѧ пред̾ всѣ́ми: и҆но́гѡ бг҃а ра́звѣ  всетворца̀ не зна́ю. 
Возлюби́вшаго гдⷭ҇а люби́те, возгл҃го́лалъ є҆сѝ,  страстоте́рпче, стра́ждꙋщымъ мч҃еникѡмъ, въ є҆гѡ́же  любвѝ оу҆тверди́всѧ, ѡ҆богати́лсѧ є҆сѝ чꙋдесы̀,  врачꙋ́ѧ болѣ̑зни мнѡ́гїѧ. 
Сла́вꙋ мі́ра сегѡ̀ ни во что́же, бг҃омꙋ́дре  во́ине, вмѣни́лъ є҆сѝ, сла́вы ра́ди хрⷭ҇то́вы: тѣ́мже  страда́льчество соверши́въ и҆ сла́вы бжⷭ҇твенныѧ  сподо́бивсѧ, на́мъ полꙋчи́ти ѻ҆́нꙋю моли́сѧ. 
Бг҃оро́диченъ: 
Тѧ̀, влⷣчце, мо́лимъ, сла́вѧще твоѐ ѡ҆ на́съ  милосе́рдїе: всѧ́кихъ ны̀ скорбе́й, мр҃і́е, свободѝ, и҆  помозѝ оу҆́треневати на́мъ къ бг҃ꙋ и҆ вѣ́чнагѡ  бл҃же́нства сподо́битисѧ. 
И҆́нъ. І҆рмо́съ: 
Ѿ но́щи невѣдѣ́нїѧ просвѣще́й концы̀,  просвѣти́ мѧ оу҆́тромъ чл҃вѣколю́бїѧ твоегѡ̀, гдⷭ҇и. 
Чл҃вѣколю́бче влⷣко, просвѣща́й ны̀ въ па́мѧти  моле́бнѣй страда́льца твоегѡ̀, оу҆́треневати къ тебѣ̀  бл҃гоговѣ́инствомъ. 
Просвѣти́лсѧ є҆сѝ, мч҃ениче і҆ѡа́нне,  бг҃одарова́нными чꙋдесы̀: тѣ́мъ ѿ ѕлы́хъ чл҃вѣ̑къ,  тщеты̀ и҆ болѣ̑зни, сла́вѧщыѧ тѧ̀ премѣнѝ. 
Свѣтоно́снымъ оу҆́тромъ, побѣжда́ѧ всѧ̑  дꙋшетли́тєльныѧ врагѝ до́блественнѣ, ѿ ско́рбныхъ  тьмы̀ страсте́й во свѣ́тъ ра́дости привлецы́ ны. 
Бг҃оро́диченъ: 
Ꙗ҆́же бг҃а во пло́ти на́шей родила̀ є҆сѝ, дв҃о  пречⷭ҇таѧ, свѣ́томъ нбⷭ҇нымъ ѡ҆сїѧ́тисѧ на́мъ є҆мꙋ̀  моли́сѧ, млⷭ҇ть ко всѣ̑мъ простира́ющи. (с. 632) 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неислѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е,  мѧ̀ возведѝ. 
Си́лою бж҃їею оу҆крѣпи́всѧ, мч҃еникѡвъ сла́во  і҆ѡа́нне, преще́нїй нечести́выхъ небре́глъ є҆сѝ: ны́нѣ  же зрѧ̀ ра́достнѣ бг҃а, ѿ ѕлы́хъ на́съ и҆зба́ви. 
Мл҃твами и҆ посто́мъ и҆ въ цѣломꙋ́дрїи всѧ́кимъ  воздержа́нїемъ бг҃ꙋ оу҆годи́лъ є҆сѝ, всечⷭ҇тне: свы́ше  назира́ѧ, свобожда́й ны̀ ѿ ско́рби. 
Проси̑маѧ чествꙋ́ющымъ тѧ̀ вѣ́рнѡ, бл҃же́нне,  подае́ши, ѕла̑ѧ чл҃вѣ́ки ѡ҆блича́ѧ, ѡ҆ ка́ющихсѧ же бг҃ꙋ  молѧ́сѧ. 
Бг҃оро́диченъ: 
Оу҆врачꙋ́й, бцⷣе, стра́сти дꙋ́шъ и҆ тѣле́съ  на́шихъ, врача̀ хрⷭ҇та̀ на́мъ поро́ждши, и҆ вра́жїе  ѕлокова́рство посрамѝ милосе́рдїемъ твои́мъ. 
И҆́нъ. І҆рмо́съ: 
Со і҆ѡ́ною вопїе́мъ тѝ, гдⷭ҇и, со гла́сомъ  хвале́нїѧ молѧ́щесѧ: возведѝ ѿ тлѝ живо́тъ на́шъ. 
Не преста́немъ моли́ти тѧ̀ всеще́драго гдⷭ҇а,  подви́жꙋще съ на́ми вѣ́рнаго во́ина: и҆з̾има́ѧ ѿ  грѣ̑хъ, всели́ ны въ нбⷭ҇нꙋю жи́знь. 
Хва́лиши, ст҃е і҆ѡа́нне, въ вы́шнихъ бг҃а, вѣ́рнѡ  здѣ̀ слꙋжи́въ є҆мꙋ̀: ѿню́дꙋже прибли́жисѧ и҆ на́мъ  тѧ̀ хва́лѧщымъ во сп҃се́нїе. 
Стра̑сти хрⷭ҇та̀ ра́ди терпѣ́въ, всехва́льне,  всера́достное бл҃же́нство полꙋчи́лъ є҆сѝ: тѣ́мже и҆  на́шѧ мѡльбы̀ прїимѝ, и҆ введи́ ны въ ра́дость. (с. 633) 
Бг҃оро́диченъ: 
Пречⷭ҇таѧ дв҃о, ѿ тлѣ́нїѧ пагꙋбоно́снагѡ мі́ръ  сп҃сшаѧ, ѿ всѧ́кагѡ ѕла́гѡ ѡ҆бстоѧ́нїѧ на́съ и҆зба́ви. 
Конда́къ, гла́съ ѕ҃: 
Бл҃гочести́ваго во́ина хрⷭ҇то́ва, побѣди́вшаго  врагѝ дꙋшє́вныѧ и҆ тѣлє́сныѧ бг҃омꙋ́дреннѡ, і҆ѡа́нна  мч҃еника достодо́лжнѡ пѣ́сньми восхва́лимъ:  чꙋдодѣ́йствꙋѧ бо подае́тъ ѡ҆би́льнаѧ и҆сцѣлє́нїѧ  стра́ждꙋщымъ лю́демъ, и҆ мо́литсѧ гдⷭ҇ꙋ бг҃ꙋ ѿ всѧ́кихъ  бѣ́дъ сп҃стѝ правовѣ̑рныѧ. 
І҆́косъ: 
Кто̀ по́двиги твоѧ̑ и҆ страда̑нїѧ ра́ди вѣ́ры въ  гдⷭ҇а і҆и҃са и҆зрещѝ возмо́жетъ, прехва́льне і҆ѡа́нне;  и҆лѝ кі́ими тѧ̀ оу҆вѣнча́емъ похвала́ми, ра́ди  мꙋ́жественнагѡ твоегѡ̀ въ зако́нѣ гдⷭ҇ни и҆ во  и҆́стиннѣмъ бл҃гоче́стїи стоѧ́нїѧ; попра́лъ бо є҆сѝ  всѧ̑ кѡ́зни дꙋшетли́телѧ врага̀, цѣломꙋ́дрїемъ и҆  всѧ́кими добротворє́нїи воѻрꙋжи́всѧ: бога́тство и҆  сла́вꙋ и҆ по́хоть вре́днꙋю возненави́дѣвъ, нищетꙋ̀ и҆  поноше́нїе хрⷭ҇то́во возлюби́лъ є҆сѝ, стра́ждꙋщымъ въ  ско́рбехъ помога́ѧ: тѣ́мже всели́всѧ въ нбⷭ҇ныѧ кро́вы,  дарова́ньми пресла́вныхъ чꙋде́съ ѡ҆богати́лсѧ є҆сѝ.  ѿтꙋ́дꙋ оу҆̀бо, бл҃же́нне, всѧ̑ притека́ющыѧ къ тебѣ̀  назира́й, пѡ́мощи творѧ̀, во є҆́же ѿ всѧ́кихъ бѣ́дъ  сп҃стѝ правовѣ̑рныѧ. 
Пѣ́снь з҃. І҆рмо́съ: 
Ѻ҆́бразꙋ злато́мꙋ на по́ли деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. (с. 634) 
Безбо́жное мꙋчи́телѧ законопрестꙋ́пнагѡ велѣ́нїе,  страстоте́рпче і҆ѡа́нне, преѻби́дѣвъ, бг҃очести́въ  всемогꙋ́щагѡ цр҃ѧ̀ во́инъ показа́лсѧ є҆сѝ, бл҃года́тнѣ  же ѡ҆роша́емь, съ людьмѝ бж҃їими пѣ́лъ є҆сѝ:  бл҃гослове́нъ є҆сѝ, бж҃е ѻ҆тє́цъ на́шихъ. 
Сла́дкое и҆ вели́кое и҆ ра́достное торжество̀  ны́нѣ лю́ди гдⷭ҇ни ѡ҆блиста̀, є҆́же мч҃еникѡвъ  до́блѣйшїй цѣломꙋ́дрый і҆ѡа́ннъ воѻбразѝ. то́читъ бо  цѣльбы̑ молѧ́щымсѧ вѣ́рнѡ гдⷭ҇ꙋ, и҆̀же взыва́ютъ:  бл҃гослове́нъ є҆сѝ, бж҃е ѻ҆тє́цъ на́шихъ. 
Дерзнове́нїе и҆мѣ́ѧ ко влⷣцѣ всѣ́хъ, ст҃е  і҆ѡа́нне, ꙗ҆́кѡ бли́жнїй оу҆го́дникъ є҆гѡ̀, во  ѡ҆бстоѧ́нїи напа́стей на́шихъ предста́тельствꙋй є҆мꙋ̀ ѡ҆  на́съ, и҆ помога́й и҆зба́витисѧ на́мъ ѿ грѣхѡ́въ, да  бг҃омꙋ́дреннѡ пое́мъ: бл҃гослове́нъ є҆сѝ, бж҃е  ѻ҆тє́цъ на́шихъ. 
Бг҃оро́диченъ: 
Пресла́вное соверши́сѧ та́инство въ тебѣ̀,  бг҃ома́ти: безсѣ́меннѡ бо зачала̀ є҆сѝ сн҃а, бре́мѧ  грѣ̑хъ на́шихъ оу҆праздни́вшаго. тѣ́мже оу҆пова́нїе  на тѧ̀ и҆мꙋ́ще и҆ твою̀ по́мощь зрѧ́ще, оу҆се́рднѡ  вопїе́мъ: бл҃гослове́на є҆сѝ, дв҃о влⷣчце. 
И҆́нъ. І҆рмо́съ: 
Всѧ̑ дѣла̀ твоѧ̑ и҆́стинна, и҆ пра́ви пꙋтїѐ  твоѝ, бж҃е ѻ҆тє́цъ на́шихъ. 
Безме́здный врачꙋ̀ і҆ѡа́нне, и҆сцѣли́ мл҃твами  твои́ми недꙋ́ги и҆ стра̑сти дꙋ́шъ и҆ тѣле́съ гдⷭ҇еви  вопїю́щихъ: бл҃гослове́нъ є҆сѝ, бж҃е ѻ҆тє́цъ на́шихъ. 
Дѣ́ло всѧ́кїѧ добродѣ́тели и҆спра́вилъ є҆сѝ,  и҆ же́ртвꙋ тѧ̀ всетворцꙋ̀ возложи́лъ є҆сѝ, вопїѧ̀:  бл҃гослове́нъ є҆сѝ бж҃е ѻ҆тє́цъ на́шихъ. (с. 635) 
Всебл҃го́мꙋ бг҃ꙋ въ чⷭ҇тотѣ̀ мл҃твою и҆ посто́мъ  оу҆гожда́ѧ, мч҃ениче, да́ждь на́мъ бг҃оꙋго́днѣ зва́ти:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Всенепоро́чнаѧ дв҃о, пꙋ́ть и҆ и҆́стинꙋ хрⷭ҇та̀  ро́ждши, рꙋководѝ на́съ въ го́рнюю жи́знь, къ бг҃ꙋ  ѻ҆тє́цъ на́шихъ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ  дѣ̑йства раздѣлѧ́ше бж҃їимъ велѣ́нїемъ, халдє́и  ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Вы́шнихъ и҆щѧ́й, на землѝ прє́лести  возненави́дѣлъ є҆сѝ, бг҃облаже́нне. тѣ́мже съ  мч҃еники хрⷭ҇то́выми въ любвѝ дх҃о́внѣй соедини́всѧ,  дерзнове́ннѡ бг҃очеловѣ́ка і҆и҃са проповѣ́далъ є҆сѝ,  ѡ҆ не́мже зове́ши: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Неѡскꙋ́днѡ тре́бѡванїѧ подава́ѧ, ни́щымъ бы́лъ  є҆сѝ гото́вый пита́тель, во́ине бл҃гочестивомꙋ́дренне  і҆ѡа́нне. и҆ ны́нѣ притека́ющыѧ къ тебѣ̀ назира́ѧ,  и҆спо́лни тѣ́хъ прошє́нїѧ, да ра́достнѡ зове́мъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Всезри́тель бг҃ъ, оу҆се́рдїе твоѐ, і҆ѡа́нне, и҆  соверше́ннꙋю вѣ́рꙋ ви́дѣвъ, просла́ви тѧ̀ сла́вою  вѣ́чною. є҆го́же молѝ въ по́льзѣ оу҆ще́дрити ны̀  бг҃омꙋ́дреннѡ пою́щыѧ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Мр҃і́е бг҃оневѣ́сто, къ тебѣ̀ прибѣга́емъ, и҆  тебѣ̀ припа́дающе мо́лимсѧ: ви́ждь, влⷣчце, ско́рбь  на́шꙋ и҆ ѡ҆ѕлобле́нїе ѿ вра̑гъ на́шихъ, и҆ оу҆мирѝ  жи́знь всѣ́хъ (с. 636) на́съ, миротво́рца поро́ждши  гдⷭ҇а, є҆го́же бл҃гослови́мъ во вѣ́ки. 
И҆́нъ. І҆рмо́съ: 
Цр҃ѧ̀ сла́вы и҆ побѣди́телѧ сме́рти, і҆и҃са  назѡре́а, того̀ превозноси́те во всѧ̑ вѣ́ки. 
Цр҃ю̀ нбⷭ҇ный, побѣ́дꙋ на си́лꙋ вра́жїю ст҃о́мꙋ  твоемꙋ̀ мч҃никꙋ дарова́вый, да́рꙋй и҆ на́мъ во  и҆збавле́нїи ѿ нꙋ́ждъ сла́вити тѧ̀ во всѧ̑ вѣ́ки. 
Цр҃ѧ̀ гдⷭ҇а ра́достнѡ, бл҃же́нне, въ вы́шнихъ  оу҆зрѣ́лъ є҆сѝ: моли́сѧ, да мы̀ чⷭ҇тымъ се́рдцемъ  є҆го̀ превозно́симъ во всѧ̑ вѣ́ки. 
Царю́ѧй во хрⷭ҇тѣ̀ во́ине, всѧ̑ ва́рвары  побѣдѝ, и҆ ѕлоко́знєнныѧ разорѝ на на́съ совѣ́ты, да  превозно́симъ гдⷭ҇а во всѧ̑ вѣ́ки. 
Бг҃оро́диченъ: 
Цр҃и́це всемо́щнаѧ, цр҃ѧ̀ и҆ бг҃а ма́терски молѝ,  да вездѣ̀ є҆го̀ превозно́симъ, и҆ тѧ̀ гпⷭ҇жꙋ̀ пое́мъ во  всѧ̑ вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣ́тити, собра́ти расточє́нныѧ: тѣ́мъ всепѣ́тꙋю  бцⷣꙋ велича́емъ. 
До́бръ ꙗ҆ви́лсѧ є҆сѝ посо́бникъ, пресла́вне,  лю́демъ бж҃їимъ, гони̑мыѧ сокрыва́ѧ, и҆ ны́нѣ чꙋде́снѣ  помоществꙋ́еши вѣ̑рнымъ: сегѡ̀ ра́ди, въ па́мѧти  бл҃годѣѧ́нїй твои́хъ, хрⷭ҇та̀ бг҃а велича́емъ. 
Твоѧ̑ чꙋдеса̀, пребл҃же́нне і҆ѡа́нне, во все́мъ  мі́рѣ проповѣ́даютсѧ: тѣ́мже и҆ дне́сь собра́вшесѧ,  сла́вꙋ возсыла́емъ хрⷭ҇тꙋ̀, тебѐ просла́вльшемꙋ. (с.  637) 
На́съ восхвалѧ́ющихъ тѧ̀, мч҃ниче хрⷭ҇то́въ, и҆  твоеѧ̀ по́мощи просѧ́щихъ, дне́сь оу҆слы́ши, и҆ къ  полє́знымъ оу҆правлѧ́ти не преста́й, мл҃твенникъ  теплѣ́йшїй и҆ хода́тай къ бг҃ꙋ на́шемꙋ ꙗ҆влѧ́ѧсѧ. 
И҆зрѧ́денъ вра́чь серде́цъ человѣ́ческихъ  чꙋдодѣѧ́ньми ꙗ҆ви́лсѧ є҆сѝ, і҆ѡа́нне, помоществꙋ́ѧ  всѣ̑мъ благочєсти́вымъ: тѣ́мъ воспѣва́юще тѧ̀,  хрⷭ҇та̀ велича́емъ. 
Бг҃оро́диченъ: 
Пѣ́ти, дв҃о, тѧ̀ не престае́мъ, помо́щницꙋ,  покро́въ, ско́рое застꙋпле́нїе и҆ предста́тельницꙋ на́шꙋ  непосты́днꙋю: соблюдѝ твоѧ̑ рабы̀ ѿ всѧ́кагѡ  ѡ҆ѕлобле́нїѧ, и҆ ѿ ко́зней лꙋка́вагѡ свобожда́й  при́снѡ. 
И҆́нъ. І҆рмо́съ: 
Слꙋжи́тель безпло́тный предста̀, гл҃го́лѧ  бл҃года́тнѣй: гдⷭ҇ь съ тобо́ю. ю҆́же велича́емъ. 
Гдⷭ҇и си́лъ, бꙋ́ди съ на́ми, оу҆крѣплѧ́ѧ  і҆ера́рхи, і҆ерє́и же и҆ всѧ̑ лю́ди твоѧ̑ мл҃твами  ст҃а́гѡ сп҃са́ѧ: да бл҃гоче́стнѡ тѧ̀ и҆ бцⷣꙋ  непреста́ннѡ всѝ велича́емъ. 
Моли́сѧ, ст҃е і҆ѡа́нне, бг҃ꙋ въ трⷪ҇цѣ, да  оу҆досто́итъ вѣ́рꙋющыѧ во и҆́мѧ є҆гѡ̀ бг҃омꙋ́дреннѡ  ꙗ҆́кѡ всетворца̀ при́снѡ велича́ти. 
Твою̀ па́мѧть соверша́ющыѧ, гдⷭ҇ень оу҆го́дниче,  предста́въ ѿ печа́лей свободѝ, и҆ напо́й ра́дости, во  є҆́же съ бг҃ома́терїю гдⷭ҇а велича́ти. 
Бг҃оро́диченъ: 
Ѡ҆бл҃года́тствованнаѧ мр҃і́е, при́зри на всѧ̑  лю́ди твоѧ̑ млⷭ҇тїю, да тѧ̀ безконе́чнѡ въ ра́дости  велича́емъ. (с. 638) 
Свѣти́ленъ. Подо́бенъ: Со оу҆ченикѝ: 
Вѣнцено́сче ст҃е, предстоѧ́й со а҆́гг҃лы  хрⷭ҇то́вꙋ престо́лꙋ и҆ свѣ́та ѿтꙋ́дꙋ и҆сполнѧ́ѧйсѧ,  страстоте́рпче, ми́ръ мі́рꙋ мл҃твами твои́ми  и҆схода́тайствꙋй, и҆ на́мъ сп҃се́нїе, бл҃гоче́стнѡ  па́мѧть твою̀ соверша́ющымъ и҆ въ ско́рбехъ притека́ющымъ  къ тебѣ̀, і҆ѡа́нне всебога́те. 
Сла́ва: Подо́бенъ: Нб҃о ѕвѣзда́ми: 
Позна́нїемъ себє̀ сама́гѡ, позна́лъ є҆сѝ  всетворѧ́щꙋю винꙋ̀ бг҃а, въ него́же и҆ оу҆вѣ́ровалъ  є҆сѝ, и҆ того̀ и҆сповѣ́давъ, просвѣща́ещи мі́ръ  чꙋдесы̀, і҆ѡа́нне бг҃облаже́нне. 
И҆ ны́нѣ, бг҃оро́диченъ: 
Во чре́вѣ твое́мъ гдⷭ҇ь, погиба́ющїй мі́ръ ѿ  тлѣ́нїѧ призва́ти восхотѣ́въ, ꙗ҆́коже вѣ́дѧше,  всели́сѧ, бцⷣе. сп҃се́нїе оу҆̀бо всѝ ѡ҆брѣ́тше,  вопїе́мъ тебѣ̀: ра́дꙋйсѧ, всепѣ́таѧ дв҃о, поро́ждши  ра́дость все́й вселе́ннѣй, ѡ҆бра́дꙋй и҆ на́съ, ѿ  врагѡ́въ ѕлодѣ́йства хранѧ́щи всегда̀. 
На хвали́техъ стїхи̑ры на д҃, гла́съ ѕ҃. 
Подо́бенъ: Всю̀ ѿложи́вше: 
Страда̑нїѧ ви́дѣвъ добропобѣ́дныхъ мч҃еникѡвъ,  дерзнове́нїѧ бжⷭ҇твеннагѡ и҆спо́лнивсѧ, не оу҆боѧ́лсѧ  є҆сѝ мꙋчи́телѧ ѕлочести́вагѡ царѧ̀, но со оу҆се́рдїемъ  къ ни̑мъ прише́дъ, на по́двигъ оу҆крѣплѧ́лъ є҆сѝ  и҆̀хъ: съ ни́миже моли́сѧ гдⷭ҇ꙋ, страда́льче і҆ѡа́нне,  сп҃сти́сѧ дꙋша́мъ на́шымъ. 
Пло́ть съ кро́вїю па́дающꙋ ви́дѧ мно́гихъ ст҃ы́хъ,  ѿ беззако́ннагѡ царѧ̀ і҆ꙋлїа́на стра́ждꙋщихъ за хрⷭ҇та̀  бг҃а на́шего, си̑мъ, бл҃же́нне, во оу҆́захъ и҆  ѕлострада́нїихъ (с. 639) помога́лъ є҆сѝ, бл҃го́ю  бесѣ́дою оу҆тѣша́ѧ, да наде́жды бл҃гі́ѧ не  ѿпа́даютъ, но да ѡ҆жида́ютъ бꙋ́дꙋщагѡ воздаѧ́нїѧ и҆  вѣнцє́въ нбⷭ҇ныхъ ра́дованїѧ. 
Терпѣ́нїемъ твои́мъ, і҆ѡа́нне всехва́льне, мздꙋ̀  стѧжа́лъ є҆сѝ, дꙋ́шꙋ твою̀ всѣ́хъ влⷣцѣ въ рꙋ́цѣ  преда́въ, и҆ ѿ негѡ̀ дарова̑нїи чꙋде́съ ѡ҆богати́лсѧ  є҆сѝ: молѝ оу҆̀бо хрⷭ҇та̀ бг҃а ѡ҆ чтꙋ́щихъ любо́вїю  ст҃ꙋ́ю па́мѧть твою̀. 
Зрѣ́ти тѧ̀ сподо́бисѧ жена̀ бл҃гочести́ваѧ,  є҆́йже ты̀, страда́льче, ꙗ҆ви́всѧ: повелѣ́лъ є҆сѝ  чⷭ҇тны̑ѧ твоѧ̑ мо́щи просла́вити: та́ѧ же съ ра́достїю  сїѧ̑ прїе́мши, съ мѵ́рными бл҃гоꙋха̑нїи цр҃кви предложѝ.  моли́сѧ, страда́льче, хрⷭ҇тꙋ̀ бг҃ꙋ, и҆ пѣвцє́мъ твои̑мъ  пода́ти ве́лїю млⷭ҇ть. 
Сла́ва, гла́съ є҃. Подо́бенъ: Вострꙋби́мъ: 
Стеце́мсѧ вѣ́рою, и҆ любо́вїю возопїи́мъ  пра́зднствєннаѧ и҆ ликꙋ́имъ ра́дꙋющесѧ, въ настоѧ́щее  торжество̀ хрⷭ҇то́ва во́ина, і҆ѡа́нна прехва́льнагѡ:  правосла́внїи лю́дїе да стекꙋ́тсѧ, и҆ ли́цы  а҆рхїере́йстїи да воспою́тъ пѣ́сньми страда́льческое  пра́зднество: вѡ́инства а҆́гг҃льскаѧ да веселѧ́тсѧ  зрѧ́ще. того́ бо вѣ́мы въ бѣда́хъ предста́телѧ, и҆  оу҆ныва́ющымъ и҆́стинное ра́дованїе, ни́щихъ  ѡ҆богати́телѧ, и҆ во всѣ́хъ находѧ́щихъ лю́тыхъ  оу҆тѣ́шителѧ, и҆ всѧ̑ вездѣ̀ те́плѣ предварѧ́юща.  є҆мꙋ́же ны́нѣ си́це рце́мъ: во́ине хрⷭ҇то́въ і҆ѡа́нне,  сп҃сѝ вѣ́рою притека́ющыѧ ко сщ҃е́нномꙋ хра́мꙋ твоемꙋ̀,  мл҃твами твои́ми. 
И҆ ны́нѣ, бг҃оро́диченъ, гла́съ то́йже: 
Вострꙋби́мъ трꙋбо́ю пѣ́сней: прекло́нши бо сѧ  свы́ше всецр҃и́ца мт҃и дв҃а, бл҃гослове́ньми вѣнча́етъ  (с. 640) воспѣва́ющыѧ ю҆̀. лю́дїе да стекꙋ́тсѧ, и҆  цр҃и́цѣ да воспле́щꙋтъ въ пѣ́снехъ, цр҃ѧ̀ ро́ждшей,  и҆́же сме́ртїю пе́рвѣе держи̑мыѧ разрѣши́ти  чл҃вѣколю́бнѡ бл҃говолѝ. па́стырїе и҆ оу҆чи́телїе,  до́брагѡ па́стырѧ пречⷭ҇тꙋю мт҃рь соше́дшесѧ восхва́лимъ:  свѣ́щникъ златоза́рный, свѣтоно́сный ѻ҆́блакъ, нб҃съ  простра́ннѣйшꙋю, ѡ҆дꙋшевле́нный кївѡ́тъ, ѻ҆гнезра́чный  влⷣчень прⷭ҇то́лъ, маннопрїе́мнꙋю златꙋ́ю ста́мнꙋ,  затворе́ннꙋю сло́ва две́рь, всѣ́хъ хрⷭ҇тїа́нъ  прибѣ́жище, пѣ́сньми бл҃гоглаго́ливыми похвалѧ́юще  си́це рце́мъ: пала́то сло́ва, сподо́би смирє́нныѧ ны̀  нбⷭ҇наго црⷭ҇твїѧ, ничто́же бо невозмо́жно хода́тайствꙋ  твоемꙋ̀. 
Славосло́вїе вели́кое, и҆ ѿпꙋ́стъ. 
На лїтꙋргі́и: Бл҃жє́нна, ѿ канѡ́на а҃-гѡ пѣ́снь  г҃-ѧ, на д҃: и҆ в҃-гѡ канѡ́на пѣ́снь ѕ҃-ѧ, на д҃.  Прокі́менъ, гла́съ з҃: Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши,  бж҃е, гла́съ мо́й, внегда̀ моли́ти ми сѧ къ тебѣ̀.  А҆пⷭ҇лъ къ ри́млѧнѡмъ, зача́ло рѕ҃ї. А҆ллилꙋ́їа,  гла́съ д҃: Мнѡ́ги скѡ́рби првⷣнымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. Є҆ѵⷢ҇лїе ѿ матѳе́а,  зача́ло ѯ҃ѳ. Прича́стенъ: Въ па́мѧть вѣ́чнꙋю бꙋ́детъ  првⷣникъ: 


