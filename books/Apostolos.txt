По бл҃гослове́нїю Ст҃ѣ́йшагѡ Патрїа́рха Моско́вскагѡ и҆  всеѧ̀ Рꙋсѝ Пі́мена 
(л. а҃) 
Сказа́нїе ст҃а́гѡ є҆пїфа́нїа, є҆пⷭ҇кпа кѵ́прскагѡ,  ѡ҆ двꙋна́десѧти ст҃ы́хъ а҆пⷭ҇лѣхъ, гдѣ̀ кі́йждо и҆́хъ  проповѣ́да, и҆ ка́кѡ сконча́сѧ, и҆ ст҃а́ѧ и҆́хъ тѣлеса̀  гдѣ̀ положе́на сꙋ́ть. 
[а҃] Ст҃ы́й пе́тръ, бра́тъ а҆ндре́а первозва́ннагѡ,  ѿ гра́да несла́вна и҆ хꙋ́да, и҆́менемъ виѳсаі́ды, сы́нъ  і҆ѡ́нинъ, ѿ пле́мене сѷмеѡ́нѧ, и҆́же оу҆́бѡ є҆́сть  ны́нѣ пе́рвый и҆ верхо́вный а҆пⷭ҇лѡмъ, и҆ преизѧ́щный  хрⷭ҇то́въ рачи́тель, ꙗ҆́кѡ ꙗ҆влѧ́етсѧ є҆пїсто́лїами  свои́ми. И҆ проповѣ́да пе́рвѣе во і҆ꙋде́и, та́же во  а҆нтїохі́и, и҆ въ по́нтѣ, и҆ въ галаті́и, и҆ каппадокі́и,  во а҆сі́и же и҆ въ вїѳѷні́и, и҆ во і҆талі́и, и҆ во  і҆ллѷрі́цѣ, є҆ѵⷢ҇лїе гдⷭ҇а на́шегѡ і҆и҃са хрⷭ҇та̀: сни́де  же и҆ до ри́ма, и҆ сі́мѡнꙋ волхвꙋ̀ ѡ҆бѣща́вшꙋ пред̾  царе́мъ ѡ҆бличи́ти петра̀, не сꙋ́щꙋ пои́стиннѣ слꙋ́житъ  бг҃ꙋ: глаго́лаше бо въ ма́лѣ на нб҃са̀ взы́ти, и҆ ꙗ҆́вѣ  пред̾ всѣ́ми низложи́ти петра̀. И҆ дню̀ нарече́ннꙋ, и҆  держа́вномꙋ нерѡ́нꙋ на таково́е позо́рище со мно́гими  прише́дшꙋ: сі́мѡнъ же ѡ҆гла́вїе даѳі́ново на главѣ̀ свое́й  положѝ, и҆ строе́нїи бѣсо́вскими и҆ пѣ́сньми себѐ  ѡ҆гради́въ, восхище́нъ и҆дѧ́ше къ воздꙋ́хꙋ. 
Ст҃ы́й же пе́тръ, протѧ́гъ прпⷣбнїи своѝ рꙋ́цѣ,  помоли́сѧ, и҆ речѐ: Гдⷭ҇и, просла́ви и҆́мѧ твоѐ ст҃о́е, и҆  бѣсо́вскаѧ мечта̑нїѧ да раста́ютсѧ. И҆ къ сі́мѡнꙋ  воззрѣ́въ, ве́лїимъ гла́сомъ речѐ: Пред̾ лице́мъ всѣ́хъ  на землѝ зрѧ́щихъ, ты̀ па́дъ разсѧ́дисѧ. И҆ а҆́бїе сло́вомъ  тогѡ̀, бѣ́сове ꙗ҆́кѡ ѿ ѻ҆гнѧ̀ ѿбѣго́ша, и҆  а҆пⷭ҇ловымъ гла́сомъ на зе́млю є҆го̀ пꙋсти́ша, и҆ па́дъ  ве́сь сокрꙋши́сѧ. Послѣди́ же въ ри́мѣ ст҃ы́й пе́тръ при  нерѡ́нѣ царѣ̀ про́пѧтъ бы́сть стремгла́въ, самомꙋ̀ та́кѡ  и҆зво́льшꙋ: и҆ погребе́нъ бы́сть въ то́мже ри́мѣ, мцⷭ҇а  і҆ꙋ́нїа въ к҃ѳ де́нь. (л. а҃ ѡ҆б.) 
[в҃] А҆ндре́й первозва́нный, бра́тъ петро́въ,  проповѣ́да є҆ѵⷢ҇лїе хрⷭ҇то́во вїѳѷні́и, по́нтꙋ и҆  а҆рме́нїи, скѵ́ѳѡмъ, и҆ согда́ємъ, и҆ горсі́нѡмъ:  проповѣ́да же и҆ въ севастопо́ли вели́цѣмъ, и҆дѣ́же  є҆́сть по́лкъ а҆ссѷрі́йскъ, и҆ а҆ѯа́рови, и҆ сꙋлїмі́ни,  и҆ ѳарсѵ́си, и҆дѣ́же живꙋ́тъ мꙋ́ри, и҆ сше́дъ да́же до  є҆лла́ды, и҆ въ па́трѣхъ а҆ха́йскихъ на крⷭ҇тѣ̀ ра́спѧтъ  бы́сть ѿ є҆геа́та царѧ̀ тѵ́рска, и҆ сконча́сѧ та́мѡ, и҆  погребе́нъ бы́сть. 
[г҃] І҆а́кѡвъ зеведе́овъ, бра́тъ і҆ѡа́нна  є҆ѵⷢ҇лі́ста, ѻ҆бѣмана́десѧте колѣ́нома разсѣ́ѧнома  проповѣ́да є҆ѵⷢ҇лїе хрⷭ҇то́во: ѿ и҆́рѡда же тетра́рха  і҆ꙋде́йска, благодерзнꙋ́тїѧ ра́ди, оу҆бїе́нъ бы́сть  мече́мъ, и҆ тꙋ̀ погребе́нъ бы́сть во і҆ꙋде́и. 
[д҃] І҆ѡа́ннъ бл҃говѣ́стникъ и҆ бг҃осло́въ, бра́тъ  і҆а́кѡвль, возлегі́й на пе́рсехъ хрⷭ҇то́выхъ, во а҆сі́и  проповѣ́да є҆ѵⷢ҇лїе хрⷭ҇то́во, ѿ траїа́на же царѧ̀  ри́мска въ заточе́нїе по́сланъ бы́сть въ па́томскїй  ѻ҆́стровъ, словесѐ ра́ди гдⷭ҇нѧ: и҆ тꙋ̀ написа̀ є҆ѵⷢ҇лїе,  и҆ вдадѐ є҆̀ га́їю страннопрїи́мцꙋ. по сконча́нїи же  траїа́на возврати́сѧ ѿ ѻ҆́строва во є҆фе́съ, и҆ тꙋ̀  жи́ва себѐ погребѐ, сы́й лѣ́тъ ста̀ и҆ два́десѧти, бж҃їею  во́лею. 
[є҃] Фїлі́ппъ же а҆пⷭ҇лъ, се́й бѣ̀ ѿ виѳсаі́ды,  ве́си петро́вы и҆ а҆ндре́евы, въ го́рнѣй же фрѷгі́и  проповѣ́да є҆ѵⷢ҇лїе хрⷭ҇то́во: во і҆ерапо́ли же ра́спѧтъ  бы́сть стремгла́въ при дометїа́нѣ, и҆ тꙋ̀ погребе́нъ бы́сть  сла́внѡ свои́ми є҆мꙋ̀. 
[ѕ҃] Варѳоломе́й же ѿ галаа́ды, і҆нді́анѡмъ  проповѣ́да є҆ѵⷢ҇лїе хрⷭ҇то́во: є҆́же ѿ матѳе́а ст҃о́е  бл҃говѣствова́нїе дадѐ и҆̀мъ, въ сво́й и҆̀мъ ѧ҆зы́къ  написа́въ: во а҆лфені́йстѣмъ же гра́дѣ, въ вели́цѣй  а҆рме́нїи, ра́спѧтъ бы́сть стремгла́въ, и҆ тꙋ̀ погребе́нъ  бы́сть, во а҆лва́нѣ вели́кихъ ра́менъ. 
[з҃] Ѳѡма́ же а҆пⷭ҇лъ, [ꙗ҆́коже преда́нїе пи́шетъ,]  бѣ̀ ѿ панеа́да гра́да галїле́йска, па́рѳѡмъ же и҆ ми́дѡмъ  проповѣ́да є҆ѵⷢ҇лїе хрⷭ҇то́во, пе́рсѡмъ же и҆ герма́нѡмъ,  и҆ ѵ҆рка́нѡмъ и҆ і҆нді́анѡмъ, и҆ ва́ктрѡмъ и҆ ма́ргѡмъ: и҆  ѿ ни́хъ ко́пїи прободе́нъ сконча́сѧ, и҆ погребе́нъ бы́сть  во гра́дѣ каламі́йстѣмъ сла́внѡ. (л. в҃) 
[и҃] Матѳе́й же є҆ѵⷢ҇лі́стъ бѧ́ше ѿ і҆ерⷭ҇ли́ма,  и҆ тꙋ̀ написа̀ є҆ѵⷢ҇лїе хрⷭ҇то́во є҆вре́йскимъ ѧ҆зы́комъ,  и҆ преложѝ є҆̀ і҆ѡа́ннъ бг҃осло́въ ѿ є҆вре́йска ѧ҆зы́ка  въ гре́ческїй ѧ҆зы́къ: во і҆ерапо́ли же парті́и мече́мъ  прободе́нъ сконча́сѧ, и҆ погребе́нъ бы́сть сла́внѡ. написа̀  житїѐ своѐ, ꙗ҆́кѡ бы́сть ста́рѣй мытарє́мъ, а҆ во  и҆збра́нїи а҆по́столъ бы́сть, и҆ пе́рвый писе́цъ ст҃ы́мъ  та́йнамъ гдⷭ҇а на́шегѡ і҆и҃са хрⷭ҇та̀. 
[ѳ҃] І҆а́кѡвъ а҆лфе́овъ, и҆́же и҆ бра́тъ матѳе́евъ,  кꙋ́пнѡ бо а҆лфе́а и҆мꙋ́ще ѻ҆ц҃а̀, то́й ꙗ҆зы́кѡмъ хрⷭ҇та̀  проповѣ́давъ, сѣ́мѧ бжⷭ҇твенно и҆менова́нїемъ ѡ҆богати́сѧ:  и҆ ꙗ҆́кѡ къ проповѣ́данїю подви́жесѧ, и҆ ненака́занныѧ  собо́ры крѣ́пкѡ ѡ҆блича́ѧ, на крⷭ҇тѣ̀ повѣ́шенъ, бг҃ꙋ  дх҃ъ предадѐ. 
[і҃] І҆ꙋ́да і҆а́кѡвль, и҆́же въ лꙋкинѣ̀  благовѣ́стїи, и҆ въ дѣѧ́нїихъ і҆ꙋ́да, матѳе́емъ же и҆  ма́ркомъ ѳадде́й и҆ леѵе́й нарече́нный, бра́тъ по пло́ти  ꙗ҆́вльсѧ гдⷭ҇а на́шегѡ і҆и҃са хрⷭ҇та̀: то́й въ месопота́мїи  проповѣ́давъ благовѣ́стїе, послѣдѝ ѿ невѣ́рныхъ  повѣ́шенъ на дре́вѣ, и҆ ѿ ни́хъ сострѣ́лѧнъ сконча́сѧ. 
[а҃і] Сі́мѡнъ зилѡ́тъ, и҆́же ѿ ка́ны  галїле́йскїѧ, и҆́же во і҆ѡа́нновѣ благовѣствова́нїи  наѳана́илъ, то́й всю̀ маѵрїтані́ю и҆ а҆фрїкі́йскꙋю странꙋ̀  проше́дъ, та́же во врита́нїю доше́дъ, и҆ хрⷭ҇та̀  проповѣ́давъ, ра́спѧтъ сконча́сѧ. 
[в҃і] Матѳі́й же, є҆ди́нъ сы́й ѿ седми́десѧтихъ  оу҆чени̑къ, є҆го́же ꙗ҆вѝ гдⷭ҇ь на́шъ по воскресе́нїи  и҆з̾ ме́ртвыхъ, и҆́же причте́нъ бы́сть къ  є҆динона́десѧтимъ а҆пⷭ҇лѡмъ, во і҆ꙋ́ды мѣ́сто  і҆скарїѡ́тскагѡ, проповѣ́да є҆ѵⷢ҇лїе гдⷭ҇а на́шегѡ і҆и҃са  хрⷭ҇та̀ во внѣ́шней є҆ѳїо́пїи, и҆ тꙋ̀ мꙋ́кꙋ прїѧ́тъ ѿ  є҆ѳїо́плѧнъ, на і҆и҃совѣ приста́нищи. 
Па́ѵелъ же, повнегда̀ прїѧ́ти є҆мꙋ̀ вла́сть ѿ  а҆рхїере́а, и҆дꙋ́щꙋ є҆мꙋ̀ въ дама́скъ, погꙋбле́нїю преда́ти  всѧ̑ нарица́ющыѧ и҆́мѧ і҆и҃съ хрⷭ҇то́во, и҆ приближа́ющꙋсѧ  є҆мꙋ̀ къ дама́скꙋ, и҆ а҆́бїе свѣ́томъ нбⷭ҇нымъ  ѡ҆блиста́емь, и҆ слы́ша гла́съ глаго́лющъ є҆мꙋ̀, ꙗ҆́кѡ  невозмо́жно є҆́сть є҆мꙋ̀, чл҃вѣ́кꙋ сꙋ́щꙋ, ѡ҆долѣ́ти  си́лѣ бж҃їей. и҆ та́мѡ рече́но є҆мꙋ̀, да и҆́детъ въ  дама́скъ, ко оу҆ч҃нкꙋ̀ (л. в҃ ѡ҆б.) хрⷭ҇то́вꙋ а҆на́нїи,  и҆́же и҆ крестѝ є҆го̀: и҆ ѿ тогѡ̀ часа̀ вни́де во  а҆пⷭ҇льство, и҆ бы́сть хрⷭ҇тꙋ̀ сосꙋ́дъ и҆збра́нный, и҆  ꙗ҆́кѡ нѣ́который крила́тъ, всю̀ вселе́ннꙋю ѡ҆бте́къ  оу҆ловѝ: наче́нъ же ѿ і҆ерⷭ҇ли́ма, до́йде до  і҆ллѷрі́ка, и҆ і҆талі́и, и҆ і҆спа́нїи, проповѣ́да  є҆ѵⷢ҇лїе хрⷭ҇то́во. И҆ посе́мъ прише́дъ въ ри́мъ, и҆  мно́зѣхъ поꙋчи́въ та́мѡ, и҆ повелѣ́нїемъ ке́саревымъ  оу҆сѣ́ченъ бы́сть внѣ̀ гра́да. Та́кѡ сконча́сѧ бл҃же́нный  па́ѵелъ: и҆ на є҆ди́номъ мѣ́стѣ съ петро́мъ, положе́на  бы́ша ѻ҆бою̀ тѣлеса̀. 


(л. в҃ ѡ҆б.)  
И҆збра́нїе ст҃ы́хъ седми́десѧти а҆пⷭ҇тѡлъ, дѡроѳе́а  є҆пⷭ҇кпа тѵ́рска, мꙋ́жа дре́внѧ и҆ бг҃оно́сна, и҆ мꙋ́ченика  бы́вша во вре́мѧ лїкїні́а и҆ кѡнстанті́на царе́й. 
Се́й предрече́нный и҆ соверше́нный мꙋ́жъ писа̑нїѧ  разли́чна ѡ҆ста́ви на́мъ, гре́ческа же и҆ ри́мска: зане́же  ѻ҆бѣ́ма ѧ҆зы́кома и҆звы́клъ бѣ̀, и҆ соверше́нъ въ  ра́зꙋмѣ. По оу҆ме́ртвїи же дїоклитїа́на и҆ лїкїні́а,  до́йде своегѡ̀ жили́ща, и҆ бѣ̀ прави́тель тѵ́рскїѧ це́ркве  до і҆ꙋлїа́на мꙋчи́телѧ: зане́же не ꙗ҆́вѣ, но та́й свои́ми  кнѧ́зи і҆ꙋлїа́нъ оу҆бива́ше хрⷭ҇тїа́ны. Па́ки дѡроѳе́й  до́йде оу҆́дска гра́да, въ не́мже и҆ ꙗ҆́тъ бы́въ  і҆ꙋлїа́новыми кнѧ́зи, и҆ мно́ги ра̑ны прїе́мъ въ вели́цѣй  ста́рости, хрⷭ҇то́ва ра́ди и҆сповѣ́данїѧ, мꙋче́нїемъ  сконча́сѧ, сы́й лѣ́тъ ста̀ седмѝ. Се́й ст҃ы́й дѡроѳе́й ѡ҆  седми́десѧтихъ а҆пⷭ҇лѣхъ и҆ оу҆чн҃цѣ́хъ хрⷭ҇то́выхъ  глаго́летъ: ѿ ни́хже мно́жайшїи є҆пⷭ҇кпи въ разли́чныхъ  ꙗ҆зы́цѣхъ бы́ша: и҆ні́и же въ слꙋ́жбахъ сло́ва, и҆̀хже  бж҃е́ственный па́ѵелъ въ посла́нїихъ цѣлꙋ́ѧ помина́етъ: по  воскресе́нїи бо и҆з̾ ме́ртвыхъ гдⷭ҇а бг҃а и҆ сп҃са на́шегѡ  і҆и҃са хрⷭ҇та̀, по мно́зѣхъ лѣ́тѣхъ всѣ́хъ и҆̀хъ  ѡ҆брѣ́тъ и҆ написа̀, и҆́хже и҆мена̀ сꙋ́ть сїѧ̀: (л. г҃) 
[а҃] І҆а́кѡвъ бра́тъ гдⷭ҇нь, пе́рвый є҆пⷭ҇кпъ  і҆ерꙋсали́мꙋ, и҆́же самѣ́мъ гдⷭ҇емъ поста́вленъ, дре́вомъ  бѣли́льнымъ главꙋ̀ є҆мꙋ̀ сокрꙋши́ша, и҆ сконча́сѧ. 
[в҃] Клео́па, и҆́же и҆ сѷмеѡ́нъ бра́тъ гдⷭ҇нь,  бы́въ вторы́й є҆пі́скопъ і҆ерꙋсали́мꙋ: и҆́же ви́дѣ гдⷭ҇а  по воскрⷭ҇нїи, дометїа́номъ царе́мъ ра́спѧтъ сконча́сѧ. 
[г҃] Ѳадде́й, и҆́же донесѐ є҆пїсто́лїю а҆́ѵгарю во  є҆де́съ: се́й и҆сцѣлѝ є҆мꙋ̀ недꙋ́гъ. 
[д҃] А҆на́нїа, и҆́же крести́вый ст҃а́го а҆пⷭ҇ла  па́ѵла, въ дама́сцѣ бы́сть є҆пі́скопъ. 
[є҃] Стефа́нъ первомꙋ́ченикъ, ѿ і҆ꙋдє́й  ка́менїемъ побїе́нъ, сконча́сѧ. 
[ѕ҃] Фїлі́ппъ, є҆ди́нъ ѿ седмѝ, и҆́же крⷭ҇ти́вый  сі́мѡна волхва̀, и҆ ка́женика кандакі́ина, въ тралі́и  а҆сі́йстѣй бы́сть є҆пⷭ҇кпъ. 
[з҃] Про́хѡръ, и҆ то́й є҆ди́нъ ѿ седми́ же, въ  нїкомиді́и вїѳѷні́й ст҃ѣ́й бы́сть є҆пі́скопъ. 
[и҃] Нїкано́ръ, є҆ди́нъ ѿ седмѝ, въ то́йже де́нь  оу҆́мре, во́ньже и҆ ст҃ы́й стефа́нъ, съ двѣма̀ ты́сѧщама  вѣ́ровавшими во хрⷭ҇та̀. 
[ѳ҃] Ті́мѡнъ, є҆ди́нъ ѿ седмѝ, во ѻ҆́стровѣ  а҆ра́встѣ бы́сть є҆пі́скопъ, сожже́нъ є҆́ллины сконча́сѧ. 
[і҃] Парме́на, и҆ то́й є҆ди́нъ ѿ седмѝ, и҆́же  пред̾ ѻ҆чи́ма а҆пⷭ҇лъ оу҆́мре во свое́й слꙋ́жбѣ. 
[а҃і] Нїкола́й, и҆ то́й є҆ди́нъ ѿ седмѝ, въ  самарі́и бы́сть є҆пⷭ҇кпъ: но ѿ вѣ́ры оу҆клони́сѧ съ  сі́мѡномъ. 
[в҃і] Варна́ва, и҆́же съ па́ѵломъ послꙋжѝ сло́вꙋ,  и҆ въ мі́рѣ хрⷭ҇та̀ проповѣ́да, въ медїола́нѣ бы́сть  є҆пі́скопъ. 
[г҃і] Ма́рко є҆ѵⷢ҇лі́стъ, петро́мъ а҆по́столомъ во  а҆леѯандрі́и поста́вленъ бы́сть є҆пі́скопъ. 
[д҃і] Сі́ла, и҆́же съ па́ѵломъ сло́во  проповѣ́давъ, въ корі́нѳѣ бы́сть є҆пі́скопъ. 
[є҃і] Лꙋка̀, и҆́же съ па́ѵломъ по вселе́ннѣй  сло́во проповѣ́да, въ солꙋ́нѣ бы́сть є҆пі́скопъ. Лꙋка̀  оу҆́бѡ є҆ѵⷢ҇лі́стъ бѧ́ше ро́домъ ѿ а҆нтїохі́и сѵ́рскїѧ,  ше́дъ въ ѳи́вꙋ македо́нскꙋю при (л. г҃ ѡ҆б.) траїа́нѣ  царѣ̀, врачꙋ́ѧй: написа́ же пе́рвѣе ст҃о́е є҆ѵⷢ҇лїе къ  ѳео́фїлꙋ нѣ́коемꙋ и҆ге́мѡнꙋ, вѣ́ровавшꙋ во хрⷭ҇та̀. и҆  па́ки по лѣ́тѣхъ мно́зѣхъ страсте́й гдⷭ҇нихъ, повелѣ́вшꙋ  ст҃о́мꙋ а҆пⷭ҇лꙋ петрꙋ̀, и҆зложи́ти є҆мꙋ̀ дѣѧ̑нїѧ ст҃ы́хъ  а҆пⷭ҇лъ, и҆ посе́мъ и҆зложѝ ст҃ы́й лꙋка̀ дѣѧ̑нїѧ ст҃ы́хъ  а҆по́стѡлъ, къ семꙋ́же ѳео́фїлꙋ. и҆ сїѧ̑ соверши́въ, съ  ми́ромъ дꙋ́шꙋ свою̀ гдⷭ҇ви ѿдадѐ: и҆ та́кѡ почѝ въ  ѳи́вѣ. ст҃ы́ѧ же мо́щи є҆гѡ̀ ѿ ѳи́вы пренесены̀ бы́ша въ  це́рковь ст҃ы́хъ а҆по́стѡлъ, и҆ под̾ ст҃о́ю трапе́зою  положе́ни. 
[ѕ҃і] Сїлꙋа́нъ, и҆́же съ па́ѵломъ сло́во  проповѣ́да, въ солꙋ́нѣ бы́сть є҆пі́скопъ. 
[з҃і] Крі́спъ, є҆го́же а҆по́столъ помина́етъ въ  тїмоѳе́евѣ второ́мъ посла́нїи, въ халкидо́нѣ  галїле́йстѣмъ бы́сть є҆пі́скопъ. 
[и҃і] Є҆пене́тъ, є҆го́же а҆пⷭ҇лъ въ ри́мстѣй  є҆пїсто́лїи помина́етъ, въ карѳаге́нѣ бы́сть є҆пі́скопъ. 
[ѳ҃і]А҆ндроні́къ, є҆го́же а҆пⷭ҇лъ въ ри́мстѣй  є҆пїсто́лїи помина́етъ, въ пано́нѣ бы́сть є҆пі́скопъ. 
[к҃] А҆мплі́й, є҆го́же а҆по́столъ въ ри́мстѣй  є҆пїсто́лїи помина́етъ, на оу҆́дсѣ бы́сть є҆пі́скопъ. 
[к҃а] Оу҆рва́нъ, є҆го́же а҆пⷭ҇лъ въ ри́мстѣй  є҆пїсто́лїи помина́етъ, въ македо́нїи бы́сть є҆пі́скопъ. 
[к҃в] Стахѵ́й, є҆го́же а҆по́столъ въ ри́мстѣй  є҆пїсто́лїи помина́етъ, а҆ндре́й а҆по́столъ по́нтское мо́ре  препла́ваѧ, и҆ доше́дъ а҆грїкопо́лѧ, є҆пі́скопа є҆го̀ въ  вѷзанті́и оу҆стро́и. 
[к҃г] А҆пе́ллїй, є҆го́же а҆по́столъ въ ри́мстѣй  є҆пїсто́лїи помина́етъ, во и҆раклі́и бы́сть є҆пі́скопъ. 
[к҃д] Фѷге́ллъ, во є҆фе́сѣ бы́сть є҆пі́скопъ:  послѣди́ же сі́мѡново оу҆че́нїе прїѧ́тъ. 
[к҃є] Є҆рмоге́нъ, въ мега́рѣ ѳра́честѣй бы́сть  є҆пі́скопъ. 
[к҃ѕ] Дима́съ, є҆го́же а҆по́столъ въ тїмоѳе́евѣ  є҆пїсто́лїи второ́й помина́етъ, ꙗ҆́кѡ фѷге́ллъ и҆  є҆рмоге́нъ проти́вистасѧ оу҆че́нїю бж҃їю: а҆ дима́съ  возлюбѝ ны́нѣшнїй вѣ́къ, (л. д҃) въ солꙋ́нѣ і҆ере́й  бы́сть і҆́дѡлѡмъ, ѡ҆ ни́хже а҆по́столъ і҆ѡа́ннъ пи́шетъ: ѿ  на́съ и҆зыдо́ша, но не бы́ша ѿ на́съ. 
[к҃з] А҆поллѡ́съ, є҆го́же а҆по́столъ помина́етъ, въ  смѵ́рнѣ бы́сть є҆пі́скопъ, пре́жде ст҃а́гѡ полѷка́рпа. 
[к҃и] А҆рїстовꙋ́лъ, є҆го́же а҆пⷭ҇лъ въ ри́мстѣй  є҆пїсто́лїи помина́етъ, во врита́нїи бы́сть є҆пі́скопъ. 
[к҃ѳ] Наркі́ссъ, є҆го́же а҆пⷭ҇лъ въ ри́мстѣй  є҆пїсто́лїи помина́етъ, во а҆ѳи́нѣ бы́сть є҆пі́скопъ. 
[л҃] И҆родїѡ́нъ, є҆го́же а҆пⷭ҇лъ въ ри́мстѣй  є҆пїсто́лїи помина́етъ, въ па́трѣ бы́сть є҆пі́скопъ. 
[л҃а] А҆га́въ, є҆го́же дѣѧ̑нїѧ а҆по́стѡльскаѧ  помина́ютъ, и҆́же и҆ да́ръ проро́ческїй прїѧ́тъ. 
[л҃в] Рꙋ́ѳъ, є҆го́же а҆по́столъ въ ри́мстѣй  є҆пїсто́лїи помина́етъ, въ ѳи́вѣ бы́сть є҆пі́скопъ. 
[л҃г] А҆сѷгкрі́тъ, є҆го́же а҆пⷭ҇лъ въ ри́мстѣй  є҆пїсто́лїи помина́етъ, во а҆рка́нѣ бы́сть є҆пі́скопъ. 
[л҃д] Фле́гонтъ, є҆го́же а҆по́столъ къ колосса́ємъ  въ є҆пїсто́лїи помина́етъ, въ марато́нѣ бы́сть  є҆пі́скопъ. 
[л҃є] Є҆рмі́нъ, є҆го́же а҆по́столъ въ ри́мстѣй  є҆пїсто́лїи помина́етъ, въ далма́тїи бы́сть є҆пі́скопъ. 
[л҃ѕ] Патро́въ, є҆го́же а҆пⷭ҇лъ въ ри́мстѣй  є҆пїсто́лїи помина́етъ, въ потїо́лѣ бы́сть є҆пі́скопъ. 
[л҃з] Є҆́рма, є҆го́же а҆по́столъ въ ри́мстѣй  є҆пїсто́лїи помина́етъ, въ фїлїппопо́ли бы́сть є҆пі́скопъ. 
[л҃и] Лі́нъ, є҆го́же а҆по́столъ въ ри́мстѣй  є҆пїсто́лїи помина́етъ, по ст҃о́мъ петрѣ̀ а҆по́столѣ, въ  ри́мѣ бы́сть є҆пі́скопъ. 
[л҃ѳ] Га́їй, є҆го́же а҆по́столъ помина́етъ въ  ри́мстѣй є҆пїсто́лїи, по тїмоѳе́и а҆по́столѣ во є҆фе́сѣ  бы́сть є҆пі́скопъ. 
[м҃] Фїлоло́гъ, є҆го́же а҆по́столъ помина́етъ,  а҆ндре́емъ а҆по́столомъ въ сїнопі́и поста́вленъ бы́сть  є҆пі́скопъ. 
[м҃а] Родїѡ́нъ, є҆го́же а҆пⷭ҇лъ помина́етъ, се́й въ  ри́мѣ со ст҃ы́мъ а҆по́столомъ петро́мъ, нерѡ́номъ  оу҆сѣкновє́на бы́ста. (л. д҃ ѡ҆б.) 
[м҃в] Лꙋкі́й, є҆го́же а҆по́столъ помина́етъ въ  ри́мстѣй є҆пїсто́лїи, въ лаодїкі́и сѵ́рстѣй бы́сть  є҆пі́скопъ. 
[м҃г] І҆а́сѡнъ, є҆го́же а҆пⷭ҇лъ въ ри́мстѣй  є҆пїсто́лїи помина́етъ, въ та́рсѣ бы́сть є҆пі́скопъ. 
[м҃д] Сѡсїпа́тръ, є҆го́же а҆пⷭ҇лъ помина́етъ въ  ри́мстѣй є҆пїсто́лїи, во і҆коні́и бы́сть є҆пі́скопъ. 
[м҃є] Те́ртїй, написа́вый къ ри́млѧнѡмъ посла́нїе,  вторы́й є҆пⷭ҇кпъ бы́сть во і҆коні́и. 
[м҃ѕ] Є҆ра́стъ, є҆го́же а҆по́столъ помина́етъ,  і҆коно́мъ бы́сть і҆ерꙋсали́мскїѧ це́ркве: пото́мъ панеа́дꙋ  бы́сть є҆пі́скопъ. 
[м҃з] А҆пполлѡ́съ, є҆го́же а҆по́столъ къ  корі́нѳѧнѡмъ помина́етъ, въ кесарі́и бы́сть є҆пі́скопъ. 
[м҃и] Ки́фа, во і҆коні́и бы́сть є҆пі́скопъ. 
[м҃ѳ] Соѳе́нъ, є҆го́же а҆по́столъ помина́етъ, въ  колофѡ́нѣ бы́сть є҆пі́скопъ. 
[н҃] Тѷхі́къ, є҆го́же а҆по́столъ помина́етъ, и҆  то́й въ колофѡ́нѣ бы́сть є҆пі́скопъ. 
[н҃а] Є҆пафроді́тъ, є҆го́же а҆по́столъ помина́етъ,  во а҆ндрїакі́и бы́сть є҆пі́скопъ. 
[н҃в] Ке́сарь, є҆го́же а҆по́столъ помина́етъ, въ  драчі́и бы́сть є҆пі́скопъ. 
[н҃г] Ма́рко, сыно́вецъ варна́вль, є҆го́же  а҆по́столъ помина́етъ, въ а҆полонїа́дѣ бы́сть є҆пі́скопъ. 
[н҃д] І҆исꙋ́съ, реко́мый і҆ꙋ́стъ, є҆го́же  а҆по́столъ помина́етъ въ дѣѧ́нїихъ, въ є҆леѵѳеропо́ли  бы́сть є҆пі́скопъ. 
[н҃є] А҆рѳе́ма, є҆го́же а҆пⷭ҇лъ помина́етъ, въ  лѵ́стрѣ бы́сть є҆пі́скопъ. 
[н҃ѕ] Кли́ментъ, є҆го́же а҆по́столъ помина́ѧ,  глаго́летъ: и҆ съ кли́ментомъ, и҆ съ про́чими поспѣ́шники  мои́ми, въ средцѣ̀ бы́сть є҆пі́скопъ. 
[н҃з] Ѻ҆нисі́форъ, є҆го́же а҆по́столъ помина́етъ,  въ кѷрині́и бы́сть є҆пі́скопъ. 
[н҃и] Тѷхі́къ, є҆го́же а҆по́столъ помина́етъ, въ  халкидо́нѣ вїѳѷні́и пе́рвый бы́сть є҆пі́скопъ. (л. є҃) 
[н҃ѳ] Кꙋа́ртъ, є҆го́же а҆по́столъ помина́етъ, въ  виѳꙋ́тѣ бы́сть є҆пі́скопъ. 
[ѯ҃] Ка́рпъ, є҆го́же а҆по́столъ помина́етъ, въ  бе́рѣ ѳра́честѣмъ бы́сть є҆пі́скопъ. 
[ѯ҃а] Є҆ѵо́дъ, и҆́же по ст҃ѣ́мъ петрѣ̀, во  а҆нтїохі́и бы́сть є҆пі́скопъ. 
[ѯ҃в] А҆рїста́рхъ, є҆го́же а҆по́столъ помина́етъ,  во а҆масі́и сѵ́рстѣй бы́сть є҆пі́скопъ. 
[ѯ҃г] Ма́рко, нарица́емый і҆ѡа́ннъ, є҆го́же лꙋка̀  въ дѣѧ́нїихъ помина́етъ, въ би́блѣ бы́сть є҆пі́скопъ. 
[ѯ҃д] Зѵ́на зако́нникъ, є҆го́же а҆по́столъ  помина́етъ, въ дїоспо́лѣ бы́сть є҆пі́скопъ. 
[ѯ҃є] Фїлимо́нъ, къ немꙋ́же а҆по́столъ па́ѵелъ  написа̀ є҆пїсто́лїю, въ га́зѣ бы́сть є҆пі́скопъ. 
[ѯ҃ѕ] А҆рїста́рхъ дрꙋгі́й, 
[ѯ҃з] Пꙋ́дъ, 
[ѯ҃и] Трофі́мъ: сі́и трїѐ во всѣ́хъ гоне́нїихъ,  со а҆по́столомъ па́ѵломъ спострада́ша: на коне́цъ въ ри́мѣ  ѿ нерѡ́на царѧ̀ оу҆сѣкнове́ни бы́ша. 
[ѯ҃ѳ] Ѻ҆ни́сїмъ, сконча́сѧ въ потїо́лѣ,  тертѵ́ломъ є҆па́рхомъ ри́мскимъ. 
[ѻ҃] Фꙋртꙋна́тъ. 
Сі́и всѝ бы́ша є҆пі́скопи во ꙗ҆зы́цѣхъ: ѡ҆  ни́хже се́й ст҃ы́й и҆ треблаже́нный є҆пі́скопъ дѡроѳе́й  тѵ́рскїѧ це́ркве бы́вый написа̀, и҆ предадѐ це́ркви, въ  па́мѧть ст҃ы́хъ а҆по́стѡлъ. ѡ҆ ни́хже и҆ па́ѵелъ писа́ше,  глаго́лѧ: и҆̀же пре́жде на́съ бы́ша ѡ҆ гдⷭ҇ѣ. семꙋ́же  никто́же не невѣ́рꙋй: сꙋ́щее оу҆́бѡ сѐ бы́сть. 


(л. є҃ ѡ҆б.)  
Ѡ҆ чꙋдесѣ́хъ ст҃ы́хъ а҆пⷭ҇лъ, ꙗ҆̀же сꙋ́ть въ  дѣѧ́нїихъ. 
[а҃] Пе́тръ и҆ і҆ѡа́ннъ и҆сцѣли́ста и҆́менемъ  гдⷭ҇нимъ рожде́ннаго хро́ма, сѣдѧ́щаго пред̾ кра́сными  две́рьми. 
[в҃] Пе́тръ а҆на́нїю и҆ сапфѵ́рꙋ женꙋ̀ є҆гѡ̀  ѡ҆бличѝ, оу҆кра̑дша ѿ ѡ҆бѣтова́нїѧ бж҃їѧ, и҆ бы́ста  а҆́бїе мє́ртва. 
[г҃] Пе́тръ во і҆ѻппі́и оу҆ме́ршꙋю таві́ѳꙋ  воскресѝ моли́твою. 
[д҃] Пе́тръ сходѧ́щъ сосꙋ́дъ съ нб҃сѐ всѧ́кагѡ  живо́тна ви́дѣ. 
[є҃] Петро́ва стѣ́нь приходѧ́щи на недꙋ́жныѧ,  оу҆врачева́ше и҆̀хъ. 
[ѕ҃] Пе́тръ храни́мь свѧ́занъ въ темни́цѣ, и҆  а҆́гг҃ломъ и҆спꙋще́нъ бы́сть, стрегꙋ́щымъ во́инѡмъ. и҆  и҆́рѡдъ червьмѝ ꙗ҆до́мь и҆́здше. 
[з҃] Стефа́нъ творѧ́ше чꙋдеса̀ и҆ зна́мєнїѧ ве́лїѧ. 
[и҃] Фїлі́ппъ на́йде скопца̀ чтꙋ́ща и҆са́їю  проро́ка, и҆ крестѝ є҆го̀. 
[ѳ҃] То́йже фїлі́ппъ въ самарі́и мно́ги дꙋ́хи  и҆згна̀, и҆ хро́мїи и҆ разсла́бленнїи и҆сцѣли́шасѧ ѿ  негѡ̀. 
[і҃] Па́ѵелъ, приближа́ѧсѧ къ дама́скꙋ, ви́дѣ  видѣ́нїе, и҆ а҆́бїе бы́сть бл҃говѣ́стникъ. 
[а҃і] Па́ѵелъ въ лѵ́стрѣхъ хро́ма рожде́на  и҆сцѣлѝ во и҆́мѧ гдⷭ҇не. 
[в҃і] Па́ѵелъ видѣ́нїемъ въ македо́нїю зва́нъ  бы́сть. 
[г҃і] Па́ѵелъ женꙋ̀, и҆мꙋ́щꙋю дꙋ́хъ ѕо́лъ, ѡ҆чи́сти  въ фїлїпписі́ехъ. 
[д҃і] Па́ѵлꙋ и҆ сі́лѣ вве́ржєнымъ въ темни́цꙋ, и҆  забїе́нома нога́ма є҆ю̀ въ кла́дѣ, въ полꙋ́нощи трꙋ́съ  бы́сть, и҆ разрѣши́шасѧ оу҆́зы и҆́хъ. 
[є҃і] По́томъ па́ѵлимъ ѿ оу҆брꙋ́сца недꙋ́жныѧ  и҆ бѣсны̑ѧ и҆сцѣлева́хꙋсѧ. 
[ѕ҃і] Па́ѵелъ є҆ѵтѵ́ха въ трѡа́дѣ, со ѻ҆ко́нца  спа́дша и҆ оу҆ме́рша воздви́же, глаго́лѧ: дꙋша̀ є҆гѡ̀ въ  не́мъ є҆́сть. (л. ѕ҃) 
[з҃і] Въ кѵ́прѣ ѻ҆́стровѣ запретѝ па́ѵелъ  волхвꙋ̀ є҆ллѵ́мѣ, и҆ бы́сть а҆́бїе слѣ́пъ. 
[и҃і] Є҆гда̀ пловѧ́ше па́ѵелъ, въ ри́мъ грѧды́й,  пострада́ же са́мъ и҆ сꙋ́щїи съ ни́мъ въ кораблѝ, дні́й и҆  но́щїй четырена́десѧть, всѣ́мъ ча́ющымъ оу҆мре́ти.  предста́въ же гдⷭ҇ь речѐ па́ѵлꙋ: ꙗ҆́кѡ тебѐ ра́ди даю̀  всѣ́мъ живо́тъ, и҆ спасе́ни бы́ша. 
[ѳ҃і] И҆зше́дшꙋ па́ѵлꙋ ѿ кораблѧ̀, є҆хі́дна  оу҆грызнꙋ̀ и҆̀, и҆ всѝ мнѧ́хꙋ, ꙗ҆́кѡ оу҆мре́ти є҆мꙋ̀:  є҆гда́ же пребы́сть без̾ вреда̀, мнѧ́хꙋ є҆го̀ ꙗ҆́кѡ бг҃а  сꙋ́ща. 
[к҃] Ѻ҆тца̀ поплі́ева во ѻ҆то́цѣ, водны́мъ  трꙋдо́мъ болѧ́ща и҆сцѣлѝ па́ѵелъ, и҆ и҆́ны мнѡ́ги  недꙋ́жныѧ. 


(л. ѕ҃)  
Надписа́нїе гла́въ а҆пⷭ҇льскихъ дѣѧ́нїй, писмены̀ на  знаменова́нное. є҆́же оу҆́бѡ черни́ломъ, то̀ показꙋ́етъ  главы̑: червле́нїи же, ча́стнаѧ въ ни́хъ сꙋ́щихъ дѣѧ́нїй  раздѣлє́нїѧ. 
[а҃] Оу҆че́нїе ѡ҆ хрⷭ҇то́вѣ воскрⷭ҇нїи и҆ ѡ҆  ꙗ҆вле́нїи ко оу҆ченикѡ́мъ, и҆ ѡ҆ ѡ҆бѣща́нїи да́ра ст҃а́гѡ  дх҃а, и҆ ѡ҆ видѣ́нїи вознесе́нїѧ хрⷭ҇то́ва, и҆ ѡ҆ сла́вномъ  второ́мъ є҆гѡ̀ прише́ствїи. 
[в҃] Петро́ва бесѣ́да къ вѣ́ровавшымъ, ѡ҆ сме́рти  и҆ ѡ҆ ѿверже́нїи і҆ꙋ́ды преда́телѧ. 
[а҃] Въ не́мже и҆ ѡ҆ введе́нїи матѳі́евѣ, и҆  ѡ҆жре́бїеномꙋ бл҃года́тїю и҆ моли́твою. 
[г҃] Ѡ҆ сше́ствїи ст҃а́гѡ дх҃а на вѣ́ровавшыѧ,  бы́вшемъ въ де́нь пентико́стїи. 
[а҃] Въ не́мже оу҆че́нїе петро́во ѡ҆ се́мъ ѿ  прорѡ́къ. 
[в҃] Ѡ҆ стрⷭ҇ти и҆ ѡ҆ воскрⷭ҇нїи, и҆ ѡ҆ вознесе́нїи  хрⷭ҇то́вѣ, и҆ ѡ҆ да́рѣ ст҃а́гѡ дх҃а. (л. ѕ҃ ѡ҆б.) 
[г҃] Ѡ҆ вѣ́рѣ та́мѡ сꙋ́щихъ, и҆ ѡ҆ спасе́нїи  кр҃ще́нїемъ. 
[д҃] Ѡ҆ є҆дине́нїи и҆ ѡ҆ ѡ҆бще́нїи по́льзы, и҆ ѡ҆  приложе́нїи вѣ́рꙋющихъ. 
[д҃] Ѡ҆ и҆сцѣле́нїи ѡ҆ хрⷭ҇тѣ̀ роди́вшасѧ хро́ма,  и҆ ѡ҆ петро́вѣ оу҆че́нїи, и҆ ѡ҆бличе́нїи млⷭ҇тыни  свидѣ́нїѧ на спасе́нїе и҆́хъ. 
[а҃] Въ не́мже и҆ наше́ствїе а҆рхїере́ємъ за́вистїю  бы́вшагѡ дѣ́ла, и҆ сꙋ́дъ чꙋдесѐ, и҆ и҆сповѣ́данїе  петро́во си́лы і҆и҃съ хрⷭ҇то́вы и҆ бл҃года́ти. 
[в҃] Ѡ҆ запреще́нїи а҆рхїере́йстѣмъ ко а҆пⷭ҇лѡмъ,  ꙗ҆́кѡ неподо́бно дерза́ти ѡ҆ и҆́мени хрⷭ҇то́вѣ, и҆ ѡ҆  ѿпꙋще́нїи а҆пⷭ҇льстѣ. 
[г҃] Бл҃гохвале́нїе ѡ҆ цр҃кви, и҆ вѣ́рнѣ  терпѣ́нїи а҆пⷭ҇льстѣ. 
[є҃] Ѡ҆ є҆динодꙋ́шнѣй ѻ҆́бщинѣ всѣ́хъ  вѣ́ровавшихъ. 
[а҃] Въ не́мже ѡ҆ а҆на́нїи и҆ сапфѵ́рѣ, и҆ ѡ҆  го́рцѣй и҆́хъ сме́рти. 
[ѕ҃] Ꙗ҆́кѡ а҆пⷭ҇лѡмъ ввє́рженымъ бы́вшымъ въ  темницꙋ̀, а҆́гг҃лъ гдⷭ҇нь но́щїю и҆зведѐ, повелѣ́въ  невозбра́ннѡ и҆́мъ проповѣ́дати і҆и҃са. 
[а҃] Въ не́мже, ꙗ҆́кѡ второ́е а҆рхїере́ємъ па́ки  є҆́мшымъ ѧ҆̀, ꙗ҆́кѡ ѡ҆ то́мъ ктомꙋ̀ не оу҆чи́ти, би́вше  пꙋсти́ша ѧ҆̀. 
[в҃] Гамалїи́ловъ ра́зꙋмъ вѣ́ренъ ѡ҆ а҆по́столѣхъ,  съ при́тчами нѣ́кїими и҆ оу҆каза́нїи. 
[з҃] Ѡ҆ ѡ҆свѧще́нїи седмѝ дїа́кѡнъ. 
[и҃] Жидо́вское воста́нїе и҆ ѡ҆болга́нїе на  стефа́на, и҆ бесѣ́да є҆гѡ̀ ѡ҆ завѣ́тѣ бж҃їи, и҆́же ко  а҆враа́мꙋ, и҆ ѡ҆ ѻ҆боюна́десѧте патрїа́рсѣхъ. 
[а҃] Въ не́мже ѡ҆ гла́дѣ жи́тнѣ, и҆ ѡ҆ позна́нїи  сынѡ́въ і҆а́кѡвль, и҆ ѡ҆ ѡ҆бѣ́тѣ мѡѷсе́ови, и҆ ѡ҆  ꙗ҆вле́нїи къ немꙋ̀ на горѣ̀ сїна́йстѣй. 
[в҃] Ѡ҆ и҆схо́дѣ і҆и҃левѣ, и҆ ѡ҆ сотворе́нїи  тельца̀, до лѣ́тъ соломѡ́нихъ, и҆ цр҃ко́внагѡ зда́нїѧ. 
[г҃] И҆сповѣ́данїе вы́ше нбⷭ҇ныѧ сла́вы і҆и҃съ  хрⷭ҇то́вы ꙗ҆́вльшїѧсѧ є҆мꙋ̀, є҆ѧ́же ра́ди и҆ побїе́нъ  бы́сть ка́менїемъ стефа́нъ, благоче́стнѡ оу҆́спе. 
[ѳ҃] Ѡ҆ гоне́нїи цр҃ко́внѣмъ ѿ са́ѵла, и҆ ѡ҆  погребе́нїи стефа́новѣ. (л. з҃) 
[а҃] Въ не́мже ѡ҆ фїлі́ппѣ а҆пⷭ҇лѣ, мнѡ́ги  и҆сцѣли́вшемъ въ самарі́и. 
[і҃] Ѡ҆ сі́мѡнѣ волхвѣ̀, вѣ́ровавшемъ и҆  крⷭ҇ти́вшемсѧ со и҆нѣ́ми мно́гими. 
[а҃] Въ не́мже ѡ҆ петро́вѣ и҆ і҆ѡа́нновѣ къ ни́мъ  посла́нїи, и҆ ѡ҆ сше́ствїи ст҃а́гѡ дх҃а на кре́щшыѧсѧ. 
[а҃і] Ꙗ҆́кѡ не на мздѣ̀, ни лицемѣ́рѡмъ, но  ст҃ы̑мъ, вѣ́рою дае́тсѧ прича́стїе ст҃а́гѡ дх҃а. 
[а҃] Въ не́мже ѡ҆ лицемѣ́рїи сі́мѡновѣ, и҆  лꙋка́вомъ є҆гѡ̀ по́мыслѣ. 
[в҃і] Ꙗ҆́кѡ бл҃ги̑мъ и҆ вѣ̑рнымъ поспѣшествꙋ́етъ  бг҃ъ во спасе́нїе, ꙗ҆́вѣ ѿ бесѣ́ды бы́вшїѧ на  ка́женицѣ. 
[г҃і] Ѡ҆ бж҃їи съ нб҃сѐ зва́нїи па́ѵла на  а҆пⷭ҇льство хрⷭ҇то́во. 
[а҃] Въ не́мже ѡ҆ и҆сцѣле́нїи и҆ кр҃ще́нїи  па́ѵловѣ ѿ а҆на́нїи, по ѿкрове́нїю бж҃їю: и҆ ѡ҆  де́рзости є҆гѡ̀, и҆ бесѣ́дѣ варна́вли ко а҆пⷭ҇лѡмъ. 
[д҃і] Ѡ҆ є҆не́и разсла́бленнѣмъ, и҆  и҆сцѣлѣ́вшемъ въ лѵ́дѣ петро́мъ. 
[а҃] Въ не́мже ѡ҆ таві́ѳѣ вдоволю́бицѣ, ю҆́же  пе́тръ воскресѝ ѿ ме́ртвыхъ моли́твою во і҆ѻппі́и. 
[є҃і] Ѡ҆ корни́лїи, є҆ли́кѡ къ немꙋ̀ а҆́гг҃лъ  глаго́ла, и҆ є҆ли́кѡ па́ки къ петрꙋ̀ съ нб҃сѐ ѡ҆ зва́нїи  ꙗ҆зы́къ рече́но бы́сть. 
[а҃] Въ не́мже, ꙗ҆́кѡ призва̀ петра̀, и҆ прїи́де къ  корни́лїю. 
[в҃] Па́ки ѡ҆ бесѣ́дѣ, и҆́хже а҆́гг҃лъ  свидѣ́тельствова, и҆ повѣствова̀ къ корни́лїю. 
[г҃] Петро́во оу҆че́нїе во хрⷭ҇та̀, и҆ да́ръ  ст҃а́гѡ дх҃а, и҆̀же ѿ ꙗ҆зы̑къ вѣ́ровавшымъ. 
[ѕ҃і] Ꙗ҆́кѡ пе́тръ по рѧ́дꙋ всѧ̀ бы̑вшаѧ  повѣствꙋ́етъ а҆пⷭ҇лѡмъ прѣ́вшымсѧ съ ни́мъ. 
[а҃] Тогда̀ и҆ варна́вꙋ ѿпꙋстѝ во а҆нтїохі́ю къ  бра́тїи. 
[з҃і] Проро́чество а҆га́вово ѡ҆ гла́дѣ  вселе́нстѣмъ, и҆ ѡ҆ плодоно́сїи къ сꙋ́щей бра́тїи во  а҆нтїохі́и. 
[и҃і] І҆а́кѡва а҆по́стола оу҆бїе́нїе ѿ и҆́рѡда. 
[а҃] Въ не́мже петро́во ꙗ҆́тїе ѿ и҆́рѡда, и҆  ка́кѡ а҆́гг҃лъ бж҃їимъ повелѣ́нїемъ и҆зведѐ є҆го̀ и҆з̾  темни́цы: пе́тръ же показа́всѧ но́щїю бра́тїи, ѿи́де. (л.  з҃ ѡ҆б.) 
[в҃] Въ не́мже и҆ ѡ҆ мꙋче́нїи стра́жстѣ, пото́мъ и҆  ѡ҆ поги́бели нечести́вагѡ и҆́рѡда. 
[ѳ҃і] Ѿпꙋще́нїе варна́вле и҆ па́ѵле ѿ ст҃а́гѡ  дх҃а въ кѵ́пръ, и҆ є҆ли̑ка сотвори́ста и҆́менемъ і҆и҃съ  хрⷭ҇то́вымъ, на волхва̀ є҆ллѵ́мꙋ корена́тца. 
[к҃] Па́ѵлово свѣ́тлое оу҆че́нїе во хрⷭ҇та̀, ѿ  зако́на же и҆ ѿ прорѡ́къ повѣствова́нїе є҆ѵⷢ҇льское. 
[а҃] Въ не́мже, ꙗ҆́кѡ ѡ҆бличе́нїе слове́сно. 
[в҃] Ѡ҆ преложе́нїи проповѣ́давшихъ во ꙗ҆зы́цѣхъ:  гоне́нїе же и҆́хъ тꙋ̀, и҆ ѡ҆ ѿше́ствїи во і҆коні́ю. 
[к҃а] Ка́кѡ во і҆коні́и проповѣ́даша хрⷭ҇та̀,  мнѡ́гимъ же вѣ́ровавшымъ, и҆ и҆згна́ни бы́ша а҆пⷭ҇ли. 
[к҃в] Ѡ҆ и҆сцѣлѣ́вшемъ рожде́нѣ хромцѣ̀ въ  лѵ́стрѣхъ а҆пⷭ҇лома, и҆ за то̀ мни́ма бѣ́ста бг҃а ѿ  тозе́мєцъ. 
[а҃] Въ не́мже и҆ ѡ҆ побїе́нїи ка́менїемъ а҆пⷭ҇лъ  ѿ гра́жданъ. 
[к҃г] Ꙗ҆́кѡ не подоба́етъ ѡ҆брѣ́зоватисѧ  вѣ́рꙋющымъ ѿ ꙗ҆зы̑къ, оу҆че́нїемъ и҆ сꙋдо́мъ  а҆пⷭ҇льскимъ. 
[а҃] Въ не́мже посла́нїе и҆́хъ къ ꙗ҆зы́кѡмъ ѡ҆  сохране́нїихъ. 
[в҃] Прерѣка́нїе па́ѵле къ варна́вѣ, ма́рка ра́ди. 
[к҃д] Ѡ҆ оу҆че́нїи тїмоѳе́а, и҆ ѡ҆ ѿше́ствїи  па́ѵловѣ въ македо́нїю по ѿкрове́нїю. 
[а҃] Въ не́мже ѡ҆ вѣ́рѣ, и҆ ѡ҆ спасе́нїи нѣ́кїѧ  жены̀ і҆ꙋде́аныни: и҆ ѡ҆ и҆сцѣлѣ́вшей рабы́ни, и҆мꙋ́щей  дꙋ́хъ пытли́въ, є҆ѧ́же ра́ди госпо́дїе є҆ѧ̀ би́ша па́ѵла. 
[в҃] Ѡ҆ бы́вшемъ тꙋ̀ трꙋ́сѣ и҆ чꙋдесѝ, ка́кѡ  вѣ́рова темни́чный стра́жъ въ тꙋ̀ но́щь, и҆ крести́сѧ со  всѣ́мъ до́момъ свои́мъ. 
[г҃] Ꙗ҆́кѡ оу҆молє́на бы́вша а҆по́стола тꙋ̀,  тогда̀ и҆зыдо́ста и҆з̾ темни́цы. 
[к҃є] Ѡ҆ распрѣ́нїи бы́вшемъ въ солꙋ́нѣ  проповѣ́данїѧ ра́ди: бѣжа́нїе же па́ѵле въ бе́рїю, и҆  ѿтꙋ́дꙋ во а҆ѳи́ны. 
[к҃ѕ] Ѡ҆ тре́бищномъ писа́нїи во а҆ѳи́нѣхъ, и҆ ѡ҆  фїлосо́фстѣмъ проповѣ́данїи, и҆ ѡ҆ благоче́стїи па́ѵловѣ.  (л. и҃) 
[к҃з] Ѡ҆ а҆кѵ́лѣ и҆ прискі́ллѣ, и҆ ѡ҆ непокоре́нїи  корі́нѳѧнъ: ѡ҆ благоволе́нїи же бж҃їи, и҆ проповѣ́данїи, и҆  ѡ҆ ѿкрове́нїи па́ѵлꙋ. 
[а҃] Въ не́мже ѡ҆ крі́спѣ старѣ́йшинѣ собо́ра,  вѣ́ровавшемъ со и҆нѣ́ми нѣ́кїими, и҆ крⷭ҇ти́вшемсѧ. 
[в҃] Ꙗ҆́кѡ распрѣ́нїю воздви́гшꙋсѧ въ корі́нѳѣ,  па́ѵелъ ѿи́де: прише́дъ же во є҆фе́съ, и҆ побесѣ́довавъ  и҆зы́де. 
[г҃] Ѡ҆ а҆поллѡ́сѣ, мꙋ́жѣ слове́снѣ и҆ вѣ́рнѣ. 
[к҃и] Ѡ҆ креще́нїи, и҆ ѡ҆ да́рѣ ст҃а́гѡ дх҃а,  да́ннѣмъ моли́твою па́ѵлею вѣ́ровавшымъ во є҆фе́сѣ, и҆  ѡ҆ и҆сцѣле́нїи лю́дстѣ. 
[а҃] Въ не́мже и҆ ѡ҆ сынѣ́хъ ске́ѵиныхъ, ꙗ҆́кѡ не  подоба́етъ начина́ти невѣ̑рнымъ и҆ недостѡ́йнымъ сꙋ́щымъ  вѣ́ры: и҆ ѡ҆ и҆сповѣ́данїи вѣ́ровавшихъ. 
[в҃] Ѡ҆ распрѣ́нїи бы́вшемъ въ є҆фе́сѣ на  а҆по́столы ѿ дими́трїа сребросѣ́чца. 
[к҃ѳ] Ѡ҆бхожде́нїе па́ѵлово. 
[а҃] Въ не́мже и҆ ѡ҆ сме́рти и҆ ѡ҆ воскрⷭ҇нїи  є҆ѵтѵ́ховѣ моли́твою въ трѡа́дѣ, и҆ оу҆че́нїе па́стырско  къ є҆фе́сскимъ попѡ́мъ. 
[в҃] Въ не́мже пла́ванїе па́ѵле ѿ є҆фе́са до  кесарі́и палесті́нскїѧ. 
[л҃] Проро́чество а҆га́вово ѡ҆ приклю́чшихсѧ па́ѵлꙋ  во і҆ерꙋсали́мѣ. 
[л҃а] Поꙋче́нїе і҆а́кѡвле къ па́ѵлꙋ, ꙗ҆́коже не  мнѣ́ти не ѡ҆ставлѧ́юща жидѡ́мъ ѡ҆брѣ́зоватисѧ. 
[л҃в] Ѡ҆ бы́вшемъ безчи́нїи на па́ѵла во  і҆ерꙋсали́мѣ: и҆ ка́кѡ є҆го̀ ты́сѧщникъ ѿѧ́тъ ѿ  і҆ꙋдє́й. 
[а҃] Въ не́мже па́ѵлово оу҆строе́нїе себѐ ра́ди,  и҆ зва́нїе є҆гѡ̀ на а҆по́стольство. 
[в҃] Въ ни́хже а҆на́нїа къ па́ѵлꙋ въ дама́сцѣ, и҆  ѡ҆ ꙗ҆вле́нїи и҆ гла́сѣ бж҃їи, бы́вшемъ тогда̀ въ це́ркви  къ немꙋ̀. 
[г҃] Ꙗ҆́кѡ хотѧ̀ ѡ҆ си́хъ па́ѵелъ бїе́нъ бы́ти,  ре́къ: ꙗ҆́кѡ ри́млѧнинъ є҆́смь, ѡ҆сла́бленъ бы́сть. 
[л҃г] Є҆ли́кѡ па́ѵелъ вше́дъ въ со́нмище пострада̀,  и҆ речѐ а҆́бїе: і҆и҃льтѧнинъ є҆́смь. 
[л҃д] Ѡ҆ совѣ́тѣ бы́вшемъ на па́ѵла ѿ жидѡ́въ,  и҆ ѡ҆ и҆сповѣ́данїи. є҆гѡ̀ къ лѷсі́ю. (л. и҃ ѡ҆б.) 
[а҃] Въ не́мже, ꙗ҆́кѡ по́сланъ бы́сть па́ѵелъ ко  кнѧ́зю въ кесарі́ю съ во́ины и҆ кни́гами. 
[л҃є] Тертѵ́ллово ѡ҆клевета́нїе на па́ѵла, и҆  ѿвѣ́тъ па́ѵловъ пред̾ воево́дою. 
[л҃ѕ] Ѡ҆ фи́лїѯовѣ и҆змѣне́нїи, и҆ ѡ҆ фи́стовѣ  введе́нїи, ѡ҆ и҆спыта́нїи же па́ѵловѣ, и҆ ѡ҆ ѡ҆ставле́нїи. 
[л҃з] А҆грі́ппово и҆ вернїкі́ино прише́ствїе, и҆  вопроше́нїе ѡ҆ па́ѵлѣ. 
[а҃] Въ не́мже ѿвѣ́тъ па́ѵловъ ѡ҆ зако́нѣ и҆  вѣ́рѣ є҆гѡ̀, и҆ ѡ҆ воззва́нїи є҆гѡ̀ во  благовѣствова́нїе. 
[в҃] Ꙗ҆́кѡ ничи́мже ѡ҆би́дитъ і҆ꙋдє́й па́ѵелъ,  а҆грі́ппа речѐ фи́стꙋ. 
[л҃ѳ] Пла́ванїе па́ѵле въ ри́мъ бѣда́ми мно́гими и҆  вели́кими и҆спо́лненно. 
[а҃] Въ не́мже и҆ оу҆че́нїе па́ѵле къ сꙋ́щымъ съ  ни́мъ, ѡ҆ оу҆пова́нїи спасе́нїѧ. 
[в҃] Морска́ѧ бѣда̀ па́ѵлѧ, и҆ ка́кѡ спасе́нъ  бы́сть въ мелїті́йстѣмъ ѡ҆то́цѣ: и҆ коли́ка чꙋдеса̀  сотворѝ въ не́мъ па́ѵелъ. 
[л҃ѳ] Ка́кѡ ѿ мелі́та въ ри́мъ прїи́де па́ѵелъ. 
[м҃] Ѡ҆ бесѣ́дѣ па́ѵли, ꙗ҆̀же въ ри́мѣ, ко  і҆ꙋде́ємъ. 
Гла́въ оу҆́бѡ всѣ́хъ, м҃, послѣ́дꙋющихъ же  и҆̀мъ л҃є, ꙗ҆̀же и҆́мꙋтъ зна́мєнїѧ червлє́наѧ і҆сто́рїй  дѣѧ́нїй а҆по́стольскихъ. (л. ѳ҃) 
Сказа́нїе и҆звѣ́стное посла́нїѧмъ напи́саннымъ въ  кни́зѣ се́й. 
Пе́рвое, дѣѧ̑нїѧ ст҃ы́хъ а҆пⷭ҇лъ. 
Пото́мъ посла́нїй собо́рныхъ, се́дмь: 
І҆а́кѡвле собо́рное посла́нїе, є҆ди́но. 
Петро́ва собѡ́рнаѧ посла̑нїѧ, два̀. 
І҆ѡа́ннова собѡ́рнаѧ посла̑нїѧ, трѝ. 
І҆ꙋ́дино собо́рное посла́нїе, є҆ди́но. 
Ст҃а́гѡ а҆пⷭ҇ла па́ѵла посла̑нїѧ разли́чна сꙋ́ть  д҃і. 
Къ ри́млѧнѡмъ посла́нїе, є҆ди́но. а҃ 
Къ корі́нѳѧнѡмъ посла̑нїѧ, два̀. в҃ г҃ 
Къ гала́тѡмъ посла́нїе, є҆ди́но. д҃ 
Къ є҆фесе́ємъ посла́нїе, є҆ди́но. є҃ 
Къ фїлїпписі́ємъ посла́нїе, є҆ди́но. ѕ҃ 
Къ колосса́ємъ посла́нїе, є҆ди́но. з҃ 
Къ солꙋ́нѧнѡмъ посла̑нїѧ, два̀. и҃ ѳ҃ 
Къ тїмоѳе́ю посла̑нїѧ, два̀. і҃ а҃і 
Къ ті́тꙋ посла́нїе, є҆ди́но. в҃і 
Къ фїлимо́нꙋ посла́нїе, є҆ди́но. г҃і 
Ко є҆вре́ємъ посла́нїе, є҆ди́но. д҃і 
Въ лѣ́то ҂ѕч҃а, ѡ҆главле́нъ бы́сть а҆пⷭ҇лъ ѿ  и҆са́їи мона́ха, и҆ ѿкры́ты бы́ша сꙋббѡ́ты, и҆ недѣ̑ли,  и҆ понедѣ́льники, и҆ вто́рники, и҆ срєды̀, и҆ четверткѝ,  и҆ пѧткѝ, дабы̀ разꙋ́мно бы́ло на́скорѣ и҆з̾ѡбрѣ́тенїе,  та́кожде и҆ по мцⷭ҇амъ а҆по́столы ст҃ы̑мъ: и҆ посла̑нїѧ  ѿкꙋ́дꙋ пи́сана, и҆ ки́мъ напи́сана бы́ша. 


(л. ѳ҃ ѡ҆б.)  
Сказа́нїе дѣѧ́нїй а҆пⷭ҇льскихъ, спи́санныхъ ст҃ы́мъ  а҆пⷭ҇ломъ и҆ є҆ѵⷢ҇лі́стомъ лꙋко́ю, по лѣ́тѣхъ мно́зѣхъ  стрⷭ҇ти гдⷭ҇ни. 
(нлⷣѧ) Сїѧ̑ кни̑ги, дѣѧ̑нїѧ а҆пⷭ҇льска  нари́чꙋтсѧ, є҆лма́ же дѣѧ̑нїѧ а҆пⷭ҇льска содержа́тъ.  Повѣ́даѧй же є҆́сть лꙋка̀ є҆ѵⷢ҇лі́стъ, а҆нтїохі́анинъ  сы́й ро́домъ, вра́чь же хи́тростїю, хожда́ше со а҆по́столы,  па́че же съ па́ѵломъ, и҆ вѣ́дый вои́стиннꙋ пи́шетъ. 
Повѣ́даетъ же, ка́кѡ а҆́гг҃лѡмъ под̾е́мшымъ,  вознесе́сѧ гдⷭ҇ь, и҆ бы́вшее проли́тїе ст҃а́гѡ дх҃а въ  пентико́стїи, на а҆пⷭ҇лы же и҆ на всѧ̀ бы́вшыѧ тогда̀ тꙋ̀:  возставле́нїе же матѳі́ево, во і҆ꙋ́ды мѣ́сто преда́телѧ, и҆  оу҆строе́нїе седмѝ дїа́кѡнъ, и҆ и҆збра́нїе па́ѵлово, и҆  є҆ли́кѡ пострада̀, и҆ ѿше́ствїе є҆гѡ̀ въ ри́мъ. и҆  є҆ли̑ка сотвори́ша чꙋдеса̀ а҆по́столи, моли́твою и҆ вѣ́рою  хрⷭ҇то́вою. 
А҆пⷭ҇лѡмъ же и҆мена̀ сꙋ́ть сїѧ̑: Пе́рвый сі́мѡнъ,  нарица́емый пе́тръ, и҆ а҆ндре́й бра́тъ є҆гѡ̀, і҆а́кѡвъ  зеведе́овъ, и҆ і҆ѡа́ннъ бра́тъ є҆гѡ̀, фїлі́ппъ, и҆  варѳоломе́й, ѳѡма̀, и҆ матѳе́й бы́вый мы́тникъ, і҆а́кѡвъ  а҆лфе́овъ, и҆ сі́мѡнъ канані́тъ, и҆ і҆ꙋ́да і҆а́кѡвль, и҆  матѳі́й причте́ный ко є҆динона́десѧтимъ, во і҆ꙋ́ды мѣ́сто  преда́телѧ. Оу҆стро́енныхъ же дїа́кѡнъ и҆мена̀ сꙋ́ть сїѧ̑:  стефа́нъ, фїлі́ппъ, про́хѡръ, и҆ нїкано́ръ, ті́мѡнъ, и҆  парме́на, и҆ нїкола́й. посе́мъ прїѧ́тъ бы́сть и҆ па́ѵелъ,  и҆збра́нный сосꙋ́дъ: си́хъ же а҆по́стѡлъ зна́мєнїѧ и҆  чꙋдеса̀, ꙗ҆̀же сотвори́ша, сꙋ́ть сїѧ̑. (л. і҃) 
ДѢѦ̑НІѦ СТ҃Ы́ХЪ А҆ПО́СТѠЛЪ 
спи̑сана ст҃ы́мъ а҆пⷭ҇ломъ и҆ є҆ѵⷢ҇лі́стомъ 
ЛꙊКО́Ю. 
Глава̀ пе́рваѧ. 
(заⷱ҇ а҃) [а҃] сⷯ а҃ Пе́рвое оу҆́бѡ  сло́во Во ст҃ꙋ́ю и҆ вели́кꙋю недѣ́лю па́схи: И҆ на  вознесе́нїе гдⷭ҇не. сотвори́хъ ѡ҆ всѣ́хъ ѽ ѳео́фїле,  ꙗ҆̀же нача́тъ і҆и҃съ твори́ти же и҆ оу҆чи́ти, в҃ Да́же до  днѐ, во́ньже заповѣ́давъ а҆пⷭ҇толѡмъ дх҃омъ ст҃ы́мъ,  и҆̀хже и҆збра̀, вознесе́сѧ. г҃ Пред̾ ни́миже и҆ поста́ви  себѐ жи́ва по страда́нїи свое́мъ, во мно́зѣхъ  [и҆́стинныхъ] зна́менїихъ де́ньми четы́редесѧтьми ꙗ҆влѧ́ѧсѧ  и҆̀мъ, и҆ глаго́лѧ ꙗ҆̀же ѡ҆ црⷭ҇твїи бж҃їи. д҃ Съ ни́миже  и҆ ꙗ҆ды́й, повелѣ̀ и҆̀мъ ѿ і҆ерꙋсали́ма не ѿлꙋча́тисѧ,  но жда́ти ѡ҆бѣтова́нїѧ ѻ҆́ч҃а, є҆́же слы́шасте ѿ менѐ:  є҃ Ꙗ҆́кѡ і҆ѡа́ннъ оу҆́бѡ крⷭ҇ти́лъ є҆́сть водо́ю, вы́ же  и҆́мате (л. і҃ ѡ҆б.) крⷭ҇ти́тисѧ дх҃омъ ст҃ы́мъ, не по  мно́зѣхъ си́хъ дне́хъ. ѕ҃ Ѻ҆ни́ же оу҆̀бо соше́дшесѧ,  вопроша́хꙋ є҆го̀, глаго́люще: гдⷭ҇и, а҆́ще въ лѣ́то сїѐ  оу҆строѧ́еши црⷭ҇твїе і҆и҃лево; з҃ Рече́ же къ ни́мъ:  нѣ́сть ва́ше разꙋмѣ́ти времена̀ и҆ лѣ́та, ꙗ҆̀же ѻ҆ц҃ъ  положѝ во свое́й вла́сти. и҃ Но прїи́мете си́лꙋ, наше́дшꙋ  ст҃о́мꙋ дх҃ꙋ на вы̀: и҆ бꙋ́дете мѝ свидѣ́тели во  і҆ерꙋсали́мѣ же и҆ во все́й і҆ꙋде́и и҆ самарі́и, и҆ да́же  до послѣ́днихъ землѝ. 
Коне́цъ па́сцѣ. 
ѳ҃ И҆ сїѧ̑ ре́къ, зрѧ́щымъ и҆̀мъ, взѧ́тсѧ: и҆ ѻ҆́блакъ  под̾ѧ́тъ є҆го̀ ѿ ѻ҆́чїю и҆́хъ. і҃ И҆ ꙗ҆́кѡ взира́юще  бѧ́хꙋ на нб҃о, и҆дꙋ́щꙋ є҆мꙋ̀, и҆ сѐ мꙋ́жа два̀ ста́ста  пред̾ ни́ми во ѻ҆де́жди бѣлѣ̀, а҃і Ꙗ҆̀же и҆ реко́ста:  мꙋ́жїе галїле́йстїи, что̀ стоитѐ зрѧ́ще на нб҃о; се́й  і҆и҃съ вознесы́йсѧ ѿ ва́съ на нб҃о, та́кожде прїи́детъ,  и҆́мже ѻ҆́бразомъ ви́дѣсте є҆го̀ и҆дꙋ́ща на нб҃о. 
(заⷱ҇ в҃) в҃і Тогда̀ возврати́шасѧ ꙳Въ  понедѣ́льникъ свѣ́тлыѧ недѣ́ли: Во днѝ ѻ҆́ны,  возврати́шасѧ а҆пⷭ҇ли꙳ во і҆ерꙋсали́мъ ѿ горы̀  нарица́емыѧ є҆леѡ́нъ, ꙗ҆́же є҆́сть бли́зъ і҆ерꙋсали́ма,  сꙋббѡ́ты и҆мꙋ́щїѧ пꙋ́ть. 
Коне́цъ вознесе́нїю. 
г҃і И҆ є҆гда̀ внидо́ша, взыдо́ша на го́рницꙋ, и҆дѣ́же  бѧ́хꙋ пребыва́юще, пе́тръ же и҆ і҆а́кѡвъ, и҆ і҆ѡа́ннъ и҆  а҆ндре́й, фїлі́ппъ и҆ ѳѡма̀, варѳоломе́й и҆ матѳе́й,  і҆а́кѡвъ а҆лфе́овъ, и҆ сі́мѡнъ зилѡ́тъ, и҆ і҆ꙋ́да і҆а́кѡвль.  д҃і Сі́и всѝ бѧ́хꙋ терпѧ́ще є҆динодꙋ́шнѡ въ моли́твѣ и҆  моле́нїи, съ жена́ми, и҆ марі́ею мт҃рїю і҆и҃совою, и҆ съ  бра́тїею є҆гѡ̀. [в҃] є҃і И҆ во днѝ ты́ѧ, воста́въ пе́тръ  (л. а҃і) посредѣ̀ оу҆чени̑къ, речѐ: [бѣ́ же и҆ме́нъ  наро́да вкꙋ́пѣ, ꙗ҆́кѡ сто̀ и҆ два́десѧть: ] ѕ҃і Мꙋ́жїе  бра́тїе, подоба́ше сконча́тисѧ писа́нїю семꙋ̀, є҆́же  предречѐ дх҃ъ ст҃ы́й оу҆сты̀ дв҃довыми ѡ҆ і҆ꙋ́дѣ,  бы́вшемъ вождѝ є҆́мшымъ і҆и҃са: з҃і Ꙗ҆́кѡ причте́нъ бѣ̀  съ на́ми, и҆ прїѧ́лъ бѧ́ше жре́бїй слꙋ́жбы сеѧ̀. 
Престꙋпѝ понедѣ́льникꙋ. 
и҃і Се́й оу҆́бѡ стѧжа̀ село̀ ѿ мзды̀ непра́ведныѧ,  и҆ ни́цъ бы́въ, просѣ́десѧ посредѣ̀, и҆ и҆злїѧ́сѧ всѧ̀  оу҆тро́ба є҆гѡ̀. ѳ҃і И҆ разꙋ́мно бы́сть всѣ́мъ живꙋ́щымъ  во і҆ерⷭ҇ли́мѣ, ꙗ҆́кѡ нарещи́сѧ селꙋ̀ томꙋ̀ свои́мъ и҆́хъ  ѧ҆зы́комъ, а҆келдама̀, є҆́же є҆́сть село̀ кро́ве. к҃  Пи́шетъ бо сѧ въ кни́зѣ ѱало́мстѣй: да бꙋ́детъ дво́ръ  є҆гѡ̀ пꙋ́стъ, и҆ да не бꙋ́детъ живꙋ́щагѡ въ не́мъ, и҆  є҆пі́скопство є҆гѡ̀ да прїи́метъ и҆́нъ. 
Чтѝ понедѣ́льникꙋ: 
к҃а Подоба́етъ оу҆̀бо ѿ сходи́вшихсѧ съ на́ми мꙋже́й,  во всѧ́ко лѣ́то, въ не́же вни́де и҆ и҆зы́де въ на́съ гдⷭ҇ь  і҆и҃съ: к҃в Наче́нъ ѿ креще́нїѧ і҆ѡа́ннова, да́же до днѐ,  во́ньже вознесе́сѧ [на нб҃о] ѿ на́съ, свидѣ́телю  воскрⷭ҇нїѧ є҆гѡ̀ бы́ти съ на́ми є҆ди́номꙋ ѿ си́хъ.  [а҃] к҃г И҆ поста́виша два̀, і҆ѡ́сифа, нарица́емаго  варса́вꙋ, и҆́же нарече́нъ бы́сть і҆ꙋ́стъ, и҆ матѳі́а. к҃д И҆  помоли́вшесѧ, рѣ́ша: ты̀ гдⷭ҇и сердцевѣ́дче всѣ́хъ,  покажѝ є҆го́же и҆збра́лъ є҆сѝ ѿ сею̀ двою̀ є҆ди́наго,  к҃є Прїѧ́ти жре́бїй слꙋже́нїѧ сегѡ̀ и҆ а҆по́стольства,  и҆з̾ негѡ́же и҆спадѐ і҆ꙋ́да, и҆тѝ въ мѣ́сто своѐ. к҃ѕ  И҆ да́ша жрє́бїѧ и҆́ма: и҆ падѐ жре́бїй на матѳі́а, и҆  причте́нъ бы́сть ко є҆динона́десѧти а҆пⷭ҇толѡмъ. 
Коне́цъ понедѣ́льникꙋ. (л. а҃і ѡ҆б.) 
Глава̀ втора́ѧ. 
(заⷱ҇ г҃) [г҃] сⷯ а҃ И҆ є҆гда̀꙳Въ  недѣ́лю и҃-ю: Во днѝ ѻ҆́ны, є҆гда̀꙳ скончава́шасѧ  дні́е пѧтьдесѧ́тницы, бѣ́ша всѝ а҆пⷭ҇ли є҆динодꙋ́шнѡ  вкꙋ́пѣ. в҃ И҆ бы́сть внеза́пꙋ съ нб҃сѐ шꙋ́мъ, ꙗ҆́кѡ  носи́мꙋ дыха́нїю бꙋ́рнꙋ, и҆ и҆спо́лни ве́сь до́мъ, и҆дѣ́же  бѧ́хꙋ сѣдѧ́ще. г҃ И҆ ꙗ҆ви́шасѧ и҆̀мъ раздѣле́ни ѧ҆зы́цы  ꙗ҆́кѡ ѻ҆́гненни, сѣ́де же на є҆ди́номъ ко́емждо и҆́хъ.  д҃ И҆ и҆спо́лнишасѧ всѝ дх҃а ст҃а, и҆ нача́ша глаго́лати  и҆ны́ми ѧ҆зы́ки, ꙗ҆́коже дх҃ъ даѧ́ше и҆̀мъ провѣщава́ти.  є҃ Бѧ́хꙋ же во і҆ерꙋсали́мѣ живꙋ́щїи і҆ꙋдє́и, мꙋ́жїе  благоговѣ́йнїи ѿ всегѡ̀ ꙗ҆зы́ка, и҆́же под̾ нб҃се́мъ.  ѕ҃ Бы́вшꙋ же гла́сꙋ семꙋ̀, сни́десѧ наро́дъ и҆ смѧте́сѧ,  ꙗ҆́кѡ слы́шахꙋ є҆ди́нъ ко́йждо и҆́хъ свои́мъ ѧ҆зы́комъ  глаго́лющихъ и҆̀хъ. з҃ Дивлѧ́хꙋсѧ же всѝ и҆ чꙋдѧ́хꙋсѧ,  глаго́люще дрꙋ́гъ ко дрꙋ́гꙋ: не се́ ли всѝ сі́и сꙋ́ть  глаго́лющїи галїле́ане; и҃ И҆ ка́кѡ мы̀ слы́шимъ ко́ждо  сво́й ѧ҆зы́къ на́шъ, въ не́мже роди́хомсѧ; ѳ҃ Па́рѳѧне, и҆  ми́дѧне, и҆ є҆ламі́те, и҆ живꙋ́щїи въ месопота́мїи, во  і҆ꙋде́и же и҆ каппадокі́и, въ по́нтѣ и҆ во а҆сі́и, і҃ Во  фрѷгі́и же и҆ памфѷлі́и, во є҆гѵ́птѣ и҆ страна́хъ  лївѵ́и, ꙗ҆́же при кѷрині́и, и҆ приходѧ́щїи ри́млѧне, а҃і  І҆ꙋдє́и же и҆ прише́льцы, кри́тѧне и҆ а҆ра́влѧне, слы́шимъ  глаго́лющихъ и҆̀хъ на́шими ѧ҆зы́ки вели́чїѧ бж҃їѧ. 
Коне́цъ пѧтьдесѧ́тницы. 
в҃і Оу҆жаса́хꙋ же сѧ всѝ, и҆ недоꙋмѣва́хꙋсѧ, дрꙋ́гъ  ко дрꙋ́гꙋ глаго́люще: что̀ оу҆́бѡ хо́щетъ сїѐ бы́ти; (л.  в҃і) И҆ні́и же рꙋга́ющесѧ глаго́лахꙋ: ꙗ҆́кѡ вїно́мъ  и҆спо́лнени сꙋ́ть. 
(заⷱ҇ д҃) [а҃] д҃і Ста́въ же пе́тръ  ꙳Во вто́рникъ свѣ́тлыѧ недѣ́ли: Во днѝ ѻ҆́ны,  ста́въ пе́тръ꙳ со є҆динона́десѧтьми воздви́же гла́съ  сво́й, и҆ речѐ и҆̀мъ: мꙋ́жїе і҆ꙋде́йстїи, и҆ живꙋ́щїи во  і҆ерꙋсали́мѣ всѝ, сїѐ ва́мъ разꙋ́мно да бꙋ́детъ и҆  внꙋши́те глаго́лы моѧ̀: є҃і Не бо̀, ꙗ҆́коже вы̀  непщꙋ́ете, сі́и пїѧ́ни сꙋ́ть: є҆́сть бо ча́съ тре́тїй днѐ.  ѕ҃і Но сїѐ є҆́сть рече́нное проро́комъ і҆ѡ́илемъ: з҃і И҆ бꙋ́детъ  въ послѣ́днїѧ днѝ [глаго́летъ гдⷭ҇ь,] и҆злїю̀ ѿ дх҃а  моегѡ̀ на всѧ́кꙋ пло́ть, и҆ прорекꙋ́тъ сы́нове ва́ши, и҆  дщє́ри ва́шѧ, и҆ ю҆́ноши ва́ши видѣ̑нїѧ оу҆́зрѧтъ, и҆  ста́рцы ва́ши сѡ́нїѧ ви́дѧтъ. и҃і И҆́бо на рабы̀ моѧ̀, и҆  на рабы̑ни моѧ̀, во днѝ ѻ҆́ны и҆злїю̀ ѿ дх҃а моегѡ̀, и҆  прорекꙋ́тъ. ѳ҃і И҆ да́мъ чꙋдеса̀ на нб҃сѝ горѣ̀, и҆  зна́мєнїѧ на землѝ ни́зꙋ, кро́вь, и҆ ѻ҆́гнь, и҆ кꙋре́нїе  ды́ма. к҃ Со́лнце преложи́тсѧ во тмꙋ̀, и҆ лꙋна̀ въ кро́вь,  пре́жде да́же не прїитѝ дню̀ гдⷭ҇ню вели́комꙋ и҆  просвѣще́нномꙋ. к҃а И҆ бꙋ́детъ, всѧ́къ, и҆́же а҆́ще  призове́тъ и҆́мѧ гдⷭ҇не, спасе́тсѧ. 
Коне́цъ вто́рникꙋ. 
(заⷱ҇ є҃) [в҃] к҃в Мꙋ́жїе ꙳꙳Въ  сре́дꙋ свѣ́тлыѧ недѣ́ли: Во днѝ ѻ҆́ны, речѐ пе́тръ къ  лю́демъ: мꙋ́жїе꙳꙳ і҆и҃льстїи, послꙋ́шайте слове́съ  си́хъ: і҆и҃са назѡре́а, мꙋ́жа ѿ бг҃а и҆звѣ́ствованна въ  ва́съ си́лами, и҆ чꙋдесы̀, и҆ зна́менїи, ꙗ҆̀же сотворѝ  тѣ́мъ бг҃ъ посредѣ̀ ва́съ, ꙗ҆́коже и҆ са́ми вѣ́сте: к҃г  Сего̀ нарекова́ннымъ совѣ́томъ и҆ проразꙋмѣ́нїемъ бж҃їимъ  (л. в҃і ѡ҆б.) пре́дана прїе́мше, рꙋка́ми беззако́нныхъ  пригво́ждьше, оу҆би́сте: к҃д Є҆го́же бг҃ъ воскресѝ,  разрѣши́въ болѣ̑зни смє́ртныѧ, ꙗ҆́коже не бѧ́ше мо́щно  держа́нꙋ бы́ти є҆мꙋ̀ ѿ неѧ̀. к҃є Даві́дъ бо глаго́летъ  ѡ҆ не́мъ: предзрѣ́хъ гдⷭ҇а предо мно́ю вы́нꙋ, ꙗ҆́кѡ  ѡ҆деснꙋ́ю менѐ є҆́сть, да не подви́жꙋсѧ. к҃ѕ Сегѡ̀ ра́ди  возвесели́сѧ се́рдце моѐ, и҆ возра́довасѧ ѧ҆зы́къ мо́й:  є҆ще́ же и҆ пло́ть моѧ̀ всели́тсѧ на оу҆пова́нїи. к҃з  Ꙗ҆́кѡ не ѡ҆ста́виши дꙋшѝ моеѧ̀ во а҆́дѣ, нижѐ да́си  преподо́бномꙋ твоемꙋ̀ ви́дѣти и҆стлѣ́нїѧ. к҃и Сказа́лъ мѝ  є҆сѝ пꙋти̑ живота̀, и҆спо́лниши мѧ̀ весе́лїѧ съ лице́мъ  твои́мъ. к҃ѳ Мꙋ́жїе бра́тїе, досто́итъ рещѝ съ  дерзнове́нїемъ къ ва́мъ ѡ҆ патрїа́рсѣ даві́дѣ, ꙗ҆́кѡ и҆  оу҆́мре, и҆ погребе́нъ бы́сть, и҆ гро́бъ є҆гѡ̀ є҆́сть въ  на́съ да́же до днѐ сегѡ̀. л҃ Проро́къ оу҆̀бо сы́й, и҆  вѣ́дый, ꙗ҆́кѡ клѧ́твою клѧ́тсѧ є҆мꙋ̀ бг҃ъ, ѿ плода̀  чре́слъ є҆гѡ̀, по пло́ти воздви́гнꙋти хрⷭ҇та̀, и҆ посади́ти  є҆го̀ на прⷭ҇то́лѣ є҆гѡ̀: л҃а Предви́дѣвъ глаго́ла ѡ҆  воскрⷭ҇нїи хрⷭ҇то́вѣ, ꙗ҆́кѡ не ѡ҆ста́висѧ дꙋша̀ є҆гѡ̀ во  а҆́дѣ, ни пло́ть є҆гѡ̀ ви́дѣ и҆стлѣ́нїѧ. л҃в Сего̀  і҆и҃са воскресѝ бг҃ъ, є҆мꙋ́же всѝ мы̀ є҆смы̀  свидѣ́тели. л҃г Десни́цею оу҆̀бо бж҃їею вознесе́сѧ, и҆  ѡ҆бѣтова́нїе ст҃а́гѡ дх҃а прїе́мъ ѿ ѻ҆ц҃а̀, и҆злїѧ̀  сїѐ, є҆́же вы̀ ны́нѣ ви́дите и҆ слы́шите. л҃д Не бо̀  даві́дъ взы́де на небеса̀, глаго́летъ бо са́мъ: речѐ гдⷭ҇ь  гдⷭ҇ви моемꙋ̀, сѣдѝ ѡ҆деснꙋ́ю менѐ, л҃є До́ндеже положꙋ̀  врагѝ твоѧ̀ подно́жїе но́гъ твои́хъ. л҃ѕ Тве́рдѡ оу҆̀бо да  разꙋмѣ́етъ ве́сь до́мъ і҆и҃левъ, ꙗ҆́кѡ и҆ гдⷭ҇а и҆ хрⷭ҇та̀  є҆го̀ бг҃ъ сотвори́лъ є҆́сть, сего̀ і҆и҃са, є҆го́же вы̀  распѧ́сте. 
Коне́цъ средѣ̀. (л. г҃і) 
[г҃] л҃з Слы́шавше же оу҆мили́шасѧ се́рдцемъ, и҆  рѣ́ша къ петрꙋ̀ и҆ про́чымъ а҆по́столѡмъ: что̀ сотвори́мъ,  мꙋ́жїе бра́тїе; 
(заⷱ҇ ѕ҃) л҃и Пе́тръ же речѐ къ ни́мъ:  пока́йтесѧ,꙳Въ четверто́къ свѣ́тлыѧ недѣ́ли: Во  днѝ ѻ҆́ны, речѐ пе́тръ къ лю́демъ: пока́йтесѧ,꙳ и҆  да крести́тсѧ кі́йждо ва́съ во и҆́мѧ і҆и҃са хрⷭ҇та̀, во  ѡ҆ставле́нїе грѣхѡ́въ, и҆ прїи́мете да́ръ ст҃а́гѡ дх҃а. л҃ѳ  Ва́мъ бо є҆́сть ѡ҆бѣтова́нїе и҆ ча́дѡмъ ва́шымъ, и҆  всѣ́мъ да̑льнимъ, є҆ли́ки а҆́ще призове́тъ гдⷭ҇ь бг҃ъ  на́шъ. м҃ И҆ и҆ны́ми словесы̀ мно́жайшими  засвидѣ́тельствоваше, и҆ молѧ́ше ѧ҆̀, глаго́лѧ: спаси́тесѧ  ѿ ро́да стропти́вагѡ сегѡ̀. [д҃] м҃а И҆̀же оу҆̀бо  любе́знѡ прїѧ́ша сло́во є҆гѡ̀, крести́шасѧ: и҆ приложи́шасѧ  въ де́нь то́й дꙋ́шъ ꙗ҆́кѡ трѝ ты́сѧщи. м҃в Бѧ́хꙋ же  терпѧ́ще во оу҆че́нїи а҆пⷭ҇лъ, и҆ во ѡ҆бще́нїи, и҆ въ  преломле́нїи хлѣ́ба, и҆ въ моли́твахъ. м҃г Бы́сть же на  всѧ́кой дꙋшѝ стра́хъ: мно́га бо чꙋдеса̀ и҆ зна́мєнїѧ  а҆пⷭ҇лы бы́ша во і҆ерꙋсали́мѣ. 
Коне́цъ четверткꙋ̀. 
м҃д Стра́хъ же ве́лїй бѧ́ше на всѣ́хъ и҆́хъ. вси́ же  вѣ́ровавшїи бѧ́хꙋ вкꙋ́пѣ, и҆ и҆мѧ́хꙋ всѧ̑ ѻ҆́бща. м҃є И҆  стѧжа̑нїѧ и҆ и҆мѣ̑нїѧ продаѧ́хꙋ, и҆ раздаѧ́хꙋ всѣ̑мъ,  є҆гѡ́же а҆́ще кто̀ тре́боваше. м҃ѕ По всѧ́ же днѝ терпѧ́ще  є҆динодꙋ́шнѡ въ це́ркви, и҆ ломѧ́ще по домѡ́мъ хлѣ́бъ,  прїима́хꙋ пи́щꙋ въ ра́дости, и҆ въ простотѣ̀ се́рдца, м҃з  Хва́лѧще бг҃а, и҆ и҆мꙋ́ще благода́ть оу҆ всѣ́хъ люде́й  гдⷭ҇ь же прилага́ше по всѧ̀ днѝ це́ркви спаса́ющыѧсѧ. (л.  г҃і ѡ҆б.) 
Глава̀ тре́тїѧ. 
(заⷱ҇ з҃) [д҃] сⷯ а҃ Вкꙋ́пѣ же꙳Въ  пѧто́къ свѣ́тлыѧ недѣ́ли: Во днѝ ѻ҆́ны, вкꙋ́пѣ꙳  пе́тръ и҆ і҆ѡа́ннъ восхожда́ста во свѧти́лище на моли́твꙋ,  въ ча́съ девѧ́тый. в҃ И҆ нѣ́кїй мꙋ́жъ хро́мъ ѿ чре́ва  ма́тере своеѧ̀ сы́й, носи́мь быва́ше, є҆го́же полага́хꙋ по  всѧ̀ днѝ пред̾ две́рьми церко́вными, реко́мыми кра́сными,  проси́ти ми́лостыни ѿ входѧ́щихъ въ це́рковь. (пнⷣе)  г҃ И҆́же ви́дѣвъ петра̀ и҆ і҆ѡа́нна, хотѧ́щыѧ вни́ти въ  це́рковь, проша́ше ми́лостыни. д҃ Воззрѣ́въ же пе́тръ на́нь  со і҆ѡа́нномъ, речѐ: воззрѝ на ны̀. є҃ Ѻ҆́нъ же  прилѣжа́ше и҆́ма, мнѧ̀ нѣ́что ѿ нею̀ прїѧ́ти. ѕ҃ Рече́  же пе́тръ: сребра̀ и҆ зла́та нѣ́сть оу҆ менѐ, но є҆́же  и҆́мамъ, сїе́ ти даю̀: во и҆́мѧ і҆и҃са хрⷭ҇та̀ назѡре́а,  воста́ни и҆ ходѝ. з҃ И҆ є҆́мъ є҆го̀ за деснꙋ́ю рꙋ́кꙋ  воздви́же: а҆́бїе же оу҆тверди́стѣсѧ є҆гѡ̀ плеснѣ̀ и҆  гле́знѣ. и҃ И҆ вскочи́въ ста̀ и҆ хожда́ше, и҆ вни́де съ  ни́ма въ це́рковь, ходѧ̀, и҆ скачѧ̀, и҆ хвалѧ̀ бг҃а. 
Коне́цъ пѧткꙋ̀. 
ѳ҃ И҆ ви́дѣша є҆го̀ всѝ лю́дїе ходѧ́ща, и҆ хва́лѧща  бг҃а. і҃ Зна́хꙋ же є҆го̀, ꙗ҆́кѡ се́й бѧ́ше, и҆́же  ми́лостыни ра́ди сѣдѧ́ше при кра́сныхъ две́рехъ  церко́вныхъ: и҆ и҆спо́лнишасѧ чꙋ́да и҆ оу҆́жаса ѡ҆  приключи́вшемсѧ є҆мꙋ̀. 
(заⷱ҇ и҃) а҃і Держа́щꙋ же сѧ ꙳꙳Въ  сꙋббѡ́тꙋ свѣ́тлыѧ недѣ́ли: Во днѝ ѻ҆́ны,  держа́щꙋсѧ꙳꙳ и҆сцѣлѣ́вшемꙋ хромо́мꙋ петра̀ и҆  і҆ѡа́нна, притеко́ша къ ни́мъ всѝ лю́дїе въ притво́ръ,  нарица́емый соломѡ́новъ, оу҆жа́сни. в҃і Ви́дѣвъ (л. д҃і)  же пе́тръ ѿвѣщава́ше къ лю́демъ: мꙋ́жїе і҆и҃льтѧне, что̀  чꙋдите́сѧ ѡ҆ се́мъ; и҆лѝ на ны̀ что̀ взира́ете, ꙗ҆́кѡ  свое́ю ли си́лою, и҆лѝ благоче́стїемъ сотвори́хомъ є҆го̀  ходи́ти; г҃і Бг҃ъ а҆враа́мовъ, и҆ і҆саа́ковъ, и҆ і҆а́кѡвль,  бг҃ъ ѻ҆тє́цъ на́шихъ просла́ви ѻ҆́трока своего̀ і҆и҃са,  є҆го́же вы̀ преда́сте, и҆ ѿверго́стесѧ є҆гѡ̀ пред̾  лице́мъ пїла́товымъ, сꙋ́ждьшꙋ ѻ҆́номꙋ пꙋсти́ти. д҃і Вы́ же  ст҃а́гѡ и҆ првⷣнагѡ ѿверго́стесѧ, и҆ и҆спроси́сте мꙋ́жа  оу҆бі́йцꙋ да́ти ва́мъ: є҃і Нача́льника же жи́зни  оу҆би́сте, є҆го́же бг҃ъ воскресѝ ѿ ме́ртвыхъ, є҆мꙋ́же  мы̀ свидѣ́тели є҆смы̀. ѕ҃і И҆ ѡ҆ вѣ́рѣ и҆́мене є҆гѡ̀,  сего̀, є҆го́же ви́дите и҆ зна́ете, оу҆твердѝ и҆́мѧ  є҆гѡ̀: и҆ вѣ́ра, ꙗ҆́же є҆гѡ̀ ра́ди, дадѐ є҆мꙋ̀ всю̀  цѣ́лость сїю̀ пред̾ всѣ́ми ва́ми. 
Коне́цъ сꙋббѡ́тѣ. 
з҃і И҆ ны́нѣ бра́тїе, вѣ́мъ, ꙗ҆́кѡ по невѣ́дѣнїю  сїѐ сотвори́сте, ꙗ҆́коже и҆ кнѧ́зи ва́ши. и҃і Бг҃ъ же  ꙗ҆̀же предвозвѣстѝ оу҆сты̀ всѣ́хъ прорѡ́къ свои́хъ  пострада́ти хрⷭ҇тꙋ̀, и҆спо́лни та́кѡ. 
(заⷱ҇ ѳ҃) ѳ҃і Пока́йтесѧ оу҆̀бо꙳Въ  понедѣ́льникъ вторы́ѧ недѣ́ли: Во днѝ ѻ҆́ны, речѐ  пе́тръ къ лю́демъ: пока́йтесѧ꙳ и҆ ѡ҆брати́тесѧ, да  ѡ҆чи́ститесѧ ѿ грѣ̑хъ ва́шихъ. к҃ Ꙗ҆́кѡ да прїи́дꙋтъ  времена̀ прохла́дна ѿ лица̀ гдⷭ҇нѧ, и҆ по́слетъ  пронарече́ннаго ва́мъ хрⷭ҇та̀ і҆и҃са: к҃а Є҆го́же  подоба́етъ нб҃сѝ оу҆́бѡ прїѧ́ти, да́же до лѣ́тъ  оу҆строе́нїѧ всѣ́хъ, ꙗ҆̀же глаго́ла бг҃ъ оу҆сты̀ всѣ́хъ  ст҃ы́хъ свои́хъ прорѡ́къ ѿ вѣ́ка. к҃в Мѡѷсе́й оу҆́бѡ ко  ѻ҆ц҃є́мъ речѐ: ꙗ҆́кѡ проро́ка ва́мъ воздви́гнетъ гдⷭ҇ь  бг҃ъ ва́шъ ѿ бра́тїи ва́шеѧ, ꙗ҆́кѡ (л. д҃і ѡ҆б.) менѐ:  тогѡ̀ послꙋ́шайте по всемꙋ̀, є҆ли̑ка а҆́ще рече́тъ къ  ва́мъ. к҃г Бꙋ́детъ же, всѧ́ка дꙋша̀, ꙗ҆́же а҆́ще не  послꙋ́шаетъ прⷪ҇ро́ка ѻ҆́нагѡ, потреби́тсѧ ѿ люде́й. к҃д  И҆ вси́ же проро́цы ѿ самꙋ́ила и҆ и҆̀же по си́хъ, є҆ли́цы  глаго́лаша, та́кожде предвозвѣсти́ша днѝ сїѧ̀. к҃є Вы̀  є҆стѐ сы́нове прорѡ́къ, и҆ завѣ́та, є҆го́же завѣща̀  бг҃ъ ко ѻ҆ц҃є́мъ ва́шымъ, глаго́лѧ ко а҆враа́мꙋ: и҆ ѡ҆  сѣ́мени твое́мъ возблагословѧ́тсѧ всѧ̀ ѻ҆те́чєствїѧ  земна̑ѧ. к҃ѕ Ва́мъ пе́рвѣе бг҃ъ воздви́гїй ѻ҆́трока  своего̀ і҆и҃са, посла̀ є҆го̀ бл҃гословѧ́ща ва́съ, во є҆́же  ѿврати́тисѧ ва́мъ комꙋ́ждо ѿ ѕлѡ́бъ ва́шихъ. 
Коне́цъ понедѣ́льникꙋ. 
Глава̀ четве́ртаѧ. 
(заⷱ҇ і҃) [а҃] сⷯ а҃ Глаго́лющымъ же  и҆̀мъ꙳Во вто́рникъ вторы́ѧ недѣ́ли: Во днѝ  ѻ҆́ны, глаго́лющымъ а҆пⷭ҇лѡмъ꙳ къ лю́демъ, наидо́ша на  ни́хъ свѧще́нницы и҆ воево́да цр҃ко́вный, и҆ саддꙋкє́и: в҃  Жа́лѧще сѝ, за є҆́же оу҆чи́ти и҆̀мъ лю́ди, и҆ возвѣща́ти  ѡ҆ і҆и҃сѣ воскрⷭ҇нїе ме́ртвыхъ: г҃ И҆ возложи́ша на ни́хъ  рꙋ́ки, и҆ положи́ша и҆̀хъ въ соблюде́нїе до оу҆́трїѧ: бѣ́  бо ве́черъ оу҆жѐ. д҃ Мно́зи же ѿ слы́шавшихъ сло́во,  вѣ́роваша: и҆ бы́сть число̀ мꙋже́й ꙗ҆́кѡ ты́сѧщъ пѧ́ть.  є҃ Бы́сть же наꙋ́трїе собра́тисѧ кнѧзє́мъ и҆́хъ, и҆  ста́рцємъ, и҆ кни́жникѡмъ во і҆ерꙋсали́мъ: ѕ҃ И҆ а҆́ннѣ  а҆рхїере́ю, и҆ каїа́фѣ, и҆ і҆ѡа́ннꙋ, и҆ а҆леѯа́ндрꙋ, и҆  є҆ли́цы бѣ́ша ѿ ро́да а҆рхїере́йска. з҃ И҆ поста́вльше  и҆̀хъ посредѣ̀, вопроша́хꙋ: (л. є҃і) ко́ею си́лою, и҆лѝ  ко́имъ и҆́менемъ сотвори́сте сїѐ вы̀; и҃ Тогда̀ пе́тръ  и҆спо́лнивсѧ дх҃а ст҃а, речѐ къ ни́мъ: кнѧ́зи лю́дстїи и҆  ста́рцы і҆и҃левы, ѳ҃ А҆́ще мы̀ дне́сь и҆стѧзꙋ́еми є҆смы̀ ѡ҆  благодѣѧ́нїи человѣ́ка не́мощна, ѡ҆ чесо́мъ се́й спасе́сѧ:  і҃ Разꙋ́мно бꙋ́ди всѣ́мъ ва́мъ, и҆ всѣ́мъ лю́демъ  і҆и҃лєвымъ, ꙗ҆́кѡ во и҆́мѧ і҆и҃са хрⷭ҇та̀ назѡре́а,  є҆го́же вы̀ распѧ́сте, є҆го́же бг҃ъ воскресѝ ѿ  ме́ртвыхъ, ѡ҆ се́мъ се́й стои́тъ пред̾ ва́ми здра́въ. 
Коне́цъ вто́рникꙋ. 
а҃і Се́й є҆́сть ка́мень оу҆коре́ный ѿ ва́съ  зи́ждꙋщихъ, бы́вый во главꙋ̀ оу҆́гла: и҆ нѣ́сть ни ѡ҆  є҆ди́номъ же и҆но́мъ спасе́нїѧ. в҃і Нѣ́сть бо и҆но́гѡ  и҆́мене под̾ нб҃се́мъ да́ннагѡ въ человѣ́цѣхъ, ѡ҆ не́мже  подоба́етъ спасти́сѧ на́мъ. 
(заⷱ҇ а҃і) [в҃] г҃і Ви́дѧще же꙳Въ  сре́дꙋ вторы́ѧ недѣ́ли: Во днѝ ѻ҆́ны, ви́дѧще  і҆ꙋдє́и꙳ петро́во дерзнове́нїе и҆ і҆ѡа́нново, и҆  разꙋмѣ́вше, ꙗ҆́кѡ человѣ́ка некни̑жна є҆ста̀ и҆ прѡ́ста,  дивлѧ́хꙋсѧ: зна́хꙋ же и҆̀хъ, ꙗ҆́кѡ со і҆и҃сомъ бѣ́ста.  д҃і Ви́дѧще же и҆сцѣлѣ́вшаго человѣ́ка съ ни́ма стоѧ́ща,  ничто́же и҆мѧ́хꙋ проти́вꙋ рещѝ. є҃і Повелѣ́вше же и҆́ма  во́нъ и҆з̾ со́нмища и҆зы́ти, стѧза́хꙋсѧ ко дрꙋгъдрꙋ́гꙋ,  ѕ҃і Глаго́люще: что̀ сотвори́мъ человѣ́кома си́ма; ꙗ҆́кѡ  оу҆́бѡ наро́читое зна́менїе бы́сть и҆́ма, всѣ́мъ живꙋ́щымъ  во і҆ерꙋсали́мѣ ꙗ҆́вѣ, и҆ не мо́жемъ ѿврещи́сѧ. з҃і Но  да не бо́лѣе простре́тсѧ въ лю́дехъ, преще́нїемъ да  запрети́мъ и҆́ма, ктомꙋ̀ не глаго́лати ѡ҆ и҆́мени се́мъ ни  є҆ди́номꙋ ѿ человѣ̑къ. и҃і И҆ призва́вше и҆̀хъ,  заповѣ́даша и҆́ма ѿню́дъ не (л. є҃і ѡ҆б.)  провѣщава́ти, нижѐ оу҆чи́ти ѡ҆ и҆́мени і҆и҃совѣ. ѳ҃і  Пе́тръ же и҆ і҆ѡа́ннъ ѿвѣща́вше къ ни́мъ, рѣ́ста: а҆́ще  пра́ведно є҆́сть пред̾ бг҃омъ, ва́съ послꙋ́шати па́че,  не́жели бг҃а, сꙋди́те; к҃ Не мо́жемъ бо мы̀, ꙗ҆̀же  ви́дѣхомъ и҆ слы́шахомъ, не глаго́лати. к҃а Ѻ҆ни́ же  призапре́щше и҆́ма, пꙋсти́ша ѧ҆̀, ничто́же ѡ҆брѣ́тше, ка́кѡ  мꙋ́чити и҆̀хъ, люде́й ра́ди, ꙗ҆́кѡ всѝ прославлѧ́хꙋ бг҃а  ѡ҆ бы́вшемъ. к҃в Лѣ́тъ бо бѧ́ше мно́жае четы́редесѧти  человѣ́къ то́й, на не́мже бы́сть чꙋ́до сїѐ и҆сцѣле́нїѧ. 
Коне́цъ средѣ̀. 
(заⷱ҇ в҃і) [г҃] к҃г Ѿпꙋщє́на же  бы́вша꙳Въ четверто́къ вторы́ѧ недѣ́ли: Во днѝ  ѻ҆́ны, ѿпꙋщє́на бы́вша а҆пⷭ҇ла꙳ прїидо́ста къ  свои́мъ, и҆ возвѣсти́ста є҆ли̑ка къ ни́ма а҆рхїере́и и҆  ста́рцы рѣ́ша. к҃д Ѻ҆ни́ же слы́шавше є҆динодꙋ́шнѡ  воздвиго́ша гла́съ къ бг҃ꙋ, и҆ реко́ша: влⷣко, ты̀ бж҃е  сотвори́вый нб҃о и҆ зе́млю и҆ мо́ре, и҆ всѧ̑ ꙗ҆̀же въ  ни́хъ: к҃є И҆́же оу҆сты̀ дв҃да ѻ҆́трока твоегѡ̀ речѐ:  вскꙋ́ю шата́шасѧ ꙗ҆зы́цы, и҆ лю́дїе поꙋчи́шасѧ тщє́тнымъ;  к҃ѕ Предста́ша ца́рїе зе́мстїи, и҆ кнѧ́зи собра́шасѧ  вкꙋ́пѣ, на гдⷭ҇а и҆ на хрⷭ҇та̀ є҆гѡ̀. к҃з Собра́шасѧ бо  вои́стиннꙋ во гра́дѣ се́мъ на ст҃а́го ѻ҆́трока твоего̀  і҆и҃са, є҆го́же пома́залъ є҆сѝ, и҆́родъ же и҆ понті́йскїй  пїла́тъ, съ ꙗ҆зы́ки и҆ людьмѝ і҆и҃левыми, к҃и Сотвори́ти,  є҆ли̑ка рꙋка̀ твоѧ̀ и҆ совѣ́тъ тво́й преднаречѐ бы́ти.  к҃ѳ И҆ ны́нѣ, гдⷭ҇и, при́зри на прещє́нїѧ и҆́хъ, и҆ да́ждь  рабѡ́мъ твои́мъ со всѧ́кимъ дерзнове́нїемъ глаго́лати сло́во  твоѐ: л҃ Внегда̀ рꙋ́кꙋ твою̀ простре́ти тѝ во  и҆сцѣлє́нїѧ, и҆ (л. ѕ҃і) зна́менїємъ и҆ чꙋдесє́мъ  быва́ти, и҆́менемъ ст҃ы́мъ ѻ҆́трока твоегѡ̀ і҆и҃са. л҃а И҆  помоли́вшымсѧ и҆̀мъ, подви́жесѧ мѣ́сто, и҆дѣ́же бѧ́хꙋ  со́брани, и҆ и҆спо́лнишасѧ всѝ дх҃а ст҃а, и҆ глаго́лахꙋ  сло́во бж҃їе со дерзнове́нїемъ. 
Коне́цъ четверткꙋ̀. 
[є҃] л҃в Наро́дꙋ же вѣ́ровавшемꙋ бѣ̀ се́рдце и҆ дꙋша̀  є҆ди́на, и҆ ни є҆ди́нъ же что̀ ѿ и҆мѣ́нїй свои́хъ  глаго́лаше своѐ бы́ти: но бѧ́хꙋ и҆̀мъ всѧ̑ ѻ҆́бща. л҃г И҆  ве́лїею си́лою воздаѧ́хꙋ свидѣ́тельство а҆пⷭ҇ли  воскресе́нїю гдⷭ҇а і҆и҃са хрⷭ҇та̀: благода́ть же бѣ̀ ве́лїѧ  на всѣ́хъ и҆́хъ. л҃д Не бѧ́ше бо ни́щъ ни є҆ди́нъ въ  ни́хъ: є҆ли́цы бо госпо́дїе се́лѡмъ, и҆лѝ домовѡ́мъ бѧ́хꙋ,  продаю́ще приноша́хꙋ цѣ́ны продае́мыхъ, л҃є И҆ полага́хꙋ  при нога́хъ а҆пⷭ҇лъ: даѧ́ше же сѧ коемꙋ́ждо, є҆гѡ́же а҆́ще  кто̀ тре́боваше. л҃ѕ І҆ѡсі́а же нарече́нный варна́ва ѿ  а҆пⷭ҇лъ, [є҆́же є҆́сть сказа́емо, сы́нъ оу҆тѣше́нїѧ,]  леѵі́тъ, кѵ́прѧнинъ ро́домъ, л҃з И҆мѣ́ѧ село̀, прода́въ  принесѐ цѣ́нꙋ, и҆ положѝ пред̾ нога́ми а҆пⷭ҇лъ. 
Глава̀ пѧ́таѧ. 
(заⷱ҇ г҃і) [а҃] сⷯ а҃ Мꙋ́жъ же  нѣ́кїй꙳Въ пѧто́къ вторы́ѧ недѣ́ли: Во днѝ  ѻ҆́ны, мꙋ́жъ нѣ́кїй꙳ а҆на́нїа и҆́менемъ, съ сапфі́рою  жено́ю свое́ю, прода́ста село̀: в҃ И҆ оу҆таѝ ѿ цѣны̀,  свѣ́дꙋщей и҆ женѣ̀ є҆гѡ̀, и҆ прине́съ ча́сть нѣ́кꙋю,  пред̾ нога́ми а҆пⷭ҇лъ положѝ. г҃ Рече́ же пе́тръ:  а҆на́нїе, почто̀ и҆спо́лни сатана̀ се́рдце твоѐ, солга́ти  дх҃ꙋ ст҃о́мꙋ, и҆ оу҆таи́ти ѿ цѣны̀ села̀; д҃ Сꙋ́щее  тебѣ̀, не твое́ ли бѣ̀; и҆ прода́ное, не въ твое́й ли  вла́сти (л. ѕ҃і ѡ҆б.) бѧ́ше; что̀ ꙗ҆́кѡ положи́лъ є҆сѝ  въ се́рдцѣ твое́мъ ве́щь сїю̀; не человѣ́кѡмъ солга́лъ  є҆сѝ, но бг҃ꙋ. є҃ Слы́шавъ же а҆на́нїа словеса̀ сїѧ̑,  па́дъ и҆́здше. и҆ бы́сть стра́хъ вели́къ на всѣ́хъ  слы́шащихъ сїѧ̑. ѕ҃ Вста́вше же ю҆́ноши, взѧ́ша є҆го̀, и҆  и҆зне́сше погребо́ша. з҃ Бы́сть же ꙗ҆́кѡ тре́мъ часѡ́мъ  минꙋ́вшымъ и҆ жена̀ є҆гѡ̀ не вѣ́дꙋщи бы́вшагѡ, вни́де. и҃  Ѿвѣща́въ же є҆́й пе́тръ: рцы́ ми, а҆́ще на толи́цѣ  село̀ ѿда́ста; ѻ҆на́ же речѐ: є҆́й, на толи́цѣ. ѳ҃  Пе́тръ же речѐ къ не́й: что̀ ꙗ҆́кѡ согласи́стасѧ  и҆скꙋси́ти дх҃а гдⷭ҇нѧ; сѐ но́ги погре́бшихъ мꙋ́жа твоего̀  при две́рехъ, и҆ и҆знесꙋ́тъ тѧ̀. і҃ Паде́ же а҆́бїе пред̾  нога́ма є҆гѡ̀, и҆ и҆́здше. вше́дше же ю҆́ноши ѡ҆брѣто́ша  ю҆̀ ме́ртвꙋ, и҆ и҆зне́сше погребо́ша бли́зъ мꙋ́жа є҆ѧ̀.  а҃і И҆ бы́сть стра́хъ вели́къ на все́й це́ркви, и҆ на  всѣ́хъ слы́шащихъ сїѧ̑. 
Коне́цъ пѧткꙋ̀. 
(заⷱ҇ д҃і) в҃і Рꙋка́ми же  а҆пⷭ҇льскими꙳Въ недѣ́лю ѳѡминꙋ̀: Во днѝ ѻ҆́ны,  рꙋка́ми а҆пⷭ҇льскими꙳ бы́ша зна́мєнїѧ и҆ чꙋдеса̀ въ  лю́дехъ мнѡ́га: и҆ бѧ́хꙋ є҆динодꙋ́шнѡ всѝ въ притво́рѣ  соломѡ́ни. г҃і Ѿ про́чихъ же никто́же смѣ́ѧше  прилѣплѧ́тисѧ и҆̀мъ, но велича́хꙋ и҆̀хъ лю́дїе. д҃і Па́че  же прилага́хꙋсѧ вѣ́рꙋющїи гдⷭ҇ви, мно́жество мꙋже́й и҆  же́нъ. є҃і Ꙗ҆́кѡ и҆ на сто́гны и҆зноси́ти недꙋ̑жныѧ, и҆  полага́ти на посте́лѧхъ и҆ на ѻ҆дрѣ́хъ: да грѧдꙋ́щꙋ  петрꙋ̀, понѐ сѣ́нь є҆гѡ̀ ѡ҆сѣни́тъ нѣ́коего ѿ ни́хъ.  ѕ҃і Схожда́ше же сѧ и҆ мно́жество ѿ ѻ҆кре́стныхъ  градѡ́въ во і҆ерⷭ҇ли́мъ, приносѧ́ще (л. з҃і) недꙋ̑жныѧ и҆  стра́ждꙋщыѧ ѿ дꙋ̑хъ нечи́стыхъ, и҆̀же и҆сцѣлѣва́хꙋсѧ  всѝ. [ѕ҃] з҃і Воста́въ же а҆рхїере́й, и҆ всѝ и҆̀же съ  ни́мъ, сꙋ́щаѧ є҆́ресь саддꙋке́йскаѧ, и҆спо́лнишасѧ  за́висти. и҃і И҆ возложи́ша рꙋ́ки своѧ̀ на а҆пⷭ҇лы, и҆  посла́ша и҆̀хъ въ соблюде́нїе ѻ҆́бщее. (втоⷬ҇) ѳ҃і  А҆́гг҃лъ же гдⷭ҇нь но́щїю ѿве́рзе двє́ри темни́цы,  и҆зве́дъ же и҆̀хъ, речѐ: к҃ И҆ди́те, и҆ ста́вше глаго́лите  въ це́ркви лю́демъ всѧ̀ глаго́лы жи́зни сеѧ̀. 
Коне́цъ недѣ́ли. 
(заⷱ҇ є҃і) к҃а Слы́шавше же,꙳Въ  сꙋббѡ́тꙋ вторы́ѧ недѣ́ли: Во днѝ ѻ҆́ны, слы́шавше  а҆пⷭ҇ли꙳ внидо́ша ꙾по оу҆́треницѣ꙾꙾оу҆́трѡ꙾ въ  це́рковь, и҆ оу҆ча́хꙋ. прише́дъ же а҆рхїере́й, и҆ и҆̀же съ  ни́мъ, созва́ша собо́ръ, и҆ всѧ̀ ста́рцы ѿ сынѡ́въ  і҆и҃левыхъ, и҆ посла́ша во оу҆зи́лище привестѝ и҆̀хъ. к҃в  Слꙋги́ же ше́дше, не ѡ҆брѣто́ша и҆̀хъ въ темни́цѣ,  возвра́щше же сѧ возвѣсти́ша, к҃г Глаго́люще: ꙗ҆́кѡ  темни́цꙋ оу҆́бѡ ѡ҆брѣто́хомъ заключе́нꙋ, со всѧ́кимъ  оу҆твержде́нїемъ, и҆ блюсти́тели стоѧ́щыѧ пред̾ две́рьми:  ѿве́рзше же, внꙋ́трь ни є҆ди́нагѡ ѡ҆брѣто́хомъ. к҃д  Ꙗ҆́коже слы́шаша словеса̀ сїѧ̀, а҆рхїере́й же, и҆ воево́да  церко́вный, и҆ первосщ҃е́нницы, недоꙋмѣва́хꙋсѧ ѡ҆ ни́хъ,  что̀ оу҆́бѡ бꙋ́детъ сїѐ. к҃є Прише́дъ же нѣ́кто  возвѣстѝ и҆̀мъ, глаго́лѧ: ꙗ҆́кѡ сѐ мꙋ́жїе, и҆̀хже  всади́сте въ темни́цꙋ, сꙋ́ть въ цр҃кви стоѧ́ще и҆ оу҆ча́ще  лю́ди. к҃ѕ Тогда̀ ше́дъ воево́да со слꙋга́ми, приведѐ  и҆̀хъ, не съ нꙋ́ждею: [боѧ́хꙋсѧ бо люде́й, да не ка́менїемъ  побїю́тъ и҆̀хъ.] к҃з Приве́дше же и҆̀хъ поста́виша (л. з҃і  ѡ҆б.) на со́нмищи: и҆ вопросѝ и҆̀хъ а҆рхїере́й, глаго́лѧ:  к҃и Не запреще́нїемъ ли запрети́хомъ ва́мъ, не оу҆чи́ти ѡ҆  и҆́мени се́мъ; и҆ сѐ и҆спо́лнисте і҆ерⷭ҇ли́мъ оу҆че́нїемъ  ва́шимъ, и҆ хо́щете навестѝ на ны̀ кро́вь чл҃вѣ́ка сегѡ̀.  к҃ѳ Ѿвѣща́въ же пе́тръ, и҆ а҆пⷭ҇ли рѣ́ша: повинова́тисѧ  подоба́етъ бг҃ови па́че, не́жели человѣ́кѡмъ. л҃ Бг҃ъ  ѻ҆тє́цъ на́шихъ воздви́же і҆и҃са, є҆го́же вы̀ оу҆би́сте  повѣ́сивше на дре́вѣ. л҃а Сего̀ бг҃ъ нача́льника и҆ сп҃са  возвы́си десни́цею свое́ю, да́ти покаѧ́нїе і҆и҃леви, и҆  ѡ҆ставле́нїе грѣхѡ́въ. л҃в И҆ мы̀ є҆смы̀ тогѡ̀ свидѣ́тели  глагѡ́лъ си́хъ, и҆ дх҃ъ же ст҃ы́й, є҆го́же дадѐ бг҃ъ  повинꙋ́ющымсѧ є҆мꙋ̀. л҃г Ѻ҆ни́ же слы́шавше, распыха́хꙋсѧ,  и҆ совѣща́ша оу҆би́ти и҆̀хъ. 
Коне́цъ сꙋббѡ́тѣ. 
[в҃] л҃д Воста́въ же нѣ́кїй на со́нмищи фарїсе́й,  и҆́менемъ гамалїи́лъ, законоꙋчи́тель че́стенъ всѣ́мъ  лю́демъ, повелѣ̀ внѣ̀ ма́лѡ что̀ а҆пⷭ҇лѡмъ оу҆стꙋпи́ти.  л҃є Рече́ же къ ни́мъ: мꙋ́жїе і҆и҃льтѧне, внима́йте себѣ̀  ѡ҆ человѣ́цѣхъ си́хъ, что̀ хо́щете сотвори́ти. л҃ѕ Пред̾  си́ми бо де́ньми воста̀ ѳе́ѵда, глаго́лѧ бы́ти вели́ка  нѣ́коего себѐ, є҆мꙋ́же прилѣпи́шасѧ число́мъ мꙋже́й  ꙗ҆́кѡ четы́реста: и҆́же оу҆бїе́нъ бы́сть, и҆ всѝ є҆ли́цы  повинꙋ́шасѧ є҆мꙋ̀, разыдо́шасѧ и҆ бы́ша нивочто́же. л҃з  Посе́мъ воста̀ і҆ꙋ́да галїле́анинъ во днѝ написа́нїѧ, и҆  ѿвлечѐ лю́ди дово́льны въ слѣ́дъ себѐ: и҆ то́й поги́бе,  и҆ всѝ є҆ли́цы послꙋ́шаша є҆гѡ̀, разсы́пашасѧ. л҃и И҆  ны́нѣ глаго́лю ва́мъ, ѿстꙋпи́те ѿ человѣ̑къ си́хъ, и҆  ѡ҆ста́вите и҆̀хъ: ꙗ҆́кѡ а҆́ще бꙋ́детъ ѿ человѣ̑къ  совѣ́тъ се́й, и҆лѝ дѣ́ло сїѐ, разори́тсѧ: л҃ѳ А҆́ще ли  же ѿ бг҃а є҆́сть, не мо́жете разори́ти то̀, да не ка́кѡ  и҆ (л. и҃і) бг҃обо́рцы ѡ҆брѧ́щетесѧ. м҃ Послꙋ́шаша же  є҆гѡ̀, и҆ призва́вше а҆пⷭ҇лы, би́вше запрети́ша и҆̀мъ не  глаго́лати ѡ҆ и҆́мени і҆и҃совѣ, и҆ ѿпꙋсти́ша и҆̀хъ. м҃а  Ѻ҆ни́ же оу҆́бѡ и҆дѧ́хꙋ ра́дꙋющесѧ ѿ лица̀ собо́ра,  ꙗ҆́кѡ за и҆́мѧ гдⷭ҇а і҆и҃са сподо́бишасѧ безче́стїе  прїѧ́ти. м҃в По всѧ́ же днѝ въ цр҃кви и҆ въ домѣ́хъ не  престаѧ́хꙋ оу҆ча́ще, и҆ бл҃говѣствꙋ́юще і҆и҃са хрⷭ҇та̀. 
Глава̀ шеста́ѧ. 
(заⷱ҇ ѕ҃і) сⷯ а҃ Во дне́хъ же си́хъ꙳Въ  недѣ́лю г҃-ю по па́сцѣ: Во днѝ ѻ҆́ны,꙳  оу҆мно́жившымсѧ оу҆ченикѡ́мъ, бы́сть ропта́нїе є҆́ллинѡмъ  ко є҆вре́ємъ, ꙗ҆́кѡ презира́еми быва́хꙋ во вседне́внѣмъ  слꙋже́нїи вдови̑цы и҆́хъ. в҃ Призва́вше же двана́десѧть  мно́жество оу҆чени̑къ, рѣ́ша: не оу҆го́дно є҆́сть на́мъ,  ѡ҆ста́вльшымъ сло́во бж҃їе, слꙋжи́ти трапе́замъ. г҃  Оу҆смотри́те оу҆̀бо бра́тїе, мꙋ́жы ѿ ва́съ  свидѣ́тельствованы се́дмь, и҆спо́лнены дх҃а ст҃а и҆  премꙋ́дрости, и҆̀хже поста́вимъ над̾ слꙋ́жбою се́ю: д҃ Мы́  же въ моли́твѣ и҆ слꙋже́нїи сло́ва пребꙋ́демъ. є҃ И҆  оу҆го́дно бы́сть сло́во сїѐ пред̾ всѣ́мъ наро́домъ. [з҃]  И҆ и҆збра́ша стефа́на, мꙋ́жа и҆спо́лнена вѣ́ры, и҆ дх҃а  ст҃а, и҆ фїлі́ппа, и҆ про́хѡра, и҆ нїкано́ра, и҆ ті́мѡна, и҆  парме́на, и҆ нїкола́а, прише́льца а҆нтїохі́йскаго: ѕ҃ Ꙗ҆̀же  поста́виша пред̾ а҆пⷭ҇лы, и҆ помоли́вшесѧ положи́ша на нѧ̀  рꙋ́ки. з҃ И҆ сло́во бж҃їе растѧ́ше, и҆ мно́жашесѧ число̀  оу҆чени̑къ во і҆ерꙋсали́мѣ ѕѣлѡ̀: мно́гъ же наро́дъ  свѧще́нникѡвъ послꙋ́шахꙋ вѣ́ры. 
Коне́цъ недѣ́ли. (л. и҃і ѡ҆б.) 
(заⷱ҇ з҃і) [и҃] и҃ Стефа́нъ же꙳Въ  понедѣ́льникъ г҃-ѧ недѣ́ли: Во днѝ ѻ҆́ны, стефа́нъ꙳  Сїе́ же и҆ ст҃о́мꙋ стефа́нꙋ первомꙋ́ченикꙋ. и҆спо́лнь  вѣ́ры и҆ си́лы, творѧ́ше зна́мєнїѧ и҆ чꙋдеса̀ вє́лїѧ въ  лю́дехъ. ѳ҃ Воста́ша же нѣ́цыи ѿ со́нма глаго́лемагѡ  лїверті́нска, и҆ кѷрине́йска, и҆ а҆леѯа́ндрска, и҆ и҆̀же  ѿ кїлїкі́и и҆ а҆сі́и, стѧза́ющесѧ со стефа́номъ: і҃ И҆ не  можа́хꙋ проти́вꙋ ста́ти премꙋ́дрости и҆ дх҃ꙋ, и҆́мже  глаго́лаше. а҃і Тогда̀ под̾ꙋсти́ша мꙋ́жы, глаго́лющыѧ:  ꙗ҆́кѡ слы́шахомъ є҆го̀ глаго́люща глаго́лы хꙋ́льныѧ на  мѡѷсе́а и҆ на бг҃а. в҃і Сподвиго́ша же лю́ди и҆ ста́рцы и҆  кни́жники, и҆ напа́дше восхи́тиша є҆го̀, и҆ приведо́ша на  со́нмище. г҃і Поста́виша же свидѣ́тели ло́жны,  глаго́лющыѧ: ꙗ҆́кѡ человѣ́къ се́й не престае́тъ глаго́лы  хꙋ́льныѧ глаго́лѧ на мѣ́сто ст҃о́е сїѐ и҆ зако́нъ. д҃і  Слы́шахомъ бо є҆го̀ глаго́люща, ꙗ҆́кѡ і҆и҃съ назѡре́й се́й  разори́тъ мѣ́сто сїѐ, и҆ и҆змѣни́тъ ѻ҆бы́чаи, ꙗ҆̀же  предадѐ на́мъ мѡѷсе́й. є҃і И҆ воззрѣ́вше на́нь всѝ  сѣдѧ́щїи въ со́нмищи, ви́дѣша лицѐ є҆гѡ̀, ꙗ҆́кѡ лицѐ  а҆́гг҃ла. 
Глава̀ седма́ѧ. 
сⷯ а҃ Рече́ же а҆рхїере́й: а҆́ще оу҆́бѡ сїѧ̑ та́кѡ  сꙋ́ть; в҃ Ѻ҆́нъ же речѐ: мꙋ́жїе бра́тїе и҆ ѻ҆ц҃ы̀,  послꙋ́шайте: бг҃ъ сла́вы ꙗ҆ви́сѧ ѻ҆ц҃ꙋ̀ на́шемꙋ а҆враа́мꙋ,  сꙋ́щꙋ въ месопота́мїи, пре́жде да́же не всели́тисѧ є҆мꙋ̀ въ  харра́нь. г҃ И҆ речѐ къ немꙋ̀: и҆зы́ди ѿ землѝ твоеѧ̀,  и҆ ѿ ро́да твоегѡ̀, и҆ ѿ до́мꙋ ѻ҆ц҃а̀ твоегѡ̀, и҆  прїидѝ въ (л. ѳ҃і) зе́млю, ю҆́же а҆́ще тѝ покажꙋ̀. д҃  Тогда̀ и҆зше́дъ ѿ землѝ халде́йскїѧ, всели́сѧ въ  харра́нь: и҆ ѿтꙋ́дꙋ, по оу҆ме́ртвїи ѻ҆ц҃а̀ є҆гѡ̀,  преселѝ є҆го̀ въ зе́млю сїю̀, на не́йже вы̀ ны́нѣ  живетѐ. є҃ И҆ не дадѐ є҆мꙋ̀ наслѣ́дїѧ въ не́й, нижѐ  стопы̀ нѡ́гꙋ: 
Престꙋпѝ ст҃о́мꙋ, и҆ понедѣ́льникꙋ, чтѝ  напредѝ:Соломѡ́нъ же созда̀ є҆мꙋ̀ хра́мъ: 
и҆ ѡ҆бѣща̀ да́ти є҆мꙋ̀ ю҆̀ во ѡ҆держа́нїе, и҆  сѣ́мени є҆гѡ̀ по не́мъ, не сꙋ́щꙋ є҆мꙋ̀ ча́дꙋ. ѕ҃ Глаго́ла  же си́це бг҃ъ: ꙗ҆́кѡ бꙋ́детъ сѣ́мѧ є҆гѡ̀ прише́льцы въ  землѝ чꙋжде́й, и҆ порабо́тѧтъ є҆̀ и҆ ѡ҆ѕло́бѧтъ лѣ́тъ  четы́реста. з҃ И҆ ꙗ҆зы́кꙋ, є҆мꙋ́же порабо́таютъ, сꙋждꙋ̀  а҆́зъ, речѐ бг҃ъ: и҆ по си́хъ и҆зы́дꙋтъ, и҆ послꙋ́жатъ мѝ  на мѣ́стѣ се́мъ. и҃ И҆ дадѐ є҆мꙋ̀ завѣ́тъ ѡ҆брѣ́занїѧ.  и҆ та́кѡ родѝ і҆саа́ка, и҆ ѡ҆брѣ́за є҆го̀ въ де́нь  ѻ҆смы́й: и҆ і҆саа́къ і҆а́кѡва, и҆ і҆а́кѡвъ двана́десѧть  патрїа̑рхъ. ѳ҃ И҆ патрїа́рси позави́дѣвше і҆ѡ́сифꙋ,  прода́ша є҆го̀ во є҆гѵ́петъ: и҆ бѣ̀ бг҃ъ съ ни́мъ. і҃ И҆  и҆з̾ѧ́тъ є҆го̀ ѿ всѣ́хъ скорбе́й є҆гѡ̀, и҆ дадѐ  є҆мꙋ̀ благода́ть и҆ премꙋ́дрость пред̾ фараѡ́номъ царе́мъ  є҆гѵ́петскимъ: и҆ поста́ви є҆го̀ нача́льника над̾  є҆гѵ́птомъ, и҆ над̾ всѣ́мъ до́момъ свои́мъ. [а҃] а҃і  Прїи́де же гла́дъ на всю̀ зе́млю є҆гѵ́петскꙋю и҆ ханаа́ню,  и҆ ско́рбь ве́лїѧ, и҆ не ѡ҆брѣта́хꙋ сы́тости ѻ҆ц҃ы̀ на́ши.  в҃і Слы́шавъ же і҆а́кѡвъ сꙋ́щꙋю пшени́цꙋ во є҆гѵ́птѣ,  посла̀ ѻ҆ц҃ы̀ на́шѧ пе́рвѣе. д҃і И҆ внегда̀ второ́е  прїидо́ша, позна́нъ бы́сть і҆ѡ́сифъ бра́тїи свое́й, и҆  ꙗ҆́вѣ бы́сть фараѡ́нꙋ ро́дъ і҆ѡ́сифовъ. д҃і Посла́въ же  і҆ѡ́сифъ призва̀ ѻ҆ц҃а̀ своего̀ і҆а́кѡва, и҆ всѐ сро́дство  своѐ се́дмьдесѧтъ и҆ пѧ́ть (л. ѳ҃і ѡ҆б.) дꙋ́шъ. є҃і  Сни́де же і҆а́кѡвъ во є҆гѵ́петъ, и҆ сконча́сѧ са́мъ, и҆  ѻ҆ц҃ы̀ на́ши. ѕ҃і И҆ принесе́ни бы́ша въ сѷхе́мъ, и҆  положе́ни бы́ша во гро́бѣ, є҆го́же кꙋпѝ а҆враа́мъ цѣно́ю  сребра̀, ѿ сынѡ́въ є҆ммо́ра сѷхе́мова. з҃і И҆ ꙗ҆́коже  приближа́шесѧ вре́мѧ ѡ҆бѣтова́нїѧ, и҆́мже клѧ́тсѧ бг҃ъ  а҆враа́мꙋ, возрасто́ша лю́дїе, и҆ оу҆мно́жишасѧ во  є҆гѵ́птѣ: и҃і До́ндеже наста̀ ца́рь и҆́нъ во є҆гѵ́птѣ,  и҆́же не зна́ше і҆ѡ́сифа. ѳ҃і Се́й ѕлѣ̀ оу҆мы́сливъ ѡ҆  ро́дѣ на́шемъ, ѡ҆ѕло́би ѻ҆ц҃ы̀ на́шѧ, ꙾оу҆мори́ти  младе́нцы и҆́хъ, и҆ не ѡ҆живи́ти꙾꙾дабы̀ и҆зверга́ли  младе́нцы своѧ̀, во є҆́же не бы́ти и҆̀мъ живы̑мъ꙾. к҃ Въ  не́же вре́мѧ роди́сѧ мѡѷсе́й, и҆ бѣ̀ оу҆го́денъ бг҃ови,  и҆́же пита́нъ бы́сть мѣ́сѧцы трѝ въ домꙋ̀ ѻ҆ц҃а̀ своегѡ̀.  к҃а И҆зве́ржена же є҆го̀, взѧ́тъ є҆го̀ дщѝ фараѡ́нова, и҆  воспита̀ и҆̀ себѣ̀ въ сы́на. к҃в И҆ нака́занъ бы́сть  мѡѷсе́й все́й премꙋ́дрости є҆гѵ́петстѣй: бѣ́ же си́ленъ  въ словесѣ́хъ и҆ дѣ́лѣхъ. к҃г Є҆гда́ же и҆сполнѧ́шесѧ  є҆мꙋ̀ лѣ́тъ четы́редесѧтихъ вре́мѧ, взы́де на се́рдце  є҆мꙋ̀ посѣти́ти бра́тїю свою̀, сы́ны і҆и҃левы. к҃д И҆  ви́дѣвъ нѣ́коего ѡ҆би́дима, посо́бствова, и҆ сотворѝ  ѿмще́нїе ѡ҆би́димомꙋ, оу҆би́въ є҆гѵ́птѧнина. к҃є Мнѧ́ше  же разꙋмѣ́ти бра́тїѧмъ свои́мъ, ꙗ҆́кѡ бг҃ъ рꙋко́ю є҆гѡ̀  да́стъ и҆̀мъ спасе́нїе: ѻ҆ни́ же не разꙋмѣ́ша. к҃ѕ Во  оу҆́трїй же де́нь ꙗ҆ви́сѧ и҆̀мъ тѧ́жꙋщымсѧ, и҆ привлача́ше  и҆̀хъ въ примире́нїе, ре́къ: мꙋ́жїе, бра́тїѧ є҆стѐ вы̀,  вскꙋ́ю ѡ҆би́дите дрꙋ́гъ дрꙋ́га; к҃з Ѡ҆би́дѧй же бли́жнѧго,  ѿри́нꙋ и҆̀, ре́къ: кто́ тѧ поста́ви кнѧ́зѧ и҆ сꙋдїю̀ над̾  на́ми; к҃и Є҆да̀ оу҆би́ти мѧ̀ ты̀ хо́щеши, и҆́мже  ѻ҆́бразомъ оу҆би́лъ є҆сѝ вчера̀ є҆гѵ́птѧнина; к҃ѳ  Бѣжа́ же мѡѷсе́й ѡ҆ словесѝ се́мъ, и҆ бы́сть пришле́цъ въ  землѝ (л. к҃) мадїа́мстѣй, и҆дѣ́же родѝ сы́на два̀. л҃  И҆ и҆спо́лньшымсѧ лѣ́тѡмъ четы́редесѧтимъ, ꙗ҆ви́сѧ є҆мꙋ̀  въ пꙋсты́ни горы̀ сїна́йскїѧ а҆́гг҃лъ гдⷭ҇нь, въ пла́мени  ѻ҆́гненнѣ въ кꙋпинѣ̀. л҃а Мѡѷсе́й же ви́дѣвъ дивлѧ́шесѧ  видѣ́нїю. пристꙋпа́ющꙋ же є҆мꙋ̀ разꙋмѣ́ти, бы́сть гла́съ  гдⷭ҇нь къ немꙋ̀: л҃в А҆́зъ бг҃ъ ѻ҆тє́цъ твои́хъ, бг҃ъ  а҆враа́мовъ, и҆ бг҃ъ і҆саа́ковъ, и҆ бг҃ъ і҆а́кѡвль.  тре́петенъ же бы́въ мѡѷсе́й, не смѣ́ѧше смотри́ти. л҃г  Рече́ же є҆мꙋ̀ гдⷭ҇ь: и҆ззꙋ́й сапогѝ нѡ́гꙋ твое́ю, мѣ́сто  бо на не́мже стои́ши, землѧ̀ ст҃а̀ є҆́сть. л҃д Ви́дѧ  ви́дѣхъ ѡ҆ѕлобле́нїе люде́й мои́хъ, и҆̀же во є҆гѵ́птѣ, и҆  стена́нїе и҆́хъ оу҆слы́шахъ, и҆ снидо́хъ и҆з̾ѧ́ти и҆̀хъ:  и҆ ны́нѣ грѧдѝ, и҆ послю́ тѧ во є҆гѵ́петъ. л҃є Сего̀  мѡѷсе́а, є҆го́же ѿри́нꙋша, ре́кше: кто́ тѧ поста́ви  нача́льника и҆ сꙋдїю̀; сего̀ бг҃ъ кнѧ́зѧ и҆ и҆зба́вителѧ  посла̀ рꙋко́ю а҆́гг҃ла, ꙗ҆́вльшагѡсѧ є҆мꙋ̀ въ кꙋпинѣ̀.  [в҃] л҃ѕ Се́й и҆зведѐ и҆̀хъ, сотво́рь чꙋдеса̀ и҆  зна́мєнїѧ въ землѝ є҆гѵ́петстѣй, и҆ въ чермно́мъ мо́ри,  и҆ въ пꙋсты́ни лѣ́тъ четы́редесѧть. л҃з Се́й є҆́сть  мѡѷсе́й, рекі́й сынѡ́мъ і҆и҃левымъ: прⷪ҇ро́ка ва́мъ  воздви́гнетъ гдⷭ҇ь бг҃ъ ва́шъ ѿ бра́тїи ва́шеѧ, ꙗ҆́кѡ  менѐ: тогѡ̀ послꙋ́шайте. л҃и Се́й є҆́сть бы́вый въ цр҃кви  въ пꙋсты́ни со а҆́гг҃ломъ глаго́лавшимъ є҆мꙋ̀ на горѣ̀  сїна́йстѣй, и҆ со ѻ҆ц҃ы̀ на́шими, и҆́же прїѧ́тъ словеса̀  жи́ва да́ти на́мъ. л҃ѳ Є҆гѡ́же не восхотѣ́ша послꙋ́шати  ѻ҆ц҃ы̀ на́ши, но ѿри́нꙋша и҆̀, и҆ ѡ҆брати́шасѧ се́рдцемъ  свои́мъ во є҆гѵ́петъ, м҃ Ре́кше а҆арѡ́нꙋ: сотворѝ на́мъ  бо́ги, и҆̀же пред̾и́дꙋтъ пред̾ на́ми: мѡѷсе́ю бо семꙋ̀,  и҆́же и҆зведѐ на́съ ѿ землѝ є҆гѵ́петскїѧ, не (л. к҃  ѡ҆б.) вѣ́мы, что̀ бы́сть є҆мꙋ̀. м҃а И҆ сотвори́ша тельца̀  во днѝ ѻ҆́ны, и҆ принесо́ша же́ртвꙋ і҆́дѡлꙋ, и҆  веселѧ́хꙋсѧ въ дѣ́лѣхъ рꙋкꙋ̀ свое́ю. м҃в Ѿврати́сѧ же  бг҃ъ, и҆ предадѐ и҆̀хъ слꙋжи́ти во́ємъ нбⷭ҇нымъ, ꙗ҆́коже  пи́сано є҆́сть въ кни́зѣ прⷪ҇рѡ́къ: є҆да̀ заколє́нїѧ и҆  жє́ртвы принесо́сте мѝ лѣ́тъ четы́редесѧть въ пꙋсты́ни,  до́ме і҆и҃левъ; м҃г И҆ воспрїѧ́сте ски́нїю моло́ховꙋ, и҆  ѕвѣздꙋ̀ бо́га ва́шегѡ ремфа́на, ѻ҆́бразы ꙗ҆̀же  сотвори́сте покланѧ́тисѧ и҆̀мъ: и҆ преселю̀ вы̀ да́лѣе  вавѷлѡ́на. м҃д Сѣ́нь свидѣ́нїѧ бѧ́ше ѻ҆ц҃є́мъ на́шымъ  въ пꙋсты́ни, ꙗ҆́коже повелѣ̀ глаго́лѧй мѡѷсе́ови,  сотвори́ти ю҆̀ по ѻ҆́бразꙋ, є҆го́же ви́дѣ. м҃є Ю҆́же и҆  внесо́ша прїе́мше ѻ҆тцы̀ на́ши со і҆исꙋ́сомъ во ѡ҆держа́нїе  ꙗ҆зы́кѡвъ, и҆̀хже и҆зри́нꙋ бг҃ъ ѿ лица̀ ѻ҆тє́цъ  на́шихъ, да́же до дні́й дв҃да: м҃ѕ И҆́же ѡ҆брѣ́те  бл҃года́ть пред̾ бг҃омъ, и҆ и҆спросѝ ѡ҆брѣстѝ селе́нїе  бг҃ꙋ і҆а́кѡвлю. 
Чтѝ понедѣ́льникꙋ, и҆ ст҃о́мꙋ: 
м҃з Соломѡ́нъ же созда̀ є҆мꙋ̀ хра́мъ. м҃и Но вы́шнїй не  въ рꙋкотворе́нныхъ цр҃квахъ живе́тъ, ꙗ҆́коже проро́къ  глаго́летъ: (срⷣе) м҃ѳ Нб҃о мнѣ̀ престо́лъ є҆́сть,  землѧ́ же подно́жїе нога́ма мои́ма. кі́й хра́мъ сози́ждете  мѝ, глаго́летъ гдⷭ҇ь, и҆лѝ ко́е мѣ́сто поко́ищꙋ моемꙋ̀;  н҃ Не рꙋка́ ли моѧ̀ сотворѝ сїѧ̑ всѧ̑; Жестоковы́йнїи и҆  неѡбрѣ́заннїи сердцы̀ и҆ оу҆шесы̀, вы̀ при́снѡ дх҃ꙋ  ст҃о́мꙋ проти́витесѧ, ꙗ҆́коже ѻ҆ц҃ы̀ ва́ши, та́кѡ и҆ вы̀.  н҃в Кого̀ ѿ прорѡ́къ не и҆згна́ша ѻ҆ц҃ы̀ ва́ши; и҆  оу҆би́ша предвозвѣсти́вшыѧ ѡ҆ прише́ствїи пра́веднагѡ,  є҆гѡ́же вы̀ ны́нѣ преда́телє и҆ оу҆бі́йцы бы́сте: н҃г  И҆̀же прїѧ́сте зако́нъ оу҆строе́нїемъ (л. к҃а)  а҆́гг҃льскимъ, и҆ не сохрани́сте. н҃д Слы́шаще же сїѧ̑,  распыха́хꙋсѧ сердцы̀ свои́ми, и҆ скрежета́хꙋ зꙋбы̀ на́нь.  н҃є [Стефа́нъ же] сы́й и҆спо́лнь дх҃а ст҃а, воззрѣ́въ на  не́бо, ви́дѣ сла́вꙋ бж҃їю, и҆ і҆и҃са стоѧ́ща ѡ҆деснꙋ́ю  бг҃а, н҃ѕ И҆ речѐ: сѐ ви́жꙋ нб҃са̀ ѿве́рста, и҆ сн҃а  человѣ́ча ѡ҆деснꙋ́ю стоѧ́ща бг҃а. н҃з Возопи́вше же  гла́сомъ ве́лїимъ, затыка́хꙋ оу҆́ши своѝ, и҆  оу҆стреми́шасѧ є҆динодꙋ́шнѡ на́нь. н҃и И҆ и҆зве́дше внѣ̀  гра́да, ка́менїемъ побива́хꙋ є҆го̀: и҆ свидѣ́телїе,  [сне́мше] ри̑зы своѧ̀, положи́ша при ногꙋ̀ ю҆́ноши  нарица́емагѡ са́ѵла: н҃ѳ И҆ ка́менїемъ побива́хꙋ стефа́на,  молѧ́щасѧ и҆ глаго́люща: гдⷭ҇и і҆и҃се, прїимѝ дꙋ́хъ мо́й.  ѯ҃ Прекло́нь же колѣ̑на, возопѝ гла́сомъ ве́лїимъ:  гдⷭ҇и, не поста́ви и҆̀мъ грѣха̀ сегѡ̀. и҆ сїѧ̑ ре́къ  оу҆́спе. 
Коне́цъ стефа́нꙋ, и҆ понедѣ́льникꙋ. 
Глава̀ ѻ҆сма́ѧ. 
[ѳ҃] сⷯ а҃ Са́ѵлъ же бѣ̀ соизволѧ́ѧ  оу҆бі́йствꙋ є҆гѡ̀. бы́сть же въ то́й де́нь гоне́нїе ве́лїе  на цр҃ковь і҆ерꙋсали́мскꙋю: вси́ же разсѣ́ѧшасѧ по  страна́мъ і҆ꙋде́йскимъ и҆ самарі́йскимъ, кромѣ̀ а҆пⷭ҇лъ. в҃  Погребо́ша же стефа́на мꙋ́жїе благоговѣ́йнїи, и҆ сотвори́ша  пла́чь ве́лїй над̾ ни́мъ. г҃ Са́ѵлъ же ѡ҆ѕлоблѧ́ше цр҃ковь,  въ до́мы входѧ̀, и҆ влачѧ̀ мꙋ́жы и҆ жєны̀ предаѧ́ше въ  темни́цꙋ. д҃ Разсѣ́ѧвшїисѧ же, прохожда́хꙋ благовѣствꙋ́юще  сло́во. 
(заⷱ҇ и҃і) є҃ Фїлі́ппъ же꙳Во вто́рникъ  г҃-ѧ недѣ́ли: Во днѝ ѻ҆́ны, фїлі́ппъ꙳ соше́дъ во  гра́дъ самарі́йскїй, проповѣ́даше и҆̀мъ хрⷭ҇та̀. [а҃]  ѕ҃ Внима́хꙋ же наро́ди (л. к҃а ѡ҆б.) глаго́лємымъ ѿ  фїлі́ппа є҆динодꙋ́шнѡ, слы́шаще и҆ ви́дѧще зна́мєнїѧ,  ꙗ҆̀же творѧ́ше. з҃ Дꙋ́си бо нечи́стїи ѿ мно́гихъ  и҆мꙋ́щихъ ѧ҆̀, вопїю́ще гла́сомъ ве́лїимъ, и҆схожда́хꙋ:  мно́зи же разсла́бленнїи и҆ хро́мїи и҆сцѣли́шасѧ. и҃ И҆  бы́сть ра́дость ве́лїѧ во гра́дѣ то́мъ. [і҃] ѳ҃ Мꙋ́жъ же  нѣ́кїй, и҆́менемъ сі́мѡнъ, пре́жде бѣ̀ во гра́дѣ  волхвꙋ́ѧ, и҆ оу҆дивлѧ́ѧ ꙗ҆зы́къ самарі́йскїй, глаго́лѧ  нѣ́коего бы́ти себѐ вели́ка: і҃ Є҆мꙋ́же внима́хꙋ всѝ  ѿ ма́ла да́же до вели́ка, глаго́люще: се́й є҆́сть си́ла  бж҃їѧ вели́каѧ. а҃і Внима́хꙋ же є҆мꙋ̀ за сїѐ, ꙗ҆́кѡ  дово́льно вре́мѧ волхвова́нїи оу҆дивлѧ́ше и҆̀хъ. в҃і  Є҆гда́ же вѣ́роваша фїлі́ппꙋ благовѣствꙋ́ющꙋ ꙗ҆̀же ѡ҆  црⷭ҇твїи бж҃їи, и҆ ѡ҆ и҆́мени і҆и҃съ хрⷭ҇то́вѣ, креща́хꙋсѧ  мꙋ́жїе же и҆ жєны̀. г҃і Сі́мѡнъ же и҆ то́й вѣ́рова, и҆  кре́щсѧ, бѣ̀ пребыва́ѧ оу҆ фїлі́ппа: ви́дѧ же си̑лы и҆  зна́мєнїѧ ве́лїѧ быва́єма, оу҆жа́сенъ дивлѧ́шесѧ.  [а҃] д҃і Слы́шавше же и҆̀же во і҆ерꙋсали́мѣ а҆пⷭ҇ли,  ꙗ҆́кѡ прїѧ́тъ самарі́а сло́во бж҃їе, посла́ша къ ни́мъ  петра̀ и҆ і҆ѡа́нна: є҃і И҆̀же соше́дше, помоли́шасѧ ѡ҆  ни́хъ, ꙗ҆́кѡ да прїи́мꙋтъ дх҃а ст҃а́го. ѕ҃і [Є҆ще́ бо ни  на є҆ди́наго и҆́хъ бѣ̀ прише́лъ, то́чїю креще́ни бѧ́хꙋ во  и҆́мѧ гдⷭ҇а і҆и҃са.] з҃і Тогда̀ возложи́ша рꙋ́цѣ на нѧ̀,  и҆ прїѧ́ша дх҃а ст҃а́го. 
Коне́цъ вто́рникꙋ. 
(заⷱ҇ ѳ҃і) [а҃і] [а҃] и҃і Ви́дѣвъ  же꙳Въ сре́дꙋ г҃-ѧ недѣ́ли: Во днѝ ѻ҆́ны,  ви́дѣвъ꙳ сі́мѡнъ, ꙗ҆́кѡ возложе́нїемъ рꙋ́къ  а҆пⷭ҇льскихъ дае́тсѧ дх҃ъ ст҃ы́й, принесѐ и҆̀мъ сребро̀,  ѳ҃і Глаго́лѧ: дади́те и҆ мнѣ̀ вла́сть сїю̀, да на него́же  а҆́ще положꙋ̀ рꙋ́цѣ, прїи́метъ дх҃а ст҃а́го. к҃ Пе́тръ же  (л. к҃в) речѐ къ немꙋ̀: сребро̀ твоѐ съ тобо́ю да бꙋ́детъ  въ поги́бель, ꙗ҆́кѡ да́ръ бж҃їй непщева́лъ є҆сѝ сребро́мъ  стѧжа́ти. к҃а Нѣ́сть тѝ ча́сти, ни жре́бїѧ въ словесѝ  се́мъ: и҆́бо се́рдце твоѐ нѣ́сть пра́во пред̾ бг҃омъ. к҃в  Пока́йсѧ оу҆̀бо ѡ҆ ѕло́бѣ твое́й се́й, и҆ моли́сѧ бг҃ꙋ,  а҆́ще оу҆́бѡ ѿпꙋ́ститсѧ тѝ помышле́нїе се́рдца твоегѡ̀:  к҃д Въ же́лчи бо го́рести, и҆ сою́зѣ непра́вды, зрю́ тѧ  сꙋ́ща. к҃д Ѿвѣща́въ же сі́мѡнъ речѐ: помоли́тесѧ вы̀ ѡ҆  мнѣ̀ ко гдⷭ҇ꙋ, ꙗ҆́кѡ да ничто́же си́хъ на́йдетъ на мѧ̀,  ꙗ҆̀же реко́сте. к҃є Ѻ҆ни́ же оу҆̀бо  засвидѣ́тельствовавше и҆ глаго́лавше сло́во гдⷭ҇не,  возврати́шасѧ во і҆ерꙋсали́мъ, и҆ мнѡ́гимъ ве́сємъ  самарі́йскимъ благовѣсти́ша. 
Коне́цъ средѣ̀. 
(заⷱ҇ к҃) [в҃і] к҃ѕ А҆́гг҃лъ же꙳Въ  четверто́къ тре́тїѧ недѣ́ли: Во днѝ ѻ҆́ны,  а҆́гг҃лъ꙳ гдⷭ҇нь речѐ къ фїлі́ппꙋ, глаго́лѧ: воста́ни  и҆ и҆дѝ на полꙋ́дне, на пꙋ́ть сходѧ́щїй ѿ і҆ерꙋсали́ма въ  га́зꙋ, и҆ то́й є҆́сть пꙋ́стъ. к҃з И҆ воста́въ по́йде: и҆  сѐ мꙋ́жъ мꙋ́рїнъ, є҆ѵнꙋ́хъ, си́ленъ кандакі́и цари́цы  мꙋ́рїнскїѧ, и҆́же бѣ̀ над̾ всѣ́ми сокро́вищи є҆ѧ̀: и҆́же  прїи́де поклони́тисѧ во і҆ерꙋсали́мъ. к҃и Бѣ́ же  возвраща́ѧсѧ, и҆ сѣдѧ̀ на колесни́цѣ свое́й, чтѧ́ше  прⷪ҇ро́ка и҆са́їю. к҃ѳ Рече́ же дх҃ъ къ фїлі́ппꙋ: пристꙋпѝ,  и҆ прилѣпи́сѧ колесни́цѣ се́й. л҃ Прите́къ же фїлі́ппъ,  оу҆слы́ша є҆го̀ чтꙋ́ща прⷪ҇ро́ка и҆са́їю, и҆ речѐ:  оу҆̀бо разꙋмѣ́еши ли, ꙗ҆̀же чте́ши; л҃а Ѻ҆́нъ же речѐ:  ка́кѡ оу҆́бѡ могꙋ̀ [разꙋмѣ́ти], а҆́ще не кто̀ наста́витъ  мѧ̀; оу҆моли́ же фїлі́ппа возше́дша сѣ́сти съ ни́мъ. л҃в  Сло́во же писа́нїѧ, є҆́же чтѧ́ше, бѣ̀ сїѐ: ꙗ҆́кѡ ѻ҆вча̀  (л. к҃в ѡ҆б.) на заколе́нїе веде́сѧ, и҆ ꙗ҆́кѡ а҆́гнецъ  прѧ́мѡ стригꙋ́щемꙋ є҆го̀ безгла́сенъ, та́кѡ не ѿверза́етъ  оу҆́стъ свои́хъ. л҃г Во смире́нїи є҆гѡ̀ сꙋ́дъ є҆гѡ̀  взѧ́тсѧ: ро́дъ же є҆гѡ̀ кто̀ и҆сповѣ́сть; ꙗ҆́кѡ  взе́млетсѧ ѿ землѝ живо́тъ є҆гѡ̀. л҃д Ѿвѣща́въ же  ка́женикъ къ фїлі́ппꙋ, речѐ: молю́ тѧ, ѡ҆ ко́мъ прⷪ҇ро́къ  глаго́летъ сїѐ; ѡ҆ себѣ́ ли, и҆лѝ ѡ҆ и҆но́мъ нѣ́коемъ;  л҃є Ѿве́рзъ же фїлі́ппъ оу҆ста̀ своѧ̀, и҆ наче́нъ ѿ  писа́нїѧ сегѡ̀, благовѣстѝ є҆мꙋ̀ і҆и҃са. л҃ѕ Ꙗ҆́коже  и҆дѧ́хꙋ пꙋте́мъ, прїидо́ша на нѣ́кꙋю во́дꙋ, и҆ речѐ  ка́женикъ: сѐ вода̀, что̀ возбранѧ́етъ мѝ крⷭ҇ти́тисѧ; л҃з  Рече́ же є҆мꙋ̀ фїлі́ппъ: а҆́ще вѣ́рꙋеши ѿ всегѡ̀ се́рдца  твоегѡ̀, мо́щно тѝ є҆́сть. ѿвѣща́въ же речѐ: вѣ́рꙋю  сн҃а бж҃їѧ бы́ти і҆и҃са хрⷭ҇та̀. л҃и И҆ повелѣ̀ ста́ти  колесни́цѣ: и҆ снидо́ста ѻ҆́ба на во́дꙋ, фїлі́ппъ же и҆  ка́женикъ: и҆ крⷭ҇тѝ є҆го̀. л҃ѳ Є҆гда́ же и҆зыдо́ста ѿ  воды̀, дх҃ъ ст҃ы́й нападѐ на ка́женика. а҆́гг҃лъ же гдⷭ҇нь  восхи́ти фїлі́ппа, и҆ не ви́дѣ є҆гѡ̀ ктомꙋ̀ ка́женикъ:  и҆дѧ́ше бо въ пꙋ́ть сво́й ра́дꙋѧсѧ. 
Коне́цъ четверткꙋ̀. 
(заⷱ҇ к҃а) м҃ Фїлі́ппъ же꙳Въ пѧто́къ г҃-ѧ  недѣ́ли: Во днѝ ѻ҆́ны, фїлі́ппъ꙳ ѡ҆брѣ́тесѧ во  а҆зѡ́тѣ: и҆ проходѧ̀ благовѣствова́ше градѡ́мъ всѣ́мъ,  до́ндеже прїитѝ є҆мꙋ̀ въ кесарі́ю. 
Глава̀ девѧ́таѧ. 
[г҃і] сⷯ а҃ Са́ѵлъ же, є҆щѐ дыха́ѧ преще́нїемъ  и҆ оу҆бі́йствомъ на оу҆ченикѝ гдⷭ҇ни, пристꙋ́пль ко  а҆рхїере́ю, в҃ И҆спросѝ ѿ негѡ̀ посла̑нїѧ въ дама́скъ (л.  к҃г) къ собо́рищємъ, ꙗ҆́кѡ да а҆́ще нѣ̑кїѧ ѡ҆брѧ́щетъ  тогѡ̀ пꙋтѝ сꙋ́щыѧ, мꙋ́жы же и҆ жєны̀, свѧ́заны приведе́тъ  во і҆ерꙋсали́мъ. г҃ Внегда́ же и҆тѝ, бы́сть є҆мꙋ̀  прибли́житисѧ къ дама́скꙋ, и҆ внеза́пꙋ ѡ҆блиста̀ є҆го̀  свѣ́тъ ѿ небесѐ: д҃ И҆ па́дъ на зе́млю, слы́ша гла́съ  глаго́лющъ є҆мꙋ̀: са́ѵле, са́ѵле, что́ мѧ го́ниши; є҃  Рече́ же: кто́ є҆си гдⷭ҇и; гдⷭ҇ь же речѐ: а҆́зъ є҆́смь  і҆и҃съ, є҆го́же ты̀ го́ниши: жестоко́ ти є҆́сть проти́вꙋ  рожнꙋ̀ пра́ти. ѕ҃ Трепе́ща же и҆ оу҆жаса́ѧсѧ, глаго́ла:  гдⷭ҇и, что́ мѧ хо́щеши твори́ти; и҆ гдⷭ҇ь речѐ къ немꙋ̀:  воста́ни и҆ вни́ди во гра́дъ, и҆ рече́тсѧ тѝ, что́ ти  подоба́етъ твори́ти. з҃ Мꙋ́жїе же и҆дꙋ́щїи съ ни́мъ, стоѧ́хꙋ  чꙋдѧ́щесѧ, слы́шаще оу҆́бѡ гла́съ, никогѡ́же ви́дѧще. и҃  Воста́въ же са́ѵлъ ѿ землѝ, и҆ ѿве́рстыма ѻ҆чи́ма  свои́ма ни є҆ди́нагѡ ви́дѧше: ведꙋ́ще же є҆го̀ за рꙋ́кꙋ,  введо́ша въ дама́скъ. ѳ҃ И҆ бѣ̀ днѝ трѝ не ви́дѧ, и҆ ни  ꙗ҆дѐ, нижѐ пи́тъ. 
(заⷱ҇) і҃ Бѣ́ же нѣ́кто꙳Ѻ҆ктѡ́врїа въ  а҃ де́нь, а҆по́столꙋ а҆на́нїи: Во днѝ ѻ҆́ны, бѣ̀  нѣ́кто꙳ оу҆чени́къ въ дама́сцѣ, и҆́менемъ на́ша, и҆  речѐ къ немꙋ̀ гдⷭ҇ь въ видѣ́нїи: а҆на́нїе. ѻ҆́нъ же  речѐ, сѐ а҆́зъ гдⷭ҇и. а҃і Гдⷭ҇ь же къ немꙋ̀: воста́въ  поидѝ на сто́гнꙋ нарица́емꙋю пра́вꙋю, и҆ взыщѝ въ домꙋ̀  і҆ꙋ́довѣ са́ѵла и҆́менемъ, тарсѧни́на: се́ бо моли́твꙋ  дѣ́етъ. в҃і [И҆ ви́дѣ въ видѣ́нїи мꙋ́жа и҆́менемъ  а҆на́нїю, вше́дша и҆ возло́жша на́нь рꙋ́кꙋ, ꙗ҆́кѡ да  про́зритъ.] г҃і Ѿвѣща́ же а҆на́нїа: гдⷭ҇и, слы́шахъ ѿ  мно́гихъ ѡ҆ мꙋ́жи се́мъ, коли̑ка ѕла̀ сотворѝ ст҃ы̑мъ (л.  к҃г ѡ҆б.) твои́мъ во і҆ерꙋсали́мѣ. д҃і И҆ здѣ̀ и҆́мать  вла́сть ѿ а҆рхїерє́й, свѧза́ти всѧ̀ нарица́ющыѧ и҆́мѧ  твоѐ. є҃і Рече́ же къ немꙋ̀ гдⷭ҇ь: и҆дѝ, ꙗ҆́кѡ сосꙋ́дъ  и҆збра́нъ мѝ є҆́сть се́й, пронестѝ и҆́мѧ моѐ пред̾  ꙗ҆зы́ки, и҆ царьмѝ и҆ сынмѝ і҆и҃левыми. ѕ҃і А҆́зъ бо  скажꙋ̀ є҆мꙋ̀, є҆ли̑ка подоба́етъ є҆мꙋ̀ ѡ҆ и҆́мени мое́мъ  пострада́ти. [а҃] з҃і По́йде же а҆на́нїа, и҆ вни́де въ  хра́минꙋ, и҆ возло́жъ на́нь рꙋ́цѣ, речѐ: са́ѵле бра́те,  гдⷭ҇ь і҆и҃съ ꙗ҆вле́й ти сѧ на пꙋтѝ, и҆́мже ше́лъ є҆сѝ,  посла́ мѧ, ꙗ҆́кѡ да про́зриши, и҆ и҆спо́лнишисѧ дх҃а ст҃а.  и҃і И҆ а҆́бїе ѿпадо́ша ѿ ѻ҆́чїю є҆гѡ̀ ꙗ҆́кѡ чешꙋѧ̀:  прозрѣ́ же а҆́бїе, и҆ воста́въ крести́сѧ: ѳ҃і И҆ прїе́мъ  пи́щꙋ, оу҆крѣпи́сѧ. 
Коне́цъ пѧткꙋ̀, и҆ ст҃о́мꙋ. 
(заⷱ҇ к҃в) Бы́сть же꙳Въ сꙋббѡ́тꙋ г҃, по  па́сцѣ: Во днѝ ѻ҆́ны, бы́сть꙳ са́ѵлъ съ сꙋ́щими въ  дама́сцѣ оу҆ченика́ми днѝ нѣ́кїѧ: к҃ И҆ а҆́бїе на  со́нмищахъ проповѣ́даше і҆и҃са, ꙗ҆́кѡ се́й є҆́сть сн҃ъ  бж҃їй. к҃а Дивлѧ́хꙋсѧ же всѝ слы́шащїи, и҆ глаго́лахꙋ: не  се́й ли є҆́сть гони́вый во і҆ерꙋсали́мѣ нарица́ющыѧ и҆́мѧ  сїѐ, и҆ здѣ̀ на сїѐ прїи́де, да свѧ́заны ты̑ѧ приведе́тъ  ко а҆рхїере́ємъ; к҃в Са́ѵлъ же па́че крѣплѧ́шесѧ, и҆  смꙋща́ше і҆ꙋдє́и живꙋ́щыѧ въ дама́сцѣ, препира́ѧ, ꙗ҆́кѡ  се́й є҆́сть хрⷭ҇то́съ. к҃г Ꙗ҆́коже и҆спо́лнишасѧ дні́е  дово́льны, совѣща́ша і҆ꙋдє́и оу҆би́ти є҆го̀. к҃д  Оу҆вѣ́данъ же бы́сть са́ѵлꙋ совѣ́тъ и҆́хъ: стрежа́хꙋ же  вра́тъ де́нь и҆ но́щь, ꙗ҆́кѡ да оу҆бїю́тъ є҆го̀. к҃є  Пое́мше же є҆го̀ оу҆ченицы̀ но́щїю, свѣ́сиша по стѣнѣ̀  въ ко́шницѣ. к҃ѕ Прише́дъ же са́ѵлъ во і҆ерꙋсали́мъ,  покꙋша́шесѧ прилѣплѧ́тисѧ (л. к҃д) оу҆ченикѡ́мъ: и҆ всѝ  боѧ́хꙋсѧ є҆гѡ̀, не вѣ́рꙋюще, ꙗ҆́кѡ є҆́сть оу҆чени́къ.  к҃з Варна́ва же прїе́мъ є҆го̀, приведѐ ко а҆пⷭ҇лѡмъ, и҆  повѣ́да и҆̀мъ, ка́кѡ на пꙋтѝ ви́дѣ гдⷭ҇а, и҆ ꙗ҆́кѡ  глаго́ла є҆мꙋ̀, и҆ ка́кѡ въ дама́сцѣ дерза́ше ѡ҆ и҆́мени  і҆и҃совѣ. к҃и И҆ бѧ́ше съ ни́ми входѧ̀ и҆ и҆сходѧ̀ во  і҆ерꙋсали́мѣ, и҆ дерза́ѧ ѡ҆ и҆́мени гдⷭ҇а і҆и҃са. к҃ѳ  Глаго́лаше же и҆ стѧза́шесѧ съ є҆́ллины: ѻ҆ни́ же и҆ска́хꙋ  оу҆би́ти є҆го̀. л҃ Разꙋмѣ́вше же бра́тїѧ сведо́ша є҆го̀  въ кесарі́ю, и҆ ѿпꙋсти́ша є҆го̀ въ та́рсъ. л҃а Цє́ркви  же по все́й і҆ꙋде́и и҆ галїле́и и҆ самарі́и и҆мѣ́ѧхꙋ ми́ръ,  созида́ющесѧ и҆ ходѧ́ще въ стра́сѣ гдⷭ҇ни, и҆  оу҆тѣше́нїемъ ст҃а́гѡ дх҃а оу҆множа́хꙋсѧ. 
Коне́цъ сꙋббѡ́тѣ. 
(заⷱ҇ к҃г) [д҃і] л҃в И҆ бы́сть꙳Недѣ́лѧ  четве́ртаѧ ѡ҆ разсла́бленномъ: Во днѝ ѻ҆́ны,  бы́сть꙳ петрꙋ̀ посѣща́ющꙋ всѣ́хъ, сни́ти и҆ ко  ст҃ы́мъ живꙋ́щымъ въ лѵ́ддѣ. л҃г Ѡ҆брѣ́те же та́мѡ  человѣ́ка нѣ́коего, и҆́менемъ є҆не́а, ѿ ѻ҆смѝ лѣ́тъ  лежа́ща на ѻ҆дрѣ̀, и҆́же бѣ̀ разсла́бленъ. л҃д И҆ речѐ  є҆мꙋ̀ пе́тръ: є҆не́е, и҆сцѣлѧ́етъ тѧ̀ і҆и҃съ хрⷭ҇то́съ,  воста́ни съ посте́ли твоеѧ̀. и҆ а҆́бїе воста̀. л҃є И҆  ви́дѣша є҆го̀ всѝ живꙋ́щїи въ лѵ́ддѣ и҆ во а҆ссарѡ́нѣ,  и҆̀же ѡ҆брати́шасѧ ко гдⷭ҇ꙋ. [а҃] л҃ѕ Во і҆ѻппі́и же  бѣ̀ нѣ́каѧ оу҆чени́ца и҆́менемъ таві́ѳа, ꙗ҆́же сказа́ема  глаго́летсѧ, се́рна: сїѧ̀ бѧ́ше и҆спо́лнена благи́хъ дѣ́лъ  и҆ млⷭ҇тынь, ꙗ҆̀же творѧ́ше. л҃з Бы́сть же во днѝ ты́ѧ  болѣ́вшей є҆́й оу҆мре́ти: ѡ҆мы́вше же ю҆̀, положи́ша въ  го́рницѣ. л҃и Бли́зъ же сꙋ́щей лѵ́ддѣ і҆ѻппі́и,  оу҆ченицы̀ (л. к҃д ѡ҆б.) слы́шавше, ꙗ҆́кѡ пе́тръ є҆́сть  въ не́й, посла́ша два̀ мꙋ́жа къ немꙋ̀, молѧ́ще є҆го̀ не  ѡ҆блѣни́тисѧ прїитѝ до ни́хъ. л҃ѳ Воста́въ же пе́тръ и҆́де  съ ни́ма, є҆го́же прише́дша возведо́ша въ го́рницꙋ: и҆  предста́ша є҆мꙋ̀ всѧ̀ вдови́цы пла́чꙋщѧ, и҆ показꙋ́ющѧ  ри̑зы и҆ ѻ҆дє́жды, є҆ли̑ка творѧ́ше съ ни́ми сꙋ́щи  се́рна. м҃ И҆згна́въ же во́нъ всѧ̑ пе́тръ, прекло́нь  колѣ̑на помоли́сѧ, и҆ ѡ҆бра́щсѧ къ тѣ́лꙋ, речѐ: таві́ѳо,  воста́ни. ѻ҆на́ же ѿве́рзе ѻ҆́чи своѝ, и҆ ви́дѣвши  петра̀, сѣ́де. м҃а Пода́въ же є҆́й рꙋ́кꙋ, воздви́же ю҆̀:  и҆ призва́въ ст҃ы́ѧ и҆ вдови̑цы, поста́ви ю҆̀ жи́вꙋ. м҃в  Оу҆вѣ́дано же бы́сть сѐ по все́й і҆ѻппі́и, и҆ мно́зи  вѣ́роваша въ гдⷭ҇а. 
Коне́цъ недѣ́ли. 
м҃г Бы́сть же днѝ дово́льны пребы́ти є҆мꙋ̀ во  і҆ѻппі́и, оу҆ нѣ́коегѡ сі́мѡна оу҆смарѧ̀. 
Глава̀ десѧ́таѧ. 
(заⷱ҇ к҃д) [є҃і] сⷯ а҃ Мꙋ́жъ же꙳Въ  понедѣ́льникъ д҃ недѣ́ли: Во днѝ ѻ҆́ны, мꙋ́жъ꙳  нѣ́кїй бѣ̀ въ кесарі́и, и҆́менемъ корни́лїй, со́тникъ ѿ  спі́ры нарица́ющїѧсѧ і҆талі́йскїѧ, в҃ Благоговѣ́инъ и҆  боѧ́йсѧ бг҃а со всѣ́мъ до́момъ свои́мъ, творѧ́й ми́лѡстыни  мнѡ́ги лю́демъ, и҆ молѧ́йсѧ бг҃ꙋ всегда̀: г҃ Ви́дѣ въ  видѣ́нїи ꙗ҆́вѣ, ꙗ҆́кѡ въ ча́съ девѧ́тый днѐ, а҆́гг҃ла  бж҃їѧ сше́дша къ немꙋ̀, и҆ ре́кша є҆мꙋ̀: корни́лїе. д҃  Ѻ҆́нъ же воззрѣ́въ на́нь, и҆ пристра́шенъ бы́въ, речѐ:  что́ є҆сть гдⷭ҇и; рече́ же є҆мꙋ̀: моли́твы твоѧ̀, и҆  ми́лѡстыни твоѧ̀ взыдо́ша на па́мѧть пред̾ бг҃а. є҃ И҆  ны́нѣ (л. к҃є) послѝ во і҆ѻппі́ю мꙋже́й, и҆ призовѝ  сі́мѡна нарица́емаго петра̀. ѕ҃ Се́й стра́нствꙋетъ оу҆  нѣ́коегѡ сі́мѡна оу҆смарѧ̀, є҆мꙋ́же є҆́сть до́мъ при  мо́ри: то́й рече́тъ тебѣ̀ глаго́лы, въ ни́хже спасе́шисѧ  ты̀, и҆ ве́сь до́мъ тво́й. з҃ И҆ ꙗ҆́коже ѿи́де а҆́гг҃лъ  глаго́лѧй корни́лїю, пригласи́въ два̀ ѿ рабѡ́въ свои́хъ,  и҆ во́ина бл҃гочести́ва ѿ слꙋжа́щихъ є҆мꙋ̀, и҃ И҆  сказа́въ и҆̀мъ всѧ̑, посла̀ и҆̀хъ во і҆ѻппі́ю. ѳ҃ Воꙋ́трїе  же пꙋтьше́ствꙋющымъ и҆̀мъ, и҆ ко гра́дꙋ приближа́ющымсѧ,  взы́де пе́тръ на го́рницꙋ помоли́тисѧ, въ ча́съ шесты́й. і҃  Бы́сть же прїа́лченъ, и҆ хотѧ́ше вкꙋси́ти: гото́вѧщымъ же  ѻ҆́нѣмъ, нападѐ на́нь оу҆́жасъ, а҃і И҆ ви́дѣ нб҃о  ѿве́рсто, и҆ сходѧ́щъ на́нь сосꙋ́дъ нѣ́кїй ꙗ҆́кѡ  плащани́цꙋ ве́лїю, по четы́ремъ кра́ємъ привѧ́занъ, и҆  ни́зꙋ спꙋща́емь на зе́млю: в҃і Въ не́мже бѧ́хꙋ всѧ̀  четверонѡ́гаѧ землѝ, и҆ ѕвѣ́рїе и҆ га́ди, и҆ пти́цы  нбⷭ҇ныѧ. г҃і И҆ бы́сть гла́съ къ немꙋ̀: воста́въ пе́тре,  заколѝ и҆ ꙗ҆́ждь. д҃і Пе́тръ же речѐ: ника́коже гдⷭ҇и,  ꙗ҆́кѡ николи́же ꙗ҆до́хъ всѧ́ко скве́рно и҆лѝ нечи́сто.  є҃і И҆ сѐ гла́съ па́ки къ немꙋ̀ втори́цею: ꙗ҆̀же бг҃ъ  ѡ҆чи́стилъ є҆́сть, ты̀ не сквернѝ. ѕ҃і Сїе́ же бы́сть  три́щи: и҆ па́ки взѧ́сѧ сосꙋ́дъ на нб҃о. 
Коне́цъ понедѣ́льникꙋ. 
з҃і Ꙗ҆́коже въ себѣ̀ недоꙋмѣва́шесѧ пе́тръ, что́ бы  бы́ло видѣ́нїе, є҆́же ви́дѣ: и҆ сѐ мꙋ́жїе по́сланнїи ѿ  корни́лїа, вопро́шше и҆ оу҆вѣ́дѣвше до́мъ сі́мѡновъ,  ста́ша пред̾ враты̀, и҃і И҆ возгла́шше вопроша́хꙋ: а҆́ще  сі́мѡнъ нарица́емый пе́тръ здѣ̀ стра́нствꙋетъ; (чеⷦ҇)  ѳ҃і Петрꙋ́ же размышлѧ́ющꙋ ѡ҆ видѣ́нїи, речѐ є҆мꙋ̀ дх҃ъ:  (л. к҃є ѡ҆б.) сѐ мꙋ́жїе трїѐ и҆́щꙋтъ тебѐ: к҃ Но  воста́въ сни́ди, и҆ и҆дѝ съ ни́ми, ничто́же разсꙋжда́ѧ,  занѐ а҆́зъ посла́хъ и҆̀хъ. 
(заⷱ҇ к҃є) к҃а Соше́дъ же꙳Вто́рникъ д҃  недѣ́ли: Во днѝ ѻ҆́ны, соше́дъ꙳ пе́тръ къ мꙋжє́мъ  по́сланнымъ къ немꙋ̀ ѿ корни́лїа, речѐ: сѐ а҆́зъ  є҆́смь, є҆гѡ́же и҆́щете: ка́ѧ є҆́сть вина̀, є҆ѧ́же ра́ди  прїидо́сте; к҃в Ѻ҆ни́ же реко́ша: корни́лїй со́тникъ, мꙋ́жъ  пра́веденъ и҆ боѧ́йсѧ бг҃а, свидѣ́тельствованъ ѿ всегѡ̀  ꙗ҆зы́ка і҆ꙋде́йска, оу҆вѣще́нъ є҆́сть ѿ а҆́гг҃ла ст҃а,  призва́ти тѧ̀ въ до́мъ сво́й, и҆ слы́шати глаго́лы ѿ  тебѐ. [а҃] к҃г Призва́въ же и҆̀хъ, оу҆чредѝ. наꙋ́трїе  же пе́тръ воста́въ и҆́де съ ни́ми, и҆ нѣ́цыи ѿ бра́тїй  и҆̀же ѿ і҆ѻппі́и, и҆до́ша съ ни́мъ. к҃д И҆ наꙋ́трїе  внидо́ша въ кесарі́ю: корни́лїй же бѣ̀ ча́ѧ и҆̀хъ, созва́въ  сро́дники своѧ̀ и҆ любе́зныѧ дрꙋ́ги. к҃є Ꙗ҆́коже бы́сть  вни́ти петрꙋ̀, срѣ́те є҆го̀ корни́лїй, и҆ па́дъ на нѡ́гꙋ  є҆гѡ̀ поклони́сѧ. к҃ѕ Пе́тръ же воздви́же є҆го̀, глаго́лѧ:  воста́ни, и҆ а҆́зъ са́мъ чл҃вѣ́къ є҆́смь. к҃з И҆ съ ни́мъ  бесѣ́дꙋѧ вни́де, и҆ ѡ҆брѣ́те собра́вшыѧсѧ мнѡ́ги. к҃и  Рече́ же къ ни́мъ: вы̀ вѣ́сте, ꙗ҆́кѡ не лѣ́по є҆́сть  мꙋ́жꙋ і҆ꙋде́анинꙋ прилѣплѧ́тисѧ, и҆лѝ приходи́ти ко  и҆ноплеме́нникꙋ: и҆ мнѣ̀ бг҃ъ показа̀, ни є҆ди́наго  скве́рна, и҆лѝ нечи́ста глаго́лати человѣ́ка. к҃ѳ Тѣ́мже  и҆ без̾ сꙋмнѣ́нїѧ прїидо́хъ призва́нъ. вопроша́ю вы̀  оу҆̀бо, ко́имъ сло́вомъ посла́сте по менѐ; [в҃] л҃ И҆  корни́лїй речѐ: ѿ четве́ртагѡ днѐ да́же до сегѡ̀ часа̀  бѣ́хъ постѧ́сѧ, и҆ въ девѧ́тый ча́съ молѧ́сѧ въ домꙋ̀  мое́мъ: и҆ сѐ мꙋ́жъ (л. к҃ѕ) ста̀ предо мно́ю во ѻ҆де́ждѣ  свѣ́тлѣ, л҃а И҆ речѐ: корни́лїе, оу҆слы́шана бы́сть  моли́тва твоѧ̀, и҆ млⷭ҇тыни твоѧ̀ помѧнꙋ́шасѧ пред̾ бг҃омъ.  л҃в Послѝ оу҆̀бо во і҆ѻппі́ю, и҆ призовѝ сі́мѡна, и҆́же  нарица́етсѧ пе́тръ: се́й стра́нствꙋетъ въ домꙋ̀ сі́мѡна  оу҆смарѧ̀, бли́зъ мо́рѧ, и҆́же прише́дъ возглаго́летъ  тебѣ̀. л҃г А҆́бїе оу҆̀бо посла́хъ къ тебѣ̀: ты́ же  до́брѣ сотвори́лъ є҆сѝ прише́дъ. ны́нѣ оу҆̀бо всѝ мы̀  пред̾ бг҃омъ предстои́мъ, слы́шати всѧ̑ повелѣ̑ннаѧ тебѣ̀  ѿ бг҃а. 
Коне́цъ вто́рникꙋ. 
(заⷱ҇ к҃ѕ) [г҃] л҃д Ѿве́рзъ же꙳Въ  четверто́къ д҃ недѣ́ли: Во днѝ ѻ҆́ны, ѿве́рзъ꙳  пе́тръ оу҆ста̀, речѐ: пои́стиннѣ разꙋмѣва́ю, ꙗ҆́кѡ не  на лица̀ зри́тъ бг҃ъ: л҃є Но во всѧ́комъ ꙗ҆зы́цѣ боѧ́йсѧ  є҆гѡ̀, и҆ дѣ́лаѧй пра́вдꙋ, прїѧ́тенъ є҆мꙋ̀ є҆́сть: л҃ѕ  Сло́во є҆́же посла̀ сынѡ́мъ і҆и҃левымъ, бл҃говѣствꙋ́ѧ  ми́ръ і҆и҃съ хрⷭ҇то́мъ, се́й є҆́сть всѣ̑мъ гдⷭ҇ь. л҃з Вы̀  вѣ́сте глаго́лъ бы́вшїй по все́й і҆ꙋде́и, наче́ншїйсѧ ѿ  галїле́и по креще́нїи, є҆́же проповѣ́да і҆ѡа́ннъ: л҃и  І҆и҃са и҆́же ѿ назаре́та, ꙗ҆́кѡ пома́за є҆го̀ бг҃ъ  дх҃омъ ст҃ы́мъ и҆ си́лою, и҆́же про́йде благодѣ́тельствꙋѧ,  и҆ и҆сцѣлѧ́ѧ всѧ̑ наси́лѡванныѧ ѿ дїа́вола, ꙗ҆́кѡ бг҃ъ  бѧ́ше съ ни́мъ. л҃ѳ И҆ мы̀ є҆смы̀ свидѣ́телє всѣ́хъ,  ꙗ҆̀же сотворѝ во странѣ̀ і҆ꙋде́йстѣй, и҆ во  і҆ерⷭ҇ли́мѣ, є҆го́же и҆ оу҆би́ша повѣ́шше на дре́вѣ. м҃  Сего̀ бг҃ъ воскресѝ въ тре́тїй де́нь, и҆ дадѐ є҆мꙋ̀  ꙗ҆вле́ннꙋ бы́ти, м҃а Не всѣ́мъ лю́демъ, но на́мъ  свидѣ́телємъ преднаречє́ннымъ ѿ бг҃а, и҆̀же съ ни́мъ  ꙗ҆до́хомъ и҆ пи́хомъ, по воскресе́нїи є҆гѡ̀ ѿ (л. к҃ѕ  ѡ҆б.) ме́ртвыхъ. м҃в И҆ повелѣ̀ на́мъ проповѣ́дати  лю́демъ, и҆ засвидѣ́тельствовати, ꙗ҆́кѡ то́й є҆́сть  нарече́нный ѿ бг҃а сꙋдїѧ̀ живы́мъ и҆ мє́ртвымъ.  (пѧⷦ҇) м҃г Ѡ҆ се́мъ всѝ проро́цы свидѣ́тельствꙋютъ,  ѡ҆ставле́нїе грѣхѡ́въ прїѧ́ти и҆́менемъ є҆гѡ̀, всѧ́комꙋ  вѣ́рꙋющемꙋ во́нь. 
Коне́цъ четверткꙋ̀. 
(заⷱ҇ к҃з) м҃д Є҆ще́ же глаго́лющꙋ꙳Въ  пѧто́къ д҃-ѧ недѣ́ли: Во днѝ ѻ҆́ны, глаго́лющꙋ꙳  петрꙋ̀ глаго́лы сїѧ̑, нападѐ дх҃ъ ст҃ы́й на всѧ̑ слы́шащыѧ  сло́во. м҃є И҆ оу҆жасо́шасѧ и҆̀же ѿ ѡ҆брѣ́занїѧ  вѣ́рнїи, є҆ли́цы прїидо́ша съ петро́мъ, ꙗ҆́кѡ и҆ на  ꙗ҆зы́ки да́ръ ст҃а́гѡ дх҃а и҆злїѧ́сѧ: м҃ѕ Слы́шахꙋ бо и҆̀хъ  глаго́лющихъ ѧ҆зы́ки, и҆ велича́ющихъ бг҃а. тогда̀ ѿвѣща̀  пе́тръ: м҃з Є҆да̀ во́дꙋ возбрани́ти мо́жетъ кто̀, є҆́же не  крести́тисѧ си̑мъ, и҆̀же дх҃ъ ст҃ы́й прїѧ́ша, ꙗ҆́коже и҆  мы̀; Повелѣ́ же и҆̀мъ крⷭ҇ти́тисѧ во и҆́мѧ і҆и҃съ  хрⷭ҇то́во: тогда̀ моли́ша є҆го̀ пребы́ти оу҆ ни́хъ днѝ  нѣ́кїѧ. 
Глава̀ перваѧна́десѧть. 
сⷯ а҃ Слы́шаша же а҆пⷭ҇ли и҆ бра́тїѧ сꙋ́щїи во  і҆ꙋде́и, ꙗ҆́кѡ и҆ ꙗ҆зы́цы прїѧ́ша сло́во бж҃їе. в҃ И҆  є҆гда̀ взы́де пе́тръ во і҆ерⷭ҇ли́мъ, препира́хꙋсѧ съ ни́мъ  и҆̀же ѿ ѡ҆брѣ́занїѧ, г҃ Глаго́люще: ꙗ҆́кѡ къ мꙋжє́мъ  ѡ҆брѣ́занїѧ не и҆мꙋ́щымъ вше́лъ є҆сѝ, и҆ ꙗ҆́лъ є҆сѝ съ  ни́ми. [ѕ҃і] д҃ Наче́нъ же пе́тръ, ска́зоваше и҆̀мъ по  рѧ́дꙋ, глаго́лѧ: є҃ А҆́зъ бѣ́хъ во гра́дѣ і҆ѻппі́йстѣмъ  молѧ́сѧ, и҆ ви́дѣхъ во оу҆́жасѣ видѣ́нїе, сходѧ́щъ  сосꙋ́дъ нѣ́кїй, ꙗ҆́кѡ плащани́цꙋ ве́лїю, ѿ четы́рехъ  кра́євъ (л. к҃з) низпꙋща́емꙋ съ нб҃сѐ, и҆ прїи́де да́же до  менѐ: ѕ҃ Въ ню́же воззрѣ́въ смотрѧ́хъ, и҆ ви́дѣхъ  четверонѡ́гаѧ земна́ѧ, и҆ ѕвѣ́ри, и҆ га́ды, и҆ пти̑цы  нбⷭ҇ныѧ. з҃ Слы́шахъ же гла́съ глаго́лющъ мнѣ̀: воста́въ  пе́тре, заколѝ и҆ ꙗ҆́ждь. и҃ Рѣ́хъ же: ника́коже гдⷭ҇и,  ꙗ҆́кѡ всѧ́ко скве́рно и҆ нечи́сто николи́же вни́де во  оу҆ста̀ моѧ̀. ѳ҃ Ѿвѣща́ же мѝ гла́съ втори́цею съ  нб҃сѐ глаго́лющъ: ꙗ҆̀же бг҃ъ ѡ҆чи́стилъ є҆́сть, ты̀ не  сквернѝ. і҃ Сїе́ же бы́сть три́жды: и҆ па́ки взѧ́шасѧ всѧ̑  на нб҃о. 
Коне́цъ пѧткꙋ̀. 
а҃і И҆ сѐ а҆́бїе трїѐ мꙋ́жїе ста́ша пред̾ хра́миною,  въ не́йже бѣ́хъ, по́слани ѿ кесарі́и ко мнѣ̀. в҃і Рече́  же мѝ дх҃ъ и҆тѝ съ ни́ми, ничто́же разсꙋжда́ѧ: прїидо́ша  же со мно́ю и҆ ше́сть бра́тїѧ сі́и, и҆ внидо́хомъ въ до́мъ  мꙋ́жа. г҃і И҆ возвѣстѝ на́мъ, ка́кѡ ви́дѣ а҆́гг҃ла  [ст҃а] въ домꙋ̀ свое́мъ, ста́вша и҆ ре́кша є҆мꙋ̀: послѝ во  і҆ѻппі́ю мꙋ́жы, и҆ призовѝ сі́мѡна нарица́емаго петра̀:  д҃і И҆́же рече́тъ глаго́лы къ тебѣ̀, въ ни́хже спасе́шисѧ  ты̀, и҆ ве́сь до́мъ тво́й. є҃і Внегда́ же нача́хъ  глаго́лати, нападѐ дх҃ъ ст҃ы́й на ни́хъ, ꙗ҆́коже и҆ на ны̀  въ нача́лѣ. ѕ҃і Помѧнꙋ́хъ же глаго́лъ гдⷭ҇нь, ꙗ҆́коже  глаго́лаше: і҆ѡа́ннъ оу҆́бѡ крⷭ҇ти́лъ є҆́сть водо́ю, вы́  же и҆́мате крⷭ҇ти́тисѧ дх҃омъ ст҃ы́мъ. з҃і Да а҆́ще оу҆̀бо  ра́венъ да́ръ дадѐ и҆̀мъ бг҃ъ, ꙗ҆́коже и҆ на́мъ  вѣ́ровавшымъ въ гдⷭ҇а на́шего і҆и҃са хрⷭ҇та̀: а҆́зъ же кто̀  бѣ́хъ, могі́й возбрани́ти бг҃а; и҃і Слы́шавше же сїѧ̑,  оу҆молко́ша, и҆ сла́влѧхꙋ бг҃а, глаго́люще: оу҆̀бо и҆  ꙗ҆зы́кѡмъ бг҃ъ покаѧ́нїе дадѐ въ живо́тъ. (л. к҃з ѡ҆б.) 
(заⷱ҇ к҃и) ѳ҃і Разсѣ́ѧвшїи же  сѧ꙳Недѣ́лѧ пѧ́таѧ ѡ҆ самарѧны́ни: Во днѝ ѻ҆́ны,  разсѣ́ѧвшїисѧ а҆по́столи꙳ ѿ ско́рби бы́вшїѧ при  стефа́нѣ, проидо́ша да́же до фїнїкі́и, и҆ кѵ́пра, и҆  а҆нтїохі́и, ни є҆ди́номꙋ же глаго́люще сло́ва, то́кмѡ  і҆ꙋде́ємъ. к҃ Бѧ́хꙋ же нѣ́цыи ѿ ни́хъ мꙋ́жїе кѵ́прстїи  и҆ кѷрине́йстїи, и҆̀же вше́дше во а҆нтїохі́ю, глаго́лахꙋ къ  є҆́ллинѡмъ, благовѣствꙋ́юще гдⷭ҇а і҆и҃са. к҃а И҆ бѣ̀  рꙋка̀ гдⷭ҇нѧ съ ни́ми: мно́гое же число̀ вѣ́ровавше,  ѡ҆брати́шасѧ ко гдⷭ҇ꙋ. к҃в Слы́шано же бы́сть сло́во ѡ҆  ни́хъ во оу҆́шїю цр҃кве, сꙋ́щїѧ во і҆ерꙋсали́мѣ: [а҃]  и҆ посла́ша варна́вꙋ преитѝ да́же до а҆нтїохі́и. к҃г И҆́же  прише́дъ, и҆ ви́дѣвъ благода́ть бж҃їю, возра́довасѧ: и҆  оу҆тѣша́ше всѧ̑ и҆зволе́нїемъ се́рдца терпѣ́ти ѡ҆ гдⷭ҇ѣ.  к҃д Ꙗ҆́кѡ бѣ̀ мꙋ́жъ бла́гъ, и҆ и҆спо́лнь дх҃а ст҃а и҆  вѣ́ры: и҆ приложи́сѧ наро́дъ мно́гъ гдⷭ҇ви. к҃є И҆зы́де же  варна́ва въ та́рсъ взыска́ти са́ѵла: и҆ ѡ҆брѣ́тъ є҆го̀,  приведѐ и҆̀ во а҆нтїохі́ю. к҃ѕ Бы́сть же и҆̀мъ лѣ́то цѣ́ло  собира́тисѧ въ цр҃кви, и҆ оу҆чи́ти наро́дъ мно́гъ, нарещи́  же пре́жде во а҆нтїохі́и оу҆ченикѝ, хрїстїа́ны. 
Престꙋпѝ недѣ́ли. 
[з҃і] к҃з Въ ты́ѧ же днѝ снидо́ша ѿ і҆ерꙋсали́ма  проро́цы во а҆нтїохі́ю. к҃и Воста́въ же є҆ди́нъ ѿ ни́хъ  и҆́менемъ а҆га́въ, назна́менаше дх҃омъ гла́дъ вели́къ,  хотѧ́щъ бы́ти по все́й вселе́ннѣй: и҆́же и҆ бы́сть при  клаѵді́и ке́сарѣ. 
Чтѝ недѣ́ли: 
к҃ѳ Ѿ оу҆ч҃ни̑къ же, по є҆ли́кꙋ кто̀ и҆мѣ́ѧше что̀,  и҆зво́лиша кі́йждо и҆́хъ на слꙋ́жбꙋ посла́ти живꙋ́щымъ (л.  к҃и) во і҆ꙋде́и бра́тїѧмъ: л҃ Є҆́же и҆ сотвори́ша,  посла́вше къ ста́рцємъ рꙋко́ю варна́влею и҆ са́ѵлею. 
Коне́цъ недѣ́ли. 
Глава̀ втораѧна́десѧть. 
(заⷱ҇ к҃ѳ) [и҃і] [а҃] сⷯ а҃ Во ѻ҆́но же  вре́мѧ возложѝ꙳Въ сꙋббѡ́тꙋ д҃ недѣ́ли: Во днѝ  ѻ҆́ны, возложѝ꙳ Сїе́ же и҆ ст҃о́мꙋ мꙋ́ченикꙋ геѡ́ргїю,  и҆ і҆а́кѡвꙋ зеведе́евꙋ. и҆́рѡдъ ца́рь рꙋ́цѣ ѡ҆ѕло́бити  нѣ̑кїѧ и҆̀же ѿ цр҃кве. в҃ Оу҆би́ же і҆а́кѡва бра́та  і҆ѡа́ннова мече́мъ. г҃ И҆ ви́дѣвъ, ꙗ҆́кѡ го́дѣ є҆́сть  і҆ꙋде́ємъ, приложѝ ꙗ҆́ти и҆ петра̀: [бѧ́хꙋ же дні́е  ѡ҆прѣсно́чнїи.] д҃ Є҆го́же и҆ є҆́мъ всадѝ въ темни́цꙋ,  преда́въ четы́рємъ четвери́цамъ во́инѡвъ стрещѝ є҆го̀,  хотѧ̀ по па́сцѣ и҆звестѝ є҆го̀ къ лю́демъ. є҃ И҆ оу҆̀бо  петра̀ стрежа́хꙋ въ темни́цѣ: мл҃тва же бѣ̀ прилѣ́жна,  быва́емаѧ ѿ цр҃кве къ бг҃ꙋ ѡ҆ не́мъ. ѕ҃ Є҆гда́ же хотѧ́ше  є҆го̀ и҆звестѝ и҆́рѡдъ, въ нощѝ то́й бѣ̀ пе́тръ спѧ̀  междꙋ̀ двѣма̀ во́инома, свѧ́занъ желѣ́знома оу҆́жема  двѣма̀, стра́жїе же пред̾ две́рьми стрежа́хꙋ темни́цы. з҃  И҆ сѐ а҆́гг҃лъ гдⷭ҇нь предста̀, и҆ свѣ́тъ возсїѧ̀ въ  хра́минѣ: толкнꙋ́въ же въ ре́бра петра̀, воздви́же є҆го̀,  глаго́лѧ: воста́ни вско́рѣ. и҆ спадо́ша є҆мꙋ̀ оу҆́жѧ  желѣ́знаѧ съ рꙋкꙋ̀. и҃ Рече́ же а҆́гг҃лъ къ немꙋ̀:  препоѧ́шисѧ, и҆ встꙋпѝ въ плесни́цы твоѧ̀: сотвори́ же  та́кѡ. и҆ глаго́ла є҆мꙋ̀: ѡ҆блецы́сѧ въ ри́зꙋ твою̀, и҆  послѣ́дствꙋй мѝ. ѳ҃ И҆ и҆зше́дъ въ слѣ́дъ є҆гѡ̀ и҆дѧ́ше,  и҆ не вѣ́дѧше, ꙗ҆́кѡ и҆́стина є҆́сть бы́вшее ѿ  а҆́гг҃ла: мнѧ́ше (л. к҃и ѡ҆б.) же видѣ́нїе зрѣ́ти. і҃  Проше́дша же пе́рвꙋю стра́жꙋ и҆ вторꙋ́ю, прїидо́ста ко  вратѡ́мъ желѣ́знымъ, вводѧ́щымъ во гра́дъ, ꙗ҆̀же ѡ҆ себѣ̀  ѿверзо́шасѧ и҆́ма. и҆ и҆зше́дше преидо́ша сто́гнꙋ  є҆ди́нꙋ, и҆ а҆́бїе ѿстꙋпѝ а҆́гг҃лъ ѿ негѡ̀. а҃і И҆  пе́тръ бы́въ въ себѣ̀, речѐ: ны́нѣ вѣ́мъ вои́стиннꙋ,  ꙗ҆́кѡ посла̀ бг҃ъ а҆́гг҃ла своего̀, и҆ и҆з̾ѧ́тъ мѧ̀ и҆з̾  рꙋкѝ и҆́рѡдовы, и҆ ѿ всегѡ̀ ча́ѧнїѧ люде́й і҆ꙋде́йскихъ. 
Коне́цъ сꙋббѡ́тѣ, и҆ ст҃о́мꙋ геѡ́ргїю, и҆ і҆а́кѡвꙋ. 
(заⷱ҇ л҃) в҃і Смотри́въ же꙳Въ  понедѣ́льникъ є҃ недѣ́ли: Во днѝ ѻ҆́ны, смотри́въ  пе́тръ꙳ прїи́де въ до́мъ марі́инъ мт҃ре і҆ѡа́нновы,  нарица́емагѡ ма́рка, и҆дѣ́же бѧ́хꙋ мно́зи со́брани и҆  молѧ́щесѧ. г҃і Толкнꙋ́вшꙋ же петрꙋ̀ во врата̀ двора̀,  пристꙋпѝ слы́шати ѻ҆трокови́ца и҆́менемъ ро́ди: д҃і И҆  позна́вши гла́съ петро́въ, ѿ ра́дости не ѿве́рзе вра́тъ:  прите́кши же сказа̀ петра̀ стоѧ́ща пред̾ враты̀. є҃і  Ѻ҆ни́ же къ не́й рѣ́ша: бѣснꙋ́еши ли сѧ; ѻ҆на́ же  крѣплѧ́шесѧ та́кѡ бы́ти. ѻ҆ни́ же глаго́лахꙋ: а҆́гг҃лъ  є҆гѡ̀ є҆́сть. ѕ҃і Пе́тръ же пребыва́ше толкі́й:  ѿве́рзше же ви́дѣша є҆го̀, и҆ оу҆жасо́шасѧ. з҃і  Помаа́въ же и҆̀мъ рꙋко́ю молча́ти, сказа̀ и҆̀мъ, ка́кѡ гдⷭ҇ь  є҆го̀ и҆зведѐ и҆з̾ темни́цы. рече́ же: возвѣсти́те  і҆а́кѡвꙋ и҆ бра́тїѧмъ сїѧ̑. и҆ и҆зше́дъ и҆́де во и҆́но  мѣ́сто. 
Коне́цъ понедѣ́льникꙋ. 
[в҃] и҃і Бы́вшꙋ же дню̀, бѣ̀ молва̀ не ма́ла въ  во́инѣхъ: что̀ оу҆̀бо петрꙋ̀ бы́сть; ѳ҃і И҆́рѡдъ же  поиска́въ є҆го̀, и҆ не ѡ҆брѣ́тъ: и҆ и҆стѧза́въ стра̑жи,  повелѣ̀ ѿвестѝ (л. к҃ѳ) и҆̀хъ. и҆ и҆зше́дъ ѿ і҆ꙋдє́й  въ кесарі́ю, живѧ́ше. к҃ Бѣ́ же и҆́рѡдъ гнѣ́ваѧсѧ на  тѵ́рѧны и҆ сїдѡ́нѧны, и҆̀же є҆динодꙋ́шнѡ прїидо́ша къ  немꙋ̀, и҆ оу҆моли́вше вла́ста посте́льника царе́ва проша́хꙋ  ми́ра: поне́же страны̑ и҆́хъ ѿ црⷭ҇тва є҆гѡ̀ пита́хꙋсѧ.  к҃а Въ нарече́нный же де́нь и҆́рѡдъ ѡ҆бо́лксѧ во ѻ҆де́ждꙋ  ца́рскꙋ, и҆ сѣ́дъ на сꙋди́щи пред̾ наро́домъ, глаго́лаше  къ ни́мъ. к҃в Наро́дъ же возглаша́ше: гла́съ бж҃їй, а҆ не  человѣ́чь. к҃г Внеза́пꙋ же поразѝ є҆го̀ а҆́гг҃лъ гдⷭ҇нь,  занѐ не дадѐ сла́вы бг҃ꙋ: и҆ бы́въ червьмѝ и҆з̾ѧде́нъ,  и҆́здше. к҃д Сло́во же бж҃їе растѧ́ше и҆ мно́жашесѧ. 
(заⷱ҇ л҃а) к҃є Варна́ва же и҆ са́ѵлъ꙳Во  вто́рникъ є҃ недѣ́ли: Во днѝ ѻ҆́ны, варна́ва и҆  са́ѵлъ꙳ возврати́стасѧ и҆з̾ і҆ерⷭ҇ли́ма во а҆нтїохі́ю,  и҆спо́лнивше слꙋ́жбꙋ, пое́мше съ собо́ю и҆ і҆ѡа́нна,  нарица́емаго ма́рка. 
Глава̀ третїѧна́десѧть. 
сⷯ а҃ Бѧ́хꙋ же нѣ́цыи во цр҃кви сꙋ́щей во  а҆нтїохі́и, проро́цы и҆ оу҆чи́телїе, варна́ва же и҆  сѷмеѡ́нъ, нарица́емый ні́геръ, и҆ лꙋкі́й кѷрине́анинъ, и҆  манаи́нъ со и҆́рѡдомъ четвертовла́стникомъ воспита́нный, и҆  са́ѵлъ. в҃ Слꙋжа́щымъ же и҆̀мъ гдⷭ҇ви, и҆ постѧ́щымсѧ, речѐ  дх҃ъ ст҃ы́й: ѿдѣли́те мѝ варна́вꙋ и҆ са́ѵла на дѣ́ло,  на не́же призва́хъ и҆̀хъ. г҃ Тогда̀ пости́вшесѧ, и҆  помоли́вшесѧ, и҆ возло́жше рꙋ́ки на нѧ̀, ѿпꙋсти́ша и҆̀хъ.  д҃ Сїѧ̀ оу҆́бѡ по́слана бы́вша ѿ дх҃а ст҃а, снидо́ста въ  селеѵкі́ю, ѿтꙋ́дꙋ же ѿплы́ша (л. к҃ѳ ѡ҆б.) въ кѵ́пръ.  є҃ И҆ бы́вше въ саламі́нѣ, возвѣща́ста сло́во бж҃їе въ  со́нмищахъ і҆ꙋде́йскихъ: и҆мѣ́ста же и҆ і҆ѡа́нна слꙋгꙋ̀. ѕ҃  Проше́дша же ѻ҆́стровъ да́же до па́фа, ѡ҆брѣто́ста  нѣ́коего мꙋ́жа волхва̀ лжепроро́ка і҆ꙋде́анина, є҆мꙋ́же  и҆́мѧ варїисꙋ́съ: з҃ И҆́же бѣ̀ со а҆нѳѷпа́томъ се́ргїемъ  па́ѵломъ, мꙋ́жемъ разꙋ́мнымъ. се́й призва́въ варна́вꙋ и҆  са́ѵла, взыска̀ оу҆слы́шати сло́во бж҃їе. и҃  Сопротивлѧ́шесѧ же и҆́ма є҆ллѵ́ма во́лхвъ, [та́кѡ бо  сказꙋ́етсѧ и҆́мѧ є҆гѡ̀,] и҆скі́й разврати́ти а҆нѳѷпа́та  ѿ вѣ́ры. ѳ҃ Са́ѵлъ же, и҆́же и҆ па́ѵелъ, и҆спо́лнисѧ дх҃а  ст҃а, и҆ воззрѣ́въ на́нь, і҃ Речѐ: ѽ и҆спо́лненне  всѧ́кїѧ льстѝ и҆ всѧ́кїѧ ѕло́бы, сы́не дїа́воль, вра́же  всѧ́кїѧ пра́вды, не преста́неши ли развраща́ѧ пꙋтѝ гдⷭ҇ни  пра̑выѧ; а҃і И҆ ны́нѣ сѐ рꙋка̀ гдⷭ҇нѧ на тѧ̀, и҆ бꙋ́деши  слѣ́пъ, не ви́дѧ со́лнца до вре́мене. внеза́пꙋ же нападѐ  на́нь мра́къ и҆ тма̀, и҆ ѡ҆сѧза́ѧ и҆ска́ше вожда̀.  (сꙋⷠ҇) в҃і Тогда̀ ви́дѣвъ а҆нѳѷпа́тъ бы́вшее,  вѣ́рова, дивѧ́сѧ ѡ҆ оу҆че́нїи гдⷭ҇ни. 
Коне́цъ вто́рникꙋ. 
(заⷱ҇ л҃в) г҃і Ѿве́зшесѧ же꙳Въ сре́дꙋ  є҃ недѣ́ли: Во днѝ ѻ҆́ны, ѿве́зшесѧ꙳ ѿ па́фа,  па́ѵелъ и҆ сꙋ́щїи съ ни́мъ, прїидо́ша въ пергі́ю  памфѷлі́йскꙋю. і҆ѡа́ннъ же ѿлꙋчи́всѧ ѿ ни́хъ,  возврати́сѧ во і҆ерꙋсали́мъ: д҃і Ѻ҆ни́ же проше́дше ѿ  пергі́и, прїидо́ша во а҆нтїохі́ю пїсїді́йскꙋю: и҆ вше́дше въ  со́нмище въ де́нь сꙋббѡ́тный, сѣдо́ша. є҃і По чте́нїи же  зако́на и҆ прорѡ́къ, посла́ша нача́льницы со́нмища къ ни́мъ,  глаго́люще: мꙋ́жїе бра́тїе, а҆́ще є҆́сть сло́во въ ва́съ  оу҆тѣше́нїѧ (л. л҃) къ лю́демъ, глаго́лите. [к҃] ѕ҃і  Воста́въ же па́ѵелъ, и҆ помаа́въ рꙋко́ю, речѐ: мꙋ́жїе  і҆и҃льтѧне, и҆ боѧ́щїисѧ бг҃а, оу҆слы́шите. з҃і Бг҃ъ  люде́й си́хъ, и҆збра̀ ѻ҆ц҃ы̀ на́шы, и҆ лю́ди вознесѐ въ  прише́льствїи въ землѝ є҆гѵ́петстѣй: и҆ мы́шцею высо́кою  и҆зведѐ и҆̀хъ и҆з̾ неѧ̀. и҃і И҆ до четы́редесѧти лѣ́тъ  препита̀ и҆̀хъ въ пꙋсты́ни. ѳ҃і И҆ низложи́въ ꙗ҆зы̑къ  се́дмь, въ землѝ ханаа́нстѣй, дадѐ и҆̀мъ въ наслѣ́дїе  зе́млю и҆́хъ. к҃ И҆ по си́хъ ꙗ҆́кѡ лѣ́тъ четы́реста и҆  пѧтьдесѧ́тъ, дадѐ и҆̀мъ сꙋдїи̑ до самꙋ́ила проро́ка. к҃а И҆  ѿтꙋ́дꙋ проси́ша царѧ̀, и҆ дадѐ и҆̀мъ бг҃ъ саꙋ́ла, сы́на  кі́сова, мꙋ́жа ѿ колѣ́на венїамі́нова, лѣ́тъ  четы́редесѧть. к҃в И҆ преста́вль є҆го̀, воздви́же и҆̀мъ  дв҃да въ царѧ̀, є҆мꙋ́же и҆ речѐ, свидѣ́тельствовавъ:  ѡ҆брѣто́хъ дв҃да сн҃а і҆ессе́ова, мꙋ́жа по се́рдцꙋ моемꙋ̀,  и҆́же сотвори́тъ всѧ̑ хотѣ́нїѧ моѧ̀. к҃г Ѿ сегѡ̀ сѣ́мене  бг҃ъ, по ѡ҆бѣтова́нїю, воздви́же і҆и҃лю спасе́нїе, і҆и҃са:  к҃д Проповѣ́давшꙋ і҆ѡа́ннꙋ пред̾ лице́мъ вни́тїѧ є҆гѡ̀  креще́нїе покаѧ́нїѧ, всѣ́мъ лю́демъ і҆и҃левымъ. 
Коне́цъ средѣ̀. 
(заⷱ҇ л҃г) к҃є И҆ ꙗ҆́коже꙳А҆́ѵгꙋста въ  к҃ѳ: Во днѝ ѻ҆́ны, ꙗ҆́коже꙳ скончава́ше і҆ѡа́ннъ  тече́нїе, глаго́лаше: кого́ мѧ непщꙋ́ете бы́ти, нѣ́смь  а҆́зъ, но сѐ грѧде́тъ по мнѣ̀, є҆мꙋ́же нѣ́смь досто́инъ  разрѣши́ти реме́нь сапогꙋ̀ є҆гѡ̀. к҃ѕ Мꙋ́жїе бра́тїе,  сы́нове ро́да а҆враа́млѧ, и҆ и҆̀же въ ва́съ боѧ́щїисѧ бг҃а:  ва́мъ сло́во спасе́нїѧ сегѡ̀ посла́сѧ. к҃з Живꙋ́щїи бо во  і҆ерꙋсали́мѣ, и҆ кнѧ́зи и҆́хъ сегѡ̀ не разꙋмѣ́вше, и҆  гла́сы (л. л҃ ѡ҆б.) проро́ческїѧ, по всѧ̀ сꙋббѡ́ты чтѡ́мыѧ,  ѡ҆сꙋди́вше є҆го̀, и҆спо́лниша. к҃и И҆ ниеди́ныѧ вины̀  сме́ртныѧ ѡ҆брѣ́тше, проси́ша оу҆ пїла́та оу҆би́ти  є҆го̀. к҃ѳ Ꙗ҆́коже сконча́ша всѧ̑, ꙗ҆̀же ѡ҆ не́мъ  пи́сана, сне́мше съ дре́ва, положи́ша во гро́бѣ. л҃ Бг҃ъ же  воскресѝ є҆го̀ ѿ ме́ртвыхъ: л҃а И҆́же ꙗ҆ви́сѧ на днѝ  мнѡ́ги, совозше́дшымъ съ ни́мъ ѿ галїле́и во і҆ерꙋсали́мъ,  и҆̀же ны́нѣ сꙋ́ть свидѣ́телїе є҆гѡ̀ къ лю́демъ. л҃в И҆  мы̀ ва́мъ благовѣствꙋ́емъ ѡ҆бѣтова́нїе бы́вшее ко  ѻ҆ц҃є́мъ, ꙗ҆́кѡ сїѐ бг҃ъ и҆спо́лнилъ є҆́сть на́мъ  ча́дѡмъ и҆́хъ, воздви́гъ і҆и҃са. 
Коне́цъ предте́чи. 
[а҃] л҃г Ꙗ҆́коже и҆ во ѱалмѣ̀ второ́мъ пи́сано  є҆́сть: сн҃ъ мо́й є҆сѝ ты̀, а҆́зъ дне́сь роди́хъ тѧ̀. л҃д  А҆ ꙗ҆́коже воскресѝ є҆го̀ ѿ ме́ртвыхъ, не ктомꙋ̀  хотѧ́ща возврати́тисѧ во и҆стлѣ́нїе, си́це речѐ: ꙗ҆́кѡ  да́мъ ва́мъ преподѡ́бнаѧ дв҃дова вѣ̑рнаѧ. л҃є Тѣ́мже и҆  въ дрꙋго́мъ глаго́летъ: не да́си преподо́бномꙋ твоемꙋ̀  ви́дѣти и҆стлѣ́нїѧ. л҃ѕ Дв҃дъ бо оу҆́бѡ своемꙋ̀ ро́дꙋ  послꙋжи́въ, бж҃їимъ совѣ́томъ оу҆́спе, и҆ приложи́сѧ ко  ѻ҆ц҃є́мъ свои́мъ, и҆ ви́дѣ и҆стлѣ́нїе. л҃з А҆ є҆го́же  бг҃ъ воздви́же, не ви́дѣ и҆стлѣ́нїѧ: л҃и Вѣ́домо оу҆̀бо  да бꙋ́детъ ва́мъ, мꙋ́жїе бра́тїе, ꙗ҆́кѡ є҆гѡ̀ ра́ди ва́мъ  ѡ҆ставле́нїе грѣхѡ́въ проповѣ́даетсѧ: и҆ ѿ всѣ́хъ, ѿ  и҆́хже не возмого́сте въ зако́нѣ мѡѷсе́овѣ ѡ҆правди́тисѧ,  л҃ѳ Ѡ҆ се́мъ всѧ́къ вѣ́рꙋѧй ѡ҆правда́етсѧ. м҃ Блюди́те  оу҆̀бо, да не прїи́детъ на ва́съ рече́нное во проро́цѣхъ:  м҃а Ви́дите неради́вїи, и҆ чꙋди́тесѧ, и҆ оу҆́зрите, и҆  и҆сче́знете, ꙗ҆́кѡ дѣ́ло а҆́зъ содѣ́лаю во днѝ ва́шѧ,  є҆мꙋ́же (л. л҃а) не и҆́мате вѣ́ровати, а҆́ще кто̀  повѣ́сть ва́мъ. м҃в И҆зходѧ́щымъ же и҆̀мъ ѿ со́нмища  і҆ꙋде́йска, молѧ́хꙋ ꙗ҆зы́цы въ дрꙋгꙋ́ю сꙋббѡ́тꙋ  глаго́латисѧ и҆̀мъ глаго́лѡмъ си̑мъ. м҃г Разше́дшꙋсѧ же  собо́рꙋ, послѣ́доваша мно́зи ѿ і҆ꙋдє́й, и҆ чести́выхъ  пришлє́цъ, па́ѵлꙋ и҆ варна́вѣ, и҆̀же глаго́люще и҆̀мъ,  оу҆вѣща́хꙋ и҆̀хъ пребыва́ти въ бл҃года́ти бж҃їей. м҃д Во  грѧдꙋ́щꙋю же сꙋббѡ́тꙋ ма́лѡ не ве́сь гра́дъ собра́сѧ  послꙋ́шати сло́ва бж҃їѧ. м҃є Ви́дѣвше же і҆ꙋдє́и наро́ды,  и҆спо́лнишасѧ за́висти, и҆ вопрекѝ глаго́лахꙋ глаго́лємымъ  ѿ па́ѵла, сопроти́въ глаго́люще и҆ хꙋ́лѧще. [в҃] м҃ѕ  Дерзнꙋ́вша же па́ѵелъ и҆ варна́ва реко́ста: ва́мъ бѣ̀  лѣ́по пе́рвѣе глаго́лати сло́во бж҃їе: а҆ поне́же  ѿверго́сте є҆̀, и҆ недосто́йны творитѐ са́ми себѐ  вѣ́чномꙋ животꙋ̀, сѐ ѡ҆браща́емсѧ во ꙗ҆зы́ки. м҃з Та́кѡ  бо заповѣ́да на́мъ гдⷭ҇ь: положи́хъ тѧ̀ во свѣ́тъ  ꙗ҆зы́кѡмъ, є҆́же бы́ти тебѣ̀ во спасе́нїе да́же до  послѣ́днихъ землѝ. м҃и Слы́шаще же ꙗ҆зы́цы, ра́довахꙋсѧ,  и҆ сла́влѧхꙋ сло́во гдⷭ҇не, и҆ вѣ́роваша, є҆ли́цы  оу҆чине́ни бѧ́хꙋ въ жи́знь вѣ́чнꙋю. м҃ѳ Проноша́шесѧ же  сло́во гдⷭ҇не по все́й странѣ̀. н҃ І҆ꙋдє́и же наꙋсти́ша  чести́выѧ жєны̀, и҆ бл҃гоѻбра́зныѧ, и҆ старѣ́йшины  гра́да, и҆ воздвиго́ша гоне́нїе на па́ѵла и҆ варна́вꙋ, и҆  и҆згна́ша ѧ҆̀ ѿ предѣ̑лъ свои́хъ. н҃а Ѻ҆́на же  ѿтрѧ́сше пра́хъ ѿ но́гъ свои́хъ на ни́хъ, прїидо́ста во  і҆коні́ю. н҃в Оу҆ченицы́ же и҆сполнѧ́хꙋсѧ ра́дости и҆ дх҃а  ст҃а. (л. л҃а ѡ҆б.) 
Глава̀ четвертаѧна́десѧть. 
[к҃а] сⷯ а҃ Бы́сть же во і҆коні́и вкꙋ́пѣ вни́ти  и҆́ма въ со́нмище і҆ꙋде́йское, и҆ глаго́лати та́кѡ, ꙗ҆́кѡ  вѣ́ровати і҆ꙋде́євъ и҆ є҆́ллинѡвъ мно́жествꙋ мно́гꙋ. в҃  Невѣ́рꙋющїи же і҆ꙋдє́и воздвиго́ша и҆ ꙾ѡ҆ѕло́биша꙾꙾къ  ѕло́бѣ под̾ꙋсти́ша꙾ дꙋ́шы ꙗ҆зы́кѡвъ на бра́тїю. г҃  Дово́льно же оу҆̀бо вре́мѧ пребы́ша дерза́юще ѡ҆ гдⷭ҇ѣ,  свидѣ́тельствꙋющемъ сло́вꙋ благода́ти своеѧ̀, и҆ даю́щемъ  зна́мєнїѧ и҆ чꙋдеса̀ бы́ти рꙋка́ма и҆́хъ. д҃ Раздѣли́ша же  сѧ мно́жество гра́да: и҆ ѻ҆́ви оу҆́бѡ бѧ́хꙋ со і҆ꙋдє́и,  ѻ҆́ви же со а҆пⷭ҇лы. є҃ И҆ ꙗ҆́коже бы́сть стремле́нїе  ꙗ҆зы́кѡмъ же и҆ і҆ꙋде́ємъ съ нача́льники и҆́хъ, досади́ти  и҆ ка́менїемъ поби́ти и҆̀хъ: ѕ҃ Оу҆вѣ́дѣвше же, 
(заⷱ҇ л҃д) [к҃в] Прибѣго́ста꙳Въ сре́дꙋ  д҃-ѧ недѣ́ли, преполове́нїѧ: Во днѝ ѻ҆́ны, па́ѵелъ и҆  варна́ва прибѣго́ста꙳ во гра́ды лѷкао́нскїѧ, въ  лѵ́стрꙋ и҆ де́рвїю, и҆ во ѻ҆крє́стныѧ и҆́хъ: з҃ И҆ та́мѡ  бѣ́ста благовѣствꙋ́юща. и҃ И҆ нѣ́кто мꙋ́жъ въ лѵ́стрѣхъ  не́мощенъ нога́ма сѣдѧ́ше, хро́мъ ѿ чре́ва ма́тере своеѧ̀  сы́й, и҆́же николи́же бѣ̀ ходи́лъ. ѳ҃ Се́й слы́шаше па́ѵла  глаго́люща: и҆́же воззрѣ́въ на́нь, и҆ ви́дѣвъ, ꙗ҆́кѡ  вѣ́рꙋ и҆́мать здра́въ бы́ти, і҃ Речѐ ве́лїимъ гла́сомъ:  тебѣ̀ глаго́лю, во и҆́мѧ гдⷭ҇а і҆и҃са хрⷭ҇та̀, вста́ни на  нѡ́гꙋ твою̀ пра́въ: и҆ а҆́бїе возскочѝ и҆ хожда́ше. а҃і  Наро́ди же ви́дѣвше, є҆́же сотворѝ па́ѵелъ, воздвиго́ша  гла́съ сво́й лѷкао́нски глаго́люще: бо́зи оу҆подо́бльшесѧ  человѣ́кѡмъ снидо́ша къ на́мъ. (л. л҃в) в҃і Нарица́хꙋ же  оу҆̀бо варна́вꙋ ді́а, па́ѵла же є҆рмі́а, поне́же то́й  бѧ́ше нача́льникъ сло́ва. г҃і Жре́цъ же ді́евъ сꙋ́щагѡ  пред̾ гра́домъ и҆́хъ, приведѐ ю҆нцы̀, и҆ принесѐ вѣнцы̀  пред̾ врата̀, съ наро́ды хотѧ́ше жре́ти. д҃і Слы́шавша же  а҆пⷭ҇ла, варна́ва и҆ па́ѵелъ, растерза́вша ри̑зы своѧ̀,  вскочи́ста въ наро́дъ зовꙋ́ща, и҆ глаго́люща: є҃і Мꙋ́жїе,  что̀ сїѧ̑ творитѐ; и҆ мы̀ подобостра́стна є҆сма̀ ва́мъ  человѣ́ка, бл҃говѣствꙋ́юща ва́мъ, ѿ си́хъ сꙋ́етныхъ  ѡ҆браща́тисѧ къ бг҃ꙋ жи́вꙋ, и҆́же сотворѝ нб҃о и҆ зе́млю,  и҆ мо́ре, и҆ всѧ̑ ꙗ҆̀же въ ни́хъ. ѕ҃і И҆́же въ мимоше́дшыѧ  ро́ды ѡ҆ста́вилъ бѣ̀ всѧ̀ ꙗ҆зы́ки ходи́ти въ пꙋте́хъ  и҆́хъ. з҃і И҆ оу҆̀бо не несвидѣ́тельствована себѐ  ѡ҆ста́ви, благотворѧ̀, съ нб҃сѐ на́мъ ꙾дожде́вы꙾꙾дождѝ꙾  даѧ̀, и҆ времена̀ плодонѡ́сна, и҆сполнѧ́ѧ пи́щею и҆  весе́лїемъ сердца̀ на́ша. и҃і И҆ сїѧ̑ глаго́люща, є҆два̀  оу҆ста́виста наро́ды не жре́ти и҆́ма: но ѿитѝ коемꙋ́ждо  во своѧ́си. 
Коне́цъ средѣ̀. 
ѳ҃і Пребыва́ющема же и҆́ма и҆ оу҆ча́щема, прїидо́ша  ѿ а҆нтїохі́и и҆ і҆коні́и нѣ́цыи і҆ꙋдє́и, и҆  стѧза́ющемасѧ и҆́ма съ дерзнове́нїемъ, наꙋсти́ша наро́ды  ѿстꙋпи́ти ѿ нею̀, глаго́люще: ꙗ҆́кѡ ничто́же и҆́стинно  глаго́лета, но всѐ лже́та. [а҃] и҆ наꙋсти́вше наро́ды,  и҆ ка́менїемъ поби́вше па́ѵла, и҆звлеко́ша внѣ̀ гра́да,  мнѧ́ще є҆го̀ оу҆ме́рша. к҃ Ѻ҆́крестъ же ста́вшымъ є҆гѡ̀  оу҆ченикѡ́мъ, воста́въ вни́де во гра́дъ. (л. л҃в ѡ҆б.) 
(заⷱ҇ л҃є) И҆ наꙋ́трїе и҆зы́де съ  варна́вою꙳Въ четверто́къ є҃-ѧ недѣ́ли: Во днѝ  ѻ҆́ны, и҆зы́де па́ѵелъ съ варна́вою꙳ въ де́рвїю. к҃а  Бл҃говѣствова́ста же гра́дꙋ томꙋ̀ и҆ наꙋчи́ста мно́ги,  возврати́стасѧ въ лѵ́стрꙋ, и҆ і҆коні́ю, и҆ а҆нтїохі́ю: к҃в  Оу҆твержда́юще дꙋ́шы оу҆ченикѡ́въ, молѧ́ще пребы́ти въ  вѣ́рѣ, и҆ ꙗ҆́кѡ мно́гими скорбьмѝ подоба́етъ на́мъ  вни́ти въ црⷭ҇твїе бж҃їе. к҃г Рꙋкополо́жше же и҆̀мъ  пресвѵ́теры на всѧ̀ цр҃кви, и҆ помоли́вшесѧ съ посто́мъ,  преда́ста и҆̀хъ гдⷭ҇ви, въ него́же вѣ́роваша. к҃д И҆  проше́дша пїсїді́ю, прїидо́ста въ памфѷлі́ю: к҃є И҆  глаго́лавша въ пергі́и сло́во гдⷭ҇не, снидо́ста во  а҆тталі́ю. к҃ѕ И҆ ѿтꙋ́дꙋ ѿплы́ста во а҆нтїохі́ю,  ѿню́дꙋже бѣ́ста пре́дана бл҃года́ти бж҃їей въ дѣ́ло,  є҆́же сконча́ста. к҃з Прише́дша же и҆ собра́вша цр҃ковь,  сказа́ста є҆ли̑ка сотворѝ бг҃ъ съ ни́ма, и҆ ꙗ҆́кѡ  ѿве́рзе ꙗ҆зы́кѡмъ две́рь вѣ́ры. 
Коне́цъ четверткꙋ̀. 
[к҃г] к҃и Пребы́ста же та́мѡ вре́мѧ не ма́ло со  оу҆ченикѝ. 
Глава̀ пѧтаѧна́десѧть. 
сⷯ а҃ И҆ нѣ́цыи сше́дше ѿ і҆ꙋде́и, оу҆ча́хꙋ  бра́тїю: ꙗ҆́кѡ а҆́ще не ѡ҆брѣ́жетесѧ, по ѻ҆бы́чаю  мѡѷсе́овꙋ, не мо́жете спасти́сѧ. в҃ Бы́вши же ра́спри и҆  стѧза́нїю не ма́лꙋ па́ѵлꙋ и҆ варна́вѣ къ ни́мъ, оу҆чини́ша  взы́ти па́ѵлꙋ и҆ варна́вѣ, и҆ нѣ́кимъ дрꙋги̑мъ ѿ ни́хъ,  ко а҆пⷭ҇лѡмъ и҆ ста́рцємъ во і҆ерⷭ҇ли́мъ, ѡ҆ вопроше́нїи  се́мъ. г҃ Ѻ҆ни́ же оу҆̀бо предпо́слани (л. л҃г) бы́вше ѿ  цр҃кве, прохожда́хꙋ фїнїкі́ю и҆ самарі́ю, повѣ́дающе  ѡ҆браще́нїе ꙗ҆зы́кѡвъ, и҆ творѧ́хꙋ ра́дость ве́лїю все́й  бра́тїи. (нлⷣѧ) д҃ Прише́дше же во і҆ерꙋсали́мъ,  прїѧ́ти бы́ша ѿ цр҃кве и҆ а҆пⷭ҇тѡлъ и҆ ста́рєцъ: сказа́ша  же є҆ли̑ка сотворѝ бг҃ъ съ ни́ми, и҆ ꙗ҆́кѡ ѿве́рзе  ꙗ҆зы́кѡмъ две́рь вѣ́ры. 
(заⷱ҇ л҃ѕ) є҃ Воста́ша же нѣ́цыи꙳Въ  пѧто́къ є҃-ѧ недѣ́ли: Во днѝ ѻ҆́ны, воста́ша  нѣ́цыи꙳ ѿ є҆́реси фарїсе́йскїѧ вѣ́ровавшїи,  глаго́люще: ꙗ҆́кѡ подоба́етъ ѡ҆брѣ́зати и҆̀хъ,  завѣщава́ти же блюстѝ зако́нъ мѡѷсе́овъ. ѕ҃ Собра́шасѧ же  а҆пⷭ҇ли и҆ ста́рцы вѣ́дѣти ѡ҆ словесѝ се́мъ. з҃ Мно́гꙋ же  взыска́нїю бы́вшꙋ, воста́въ пе́тръ речѐ къ ни́мъ: мꙋ́жїе  бра́тїе, вы̀ вѣ́сте, ꙗ҆́кѡ ѿ дні́й пе́рвыхъ бг҃ъ въ  на́съ и҆збра̀, оу҆сты̀ мои́ми оу҆слы́шати ꙗ҆зы́кѡмъ  сло́во бл҃говѣ́стїѧ, и҆ вѣ́ровати. и҃ И҆ сердцевѣ́децъ  бг҃ъ свидѣ́тельствова и҆̀мъ, да́въ и҆̀мъ дх҃а ст҃а́го,  ꙗ҆́коже и҆ на́мъ. ѳ҃ И҆ ничто́же разсꙋдѝ междꙋ̀ на́ми же  и҆ ѻ҆́нѣми, вѣ́рою ѡ҆чи́щъ сердца̀ и҆́хъ. і҃ Ны́нѣ  оу҆̀бо что̀ и҆скꙋша́ете бг҃а, хотѧ́ще возложи́ти и҆́го на  вы̑и оу҆чн҃кѡ́мъ, є҆гѡ́же ни ѻ҆тцы̀ на́ши, ни мы̀  возмого́хомъ понестѝ; а҃і Но бл҃года́тїю гдⷭ҇а і҆и҃са  хрⷭ҇та̀ вѣ́рꙋемъ спасти́сѧ, ꙗ҆́коже и҆ ѻ҆нѝ. в҃і  Оу҆молча́ же всѐ мно́жество, и҆ послꙋ́шахꙋ варна́вы и҆  па́ѵла повѣ́дающихъ, є҆ли́ка сотворѝ бг҃ъ зна́мєнїѧ и҆  чꙋдеса̀ во ꙗ҆зы́цѣхъ и҆́ма. г҃і По оу҆молча́нїи же и҆́хъ  ѿвѣща̀ і҆а́кѡвъ, глаго́лѧ: мꙋ́жїе бра́тїе, послꙋ́шайте  менѐ. д҃і Сѷмеѡ́нъ повѣ́да, ꙗ҆́кѡ (л. л҃г ѡ҆б.) пре́жде  бг҃ъ посѣтѝ прїѧ́ти ѿ ꙗ҆зы̑къ лю́ди ѡ҆ и҆́мени свое́мъ.  є҃і И҆ семꙋ̀ согласꙋ́ютъ словеса̀ прорѡ́къ, ꙗ҆́коже  пи́шетъ: ѕ҃і По си́хъ ѡ҆бращꙋ́сѧ, и҆ сози́ждꙋ кро́въ  дв҃довъ па́дшїй, и҆ раскѡ́панаѧ є҆гѡ̀ сози́ждꙋ, и҆  и҆спра́влю є҆го̀: з҃і Ꙗ҆́кѡ да взы́щꙋтъ про́чїи  человѣ́цы гдⷭ҇а, и҆ всѝ ꙗ҆зы́цы, въ ни́хже нарече́сѧ  и҆́мѧ моѐ: глаго́летъ гдⷭ҇ь, творѧ́й сїѧ̑ всѧ̑. и҃і  Разꙋ̑мна ѿ вѣ́ка сꙋ́ть бг҃ови всѧ̀ дѣла̀ є҆гѡ̀. ѳ҃і  Сегѡ̀ ра́ди а҆́зъ сꙋждꙋ̀, не стꙋжа́ти ѿ ꙗ҆зы̑къ  ѡ҆браща́ющымсѧ къ бг҃ꙋ: к҃ Но заповѣ́дати и҆̀мъ  ѡ҆греба́тисѧ ѿ тре́бъ і҆́дѡльскихъ, и҆ ѿ блꙋда̀, и҆  оу҆да́вленины, и҆ ѿ кро́ве: и҆, є҆ли̑ка неꙋгѡ́дна себѣ̀  бы́ти, и҆ны̑мъ не твори́ти. к҃а Мѡѷсе́й бо ѿ родѡ́въ  дре́внихъ, по всѧ̀ гра́ды проповѣ́дающыѧ є҆го̀ и҆́мать въ  со́нмищахъ, по всѧ̀ сꙋббѡ́ты что́мый. к҃в Тогда̀ и҆зво́лисѧ  а҆пⷭ҇толѡмъ и҆ ста́рцємъ со все́ю цр҃ковїю, и҆збра́вше  мꙋ́жа ѿ ни́хъ, посла́ти во а҆нтїохі́ю съ па́ѵломъ и҆  варна́вою: і҆ꙋ́дꙋ, нарица́емаго варса́вꙋ, и҆ сі́лꙋ, мꙋ́жа  нарѡ́чита въ бра́тїи. [а҃] к҃г Написа́вше рꙋка́ма и҆́хъ  сїѧ̑: а҆пⷭ҇толи, и҆ ста́рцы, и҆ бра́тїѧ, сꙋ́щымъ во  а҆нтїохі́и, и҆ сѷрі́и, и҆ кїлїкі́и бра́тїи, и҆̀же ѿ  ꙗ҆зы̑къ, ѡ҆ гдⷭ҇ѣ ра́доватисѧ. к҃д Поне́же оу҆́бѡ  слы́шахомъ, ꙗ҆́кѡ нѣ́цыи ѿ на́съ и҆зше́дше возмꙋти́ша  ва́съ словесы̀, развраща́юще дꙋ́шы ва́шѧ, глаго́люще,  ѡ҆брѣ́затисѧ и҆ блюстѝ зако́нъ, и҆̀мже мы̀ не  завѣща́хомъ: к҃є И҆зво́лисѧ на́мъ собра́вшымсѧ  є҆динодꙋ́шнѡ, и҆збра́нныѧ мꙋ́жы посла́ти къ ва́мъ, съ  возлю́бленныма на́шима варна́вою и҆ па́ѵломъ, к҃ѕ  Человѣ́кома преда́вшема дꙋшѧ̀ своѧ̀ ѡ҆ и҆́мени гдⷭ҇а  на́шегѡ і҆и҃са хрⷭ҇та̀. к҃з Посла́хомъ оу҆̀бо (л. л҃д)  і҆ꙋ́дꙋ и҆ сі́лꙋ, и҆ тѣ́хъ сло́вомъ сказꙋ́ющихъ та̑ѧжде. к҃и  И҆зво́лисѧ бо ст҃о́мꙋ дх҃ꙋ и҆ на́мъ, ничто́же мно́жае  возложи́ти ва́мъ тѧготы̀, ра́звѣ нꙋ́ждныхъ си́хъ: к҃ѳ  Ѡ҆греба́тисѧ ѿ і҆дѡложе́ртвенныхъ, и҆ кро́ве, и҆  оу҆да́вленины, и҆ блꙋда̀: и҆, є҆ли̑ка не хо́щете ва́мъ  бы́ти дрꙋги̑мъ не твори́те: ѿ ни́хже соблюда́юще себѐ  до́брѣ сотворитѐ. здра́вствꙋйте. л҃ Ѻ҆ни́ же оу҆̀бо  по́слани бы́вше, прїидо́ша во а҆нтїохі́ю: и҆ собра́вше  наро́дъ, вда́ша посла́нїе. л҃а Проче́тше же возра́довашасѧ  ѡ҆ оу҆тѣше́нїи. л҃в І҆ꙋ́да же и҆ сі́ла, и҆ та̀ прорѡ́ка  сꙋ́ща, сло́вомъ мно́зѣмъ оу҆тѣ́шиста бра́тїю и҆  оу҆тверди́ста. л҃г Пребы́вше же та́мѡ вре́мѧ, ѿпꙋщє́на  бы́ста съ ми́ромъ ѿ бра́тїй ко а҆пⷭ҇лѡмъ. л҃д И҆зво́лисѧ  же сі́лѣ пребы́ти та́мѡ, і҆ꙋ́да же возврати́сѧ во  і҆ерꙋсали́мъ. 
Коне́цъ пѧткꙋ̀. 
(заⷱ҇ л҃з) л҃є Па́ѵелъ же и҆ варна́ва꙳Въ  сꙋббѡ́тꙋ є҃-ѧ недѣ́ли: Во днѝ ѻ҆́ны, па́ѵелъ и҆  варна́ва꙳ живѧ́ста во а҆нтїохі́и, оу҆ча́ще и҆  благовѣствꙋ́юще сло́во гдⷭ҇не, и҆ со и҆нѣ́ми мно́гими. л҃ѕ  По нѣ́кихъ же дне́хъ, речѐ па́ѵелъ къ варна́вѣ:  возвра́щшесѧ подоба́етъ посѣти́ти бра́тїю на́шꙋ во всѣ́хъ  гра́дѣхъ, въ ни́хже проповѣ́дахомъ сло́во гдⷭ҇не, ка́кѡ  пребыва́ютъ. [в҃] л҃з Варна́ва же восхотѣ̀ поѧ́ти съ  собо́ю і҆ѡа́нна, нарица́емаго ма́рка. л҃и Па́ѵелъ же  глаго́лаше: ѿстꙋ́пльшагѡ ѿ на́ю ѿ памфѷлі́и, и҆ не  ше́дшагѡ съ на́ми на дѣ́ло, въ не́же положе́ни бы́хомъ, не  поѧ́ти сегѡ̀ съ собо́ю. л҃ѳ Бы́сть (л. л҃д ѡ҆б.) оу҆̀бо  ра́спрѧ, ꙗ҆́кѡ ѿлꙋчи́тисѧ и҆́ма ѿ себѐ, варна́ва  оу҆́бѡ пое́мъ ма́рка, ѿплы̀ въ кѵ́пръ: м҃ Па́ѵелъ же  и҆збра́въ сі́лꙋ, и҆зы́де пре́данъ бл҃года́ти бж҃їей, ѿ  бра́тїй. м҃а Прохожда́ше сѷрі́ю и҆ кїлїкі́ю, оу҆твержда́ѧ  цє́ркви. 
Коне́цъ сꙋббѡ́тѣ. 
Глава̀ шестаѧна́десѧть. 
[к҃д] сⷯ а҃ Прїи́де же въ де́рвїю и҆ лѵ́стрꙋ, и҆  сѐ оу҆чени́къ нѣ́кїй бѣ̀ тꙋ̀, и҆́менемъ тїмоѳе́й, сы́нъ  жены̀ нѣ́кїѧ і҆ꙋде́аныни вѣ́рны, ѻ҆тца́ же є҆́ллина: в҃  И҆́же свидѣ́тельствованъ бѣ̀ ѿ сꙋ́щихъ въ лѵ́стрѣхъ и҆  і҆коні́и бра́тїи. г҃ Сего̀ восхотѣ̀ па́ѵелъ съ собо́ю  и҆зы́ти, и҆ прїе́мъ ѡ҆брѣ́за є҆го̀ і҆ꙋдє́й ра́ди, сꙋ́щихъ  на мѣ́стѣхъ ѻ҆́нѣхъ: вѣ́дѧхꙋ бо всѝ ѻ҆тца̀ є҆гѡ̀,  ꙗ҆́кѡ є҆́ллинъ бѧ́ше. д҃ И҆ ꙗ҆́коже прохожда́хꙋ гра́ды,  предаѧ́ше и҆̀мъ храни́ти оу҆ста́вы сꙋждє́нныѧ ѿ  а҆по́стѡлъ и҆ ста́рєцъ, и҆̀же во і҆ерꙋсали́мѣ. є҃  Цє́ркви же оу҆твержда́хꙋсѧ вѣ́рою: и҆ прибыва́хꙋ въ  число̀ по всѧ̀ днѝ. ѕ҃ Проше́дше же фрѷгі́ю и҆  галаті́йскꙋю странꙋ̀, возбране́ни бы́ша ѿ ст҃а́гѡ дх҃а  глаго́лати сло́во во а҆сі́и. з҃ Прише́дше же въ мѷсі́ю,  покꙋша́хꙋсѧ въ вїѳѷні́ю поитѝ: и҆ не ѡ҆ста́ви и҆́хъ дх҃ъ.  з҃ Преше́дше же мѷсі́ю, снидо́ша въ трѡа́дꙋ. ѳ҃ И҆  видѣ́нїе въ нощѝ ꙗ҆ви́сѧ па́ѵлꙋ: мꙋ́жъ нѣ́кїй бѣ̀  македо́нѧнинъ стоѧ̀ молѧ̀ є҆го̀ и҆ глаго́лѧ: прише́дъ въ  македо́нїю, помозѝ на́мъ. і҃ И҆ ꙗ҆́коже видѣ́нїе ви́дѣ,  а҆́бїе взыска́хомъ и҆зы́ти въ македо́нїю, разꙋмѣ́вше,  ꙗ҆́кѡ призва́ ны гдⷭ҇ь благовѣсти́ти и҆̀мъ. а҃і  Ѿве́зшесѧ же ѿ (л. л҃є) трѡа́ды, прїидо́хомъ въ  самоѳра́къ, во оу҆́трїе же въ неапо́ль. в҃і Ѿтꙋ́дꙋ же въ  фїлїппꙋ́сы, и҆́же є҆́сть пе́рвый гра́дъ ча́сти македо́нїи,  колѡ́нїа: бѣ́хомъ же въ то́мъ гра́дѣ пребыва́юще днѝ  нѣ́кїѧ. г҃і Въ де́нь же сꙋббѡ́тный, и҆зыдо́хомъ во́нъ  и҆з̾ гра́да при рѣцѣ̀, и҆дѣ́же мнѧ́шесѧ моли́твенница  бы́ти, и҆ сѣ́дше глаго́лахомъ къ собра́вшымсѧ жена́мъ.  [а҃] д҃і И҆ нѣ́каѧ жена̀ и҆́менемъ лѷді́а,  порфѷропрода́льница ѿ гра́да ѳѷаті́рскагѡ, чтꙋ́щи бг҃а,  послꙋ́шаше: є҆́йже гдⷭ҇ь ѿве́рзе се́рдце внима́ти  глаго́лємымъ ѿ па́ѵла. є҃і Ꙗ҆́коже крести́сѧ та̀, и҆  до́мъ є҆ѧ̀, молѧ́ше ны̀ глаго́лющи: а҆́ще смотри́сте мѧ̀  вѣ́рнꙋ гдⷭ҇ви бы́ти, вше́дше въ до́мъ мо́й, пребꙋ́дите: и҆  принꙋ́ди на́съ. 
(заⷱ҇ л҃и) ѕ҃і Бы́сть же и҆дꙋ́щымъ  на́мъ꙳Недѣ́лѧ ѕ҃ ѡ҆ слѣпо́мъ: Во днѝ ѻ҆́ны,  бы́сть и҆дꙋ́щымъ а҆по́столѡмъ꙳ на моли́твꙋ,  ѻ҆трокови́ца нѣ́каѧ и҆мꙋ́щаѧ дꙋ́хъ пытли́въ срѣ́те на́съ,  ꙗ҆́же тѧжа́нїе мно́го даѧ́ше господє́мъ свои́мъ  волхвꙋ́ющи. з҃і Та̀ послѣ́довавши па́ѵлꙋ и҆ на́мъ,  взыва́ше глаго́лющи: сі́и человѣ́цы рабѝ бг҃а вы́шнѧгѡ  сꙋ́ть, и҆̀же возвѣща́ютъ на́мъ пꙋ́ть спасе́нїѧ. и҃і Се́ же  творѧ́ше на мно́ги днѝ. стꙋжи́въ же сѝ па́ѵелъ, и҆  ѡ҆бра́щсѧ, дꙋ́хови речѐ: запреща́ю тѝ и҆́менемъ і҆и҃са  хрⷭ҇та̀, и҆зы́ди и҆з̾ неѧ̀: и҆ и҆зы́де въ то́мъ часѣ̀.  ѳ҃і Ви́дѣвше же госпо́дїе є҆ѧ̀, ꙗ҆́кѡ и҆зы́де наде́жда  тѧжа́нїѧ и҆́хъ, пое́мше па́ѵла и҆ сі́лꙋ, влеко́ша на то́ргъ  ко кнѧзє́мъ. к҃ И҆ вве́дше и҆̀хъ къ воево́дамъ, рѣ́ша:  сі́и человѣ́цы возмꙋща́ютъ гра́дъ на́шъ, (л. л҃є ѡ҆б.)  і҆ꙋде́є сꙋ́ще. к҃а И҆ завѣщава́ютъ ѻ҆бы́чаи, ꙗ҆̀же не  досто́итъ на́мъ прїима́ти, ни твори́ти, ри́млѧнѡмъ сꙋ́щымъ.  к҃в И҆ сни́десѧ наро́дъ на ни́хъ, и҆ воевѡ́ды растерза́вше  и҆̀мъ ри́зы, велѧ́хꙋ па́лицами би́ти и҆̀хъ. к҃г Мно́ги же  да́вше и҆̀мъ ра̑ны, всади́ша въ темни́цꙋ, завѣща́вше  темни́чномꙋ стра́жꙋ тве́рдѡ стрещѝ и҆̀хъ: к҃д И҆́же таково̀  завѣща́нїе прїе́мъ, всадѝ и҆̀хъ во внꙋ́треннюю темни́цꙋ,  и҆ но́ги и҆́хъ забѝ въ кла́дѣ. к҃є Въ полꙋ́нощи же  па́ѵелъ и҆ сі́ла молѧ́щасѧ поѧ́ста бг҃а: послꙋ́шахꙋ же и҆́хъ  ю҆́зницы. [в҃] к҃ѕ Внеза́пꙋ же трꙋ́съ бы́сть ве́лїй,  ꙗ҆́кѡ поколеба́тисѧ ѡ҆снова́нїю темни́чномꙋ: ѿверзо́ша же  сѧ а҆́бїе двє́ри всѧ̀, и҆ всѣ̑мъ ю҆́зы ѡ҆слабѣ́ша. к҃з  Возбꙋ́ждьсѧ же темни́чный стра́жъ, и҆ ви́дѣвъ ѿве́рсты  двє́ри темни́цы, и҆звле́къ но́жъ, хотѧ́ше себѐ оу҆би́ти,  мнѧ̀ и҆збѣ́гшѧ ю҆́зники. к҃и Возгласи́ же гла́сомъ ве́лїимъ  па́ѵелъ, глаго́лѧ: ничто́же сотворѝ себѣ̀ ѕла̀, вси́ бо  є҆смы̀ здѣ̀. к҃ѳ Проси́въ же свѣщѝ, вскочѝ, и҆  тре́петенъ бы́въ, припадѐ къ па́ѵлꙋ и҆ сі́лѣ: л҃ И҆  и҆зве́дъ и҆̀хъ во́нъ, речѐ: госпо́дїе, что́ ми подоба́етъ  твори́ти, да спасꙋ́сѧ; л҃а Ѻ҆́на же реко́ста: вѣ́рꙋй въ  гдⷭ҇а і҆и҃са хрⷭ҇та̀, и҆ спасе́шисѧ ты̀, и҆ ве́сь до́мъ  тво́й. л҃в И҆ глаго́ласта є҆мꙋ̀ сло́во гдⷭ҇не, и҆ всѣ̑мъ  и҆̀же въ домꙋ̀ є҆гѡ̀. л҃г И҆ пое́мъ ѧ҆̀ въ то́й же ча́съ  но́щи, и҆змы̀ ѿ ра́нъ, и҆ крести́сѧ са́мъ, и҆ своѝ є҆мꙋ̀  всѝ а҆́бїе. л҃д Вве́дъ же ѧ҆̀ въ до́мъ сво́й, поста́ви  трапе́зꙋ, и҆ возра́довасѧ со всѣ́мъ до́момъ свои́мъ,  вѣ́ровавъ бг҃ꙋ. 
Коне́цъ недѣ́ли. 
л҃є Дню́ же бы́вшꙋ, посла́ша воевѡ́ды па́личники,  глаго́люще: ѿпꙋстѝ человѣ́ка ѻ҆́на. л҃ѕ Сказа́ же  темни́чный (л. л҃ѕ) стра́жъ словеса̀ сїѧ̀ па́ѵлꙋ, ꙗ҆́кѡ  посла́ша воевѡ́ды, да ѿпꙋще́на бꙋ́дета: ны́нѣ оу҆̀бо  и҆зше́дша, и҆ди́та съ ми́ромъ. л҃з Па́ѵелъ же речѐ къ  ни́мъ: би́вше на́ю пред̾ людьмѝ неѡсꙋжде́на человѣ́ка  ри́млѧнина сꙋ́ща, всади́ша въ темни́цꙋ, и҆ ны́нѣ ѻ҆́тай  и҆зво́дѧтъ на́ю: нѝ оу҆́бѡ, но да прише́дше са́ми  и҆зведꙋ́тъ на́ю. л҃и Сказа́ша же па́личницы воево́дамъ  глаго́лы сїѧ̀: и҆ оу҆боѧ́шасѧ, слы́шавше ꙗ҆́кѡ ри́млѧнина  є҆ста̀. л҃ѳ И҆ прише́дше оу҆моли́ша и҆̀хъ, и҆ и҆зве́дше  молѧ́хꙋ и҆зы́ти и҆з̾ гра́да. м҃ И҆зше́дша же и҆з̾  темни́цы, прїидо́ста къ лѷді́и: и҆ ви́дѣвша бра́тїю,  оу҆тѣ́шиста и҆̀хъ, и҆ и҆зыдо́ста. 
Глава̀ седмаѧна́десѧть. 
(заⷱ҇ л҃ѳ) [к҃є] сⷯ а҃ Преше́дша же꙳Въ  понедѣ́льникъ ѕ҃-ѧ недѣ́ли: Во днѝ ѻ҆́ны, па́ѵелъ и҆  сі́ла преше́дша꙳ а҆мфїпо́ль и҆ а҆поллѡ́нїю, внидо́ста  въ солꙋ́нь, и҆дѣ́же бѣ̀ со́нмище і҆ꙋде́йское. в҃ По  ѻ҆бы́чаю же своемꙋ̀ па́ѵелъ вни́де къ ни́мъ, и҆ по сꙋббѡ́ты  трѝ стѧза́шесѧ съ ни́ми ѿ писа́нїй, г҃ (пнⷣе)  Сказꙋ́ѧ и҆ предлага́ѧ и҆̀мъ, ꙗ҆́кѡ хрⷭ҇тꙋ̀ подоба́ше  пострада́ти, и҆ воскре́снꙋти ѿ ме́ртвыхъ: и҆ ꙗ҆́кѡ се́й  і҆и҃съ, є҆го́же а҆́зъ проповѣ́даю ва́мъ, є҆́сть  хрⷭ҇то́съ. д҃ И҆ нѣ́цыи ѿ ни́хъ вѣ́роваша, и҆  приложи́шасѧ къ па́ѵлꙋ и҆ сі́лѣ, ѿ чести́выхъ є҆́ллинъ  мно́жество мно́го, и҆ ѿ же́нъ бл҃горо́дныхъ не ма́ло. є҃  Зазрѣ́вше же непоко́ршїисѧ і҆ꙋде́є, и҆ прїе́мше  крамо́льники нѣ́кїѧ мꙋ́жы ѕлы́ѧ, и҆ собра́вше наро́дъ,  мо́лвѧхꙋ (л. л҃ѕ ѡ҆б.) по гра́дꙋ: наше́дше же на до́мъ  і҆ассо́новъ, и҆ска́хꙋ и҆̀хъ и҆звестѝ къ наро́дꙋ. ѕ҃ Не  ѡ҆брѣ́тше же и҆̀хъ, влеча́хꙋ і҆ассо́на, и҆ нѣ́кїѧ ѿ  бра́тїй ко градонача́льникѡмъ, вопїю́ще: ꙗ҆́кѡ и҆̀же  разврати́ша вселе́ннꙋю, сі́и здѣ̀ прїидо́ша: з҃ И҆̀же  прїѧ́тъ і҆ассо́нъ. и҆ сі́и всѝ проти́внѡ велѣ́нїємъ  ке́саревымъ творѧ́тъ, цр҃ѧ̀ глаго́люще и҆но́го бы́ти,  і҆и҃са. и҃ Смѧто́ша же наро́дъ, и҆ градонача́льники  слы́шащыѧ сїѧ̑. ѳ҃ Взе́мше же дово́льное ѿ і҆ассо́на и҆  ѿ про́чихъ, ѿпꙋсти́ша и҆̀хъ. і҃ Бра́тїѧ же а҆́бїе въ  нощѝ ѿсла́ша па́ѵла и҆ сі́лꙋ въ бе́рїю: и҆̀же прише́дше,  и҆до́ша въ собо́ръ і҆ꙋде́йскїй. а҃і Сі́и же бѧ́хꙋ  бл҃горо́днѣйши живꙋ́щихъ въ солꙋ́нѣ, и҆̀же прїѧ́ша сло́во  со всѣ́мъ оу҆се́рдїемъ, по всѧ̀ днѝ разсꙋжда́юще  писа̑нїѧ, а҆́ще сꙋ́ть сїѧ̑ та́кѡ. в҃і Мно́зи оу҆́бѡ ѿ  ни́хъ вѣ́роваша, и҆ ѿ є҆́ллинскихъ же́нъ  благоѻбра́зныхъ, и҆ мꙋже́й не ма́лѡ. г҃і И҆ ꙗ҆́кѡ  оу҆вѣ́даша и҆̀же ѿ солꙋ́нѧ і҆ꙋдє́и, ꙗ҆́кѡ и҆ въ бе́рїи  проповѣ́дасѧ ѿ па́ѵла сло́во бж҃їе, прїидо́ша и҆ та́мѡ  дви́жꙋще и҆ смꙋща́юще наро́ды. д҃і А҆́бїе же тогда̀ бра́тїѧ  ѿпꙋсти́ша па́ѵла и҆тѝ на помо́рїе: ѡ҆ста́ста же сі́ла и҆  тїмоѳе́й та́мѡ. є҃і Провожда́ющїи же па́ѵла, ведо́ша  є҆го̀ да́же до а҆ѳи́нъ: и҆ прїе́мше за́повѣдь къ сі́лѣ и҆  тїмоѳе́ю, да ꙗ҆́кѡ скорѣ́е прїи́дꙋтъ къ немꙋ̀, и҆зыдо́ша. 
Коне́цъ понедѣ́льникꙋ. 
(заⷱ҇ м҃) ѕ҃і Во а҆ѳи́нѣхъ же ждꙋ́щꙋ и҆̀хъ  па́ѵлꙋ,꙳Ст҃о́мꙋ дїонѵ́сїю а҆реопагі́тꙋ: Во днѝ  ѻ҆́ны, во а҆ѳи́нѣхъ ждꙋ́щꙋ па́ѵлꙋ сі́лы и҆ тїмоѳе́а,꙳  раздража́шесѧ дх҃ъ є҆гѡ̀ въ не́мъ, зрѧ́щемъ і҆́дѡлъ по́лнъ  (л. л҃з) сꙋ́щъ гра́дъ. [к҃ѕ] з҃і Стѧза́шесѧ же оу҆́бѡ на  со́нмищи со і҆ꙋдє́и и҆ съ чести́выми, и҆ на то́ржищи по  всѧ̀ днѝ съ приключа́ющимисѧ. и҃і Нѣ́цыи же ѿ  є҆пїкꙋ̑ръ, и҆ ѿ стѡ́їкъ фїлосѡ́фъ, стѧза́хꙋсѧ съ ни́мъ,  и҆ нѣ́цыи глаго́лахꙋ: что̀ оу҆́бѡ хо́щетъ сꙋесло́вивый  се́й глаго́лати; и҆ні́и же, чꙋжди́хъ богѡ́въ мни́тсѧ  проповѣ́дникъ бы́ти: ꙗ҆́кѡ і҆и҃са и҆ воскрⷭ҇нїе  бл҃говѣствова́ше и҆̀мъ. 
(заⷱ҇) ѳ҃і Пое́мше же є҆го̀,꙳Во  вто́рникъ ѕ҃-ѧ недѣ́ли: Во днѝ ѻ҆́ны, пое́мше  па́ѵла꙳ ведо́ша на а҆реопа́гъ, глаго́люще: мо́жемъ ли  разꙋмѣ́ти, что̀ но́вое сїѐ глаго́лемое тобо́ю оу҆че́нїе,  к҃ Стра̑нна бо нѣ́каѧ влага́еши во оу҆шеса̀ на́ша: хо́щемъ  оу҆̀бо разꙋмѣ́ти, что̀ хотѧ́тъ сїѧ̑ бы́ти; к҃а [А҆ѳине́и  же всѝ, и҆ приходѧ́щїи стра́ннїи, ни во что́же и҆́но  оу҆пражнѧ́хꙋсѧ, ра́звѣ глаго́лати что̀, и҆лѝ слы́шати  но́вое.] к҃в Ста́въ же па́ѵелъ посредѣ̀ а҆реопа́га, речѐ:  мꙋ́жїе а҆ѳине́йстїи, по всемꙋ̀ зрю̀ вы̀ а҆́ки  благочести́выѧ. к҃г Проходѧ́ бо и҆ соглѧ́даѧ чествова̑нїѧ  ва́ша, ѡ҆брѣто́хъ и҆ ка́пище, на не́мже бѣ̀ напи́сано:  невѣ́домомꙋ бг҃ꙋ. є҆го́же оу҆́бѡ не вѣ́дꙋще бл҃голѣ́пнѡ  чтетѐ, сего̀ а҆́зъ проповѣ́дꙋю ва́мъ. к҃д Бг҃ъ сотвори́вый  мі́ръ, и҆ всѧ̑ ꙗ҆̀же въ не́мъ, се́й нб҃сѐ и҆ землѝ гдⷭ҇ь  сы́й, не въ рꙋкотворе́нныхъ хра́мѣхъ живе́тъ: к҃є Ни ѿ  рꙋ́къ человѣ́ческихъ оу҆гождє́нїѧ прїе́млетъ, тре́бꙋѧ  что̀, са́мъ даѧ̀ всѣ̑мъ живо́тъ, и҆ дыха́нїе, и҆ всѧ̑. к҃ѕ  Сотвори́лъ же є҆́сть ѿ є҆ди́ныѧ кро́ве ве́сь ꙗ҆зы́къ  человѣ́чь, жи́ти по всемꙋ̀ лицꙋ̀ земно́мꙋ, оу҆ста́вивъ  пред̾ꙋчине́наѧ (л. л҃з ѡ҆б.) времена̀ и҆ предѣ́лы селе́нїѧ  и҆́хъ: к҃з Взыска́ти гдⷭ҇а, да понѐ ѡ҆сѧ́жꙋтъ є҆го̀, и҆  ѡ҆брѧ́щꙋтъ, ꙗ҆́кѡ не дале́че ѿ є҆ди́нагѡ коегѡ́ждо на́съ  сꙋ́ща. к҃и Ѡ҆ не́мъ бо живе́мъ, и҆ дви́жемсѧ, и҆ є҆смы̀. 
Коне́цъ вто́рникꙋ. 
ꙗ҆́коже и҆ нѣ́цыи ѿ ва́шихъ кни̑жникъ реко́ша: сегѡ́  бо и҆ ро́дъ є҆смы̀. к҃ѳ Ро́дъ оу҆̀бо сꙋ́ще бж҃їй, не  до́лжни є҆смы̀ непщева́ти, подо́бно бы́ти бжⷭ҇тво̀ зла́тꙋ,  и҆лѝ сребрꙋ̀, и҆лѝ ка́меню хꙋдо́жнѣ начерта́ннꙋ, и҆  смышле́нїю человѣ́чꙋ. л҃ Лѣ̑та оу҆̀бо невѣ́дѣнїѧ  презира́ѧ бг҃ъ, ны́нѣ повелѣва́етъ человѣ́кѡмъ всѣ́мъ  всю́дꙋ пока́ѧтисѧ. л҃а Занѐ оу҆ста́вилъ є҆́сть де́нь,  во́ньже хо́щетъ сꙋди́ти вселе́ннѣй въ пра́вдѣ, ѡ҆ мꙋ́жѣ,  є҆го́же предꙋста́ви, вѣ́рꙋ подаѧ̀ всѣ̑мъ, воскреси́въ  є҆го̀ ѿ ме́ртвыхъ. л҃в Слы́шавше же воскресе́нїе  ме́ртвыхъ, ѻ҆́вїи оу҆́бѡ рꙋга́хꙋсѧ: ѻ҆́вїи же рѣ́ша, да  слы́шимъ тѧ̀ па́ки ѡ҆ се́мъ. л҃г И҆ та́кѡ па́ѵелъ и҆зы́де  ѿ среды̀ и҆́хъ. л҃д Нѣ́цыи же мꙋ́жїе прилѣпи́вшесѧ  є҆мꙋ̀, вѣ́роваша: въ ни́хже бѣ̀ и҆ дїонѵ́сїй  а҆реопагі́тскїй, и҆ жена̀ и҆́менемъ да́марь, и҆ дрꙋзі́и съ  ни́ми. 
Коне́цъ ст҃о́мꙋ. 
Глава̀ ѻ҆смаѧна́десѧть. 
(заⷱ҇ к҃з) сⷯ а҃ По си́хъ же  ѿлꙋчи́всѧ꙳На ѡ҆бновле́нїе цр҃ѧ̀ гра́да: Во днѝ  ѻ҆́ны, ѿлꙋчи́сѧ꙳ Сїе́ же и҆ на ѡ҆снова́нїе гра́да.  па́ѵелъ ѿ а҆ѳи́нъ, прїи́де въ корі́нѳъ. в҃ И҆ ѡ҆брѣ́те  нѣ́коего і҆ꙋде́анина и҆́менемъ а҆кѵ́лꙋ, по́нтѧнина ро́домъ,  но́вѡ (л. л҃и) прише́дша ѿ і҆талі́и, и҆ прїскі́ллꙋ женꙋ̀  є҆гѡ̀, [занѐ повелѣ́лъ бѧ́ше клаѵді́й ѿлꙋчи́тисѧ  всѣ́мъ і҆ꙋде́ємъ ѿ ри́ма,] прїи́де къ ни́мъ: г҃ И҆ занѐ  є҆динохꙋдо́жникѡмъ бы́ти и҆̀мъ, пребы́сть оу҆ ни́хъ, и҆  дѣ́лаше: бѧ́хꙋ бо скинотво́рцы хи́тростїю. д҃ Стѧза́шесѧ же  на со́нмищахъ по всѧ̀ сꙋббѡ́ты, и҆ препира́ше і҆ꙋдє́и и҆  є҆́ллины. є҃ И҆ ꙗ҆́коже снидо́ста ѿ македо́нїи сі́ла же  и҆ тїмоѳе́й, тꙋжа́ше дх҃омъ па́ѵелъ, свидѣ́тельствꙋѧ  і҆ꙋде́ѡмъ і҆и҃са бы́ти хрⷭ҇та̀. ѕ҃ Проти́вѧщымсѧ же и҆̀мъ и҆  хꙋ́лѧщымъ, ѡ҆трѧ́съ ри̑зы своѧ̀, речѐ къ ни́мъ: кро́вь  ва́ша на глава́хъ ва́шихъ: чи́стъ а҆́зъ, ѿ нн҃ѣ во  ꙗ҆зы́ки и҆дꙋ̀. з҃ И҆ преше́дъ ѿтꙋ́дꙋ, прїи́де въ до́мъ  нѣ́коегѡ и҆́менемъ і҆ꙋ́ста, чтꙋ́ща бг҃а, є҆мꙋ́же хра́мина  бѣ̀ вскра́й со́нмища. и҃ Крі́спъ же нача́льникъ собо́ра,  вѣ́рова гдⷭ҇ви со всѣ́мъ до́момъ свои́мъ: [а҃] и҆  мно́зи ѿ корі́нѳѧнъ слы́шавше вѣ́ровахꙋ, и҆ креща́хꙋсѧ.  ѳ҃ Рече́ же гдⷭ҇ь въ видѣ́нїи нощно́мъ па́ѵлꙋ: не бо́йсѧ,  но глаго́ли, и҆ да не оу҆мо́лкнеши: і҃ Занѐ а҆́зъ є҆́смь  съ тобо́ю, и҆ никто́же приложи́тъ ѡ҆ѕло́бити тѧ̀: занѐ  лю́дїе сꙋ́ть мѝ мно́зи во гра́дѣ се́мъ. а҃і Сѣдѧ́ше же  та́мѡ лѣ́то и҆ мѣ̑сѧцъ ше́сть, оу҆чѧ̀ въ ни́хъ сло́вꙋ  бж҃їю. 
Коне́цъ ѡ҆бновле́нїю, и҆ ѡ҆снова́нїю гра́да. 
[в҃] в҃і Галлїѡ́нꙋ же а҆нѳѷпа́тꙋ сꙋ́щꙋ во а҆ха́їи,  нападо́ша є҆динодꙋ́шнѡ і҆ꙋдє́и на па́ѵла, и҆ приведо́ша  є҆го̀ на сꙋди́лище, г҃і Глаго́люще: ꙗ҆́кѡ проти́вꙋ  зако́нꙋ се́й оу҆вѣщава́етъ чл҃вѣ́ки чти́ти бг҃а. д҃і  Хотѧ́щꙋ же па́ѵлꙋ ѿве́рсти оу҆ста̀, речѐ галлїѡ́нъ ко  і҆ꙋде́ємъ: а҆́ще бы непра́вда была̀ ка́ѧ, и҆лѝ дѣ́ло  ѕло́е, ѽ і҆ꙋде́є, по (л. л҃и ѡ҆б.) сло́вꙋ оу҆́бѡ  послꙋ́шалъ бы́хъ ва́съ. є҃і А҆́ще ли же стѧза̑нїѧ сꙋ́ть ѡ҆  словесѝ, и҆ ѡ҆ и҆́менехъ, и҆ ѡ҆ зако́нѣ ва́шемъ, вѣ́дите  са́ми: сꙋдїѧ́ бо а҆́зъ си̑мъ не хощꙋ̀ бы́ти. ѕ҃і И҆ и҆згна̀  и҆̀хъ ѿ сꙋди́лища. з҃і Є҆́мше же всѝ є҆́ллини  сосѳе́на, нача́льника собо́ра, бїѧ́хꙋ пред̾ сꙋди́лищемъ, и҆  ни є҆ди́но ѡ҆ си́хъ галлїѡ́нꙋ радѣ́нїе бы́сть. и҃і  Па́ѵелъ же є҆щѐ пребы́въ днѝ дово́льны, и҆ цѣлова́въ  бра́тїю, ѿплы̀ въ сѷрі́ю, [и҆ съ ни́мъ а҆кѵ́ла, и҆  прїскі́лла,] ѡ҆стри́гъ главꙋ̀ въ ке́гхреихъ: ѡ҆бре́ксѧ бо  бѣ̀. ѳ҃і Приста́ же во є҆фе́сѣ, и҆ тѣ́хъ ѡ҆ста́ви  та́мѡ: са́мъ же вше́дъ въ со́нмище, стѧза́шесѧ со і҆ꙋдє́и.  к҃ Молѧ́щымъ же и҆̀мъ є҆го̀ на мно́го вре́мѧ пребы́ти оу҆  ни́хъ, не и҆зво́ли: к҃а Но ѿрече́сѧ и҆̀мъ, глаго́лѧ,  ꙗ҆́кѡ подоба́етъ мѝ всѧ́кѡ пра́здникъ грѧдꙋ́щїй сотвори́ти  во і҆ерⷭ҇ли́мѣ: па́ки же возвращꙋ́сѧ къ ва́мъ, бг҃ꙋ  хотѧ́щꙋ. и҆ ѿвезе́сѧ ѿ є҆фе́са: а҆кѵ́ла же и҆  прїскі́лла ѡ҆ста́ша во є҆фе́сѣ. 
(заⷱ҇ м҃а) к҃в И҆ соше́дъ꙳Въ сре́дꙋ ѕ҃  недѣ́ли: Во днѝ ѻ҆́ны, сше́дъ па́ѵелъ꙳ въ  кесарі́ю, возше́дъ и҆ цѣлова́въ цр҃ковь, сни́де бо  а҆нтїохі́ю: к҃г И҆ сотво́рь вре́мѧ нѣ́кое, и҆зы́де проходѧ̀  по рѧ́дꙋ галаті́йскꙋю странꙋ̀ и҆ фрѷгі́ю, оу҆твержда́ѧ  всѧ̀ оу҆ченикѝ. [г҃] к҃д І҆ꙋде́анинъ же нѣ́кто  а҆поллѡ́съ и҆́менемъ, а҆леѯа́ндрѧнинъ ро́домъ, мꙋ́жъ  слове́сенъ, прїи́де во є҆фе́съ, си́ленъ сы́й въ кни́гахъ:  к҃є Се́й бѣ̀ ѡ҆глаше́нъ пꙋтѝ гдⷭ҇ню, и҆ горѧ̀ дх҃омъ,  глаго́лаше и҆ оу҆ча́ше и҆звѣ́стнѡ ꙗ҆̀же ѡ҆ гдⷭ҇ѣ,  вѣ́дый то́кмѡ креще́нїе і҆ѡа́нново. к҃ѕ Се́й же нача́тъ  дерза́ти на со́нмищахъ: слы́шавше же є҆го̀ а҆кѵ́ла и҆ (л.  л҃ѳ) прїскі́лла, прїѧ́ша є҆го̀, и҆ и҆звѣ́стнѣе томꙋ̀  сказа́ша пꙋ́ть гдⷭ҇нь. к҃з Хотѧ́щꙋ же є҆мꙋ̀ преитѝ во  а҆ха́їю, предпосла́вше бра́тїѧ, написа́ша оу҆ченикѡ́мъ  прїѧ́ти є҆го̀: и҆́же прише́дъ та́мѡ, посо́бствова мно́гѡ  вѣ́ровавшымъ бл҃года́тїю. к҃и Тве́рдѡ бо і҆ꙋдє́и не  престаѧ̀ ѡ҆блича́ше пред̾ людьмѝ, сказꙋ́ѧ писа́ньми,  і҆и҃са бы́ти хрⷭ҇та̀. 
Коне́цъ средѣ̀. 
Глава̀ девѧтаѧна́десѧть. 
(заⷱ҇ м҃в) [к҃и] сⷯ а҃ Бы́сть же  внегда̀꙳Въ пѧто́къ ѕ҃ недѣ́ли: Во днѝ ѻ҆́ны  бы́сть внегда̀꙳ Сїе́ же и҆ і҆аннꙋа́рїа з҃, крести́телю.  бы́ти а҆поллѡ́сꙋ въ корі́нѳѣ, па́ѵлꙋ же проше́дшꙋ вы́шнїѧ  страны̑, прїитѝ во є҆фе́съ: и҆ ѡ҆брѣ́тъ нѣ́кїѧ  оу҆ченикѝ, в҃ Речѐ къ ни́мъ: а҆́ще оу҆́бѡ дх҃ъ ст҃ъ  прїѧ́ли є҆стѐ вѣ́ровавше; ѻ҆ни́ же рѣ́ша къ немꙋ̀: но  нижѐ, а҆́ще дх҃ъ ст҃ы́й є҆́сть, слы́шахомъ. (втоⷬ҇) г҃  Рече́ же къ ни́мъ: во что̀ оу҆́бѡ крⷭ҇ти́стесѧ; ѻ҆ни́ же  реко́ша: во і҆ѡа́нново креще́нїе. д҃ Рече́ же па́ѵелъ:  і҆ѡа́ннъ оу҆̀бо крестѝ креще́нїемъ покаѧ́нїѧ, лю́демъ  глаго́лѧ: во грѧдꙋ́щаго по не́мъ да вѣ́рꙋютъ, си́рѣчь, во  хрⷭ҇та̀ і҆и҃са. є҃ Слы́шавше же, крести́шасѧ во и҆́мѧ гдⷭ҇а  і҆и҃са. ѕ҃ И҆ возло́жшꙋ па́ѵлꙋ на нѧ̀ рꙋ́цѣ, прїи́де дх҃ъ  ст҃ы́й на нѧ̀: глаго́лахꙋ же ѧ҆зы́ки и҆ прⷪ҇ро́чествовахꙋ.  з҃ Бѧ́ше же всѣ́хъ мꙋже́й ꙗ҆́кѡ двана́десѧть. и҃ Вше́дъ же  въ со́нмище, дерза́ше, не ѡ҆бинꙋ́ѧсѧ трѝ мцⷭ҇ы бесѣ́дꙋѧ,  и҆ оу҆вѣрѧ́ѧ ꙗ҆̀же ѡ҆ црⷭ҇твїи бж҃їи. 
Коне́цъ пѧткꙋ̀, и҆ предте́чи. (л. л҃ѳ ѡ҆б.) 
ѳ҃ И҆ ꙗ҆́коже нѣ́цыи ѡ҆жесточа́хꙋсѧ и҆ прѧ́хꙋсѧ,  ѕлосло́вѧще пꙋ́ть гдⷭ҇нь пред̾ наро́домъ, ѿстꙋ́пль ѿ  ни́хъ, ѿлꙋчѝ оу҆ченикѝ, по всѧ̀ днѝ стѧза́ѧсѧ во  оу҆чи́лищи ꙾мꙋчи́телѧ꙾꙾власти́телѧ꙾ нѣ́коегѡ. і҃ Сїе́  же бы́сть два̀ лѣ́та: ꙗ҆́кѡ всѣ́мъ живꙋ́щымъ во а҆сі́и,  слы́шати сло́во гдⷭ҇а і҆и҃са, жидѡ́мъ же и҆ є҆́ллинѡмъ.  а҃і Си̑лы же непро́сты творѧ́ше бг҃ъ рꙋка́ма па́ѵловыма:  в҃і Ꙗ҆́кѡ и҆ на недꙋ̑жныѧ наноси́ти ѿ по́та тѣ́ла  є҆гѡ̀ главотѧ́жы и҆ оу҆брꙋ́сцы, и҆ и҆сцѣли́тисѧ и҆̀мъ ѿ  недꙋ̑гъ, и҆ дꙋхѡ́мъ лꙋка́вымъ и҆сходи́ти ѿ ни́хъ. [а҃]  г҃і Нача́ша же нѣ́цыи ѿ скита́ющихсѧ і҆ꙋдє́й  ѻ҆баѧ̑нникъ, и҆менова́ти над̾ и҆мꙋ́щими дꙋ́хи лꙋка́выѧ,  и҆́мѧ гдⷭ҇а і҆и҃са, глаго́люще: заклина́емъ вы̀ і҆и҃сомъ,  є҆го́же па́ѵелъ проповѣ́дꙋетъ. д҃і Бѧ́хꙋ же нѣ́цыи  сы́нове ске́ѵы і҆ꙋде́анина а҆рхїере́а се́дмь, и҆̀же сїѐ  творѧ́хꙋ. є҃і Ѿвѣща́въ же дꙋ́хъ лꙋка́вый, речѐ: і҆и҃са  зна́ю, и҆ па́ѵла свѣ́мъ: вы́ же кто̀ є҆стѐ; ѕ҃і И҆  скачѧ̀ на ни́хъ человѣ́къ, въ не́мже бѣ̀ дꙋ́хъ лꙋка́вый,  и҆ ѡ҆долѣ́въ и҆̀мъ, оу҆крѣпи́сѧ на ни́хъ, ꙗ҆́коже  наги̑мъ и҆ оу҆ра́нєнымъ и҆збѣжа́ти ѿ хра́ма ѻ҆́нагѡ.  з҃і Сїе́ же бы́сть разꙋ́мно всѣ́мъ живꙋ́щымъ во є҆фе́сѣ,  і҆ꙋде́ємъ же и҆ є҆́ллинѡмъ: и҆ нападѐ стра́хъ на всѣ́хъ  и҆̀хъ, и҆ велича́шесѧ и҆́мѧ гдⷭ҇а і҆и҃са. и҃і Мно́зи же ѿ  вѣ́ровавшихъ прихожда́хꙋ, и҆сповѣ́дающе и҆ сказꙋ́юще  дѣла̀ своѧ̀. ѳ҃і Дово́льни же ѿ сотво́ршихъ  чародѣѧ̑нїѧ, собра́вше кни̑ги своѧ̀, сжига́хꙋ пред̾  всѣ́ми: и҆ сложи́ша цѣ́ны и҆́хъ, и҆ ѡ҆брѣто́ша сребра̀  пѧ́ть тє́мъ. к҃ Си́це крѣ́пкѡ сло́во гдⷭ҇не растѧ́ше и҆  крѣплѧ́шесѧ. к҃а И҆ ꙗ҆́коже сконча́шасѧ сїѧ̑, положѝ  па́ѵелъ въ дс҃ѣ, проше́дъ (л. м҃) македо́нїю и҆ а҆ха́їю,  и҆тѝ во і҆ерꙋсали́мъ, ре́къ: ꙗ҆́кѡ бы́вшꙋ мѝ та́мѡ,  подоба́етъ мѝ и҆ ри́мъ ви́дѣти. к҃в Посла́въ же въ  македо́нїю два̀ ѿ слꙋжа́щихъ є҆мꙋ̀, тїмоѳе́а и҆  є҆ра́ста: са́мъ же пребы́сть вре́мѧ во а҆сі́и. [в҃] к҃г  Бы́сть же во вре́мѧ ѻ҆́но молва̀ не ма́ла ѡ҆ пꙋтѝ гдⷭ҇ни.  к҃д Дими́трїй бо нѣ́кто и҆́менемъ, среброкова́чь, творѧ́й  хра́мы сре́брѧны а҆ртемі́дѣ, даѧ́ше хитрецє́мъ  ꙾дѣ́ланїе꙾꙾стѧжа́нїе꙾ не ма́ло. к҃є И҆̀хже собра́въ, и҆  и҆́ны сицевы́хъ веще́й дѣ́латели, речѐ: мꙋ́жїе, вѣ́сте,  ꙗ҆́кѡ ѿ сегѡ̀ дѣ́ланїѧ дово́льство житїю̀ на́шемꙋ  є҆́сть. к҃ѕ И҆ ви́дите и҆ слы́шите, ꙗ҆́кѡ не то́кмѡ  є҆фе́съ, но ма́лѡ не всю̀ а҆сі́ю па́ѵелъ се́й препрѣ́въ,  ѡ҆братѝ мно́гъ наро́дъ, глаго́лѧ: ꙗ҆́кѡ не сꙋ́ть бо́зи,  и҆̀же рꙋка́ми человѣ́ческими быва́ютъ. к҃з Не то́кмѡ же  сїѧ̀ бѣдꙋ̀ прїе́млетъ на́ша ча́сть во ѡ҆бличе́нїе прїитѝ:  но и҆ вели́кїѧ боги́ни а҆ртемі́ды хра́мъ ни во что́же  вмѣни́тсѧ: хо́щетъ же разори́тисѧ и҆ вели́чество є҆ѧ̀,  ю҆́же всѧ̀ а҆сі́а и҆ вселе́ннаѧ почита́етъ. к҃и Слы́шавше  же, и҆ бы́вше и҆спо́лнени ꙗ҆́рости, вопїѧ́хꙋ глаго́люще:  вели́ка а҆ртемі́да є҆фе́сскаѧ. к҃ѳ И҆ и҆спо́лнисѧ гра́дъ  ве́сь мѧте́жа: оу҆стреми́ша же сѧ є҆динодꙋ́шнѡ на  позо́рище, восхи́щше га́їа и҆ а҆рїста́рха македо́нѧны,  ꙳дрꙋ́ги꙳꙳сопꙋ́тники꙳ па́ѵловы. л҃ Па́ѵлꙋ же хотѧ́щꙋ вни́ти  въ наро́дъ, не ѡ҆ставлѧ́хꙋ є҆гѡ̀ оу҆ченицы̀. л҃а Нѣ́цыи  же ѿ а҆сі́йскихъ нача̑льникъ, сꙋ́ще є҆мꙋ̀ дрꙋ́зи,  посла́вше къ немꙋ̀, молѧ́хꙋ не вда́ти себѐ въ позо́ръ. л҃в  Дрꙋзі́и же оу҆́бѡ и҆́но нѣ́что вопїѧ́хꙋ: бѣ́ бо собра́нїе  смꙋще́но, и҆ мно́жайшїи ѿ ни́хъ не вѣ́дѧхꙋ, чесѡ̀ ра́ди  собра́шасѧ. л҃г Ѿ наро́да же и҆збра́ша а҆леѯа́ндра, (л.  м҃ ѡ҆б.) и҆зве́дшымъ є҆го̀ і҆ꙋде́ємъ. а҆леѯа́ндръ же  помаа́въ рꙋко́ю, хотѧ́ше ѿвѣща́ти наро́дꙋ. л҃д  Разꙋмѣ́вше же ꙗ҆́кѡ і҆ꙋде́анинъ є҆́сть, гла́съ бы́сть  є҆ди́нъ ѿ всѣ́хъ, ꙗ҆́кѡ на два̀ часа̀ вопїю́щихъ:  вели́ка а҆ртемі́да є҆фе́сскаѧ. л҃є Оу҆ти́шивъ же  кни́жникъ наро́дъ, речѐ: мꙋ́жїе є҆фе́сстїи, кто̀ оу҆́бѡ  є҆́сть человѣ́къ, и҆́же не вѣ́сть, ꙗ҆́кѡ є҆фе́сскїй  гра́дъ слꙋжи́тель є҆́сть вели́кїѧ боги́ни а҆ртемі́ды и҆  дїопе́та; л҃ѕ Без̾ всѧ́кагѡ оу҆̀бо прекосло́вїѧ си̑мъ  си́це сꙋ́щымъ, потре́бно є҆́сть ва́мъ безмѡ́лвнымъ бы́ти,  и҆ ничто́же безчи́нно твори́ти. л҃з Приведо́сте бо мꙋ̑жа  сїѧ̀, ни хра́мъ а҆ртемі́динъ ѡ҆кра́дша, нижѐ боги́ню ва́шꙋ  хꙋ́лѧща. л҃и А҆́ще оу҆́бѡ дими́трїй, и҆ и҆̀же съ ни́мъ  хꙋдо́жницы, и҆́мꙋтъ къ комꙋ̀ сло́во, сꙋды̀ сꙋ́ть, и҆  а҆нѳѷпа́ти сꙋ́ть, да пое́млютъ дрꙋ́гъ на дрꙋ́га. л҃ѕ А҆́ще  ли же что̀ ѡ҆ и҆ны́хъ и҆́щете, въ зако́нномъ собра́нїи да  разрѣши́тсѧ. м҃ И҆́бо бѣ́дствꙋемъ порица́еми бы́ти ѡ҆  крамолѣ̀ дне́шней, ниеди́нѣй винѣ̀ сꙋ́щей, є҆́юже  возмо́жемъ возда́ти сло́во стремле́нїѧ сегѡ̀. и҆ сїѧ̑ ре́къ,  распꙋстѝ собра́вшїйсѧ наро́дъ. 
Глава̀ двадесѧ́таѧ. 
[к҃ѳ] сⷯ а҃ По оу҆тише́нїи же молвы̀, призва́въ  па́ѵелъ оу҆ченикѝ, оу҆тѣ́шивъ и҆ цѣлова́въ и҆̀хъ,  и҆зы́де и҆тѝ въ македо́нїю. в҃ Проше́дъ же страны̑ ѻ҆́ны,  и҆ оу҆тѣ́шивъ и҆̀хъ сло́вомъ мно́гимъ, прїи́де во  є҆лла́дꙋ. г҃ Пожи́въ же мцⷭ҇ы трѝ, бы́вшꙋ на́нь навѣ́тꙋ  ѿ і҆ꙋдє́й, хотѧ́щꙋ ѿвести́сѧ въ сѷрі́ю, бы́сть  хотѣ́нїе возврати́тисѧ сквозѣ̀ македо́нїю. д҃ Послѣ́дова  (л. м҃а) же є҆мꙋ̀ да́же до а҆сі́и сѡсїпа́тръ пѵ́рровъ  бе́рѧнинъ: солꙋ́нѧне же а҆рїста́рхъ, и҆ секꙋ́ндъ, и҆ га́їй  де́рвѧнинъ, и҆ тїмоѳе́й: а҆сі́ане же, тѷхі́къ и҆ трофі́мъ.  є҃ Сі́и предше́дше жда́хꙋ на́съ въ трѡа́дѣ. ѕ҃ Мы́ же  ѿвезо́хомсѧ по дне́хъ ѡ҆прѣсно́чныхъ ѿ фїлі̑ппъ, и҆  прїидо́хомъ къ ни́мъ въ трѡа́дꙋ, во дне́хъ пѧтѝ, и҆дѣ́же  пребы́хомъ дне́й се́дмь. 
(заⷱ҇ м҃г) з҃ Во є҆ди́нꙋ же ѿ  сꙋббѡ́тъ,꙳Въ сꙋббѡ́тꙋ ѕ҃: Во днѝ ѻ҆́ны, во  є҆ди́нꙋ ѿ сꙋббѡ́тъ꙳ собра́вшымсѧ оу҆ченикѡ́мъ  преломи́ти хлѣ́бъ, па́ѵелъ бесѣ́доваше къ ни́мъ, хотѧ̀  и҆зы́ти наꙋ́трїе: простре́ же сло́во до полꙋ́нощи. и҃ Бѧ́хꙋ  же свѣщы̀ мно́ги въ го́рницѣ, и҆дѣ́же бѣ́хомъ со́брани.  [а҃] ѳ҃ Сѣдѧ́ же нѣ́кто ю҆́ноша, и҆́менемъ є҆ѵтѵ́хъ,  во ѻ҆кнѣ̀, ѡ҆тѧгче́нъ сно́мъ глꙋбо́кимъ, глаго́лющꙋ па́ѵлꙋ  ѡ҆ мно́зѣ, прекло́ньсѧ ѿ сна̀, падѐ ѿ трекро́вника  до́лꙋ: и҆ взѧ́ша є҆го̀ ме́ртва. і҃ Соше́дъ же па́ѵелъ  нападѐ на́нь, и҆ ѡ҆б̾е́мъ є҆го̀ речѐ: не мо́лвите, и҆́бо  дꙋша̀ є҆гѡ̀ въ не́мъ є҆́сть. а҃і Возше́дъ же и҆ прело́мль  хлѣ́бъ, и҆ вкꙋ́шъ, дово́льнѡ же бесѣ́довавъ да́же до  зарѝ, и҆ та́кѡ и҆зы́де. в҃і Приведо́ша же ѻ҆́трока жи́ва,  и҆ оу҆тѣ́шишасѧ не ма́лѡ. 
Коне́цъ сꙋббѡ́тѣ. 
г҃і Мы́ же прише́дше въ кора́бль, ѿвезо́хомсѧ во  а҆́ссонъ, ѿтꙋ́дꙋ хотѧ́ще поѧ́ти па́ѵла: та́кѡ бо на́мъ  бѣ̀ повелѣ́лъ, хотѧ̀ са́мъ пѣ́шъ и҆тѝ. д҃і И҆ ꙗ҆́коже  сни́десѧ съ на́ми во а҆́ссонѣ, взе́мше є҆го̀ (л. м҃а ѡ҆б.)  прїидо́хомъ въ мїтѷли́нъ: є҃і И҆ ѿтꙋ́дꙋ ѿве́зшесѧ, воꙋ́трїе  приста́хомъ проти́вꙋ хі́ю: въ дрꙋгі́й же ѿвезо́хомсѧ въ  са́монъ: и҆ пребы́вше въ трѡгѷллі́и, въ грѧдꙋ́щїй же де́нь  прїидо́хомъ въ мїли́тъ. 
(заⷱ҇ м҃д) ѕ҃і Сꙋди́ бо па́ѵелъ꙳Недѣ́лѧ  з҃-ѧ ст҃ы́хъ ѻ҆ц҃ъ: Во днѝ ѻ҆́ны, сꙋдѝ па́ѵелъ꙳  ми́мѡ и҆тѝ є҆фе́съ, ꙗ҆́кѡ да не бꙋ́детъ є҆мꙋ̀  закоснѣ́ти во а҆сі́и: тща́ше бо сѧ, а҆́ще возмо́жно  бꙋ́детъ, въ де́нь пѧтьдесѧ́тный бы́ти во і҆ерⷭ҇ли́мѣ. з҃і  Ѿ мїли́та же посла́въ во є҆фе́съ, призва̀ пресвѵ́теры  цр҃ко́вныѧ. и҃і И҆ ꙗ҆́коже прїидо́ша къ немꙋ̀, речѐ къ  ни́мъ: 
Престꙋпѝ недѣ́ли. 
вы̀ вѣ́сте, ꙗ҆́кѡ ѿ пе́рвагѡ днѐ, ѿне́лиже  прїидо́хъ во а҆сі́ю, ка́кѡ съ ва́ми всѐ вре́мѧ бы́хъ: ѳ҃і  Рабо́таѧ гдⷭ҇ви со всѧ́кимъ смиреномꙋ́дрїемъ, и҆ мно́гими  слеза́ми, и҆ напа́стьми, прилꙋчи́вшимисѧ мнѣ̀ ѿ  і҆ꙋде́йскихъ навѣ̑тъ. к҃ Ꙗ҆́кѡ ни въ чесо́мъ ѿ  поле́зныхъ ѡ҆бинꙋ́хсѧ, є҆́же сказа́ти ва́мъ, и҆ наꙋчи́ти  ва́съ пред̾ людьмѝ и҆ по домѡ́мъ: к҃а Засвидѣ́тельствꙋѧ  і҆ꙋде́ємъ же и҆ є҆́ллинѡмъ, є҆́же къ бг҃ꙋ покаѧ́нїе, и҆  вѣ́рꙋ ꙗ҆́же въ гдⷭ҇а на́шего і҆и҃са хрⷭ҇та̀. к҃в И҆ ны́нѣ  сѐ а҆́зъ свѧ́занъ дх҃омъ, грѧдꙋ̀ во і҆ерꙋсали́мъ, ꙗ҆̀же въ  не́мъ хотѧ̑щаѧ приключи́тисѧ мнѣ̀, не вѣ́дый: к҃г То́чїю  ꙗ҆́кѡ дх҃ъ ст҃ы́й по всѧ̀ гра́ды свидѣ́тельствꙋетъ,  глаго́лѧ: ꙗ҆́кѡ оу҆́зы менѐ и҆ скѡ́рби ждꙋ́тъ. к҃д Но ни  є҆ди́но же попече́нїе творю̀, нижѐ и҆́мамъ дꙋ́шꙋ мою̀  че́стнꙋ себѣ̀, ра́звѣ є҆́же сконча́ти (л. м҃в) тече́нїе  моѐ съ ра́достїю, и҆ слꙋ́жбꙋ ю҆́же прїѧ́хъ ѿ гдⷭ҇а  і҆и҃са, засвидѣ́тельствовати є҆ѵⷢ҇лїе бл҃года́ти бж҃їѧ.  к҃є И҆ ны́нѣ сѐ а҆́зъ вѣ́мъ, ꙗ҆́кѡ ктомꙋ̀ не оу҆́зрите  лица̀ моегѡ̀ вы̀ всѝ, въ ни́хже проидо́хъ проповѣ́дꙋѧ  црⷭ҇твїе бж҃їе. к҃ѕ Тѣ́мже свидѣ́тельствꙋю ва́мъ во  дне́шнїй де́нь, ꙗ҆́кѡ чи́стъ а҆́зъ ѿ кро́ве всѣ́хъ. к҃з  Не ѡ҆бинꙋ́хсѧ бо сказа́ти ва́мъ всю̀ во́лю бж҃їю. 
Чтѝ недѣ́ли. 
(срⷣе) к҃и Внима́йте оу҆̀бо себѣ̀, и҆ всемꙋ̀  ста́дꙋ, въ не́мже ва́съ дх҃ъ ст҃ы́й поста́ви є҆пⷭ҇копы,  пастѝ цр҃ковь гдⷭ҇а и҆ бг҃а, ю҆́же стѧжа̀ кро́вїю свое́ю.  к҃ѳ А҆́зъ бо вѣ́мъ сїѐ, ꙗ҆́кѡ по ѿше́ствїи мое́мъ  вни́дꙋтъ во́лцы тѧ́жцы въ ва́съ, не щадѧ́щїи ста́да. л҃ И҆  ѿ ва́съ самѣ́хъ воста́нꙋтъ мꙋ́жїе глаго́лющїи  развращє́наѧ, є҆́же ѿторга́ти оу҆чн҃кѝ въ слѣ́дъ  себѐ. л҃а Сегѡ̀ ра́ди бди́те, помина́юще, ꙗ҆́кѡ трѝ  лѣ̑та но́щь и҆ де́нь не престаѧ́хъ оу҆чѧ̀ со слеза́ми  є҆ди́наго кого́ждо ва́съ. л҃в И҆ ны́нѣ предаю̀ ва́съ,  бра́тїе, бг҃ови, и҆ сло́вꙋ бл҃года́ти є҆гѡ̀, могꙋ́щемꙋ  назда́ти, и҆ да́ти ва́мъ наслѣ́дїе во ѡ҆свѧще́нныхъ  всѣ́хъ. л҃г Сребра̀ и҆лѝ зла́та и҆лѝ ри́зъ, ни є҆ди́нагѡ  возжела́хъ. л҃д Са́ми вѣ́сте, ꙗ҆́кѡ тре́бованїю моемꙋ̀ и҆  сꙋ́щымъ со мно́ю, послꙋжи́стѣ рꙋ́цѣ моѝ сі́и. л҃є Всѧ̑  сказа́хъ ва́мъ, ꙗ҆́кѡ та́кѡ трꙋжда́ющымсѧ подоба́етъ  застꙋпа́ти немощны̑ѧ, помина́ти же сло́во гдⷭ҇а і҆и҃са,  ꙗ҆́кѡ са́мъ речѐ: блаже́ннѣе є҆́сть па́че даѧ́ти,  не́жели прїима́ти. л҃ѕ И҆ сїѧ̑ ре́къ, прекло́нь кѡлѣ́на  своѧ̀, со всѣ́ми и҆́ми помоли́сѧ. 
Коне́цъ недѣ́ли. (л. м҃в ѡ҆б.) 
л҃з Мно́гъ же бы́сть пла́чь всѣ́мъ, и҆ напа́дше на вы́ю  па́ѵловꙋ, ѡ҆блобыза́хꙋ є҆го̀: л҃и Скорбѧ́ще наипа́че ѡ҆  словесѝ, є҆́же речѐ, ꙗ҆́кѡ ктомꙋ̀ не и҆́мꙋтъ лица̀  є҆гѡ̀ оу҆зрѣ́ти. провожда́хꙋ же є҆го̀ въ кора́бль. 
Глава̀ два́десѧть пе́рваѧ. 
[в҃] сⷯ а҃ И҆ ꙗ҆́коже бы́сть ѿвезти́сѧ на́мъ  ѿто́ргшымсѧ ѿ ни́хъ, прѧ́мѡ ше́дше прїидо́хомъ въ кѡ́нъ:  въ дрꙋгі́й же де́нь въ ро́досъ, и҆ ѿтꙋ́дꙋ въ пата́рꙋ: в҃  И҆ ѡ҆брѣ́тше кора́бль преходѧ́щъ въ фїнїкі́ю, возше́дше  ѿвезо́хомсѧ. г҃ Возни́кшїй же на́мъ кѵ́пръ ѡ҆ста́вльше  ѡ҆шꙋ́юю, плы́хомъ въ сѷрі́ю, и҆ приста́хомъ въ тѵ́рѣ:  та́мѡ бо бѧ́ше кораблю̀ и҆зложи́ти бре́мѧ. д҃ И҆ ѡ҆брѣ́тше  оу҆ченикѝ, пребы́хомъ тꙋ̀ дні́й се́дмь: и҆̀же па́ѵлови  глаго́лахꙋ дх҃омъ, не восходи́ти во і҆ерⷭ҇ли́мъ. є҃ Є҆гда́  же бы́сть на́мъ сконча́ти днѝ, и҆зше́дше и҆до́хомъ,  провожда́ющымъ на́съ всѣ̑мъ, съ жена́ми и҆ дѣтьмѝ, да́же  до внѣ̀ гра́да: и҆ прекло́ньше колѣ̑на при бре́зѣ,  помоли́хомсѧ. ѕ҃ И҆ цѣлова́вше дрꙋгъдрꙋ́га, внидо́хомъ въ  кора́бль, ѻ҆ни́ же возврати́шасѧ во своѧ́си. з҃ Мы́ же  пла́ванїе наче́нше ѿ тѵ́ра, приста́хомъ во птолемаі́дѣ,  и҆ цѣлова́вше бра́тїю, пребы́хомъ де́нь є҆ди́нъ оу҆  ни́хъ. 
(заⷱ҇ м҃є) и҃ Во оу҆́трїе же и҆зше́дше  па́ѵелъ꙳Въ понедѣ́льникъ з҃-ѧ недѣ́ли: Во днѝ  ѻ҆́ны, и҆зше́дше па́ѵелъ꙳ и҆ и҆̀же съ ни́мъ,  прїидо́хомъ въ кесарі́ю: и҆ вше́дше въ до́мъ фїлі́ппа  бл҃говѣ́стника, сꙋ́ща ѿ седмѝ дїа́кѡнъ, (л. м҃г)  пребы́хомъ оу҆ негѡ̀. ѳ҃ Сегѡ́ же бѧ́хꙋ дщє́ри дѣви̑цы  четы́ри прорица́ющыѧ. [л҃] і҃ Пребыва́ющымъ же на́мъ та́мѡ  днѝ мно́ги, сни́де нѣ́кто ѿ і҆ꙋде́и проро́къ, и҆́менемъ  а҆га́въ: а҃і И҆ прише́дъ къ на́мъ, и҆ взе́мъ по́ѧсъ  па́ѵловъ, свѧза́въ же своѝ рꙋ́цѣ и҆ но́зѣ, речѐ: та́кѡ  глаго́летъ дх҃ъ ст҃ы́й, мꙋ́жа, є҆гѡ́же є҆́сть по́ѧсъ се́й,  та́кѡ свѧ́жꙋтъ є҆го̀ во і҆ерⷭ҇ли́мѣ і҆ꙋдє́и, и҆  предадѧ́тъ въ рꙋ́цѣ ꙗ҆зы́кѡвъ. в҃і И҆ ꙗ҆́коже слы́шахомъ  сїѧ̑ моли́хомъ, мы́ же и҆ ꙾намѣ́стнїи꙾꙾та́мошнїи  жи́тели꙾, не восходи́ти є҆мꙋ̀ во і҆ерꙋсали́мъ. г҃і  Ѿвѣща́въ же па́ѵелъ, и҆ речѐ: что̀ творитѐ, пла́чꙋще и҆  сокрꙋша́юще мѝ се́рдце; а҆́зъ бо не то́чїю свѧ́занъ бы́ти  хощꙋ̀, но и҆ оу҆мре́ти во і҆ерⷭ҇ли́мѣ гото́въ є҆́смь, за  и҆́мѧ гдⷭ҇а і҆и҃са. д҃і Не повинꙋ́ющꙋсѧ же є҆мꙋ̀,  оу҆молча́хомъ, ре́кше: во́лѧ гдⷭ҇нѧ да бꙋ́детъ. 
Коне́цъ понедѣ́льникꙋ. 
є҃і По дне́хъ же си́хъ оу҆гото́вльшесѧ, взыдо́хомъ во  і҆ерꙋсали́мъ. ѕ҃і Прїидо́ша же съ на́ми и҆ нѣ́цыи  оу҆ченицы̀ ѿ кесарі́и, ведꙋ́ще съ собо́ю, оу҆ негѡ́же бы  ѡ҆бита́ти на́мъ, мна́сѡна нѣ́коего кѵ́прѧнина, дре́внѧго  оу҆ченика̀. з҃і Бы́вшымъ же на́мъ во і҆ерꙋсали́мѣ,  любе́знѡ прїѧ́ша на́съ бра́тїѧ. [л҃а] и҃і На оу҆́трїе же  вни́де па́ѵелъ съ на́ми ко і҆а́кѡвꙋ, вси́ же прїидо́ша  ста́рцы. ѳ҃і И҆ цѣлова́въ и҆̀хъ, сказа́ше по є҆ди́номꙋ  ко́еждо, є҆́же сотворѝ бг҃ъ во ꙗ҆зы́цѣхъ слꙋже́нїемъ  є҆гѡ̀. к҃ Ѻ҆ни́ же слы́шавше, сла́влѧхꙋ бг҃а, и҆ реко́ша  є҆мꙋ̀: ви́диши ли бра́те, коли́кѡ тє́мъ є҆́сть і҆ꙋдє́й  вѣ́ровавшихъ, и҆ всѝ ревни́тели зако́нꙋ сꙋ́ть; к҃а  Оу҆вѣсти́ша же сѧ ѡ҆ тебѣ̀, ꙗ҆́кѡ ѿстꙋпле́нїю  оу҆чи́ши ѿ зако́на (л. м҃г ѡ҆б.) мѡѷсе́ова, живꙋ́щыѧ во  ꙗ҆зы́цѣхъ всѧ̀ і҆ꙋдє́и, глаго́лѧ: не ѡ҆брѣ́зовати и҆̀мъ  ча̑дъ свои́хъ, нижѐ во ѻ҆бы́чаехъ ѻ҆те́ческихъ ходи́ти.  к҃в Что̀ оу҆́бѡ є҆́сть, всѧ́кѡ подоба́етъ наро́дꙋ  сни́тисѧ: оу҆слы́шатъ бо ꙗ҆́кѡ прише́лъ є҆сѝ. к҃г Сїѐ  оу҆̀бо сотворѝ, є҆́же тѝ глаго́лемъ: сꙋ́ть оу҆ на́съ  мꙋ́жїе четы́ри, ѡ҆бѣща́вше себѐ бг҃ꙋ: к҃д Сїѧ̑ пои́мъ,  ѡ҆чи́стисѧ съ ни́ми, и҆ и҆ждивѝ на ни́хъ, да ѡ҆стри́жꙋтъ  сѝ главы̑, и҆ разꙋмѣ́ютъ всѝ, ꙗ҆́кѡ возвѣщє́ннаѧ и҆̀мъ  ѡ҆ тебѣ̀, ничто́же сꙋ́ть: но пребыва́еши и҆ са́мъ зако́нъ  хранѧ̀. к҃є А҆ ѡ҆ вѣ́ровавшихъ ꙗ҆зы́цѣхъ, мы̀  посла́хомъ, сꙋди́вше, ничто́же таково́е соблюда́ти и҆̀мъ,  то́кмѡ храни́ти себѐ ѿ і҆дѡложе́ртвенныхъ, и҆ кро́ве, и҆  оу҆да́вленины, и҆ блꙋда̀. 
(заⷱ҇ м҃ѕ) [л҃в] к҃ѕ Тогда̀ па́ѵелъ  пое́мъ꙳Во вто́рникъ з҃-ѧ недѣ́ли: Во днѝ ѻ҆́ны,  пое́мъ па́ѵелъ꙳ мꙋ́жы ѻ҆́ны, наꙋ́трїе съ ни́ми  ѡ҆чи́щсѧ, вни́де во ст҃и́лище, возвѣща́ѧ и҆сполне́нїе дне́й  ѡ҆чище́нїѧ, до́ндеже принесено̀ бы́сть за є҆ди́наго  коего́ждо и҆́хъ приноше́нїе. к҃з И҆ ꙗ҆́коже хотѧ́хꙋ се́дмь  дні́й сконча́тисѧ, и҆̀же ѿ а҆сі́и і҆ꙋдє́и, ви́дѣвше  є҆го̀ во ст҃и́лищи, нава́диша ве́сь наро́дъ, и҆ возложи́ша  на́нь рꙋ́цѣ, к҃и Вопїю́ще: мꙋ́жїе і҆и҃льстїи, помози́те:  се́й є҆́сть человѣ́къ, и҆́же на лю́ди и҆ зако́нъ, и҆ на  мѣ́сто сїѐ, всѣ́хъ всю́дꙋ оу҆чи́тъ: є҆ще́ же и҆  є҆́ллины введѐ въ цр҃ковь, и҆ ѡ҆сквернѝ ст҃о́е мѣ́сто  сїѐ. к҃ѳ [Бѧ́хꙋ бо ви́дѣли трофі́ма є҆фе́сѧнина во  гра́дѣ съ ни́мъ, є҆го́же мнѧ́хꙋ, ꙗ҆́кѡ въ цр҃ковь (л.  м҃д) вве́лъ є҆́сть па́ѵелъ.] л҃ Подви́жесѧ же гра́дъ ве́сь,  и҆ бы́сть стече́нїе лю́демъ: и҆ є҆́мше па́ѵла, влеча́хꙋ  є҆го̀ во́нъ и҆з̾ цр҃кве: и҆ а҆́бїе затвори́шасѧ двє́ри.  л҃а И҆́щꙋщымъ же и҆̀мъ оу҆би́ти є҆го̀, взы́де вѣ́сть къ  ты́сѧщникꙋ спі́ры, ꙗ҆́кѡ ве́сь возмꙋти́сѧ і҆ерꙋсали́мъ. л҃в  Ѻ҆́нъ же а҆́бїе пои́мъ во́ины и҆ со́тники, притечѐ на нѧ̀:  ѻ҆ни́ же ви́дѣвше ты́сѧщника и҆ во́ины, преста́ша би́ти  па́ѵла. 
Коне́цъ вто́рникꙋ. 
л҃г Пристꙋ́пль же ты́сѧщникъ ꙗ҆́тъ є҆го̀, и҆ повелѣ̀  свѧза́ти є҆го̀ вери́гома желѣ́знома двѣма̀: и҆  вопроша́ше: кто̀ оу҆́бѡ є҆́сть, и҆ что̀ є҆́сть  сотвори́лъ; л҃д Дрꙋзі́и же и҆́но нѣ́что вопїѧ́хꙋ въ  наро́дѣ: не могі́й же разꙋмѣ́ти и҆звѣ́стное молвы̀ ра́ди,  повелѣ̀ ѿвестѝ є҆го̀ въ по́лкъ. л҃є Є҆гда́ же бы́сть  на степе́нехъ, прилꙋчи́сѧ воздви́женꙋ бы́ти є҆мꙋ̀ ѿ  вѡ́инъ, нꙋ́жды ра́ди наро́да. л҃ѕ Послѣ́доваше бо  мно́жество люде́й зовꙋ́щихъ: воз̾мѝ є҆го̀. л҃з Хотѧ́ же  вни́ти въ по́лкъ па́ѵелъ, глаго́ла ты́сѧщникꙋ: а҆́ще лѣ́ть  мѝ є҆́сть глаго́лати что̀ тебѣ̀; ѻ҆́нъ же речѐ:  гре́чески оу҆мѣ́еши ли; л҃и Не ты́ ли є҆сѝ  є҆гѵ́птѧнинъ, пре́жде си́хъ дне́й превѣща́вый, и҆  и҆зведы́й въ пꙋсты́ню четы́ре ты́сѧщы мꙋже́й сїкаре́й;  (чеⷦ҇) л҃ѳ Рече́ же па́ѵелъ: а҆́зъ человѣ́къ оу҆́бѡ  є҆́смь жидови́нъ та́рсѧнинъ, сла́внагѡ гра́да въ кїлїкі́и  жи́тель: молю́ же тѧ̀, повели́ ми глаго́лати къ лю́демъ.  [а҃] м҃ Повелѣ́вшꙋ же є҆мꙋ̀, па́ѵелъ стоѧ̀ на  степе́нехъ, помаа́въ рꙋко́ю къ лю́демъ: мно́гꙋ же безмо́лвїю  бы́вшꙋ, возгласѝ є҆вре́йскимъ ѧ҆зы́комъ, глаго́лѧ: (л. м҃д  ѡ҆б.) 
Глава̀ два́десѧть втора́ѧ. 
сⷯ а҃ Мꙋ́жїе бра́тїе и҆ ѻ҆тцы̀, оу҆слы́шите мо́й  къ ва́мъ ны́нѣ ѿвѣ́тъ. в҃ [Слы́шавше же, ꙗ҆́кѡ  є҆вре́йскимъ ѧ҆зы́комъ возгласѝ къ ни́мъ, па́че приложи́ша  безмо́лвїе. и҆ речѐ:] г҃ А҆́зъ оу҆́бѡ є҆́смь мꙋ́жъ  і҆ꙋде́анинъ, роди́всѧ въ та́рсѣ кїлїкі́йстѣмъ, воспита́нъ  же во гра́дѣ се́мъ, при ногꙋ̀ гамалїи́ловꙋ, нака́занъ  и҆звѣ́стнѡ ѻ҆ч҃ескомꙋ зако́нꙋ, ревни́тель сы́й бж҃їй,  ꙗ҆́коже всѝ вы̀ є҆стѐ дне́сь. д҃ И҆́же се́й пꙋ́ть  гони́хъ да́же до сме́рти, вѧжѧ̀ и҆ предаѧ̀ въ темни́цꙋ мꙋ́жы  же и҆ жєны̀: є҃ Ꙗ҆́коже и҆ а҆рхїере́й свидѣ́тельствꙋетъ  мѝ, и҆ всѝ ста́рцы: ѿ ни́хже и҆ посла̑нїѧ прїе́мъ къ  живꙋ́щымъ въ дама́сцѣ бра́тїѧмъ, и҆дѧ́хъ привестѝ сꙋ́щыѧ  та́мѡ, свѧ́заны во і҆ерⷭ҇ли́мъ да мꙋ́чатсѧ. ѕ҃ Бы́сть же мѝ  и҆дꙋ́щꙋ, и҆ приближа́ющꙋсѧ къ дама́скꙋ въ полꙋ́дне, внеза́пꙋ  съ нб҃сѐ ѡ҆блиста̀ свѣ́тъ мно́гъ ѡ҆ мнѣ̀: з҃ Падо́хъ же  на зе́млю, слы́шахъ и҆ гла́съ глаго́лющъ мѝ: са́ѵле,  са́ѵле, что́ мѧ го́ниши; и҃ А҆́зъ же ѿвѣща́хъ: кто́ є҆си  гдⷭ҇и; рече́ же ко мнѣ̀: а҆́зъ є҆́смь і҆и҃съ назѡре́й,  є҆го́же ты̀ го́ниши. ѳ҃ Со мно́ю же сꙋ́щїи, свѣ́тъ оу҆́бѡ  ви́дѣша и҆ пристра́шни бы́ша, гла́са же не слы́шаша  глаго́лющагѡ ко мнѣ̀. і҃ Реко́хъ же: что̀ сотворю̀ гдⷭ҇и;  гдⷭ҇ь же речѐ ко мнѣ̀: воста́въ и҆дѝ въ дама́скъ, и҆  та́мѡ рече́тсѧ тѝ ѡ҆ всѣ́хъ, ꙗ҆̀же вчине́но тѝ є҆́сть  твори́ти. а҃і И҆ ꙗ҆́коже не ви́дѣхъ ѿ сла́вы свѣ́та  ѻ҆́нагѡ, за рꙋ́кꙋ ведо́мь ѿ сꙋ́щихъ со мно́ю, внидо́хъ въ  дама́скъ. [в҃] в҃і А҆на́нїа же нѣ́кїй, мꙋ́жъ (л. м҃є)  бл҃гоговѣ́инъ по зако́нꙋ, свидѣ́тельствованъ ѿ всѣ́хъ  живꙋ́щихъ въ дама́сцѣ і҆ꙋдє́й, г҃і Прише́дъ ко мнѣ̀, и҆  ста́въ рече́ ми: са́ѵле бра́те, прозрѝ. и҆ а҆́зъ въ то́й  ча́съ воззрѣ́хъ на́нь. д҃і Ѻ҆́нъ же рече́ ми: бг҃ъ  ѻ҆тє́цъ на́шихъ ꙾и҆зво́ли꙾꙾пред̾избра̀꙾ тѧ̀ разꙋмѣ́ти  хотѣ́нїе є҆гѡ̀, и҆ ви́дѣти пра́ведника, и҆ слы́шати  гла́съ ѿ оу҆́стъ є҆гѡ̀: є҃і Ꙗ҆́кѡ бꙋ́деши є҆мꙋ̀  свидѣ́тель ко всѣ́мъ человѣ́кѡмъ ѡ҆ си́хъ, ꙗ҆̀же  ви́дѣлъ є҆сѝ и҆ слы́шалъ. ѕ҃і И҆ ны́нѣ что̀ ме́длиши;  воста́въ крⷭ҇ти́сѧ, и҆ ѡ҆мы́й грѣхѝ твоѧ̀, призва́въ и҆́мѧ  гдⷭ҇а і҆и҃са. з҃і Бы́сть же возврати́вшꙋ ми сѧ во  і҆ерꙋсали́мъ, и҆ молѧ́щꙋ ми сѧ въ цр҃кви, бы́ти во  и҆зстꙋпле́нїи, и҃і И҆ ви́дѣти є҆го̀ глаго́люща мѝ:  потщи́сѧ и҆ и҆зы́ди ско́рѡ и҆з̾ і҆ерꙋсали́ма: занѐ не  прїи́мꙋтъ свидѣ́тельства твоегѡ̀, є҆́же ѡ҆ мнѣ̀. ѳ҃і И҆  а҆́зъ рѣ́хъ: гдⷭ҇и, са́ми вѣ́дѧтъ, ꙗ҆́кѡ а҆́зъ бѣ́хъ  всажда́ѧ въ темни́цꙋ, и҆ бїѧ̀ по со́нмищахъ вѣ́рꙋющыѧ въ  тѧ̀. к҃ И҆ є҆гда̀ и҆злива́шесѧ кро́вь стефа́на свидѣ́телѧ  твоегѡ̀, и҆ са́мъ бѣ́хъ стоѧ̀, и҆ соизволѧ́ѧ оу҆бїе́нїю  є҆гѡ̀, и҆ стрегі́й ри́зъ оу҆бива́ющихъ є҆го̀. к҃а И҆  речѐ ко мнѣ̀: и҆дѝ, ꙗ҆́кѡ а҆́зъ во ꙗ҆зы́ки дале́че  послю́ тѧ. к҃в Послꙋ́шахꙋ же є҆гѡ̀ да́же до сегѡ̀ словесѐ,  и҆ воздвиго́ша гла́съ сво́й, глаго́люще: воз̾мѝ ѿ землѝ  такова́го, не подоба́етъ бо є҆мꙋ̀ жи́ти. к҃г Вопїю́щымъ же  и҆̀мъ, и҆ ме́щꙋщымъ ри́зы, и҆ пра́хъ возмета́ющымъ на  воздꙋ́хъ, к҃д Повелѣ̀ ты́сѧщникъ ѿвестѝ є҆го̀ въ  по́лкъ, ре́къ: ра́нами и҆стѧза́ти є҆го̀, да разꙋмѣ́етъ, за  кꙋ́ю винꙋ̀ та́кѡ вопїѧ́хꙋ на́нь. [г҃] к҃є И҆ ꙗ҆́коже  протѧго́ша є҆го̀ вервьмѝ, речѐ къ стоѧ́щемꙋ со́тникꙋ  па́ѵелъ: чл҃вѣ́ка (л. м҃є ѡ҆б.) ри́млѧнина и҆ неѡсꙋжде́на  лѣ́ть ли є҆́сть ва́мъ би́ти; к҃ѕ Слы́шавъ же со́тникъ,  пристꙋпѝ къ ты́сѧщникꙋ, сказа̀ глаго́лѧ: ви́ждь, что̀  хо́щеши сотвори́ти: человѣ́къ бо се́й ри́млѧнинъ є҆́сть.  к҃з Пристꙋ́пль же ты́сѧщникъ, речѐ є҆мꙋ̀: глаго́ли мѝ,  ри́млѧнинъ ли є҆сѝ ты̀; ѻ҆́нъ же речѐ: є҆́й. к҃и  Ѿвѣща́ же ты́сѧщникъ: а҆́зъ мно́гою цѣно́ю нарече́нїе  жи́тельства сегѡ̀ стѧжа́хъ. па́ѵелъ же речѐ: а҆́зъ же и҆  роди́хсѧ въ не́мъ. к҃ѳ А҆́бїе же ѿстꙋпи́ша ѿ негѡ̀  хотѧ́щїи є҆го̀ и҆стѧза́ти: и҆ ты́сѧщникъ же оу҆боѧ́сѧ,  разꙋмѣ́въ, ꙗ҆́кѡ ри́млѧнинъ є҆́сть, и҆ ꙗ҆́кѡ бѣ̀ є҆го̀  свѧза́лъ. л҃ Наꙋ́трїе же хотѧ̀ разꙋмѣ́ти и҆́стинꙋ, чесѡ̀  ра́ди ѡ҆клевета́етсѧ ѿ і҆ꙋдє́й, разрѣшѝ є҆го̀ ѿ  оу҆́зъ, и҆ повелѣ̀ прїитѝ а҆рхїере́ємъ, и҆ всемꙋ̀  собо́рꙋ и҆́хъ: и҆ све́дъ па́ѵла, поста́ви є҆го̀ пред̾  ни́ми. 
Глава̀ два́десѧть тре́тїѧ. 
(заⷱ҇ м҃з) [л҃г] сⷯ а҃ Воззрѣ́въ же꙳Въ  сре́дꙋ з҃-ѧ недѣ́ли: Во днѝ ѻ҆́ны, воззрѣ́въ꙳  па́ѵелъ на со́нмъ, речѐ: мꙋ́жїе бра́тїе, а҆́зъ все́ю  со́вѣстїю благо́ю жи́тельствовахъ пред̾ бг҃омъ, да́же до  сегѡ̀ днѐ. в҃ А҆рхїере́й же а҆на́нїа повелѣ̀ предстоѧ́щымъ  є҆мꙋ̀ би́ти є҆гѡ̀ оу҆ста̀. г҃ Тогда̀ па́ѵелъ речѐ къ  немꙋ̀: би́ти тѧ̀ и҆́мать бг҃ъ, стѣно̀ пова́пленаѧ: и҆ ты̀  сѣди́ши сꙋдѧ́ ми по зако́нꙋ, престꙋпа́ѧ же зако́нъ вели́ши  да бїю́тъ мѧ̀. д҃ Предстоѧ́щїи же рѣ́ша: а҆рхїере́ю ли  бж҃їю досажда́еши; є҃ Рече́ же па́ѵелъ: не вѣ́дахъ (л.  м҃ѕ) бра́тїе, ꙗ҆́кѡ а҆рхїере́й є҆́сть: пи́сано бо є҆́сть:  кнѧ́зю люде́й твои́хъ да не рече́ши ѕла̀. ѕ҃ Разꙋмѣ́въ же  па́ѵелъ, ꙗ҆́кѡ є҆ди́на ча́сть є҆́сть саддꙋкє́й, дрꙋга́ѧ  же фарїсє́й, воззва̀ въ со́нмищи: мꙋ́жїе бра́тїе, а҆́зъ  фарїсе́й є҆́смь, сы́нъ фарїсе́овъ: ѡ҆ оу҆пова́нїи и҆ ѡ҆  воскрⷭ҇нїи ме́ртвыхъ а҆́зъ сꙋ́дъ прїе́млю. з҃ Се́ же є҆мꙋ̀  ре́кшꙋ, бы́сть ра́спрѧ междꙋ̀ саддꙋке́и и҆ фарїсе́и, и҆  раздѣли́сѧ наро́дъ. и҃ Саддꙋке́и бо глаго́лютъ, не бы́ти  воскресе́нїѧ, ни а҆́гг҃ла, ни дх҃а: фарїсе́и же  и҆сповѣ́дꙋютъ ѻ҆боѧ̀. ѳ҃ Бы́сть же кли́чь вели́къ, и҆  воста́вше кни́жницы ча́сти фарїсе́йскїѧ, прѧ́хꙋсѧ междꙋ̀  собо́ю глаго́люще: ни є҆ди́но ѕло̀ ѡ҆брѣта́емъ въ  чл҃вѣ́цѣ се́мъ, а҆́ще ли же дх҃ъ глаго́ла є҆мꙋ̀, и҆лѝ  а҆́гг҃лъ, не проти́вимсѧ бг҃ꙋ. і҃ Мно́зѣ же бы́вшей  ра́спрѣ, боѧ́сѧ ты́сѧщникъ, да не растерза́нъ бꙋ́детъ  па́ѵелъ ѿ ни́хъ, повелѣ̀ во́инѡмъ сни́ти, и҆ восхи́тити  є҆го̀ ѿ среды̀ и҆́хъ, и҆ вестѝ є҆го̀ въ по́лкъ. а҃і Въ  наста́вшꙋю же но́щь предста́въ є҆мꙋ̀ гдⷭ҇ь, речѐ: дерза́й  па́ѵле: ꙗ҆́коже бо свидѣ́тельствовалъ є҆сѝ ꙗ҆̀же ѡ҆  мнѣ̀ во і҆ерꙋсали́мѣ, си́це тѝ подоба́етъ и҆ въ ри́мѣ  свидѣ́тельствовати. 
Коне́цъ средѣ̀. 
[л҃д] в҃і Бы́вшꙋ же дню̀, сотво́рше нѣ́цыи ѿ  і҆ꙋдє́й ꙾совѣ́тъ꙾꙾навѣ́тъ ꙾, заклѧ́ша себѐ,  глаго́люще: не ꙗ҆́сти, ни пи́ти, до́ндеже оу҆бїю́тъ  па́ѵла. г҃і Бѧ́хꙋ же мно́жае четы́редесѧтихъ сїю̀ клѧ́твꙋ  сотво́ршїи. д҃і И҆̀же пристꙋ́пльше ко а҆рхїере́ємъ и҆  ста́рцємъ, рѣ́ша: клѧ́твою проклѧ́хомъ себѐ, ничто́же  вкꙋси́ти, до́ндеже оу҆бїе́мъ па́ѵла. є҃і Ны́нѣ оу҆̀бо  вы̀ скажи́те ты́сѧщникꙋ съ (л. м҃ѕ ѡ҆б.) собо́ромъ, ꙗ҆́кѡ  да оу҆́трѣ сведе́тъ є҆го̀ къ ва́мъ, а҆́ки бы хотѧ́ще  разꙋмѣ́ти и҆звѣ́стнѣе ꙗ҆̀же ѡ҆ не́мъ: мы́ же, пре́жде  да́же не прибли́житисѧ є҆мꙋ̀, гото́ви є҆смы̀ оу҆би́ти  є҆го̀. ѕ҃і Слы́шавъ же сы́нъ сестры̀ па́ѵловы ко́въ,  прише́дъ и҆ вше́дъ въ по́лкъ сказа̀ па́ѵлꙋ. з҃і Призва́въ  же па́ѵелъ є҆ди́наго ѿ сѡ́тникъ, речѐ: ю҆́ношꙋ сего̀  ѿведѝ къ ты́сѧщникꙋ, и҆́мать бо нѣ́что сказа́ти є҆мꙋ̀.  и҃і Ѻ҆́нъ же оу҆́бѡ пои́мъ є҆го̀, приведѐ къ  ты́сѧщникꙋ, и҆ речѐ: оу҆́зникъ па́ѵелъ призва́въ мѧ̀  оу҆молѝ, сего̀ ю҆́ношꙋ привестѝ къ тебѣ̀, и҆мꙋ́ща  нѣ́что глаго́лати тебѣ̀. ѳ҃і Пои́мъ же є҆го̀ за рꙋ́кꙋ  ты́сѧщникъ, и҆ ѿше́дъ наединѣ̀ вопроша́ше є҆го̀: что́  є҆сть, є҆́же и҆́маши возвѣсти́ти мѝ; к҃ Рече́ же: ꙗ҆́кѡ  і҆ꙋдє́и совѣща́ша оу҆моли́ти тѧ̀, ꙗ҆́кѡ да оу҆́трѣ  сведе́ши па́ѵла къ ни́мъ въ собо́ръ, а҆́ки бы хотѧ́щымъ  и҆звѣ́стнѣе и҆стѧза́ти ꙗ҆̀же ѡ҆ не́мъ. к҃а Ты̀ оу҆̀бо не  послꙋ́шай и҆́хъ: ло́вѧтъ бо є҆го̀ ѿ ни́хъ мꙋ́жїе мно́жае  четы́редесѧти, и҆̀же заклѧ́ша себѐ ни ꙗ҆́сти ни пи́ти,  до́ндеже оу҆бїю́тъ є҆го̀: и҆ ны́нѣ гото́ви сꙋ́ть, ча́юще  є҆́же ѿ тебѐ ѡ҆бѣща́нїѧ. к҃в Ты́сѧщникъ же оу҆̀бо  ѿпꙋстѝ ю҆́ношꙋ, завѣща́въ ни є҆ди́номꙋ же повѣ́дати,  ꙗ҆́кѡ сїѧ̑ ꙗ҆ви́лъ є҆сѝ мнѣ̀. [а҃] к҃г И҆ призва́въ  два̀ нѣ́каѧ ѿ сѡ́тникъ, речѐ: оу҆гото́вите мѝ во́инѡвъ  воѡрꙋже́нныхъ двѣ́стѣ, ꙗ҆́кѡ да и҆́дꙋтъ до кесарі́и, и҆  кѡ́нникъ се́дмьдесѧтъ, и҆ стрѣлє́цъ двѣ́стѣ, ѿ  тре́тїѧгѡ часа̀ но́щи. к҃д И҆ скоты̀ привестѝ, да всади́вше  па́ѵла прово́дѧтъ до фи́лїѯа и҆ге́мѡна. к҃є Написа́ же и҆  посла́нїе и҆мꙋ́щее ѻ҆́бразъ се́й: к҃ѕ Клаѵді́й лѷсі́а  держа́вномꙋ и҆ге́мѡнꙋ (л. м҃з) фи́лїѯꙋ ра́доватисѧ. к҃з  Мꙋ́жа сего̀ ꙗ҆́та ѿ і҆ꙋдє́й, и҆ хотѧ́ща оу҆бїе́на бы́ти  ѿ ни́хъ, пристꙋ́пль, съ во́ины ѿѧ́хъ є҆го̀,  оу҆вѣ́дѣвъ, ꙗ҆́кѡ ри́млѧнинъ є҆́сть. к҃и Хотѧ́ же  разꙋмѣ́ти винꙋ̀, є҆ѧ́же ра́ди поима́хꙋ на́нь, сведо́хъ  є҆го̀ въ со́нмище и҆́хъ: к҃ѳ Є҆го́же ѡ҆брѣто́хъ  ѡ҆глаго́лꙋема ѡ҆ взыска́нїи зако́на и҆́хъ, ни є҆ди́но же  досто́йно сме́рти, и҆лѝ оу҆́замъ согрѣше́нїе и҆мꙋ́ща. л҃  Ска́занꙋ же бы́вшꙋ мѝ ко́вꙋ хотѧ́щꙋ бы́ти ѿ і҆ꙋдє́й на  мꙋ́жа сего̀, а҆́бїе посла́хъ є҆го̀ къ тебѣ̀, завѣща́въ и҆  клеветникѡ́мъ є҆гѡ̀ глаго́лати пред̾ тобо́ю ꙗ҆̀же на́нь:  здра́въ бꙋ́ди. л҃а Во́ини же оу҆́бѡ по повелѣ́нномꙋ и҆̀мъ,  взе́мше па́ѵла, ведо́ша ѡ҆бно́щь во а҆нтїпатрі́дꙋ. л҃в  Воꙋ́трїе же ѡ҆ста́вльше ко́нники и҆тѝ съ ни́мъ,  возврати́шасѧ въ по́лкъ. л҃г Ѻ҆ни́ же прише́дше въ  кесарі́ю, и҆ вда́вше посла́нїе и҆ге́мѡнꙋ, предста́виша  є҆мꙋ̀ и҆ па́ѵла. л҃д Проче́тъ же и҆ге́мѡнъ посла́нїе, и҆  вопро́шъ, ѿ ко́еѧ ѻ҆́бласти є҆́сть; и҆ оу҆вѣ́дѣвъ  ꙗ҆́кѡ ѿ кїлїкі́и, речѐ: л҃є Оу҆слы́шꙋ ѡ҆ тебѣ̀,  є҆гда̀ и҆ клеветницы̀ твоѝ прїи́дꙋтъ, и҆ повелѣ̀ въ  претѡ́рѣ и҆́рѡдовѣ стрещѝ є҆го̀. 
Глава̀ два́десѧть четве́ртаѧ. 
[л҃є] сⷯ а҃ По пѧти́хъ же дне́хъ, сни́де а҆рхїере́й  а҆на́нїа со ста́рцы, и҆ съ ри́торомъ нѣ́кимъ тертѵ́лломъ,  и҆̀же сказа́ша и҆ге́мѡнꙋ ѡ҆ па́ѵлѣ. в҃ При́званꙋ же бы́вшꙋ  є҆мꙋ̀, нача́тъ клевета́ти тертѵ́ллъ, глаго́лѧ: мно́гъ ми́ръ  оу҆лꙋча́юще тобо́ю, и҆ и҆справлє́нїѧ быва́ємаѧ ꙗ҆зы́кꙋ  семꙋ̀ твои́мъ промышле́нїемъ, г҃ Всѧ́кимъ оу҆́бѡ  ѻ҆́бразомъ и҆ вездѣ̀, прїе́млемъ (л. м҃з ѡ҆б.) держа́вный  фи́лїѯе, со всѧ́кимъ благодаре́нїемъ. д҃ Но да не мно́жае  стꙋжа́ю тебѣ̀, молю́ тѧ послꙋ́шати на́съ вкра́тцѣ твое́ю  кро́тостїю. є҃ Ѡ҆брѣ́тше бо мꙋ́жа сего̀ гꙋби́телѧ, и҆  дви́жꙋща противле́нїе всѣ́мъ і҆ꙋде́ємъ живꙋ́щымъ по  вселе́ннѣй, и҆ предста́телѧ сꙋ́ща назѡре́йстѣй є҆́реси:  ѕ҃ И҆́же и҆ це́рковь покꙋси́сѧ ѡ҆скверни́ти, є҆го́же и҆  ꙗ҆́хомъ, и҆ по зако́нꙋ на́шемꙋ хотѣ́хомъ сꙋди́ти є҆мꙋ̀.  з҃ Прише́дъ же лѷсі́а ты́сѧщникъ, мно́гою си́лою ѿ рꙋ́къ  на́шихъ и҆схитѝ є҆го̀, и҆ къ тебѣ̀ посла̀, и҃ Повелѣ́въ  и҆ на́мъ пое́млющымъ на́нь и҆тѝ къ тебѣ̀, ѿ негѡ́же  возмо́жеши са́мъ разсꙋди́въ ѡ҆ всѣ́хъ си́хъ позна́ти, ѡ҆  ни́хже мы̀ пое́млемъ на́нь. ѳ҃ Сложи́шасѧ же и҆ і҆ꙋдє́и,  глаго́люще си̑мъ та́кѡ бы́ти. і҃ Ѿвѣща́ же па́ѵелъ,  поманꙋ́вшꙋ є҆мꙋ̀ и҆ге́мѡнꙋ глаго́лати: ѿ мно́гихъ лѣ́тъ  сꙋ́ща тѧ̀ сꙋдїю̀ пра́ведна ꙗ҆зы́кꙋ семꙋ̀ свѣ́дый,  благодꙋ́шнѣе ꙗ҆̀же ѡ҆ мнѣ̀ ѿвѣща́ю: а҃і Могꙋ́щꙋ тѝ  разꙋмѣ́ти, ꙗ҆́кѡ не мно́жае мѝ є҆́сть дне́й  двана́десѧтихъ, ѿне́лѣже взыдо́хъ поклони́тисѧ во  і҆ерꙋсали́мъ. в҃і И҆ ни въ це́ркви ѡ҆брѣто́ша мѧ̀ къ комꙋ̀  глаго́люща, и҆лѝ развѣ́тъ творѧ́ща наро́дꙋ, ни въ  со́нмищахъ, ни во гра́дѣ: г҃і Нижѐ довестѝ мо́гꙋтъ,  є҆ли̑ка тебѣ̀ ны́нѣ на мѧ̀ глаго́лютъ. д҃і И҆сповѣ́дꙋю  же тебѣ̀ сїѐ ꙗ҆́кѡ въ пꙋтѝ, є҆го́же сі́и глаго́лютъ  є҆́ресь, та́кѡ слꙋжꙋ̀ ѻ҆те́ческомꙋ бг҃ꙋ, вѣ́рꙋѧ всѣ́мъ  сꙋ́щымъ въ зако́нѣ и҆ проро́цѣхъ пи̑саннымъ. є҃і  Оу҆пова́нїе и҆мы́й на бг҃а, ꙗ҆́кѡ воскресе́нїе хо́щетъ  бы́ти мє́ртвымъ пра́ведникѡмъ же и҆ грѣ́шникѡмъ, є҆гѡ́же  и҆ са́ми сі́и ча́ютъ. ѕ҃і Ѡ҆ се́мъ же и҆ а҆́зъ подвиза́юсѧ,  (л. м҃и) непоро́чнꙋ со́вѣсть и҆мѣ́ти всегда̀, пред̾  бг҃омъ же и҆ человѣ́ки. з҃і По лѣ́тѣхъ же мно́гихъ  прїидо́хъ сотвори́ти ми́лѡстыни, во ꙗ҆зы́къ мо́й, и҆  приношє́нїѧ: и҃і Въ ни́хже ѡ҆брѣто́ша мѧ̀ ѡ҆чище́нна въ  це́ркви, ни съ наро́домъ, нижѐ съ молво́ю. ѳ҃і Нѣ́цыи же  ѿ а҆сі́и і҆ꙋдє́и, и҆́мже подоба́ше пред̾ тѧ̀ прїитѝ, и҆  глаго́лати, а҆́ще и҆́мꙋтъ что̀ на мѧ̀: к҃ И҆лѝ са́ми ті́и  да глаго́лютъ, а҆́ще кꙋ́ю ѡ҆брѣто́ша во мнѣ̀ непра́вдꙋ,  ста́вшꙋ мѝ въ со́нмищи, к҃а Ра́звѣ є҆ди́нагѡ сегѡ̀  гла́са, и҆́мже возопи́хъ стоѧ̀ въ ни́хъ: ꙗ҆́кѡ ѡ҆  воскресе́нїи ме́ртвыхъ а҆́зъ сꙋ́дъ прїе́млю дне́сь ѿ  ва́съ. (пѧⷦ҇) к҃в Слы́шавъ же сїѧ̑ фи́лїѯъ,  ꙾ѿвѣща̀꙾꙾ѿречѐ꙾ и҆̀мъ, и҆звѣ́стнѣе оу҆вѣ́дѣвъ,  ꙗ҆̀же ѡ҆ пꙋтѝ се́мъ, ре́къ: є҆гда̀ лѷсі́а ты́сѧщникъ  прїи́детъ, разсꙋждꙋ̀ ꙗ҆̀же ѡ҆ ва́съ. к҃г Повелѣ́ же  со́тникꙋ стрещѝ па́ѵла, и҆ и҆мѣ́ти ѡ҆сла́бꙋ, и҆ ни  є҆ди́номꙋ же возбранѧ́ти ѿ свои́хъ є҆мꙋ̀ слꙋжи́ти, и҆лѝ  приходи́ти къ немꙋ̀. к҃д По дне́хъ же нѣ́кїихъ прише́дъ  фи́лїѯъ со дрꙋсі́ллїею жено́ю свое́ю, сꙋ́щею і҆ꙋде́анынею,  призва̀ па́ѵла, да слы́шитъ ѿ негѡ̀ вѣ́рꙋ, ꙗ҆́же во  хрⷭ҇та̀ і҆и҃са. к҃є Глаго́лющꙋ же є҆мꙋ̀ ѡ҆ пра́вдѣ, и҆ ѡ҆  воздержа́нїи, и҆ ѡ҆ сꙋдѣ̀ хотѧ́щемъ бы́ти, пристра́шенъ  бы́въ фи́лїѯъ ѿвѣща̀: ны́нѣ оу҆́бѡ и҆дѝ, вре́мѧ же  полꙋчи́въ призовꙋ́ тѧ. к҃ѕ Вкꙋ́пѣ же и҆ надѣ́ѧсѧ, ꙗ҆́кѡ  мзда̀ да́стсѧ є҆мꙋ̀ ѿ па́ѵла, ꙗ҆́кѡ да ѿпꙋ́ститъ  є҆го̀: тѣ́мже и҆ ча́стѡ призыва́ѧ є҆го̀ бесѣ́доваше съ  ни́мъ. [л҃ѕ] к҃з Двѣма́ же лѣ́тома сконча́вшемасѧ, прїѧ́тъ  и҆змѣне́нїе фи́лїѯъ поркі́а фи́ста: хотѧ́ же оу҆го́дное  сотвори́ти і҆ꙋде́ємъ фи́лїѯъ, ѡ҆ста́ви па́ѵла свѧ́зана.  (л. м҃и ѡ҆б.) 
Глава̀ два́десѧть пѧ́таѧ. 
сⷯ а҃ Фи́стъ же оу҆̀бо прїи́мъ вла́сть, по тре́хъ  дне́хъ взы́де во і҆ерꙋсали́мъ ѿ кесарі́и. в҃ Сказа́ша же  є҆мꙋ̀ а҆рхїерє́и, и҆ пе́рвїи і҆ꙋде́ємъ на па́ѵла, и҆  молѧ́хꙋ є҆го̀, г҃ Просѧ́ще благода́ти на́нь, ꙗ҆́кѡ да  по́слетъ є҆го̀ во і҆ерꙋсали́мъ: ко́въ творѧ́ще ꙗ҆́кѡ да  оу҆бїю́тъ є҆го̀ на пꙋтѝ. д҃ Фи́стъ же повелѣ̀ па́ѵла  стрещѝ въ кесарі́и, са́мъ та́мѡ хотѧ̀ вско́рѣ и҆зы́ти. є҃  И҆̀же оу҆̀бо си́льнїи въ ва́съ, речѐ, со мно́ю ше́дше,  а҆́ще є҆́сть ка́ѧ непра́вда въ мꙋ́жѣ се́мъ, да глаго́лютъ  на́нь. ѕ҃ Пребы́въ же оу҆ ни́хъ не мно́жае десѧтѝ дне́й,  сни́де въ кесарі́ю. наꙋ́трїе сѣ́дъ на сꙋди́щи, повелѣ̀  па́ѵла привестѝ. з҃ Приведе́нꙋ же бы́вшꙋ є҆мꙋ̀, ѻ҆́крестъ  ста́ша и҆̀же ѿ і҆ерꙋсали́ма сше́дшїи і҆ꙋдє́и, мно́ги и҆  тѧ́жки вины̑ приносѧ́ще на па́ѵла, и҆́хже не можа́хꙋ  и҆з̾ѧви́ти, и҃ Ѿвѣщава́ющꙋ є҆мꙋ̀: ꙗ҆́кѡ ни на зако́нъ  і҆ꙋде́йскїй, ни на це́рковь, ни на ке́сарѧ что̀ согрѣши́хъ.  ѳ҃ Фи́стъ же хотѧ̀ оу҆го́дное і҆ꙋде́ємъ сотвори́ти,  ѿвѣща́въ па́ѵлови речѐ: хо́щеши ли во і҆ерꙋсали́мъ  возше́дъ, та́мѡ ѡ҆ си́хъ сꙋ́дъ прїѧ́ти ѿ менѐ; і҃ Рече́  же па́ѵелъ: на сꙋди́щи ке́саревѣ стоѧ̀ є҆́смь, и҆дѣ́же  мѝ досто́итъ сꙋ́дъ прїѧ́ти. і҆ꙋдє́й ничи́мже ѡ҆би́дѣхъ,  ꙗ҆́коже и҆ ты̀ до́брѣ вѣ́си. а҃і А҆́ще оу҆́бѡ  непра́вдꙋю, и҆лѝ досто́йно сме́рти сотвори́хъ что̀, не  ѿме́щꙋсѧ оу҆мре́ти: а҆́ще ли же ничто́же є҆́сть во  мнѣ̀, є҆́же сі́и на мѧ̀ клеве́щꙋтъ, никто́же мѧ̀ мо́жетъ  тѣ̑мъ вы́дати ке́сарѧ нарица́ю. в҃і Тогда̀ фи́стъ  состѧза́всѧ съ (л. м҃ѳ) совѣ́тники, ѿвѣща̀: ке́сарѧ ли  наре́клъ є҆сѝ, къ ке́сарю да по́йдеши. г҃і Днє́мъ же  минꙋ́вшымъ нѣ́кимъ, 
(заⷱ҇ м҃и) А҆грі́ппа ца́рь꙳Въ четверто́къ  з҃ недѣ́ли: Во днѝ ѻ҆́ны, а҆грі́ппа ца́рь꙳ и҆  вернїкі́а снидо́ста въ кесарі́ю цѣлова́ти фи́ста. д҃і И҆  ꙗ҆́коже мно́ги днѝ пребы́ста тꙋ̀, фи́стъ сказа̀ царю̀  ꙗ҆̀же ѡ҆ па́ѵлѣ, глаго́лѧ: мꙋ́жъ нѣ́кїй є҆́сть  ѡ҆ста́вленъ ѿ фи́лїѯа оу҆́зникъ, є҃і Ѡ҆ не́мже,  бы́вшꙋ мѝ во і҆ерꙋсали́мѣ, ꙗ҆ви́ша а҆рхїере́и и҆ ста́рцы  і҆ꙋде́йстїи, просѧ́ще на́нь сꙋда̀. ѕ҃і Къ ни́мже  ѿвѣща́хъ: ꙗ҆́кѡ нѣ́сть ѻ҆бы́чай ри́млѧнѡмъ вы́дати  человѣ́ка ко́его на поги́бель, пре́жде да́же ѡ҆клевета́емый  не и҆́мать пред̾ лице́мъ клеве́щꙋщихъ є҆го̀, и҆ мѣ́сто  ѿвѣ́та прїи́метъ ѡ҆ свое́мъ согрѣше́нїи. з҃і Сше́дшымсѧ  же и҆̀мъ здѣ̀, закоснѣ́нїе ни є҆ди́но сотво́рь, наꙋ́трїе  сѣ́дъ на сꙋди́щи, повелѣ́хъ привестѝ мꙋ́жа. и҃і  Ѻ҆́крестъ же є҆гѡ̀ ста́вше клеветницы̀, ни є҆ди́нꙋ винꙋ̀,  ꙗ҆̀же а҆́зъ непщева́хъ, нанесо́ша. ѳ҃і Стѧза̑нїѧ же  нѣ́каѧ ѡ҆ свое́й разли́чнѣй вѣ́рѣ и҆мѧ́хꙋ къ немꙋ̀, и҆  ѡ҆ нѣ́коемъ і҆и҃сѣ оу҆ме́ршемъ, є҆го́же глаго́лаше  па́ѵелъ жи́ва бы́ти. 
Коне́цъ четверткꙋ̀. 
к҃ Недоꙋмѣ́ѧсѧ же а҆́зъ ѡ҆ взыска́нїи си́хъ,  глаго́лахъ: а҆́ще хо́щетъ и҆тѝ во і҆ерꙋсали́мъ, и҆ та́мѡ  сꙋ́дъ прїѧ́ти ѡ҆ си́хъ. к҃а Па́ѵлꙋ же наре́кшꙋ, блюде́нꙋ  бы́ти є҆мꙋ̀ до разсꙋжде́нїѧ а҆́ѵгꙋста, повелѣ́хъ блюстѝ  є҆го̀, до́ндеже послю̀ є҆го̀ къ ке́сарю. к҃в А҆грі́ппа же  къ фи́стꙋ речѐ: хотѣ́лъ бы́хъ и҆ са́мъ человѣ́ка сего̀  слы́шати. (л. м҃ѳ ѡ҆б.) ѻ҆́нъ же речѐ: оу҆́трѣ  оу҆слы́шиши є҆го̀. [л҃з] к҃г Наꙋ́трїе же прише́дшꙋ  а҆грі́ппѣ и҆ вернїкі́и со мно́гою го́рдостїю, и҆ вше́дшымъ  въ сꙋде́бнꙋю пала́тꙋ, съ ты́сѧщники и҆ съ наро́читыми мꙋ́жи  гра́да, и҆ повелѣ́вшꙋ фи́стꙋ, приведе́нъ бы́сть па́ѵелъ.  к҃д И҆ речѐ фи́стъ: а҆грі́ппо царю̀, и҆ всѝ сꙋ́щїи съ  на́ми мꙋ́жїе, ви́дите сего̀, ѡ҆ не́мже всѐ мно́жество  і҆ꙋдє́й стꙋжа́хꙋ мѝ во і҆ерꙋсали́мѣ же и҆ здѣ̀,  вопїю́ще: ꙗ҆́кѡ не подоба́етъ жи́ти є҆мꙋ̀ ктомꙋ̀. к҃є  А҆́зъ же разꙋмѣ́въ ничто́же досто́йно сме́рти сотво́рша  є҆го̀, и҆ самомꙋ́ же семꙋ̀ наре́кшꙋ сева́ста, сꙋди́хъ  посла́ти є҆го̀: к҃ѕ Ѡ҆ не́мже и҆звѣ́стное что̀ писа́ти  гдⷭ҇и́нꙋ не и҆́мамъ. тѣ́мже и҆ приведо́хъ є҆го̀ пред̾  ва́съ, наипа́че же пред̾ тѧ̀ а҆грі́ппо царю̀, ꙗ҆́кѡ да  разсꙋжде́нїю бы́вшꙋ, и҆́мамъ что̀ писа́ти. к҃з Безслове́сно  бо мни́тсѧ мѝ, посыла́ющꙋ ю҆́зника, а҆ ꙗ҆̀же на́нь вины̀  не сказа́ти. 
Глава̀ два́десѧть шеста́ѧ. 
(заⷱ҇ м҃ѳ) [а҃] сⷯ а҃ А҆грі́ппа же къ  па́ѵлꙋ речѐ:꙳Ма́їа въ к҃а, царю̀ кѡнстанті́нꙋ: Во  днѝ ѻ҆́ны, а҆грі́ппа къ па́ѵлꙋ речѐ:꙳ повелѣва́етсѧ  тѝ ѡ҆ себѣ̀ самомꙋ̀ глаго́лати. тогда̀ па́ѵелъ просте́ръ  рꙋ́кꙋ, ѿвѣщава́ше: в҃ Ѡ҆ всѣ́хъ, ѡ҆ ни́хже ѡ҆клевета́емь  є҆́смь ѿ і҆ꙋдє́й, царю̀ а҆грі́ппо, непщꙋ́ю себѐ  бл҃же́нна бы́ти, ꙗ҆́кѡ пред̾ тобо́ю ѿвѣща́ти дне́сь  и҆́мамъ: г҃ Па́че же вѣ́дца тѧ̀ сꙋ́ща свѣ́дый всѣ́хъ  і҆ꙋде́йскихъ ѻ҆бы́чаєвъ и҆ взыска́нїй. (л. н҃) тѣ́мже  молю́сѧ тѝ, долготерпѣли́внѡ послꙋ́шати менѐ. д҃ Житїѐ  оу҆́бѡ моѐ є҆́же ѿ ю҆́ности, и҆спе́рва бы́вшее во  ꙗ҆зы́цѣ мое́мъ во і҆ерꙋсали́мѣ, вѣ́дѧтъ всѝ і҆ꙋдє́и:  є҃ Вѣ́дѧще мѧ̀ и҆спе́рва, а҆́ще хотѧ́тъ  свидѣ́тельствовати, ꙗ҆́кѡ по и҆звѣ́стнѣй є҆́реси на́шеѧ  вѣ́ры, жи́хъ фарїсе́й. 
Престꙋпѝ ст҃о́мꙋ. 
ѕ҃ И҆ ны́нѣ ѡ҆ оу҆пова́нїи ѡ҆бѣтова́нїѧ бы́вшагѡ ѿ  бг҃а ко ѻ҆ц҃є́мъ на́шымъ, стою̀ сꙋди́мь: з҃ Въ не́же  ѻ҆бана́десѧте колѣ̑на на́ша, безпреста́ни де́нь и҆ но́щь  слꙋжа́ще, надѣ́ютсѧ доитѝ: ѡ҆ не́мже оу҆пова́нїи  ѡ҆клевета́емь є҆́смь, царю̀ а҆грі́ппо, ѿ і҆ꙋдє́й. и҃  Что̀; невѣ́рно ли сꙋ́дитсѧ ва́ми, ꙗ҆́кѡ бг҃ъ мє́ртвыѧ  возставлѧ́етъ; ѳ҃ А҆́зъ оу҆́бѡ мнѣ́хъ, ꙗ҆́кѡ подоба́етъ  мѝ мнѡ́га сопроти̑вна проти́вꙋ и҆́мене і҆и҃са назѡре́а  сотвори́ти: і҃ Є҆́же и҆ сотвори́хъ во і҆ерꙋсали́мѣ, и҆  мнѡ́ги ѿ ст҃ы́хъ а҆́зъ въ темни́цахъ затворѧ́хъ, вла́сть  ѿ а҆рхїерє́й прїе́мъ: оу҆бива́ємымъ же и҆̀мъ,  прилага́хъ совѣ́тъ. а҃і И҆ на всѣ́хъ со́нмищахъ мно́жицею  мꙋ́чѧ и҆̀хъ, принꙋжда́хъ хꙋ́лити: преизли́ха же враждꙋ́ѧ на  ни́хъ, гонѧ́хъ да́же и҆ до внѣ́шнихъ градѡ́въ. 
Чтѝ ст҃о́мꙋ: 
в҃і Въ ни́хже и҆ды́й въ дама́скъ, со вла́стїю и҆  повелѣ́нїемъ є҆́же ѿ а҆рхїерє́й, г҃і Въ полꙋ́дни, на  пꙋтѝ ви́дѣхъ, царю̀, съ нб҃сѐ па́че сїѧ́нїѧ со́лнечнагѡ,  ѡ҆сїѧ́вшїй мѧ̀ свѣ́тъ, и҆ со мно́ю и҆дꙋ́щихъ. д҃і Всѣ́мъ  же па́дшымъ на́мъ на зе́млю, слы́шахъ гла́съ глаго́лющъ ко  мнѣ̀, и҆ вѣща́ющъ є҆вре́йскимъ ѧ҆зы́комъ: са́ѵле, (л. н҃  ѡ҆б.) са́ѵле, что́ мѧ го́ниши, же́стоко тѝ є҆́сть проти́вꙋ  рожна̀ пра́ти. є҃і А҆́зъ же рѣ́хъ. кто̀ є҆сѝ гдⷭ҇и;  ѻ҆́нъ же речѐ: а҆́зъ є҆́смь і҆и҃съ, є҆го́же ты̀ го́ниши.  ѕ҃і Но воста́ни, и҆ ста́ни на ногꙋ̀ твое́ю: на се́ бо  ꙗ҆ви́хсѧ тѝ, сотвори́ти тѧ̀ слꙋгꙋ̀ и҆ свидѣ́телѧ, и҆́хже  ви́дѣлъ є҆сѝ, и҆ и҆́хже ꙗ҆влю̀ тебѣ̀, з҃і И҆з̾има́ѧ  тѧ̀ ѿ люде́й і҆ꙋде́йскихъ, и҆ ѿ ꙗ҆зы́къ, къ ни́мже  а҆́зъ тѧ̀ послю̀: и҃і Ѿве́рсти ѻ҆́чи и҆́хъ, да  ѡ҆братѧ́тсѧ ѿ тмы̀ въ свѣ́тъ, и҆ ѿ ѻ҆́бласти сатанины̀  къ бг҃ꙋ, є҆́же прїѧ́ти и҆̀мъ ѡ҆ставле́нїе грѣхѡ́въ, и҆  достоѧ́нїе во ст҃ы́хъ вѣ́рою, ꙗ҆́же въ мѧ̀. ѳ҃і Тѣ́мже  царю̀ а҆грі́ппо, не бы́хъ проти́венъ нбⷭ҇номꙋ видѣ́нїю: к҃  Но сꙋ́щымъ въ дама́сцѣ пре́жде и҆ во і҆ерꙋсали́мѣ, и҆ во  всѧ́кой странѣ̀ і҆ꙋде́йстѣй, и҆ ꙗ҆зы́кѡмъ проповѣ́дꙋю  пока́ѧтисѧ, и҆ ѡ҆брати́тисѧ къ бг҃ꙋ, достѡ́йна покаѧ́нїю  дѣла̀ творѧ́ще. 
Коне́цъ ст҃о́мꙋ. 
к҃а Си́хъ ра́ди мѧ̀ і҆ꙋдє́и є҆́мше во ст҃и́лищи,  хотѧ́хꙋ растерза́ти. к҃в По́мощь оу҆́бѡ оу҆лꙋчи́въ ꙗ҆́же  ѿ бг҃а, да́же до днѐ сегѡ̀ стою̀, свидѣ́тельствꙋѧ ма́лꙋ  же и҆ вели́кꙋ, ничто́же вѣща́ѧ, ра́звѣ ꙗ҆̀же проро́цы  реко́ша хотѧ̑щаѧ бы́ти, и҆ мѡѷсе́й: к҃г Ꙗ҆́кѡ хрⷭ҇то́съ  и҆мѣ́ѧше пострада́ти, ꙗ҆́кѡ пе́рвый ѿ воскресе́нїѧ  ме́ртвыхъ, свѣ́тъ хотѧ́ше проповѣ́дати лю́демъ  і҆ꙋде́йскимъ, и҆ ꙗ҆зы́кѡмъ. к҃д Сїѧ̑ же є҆мꙋ̀  ѿвѣщава́ющꙋ, фи́стъ ве́лїимъ гла́сомъ речѐ: бѣснꙋ́еши  ли сѧ па́ѵле; мнѡ́гїѧ тѧ̀ кни́ги въ неи́стовство  прелага́ютъ. к҃є Ѻ҆́нъ же: не бѣснꙋ́юсѧ, речѐ,  держа́вный (л. н҃а) фи́сте, но и҆́стины и҆ цѣломꙋ́дрїѧ  глаго́лы вѣща́ю. к҃ѕ Вѣ́сть бо ѡ҆ си́хъ ца́рь, къ немꙋ́же  и҆ съ дерзнове́нїемъ глаго́лю: оу҆таи́ти бо сѧ є҆мꙋ̀ ѿ  си́хъ не вѣ́рꙋю ничесомꙋ́же: нѣ́сть бо во оу҆́глѣ  сотворе́но сїѐ. к҃з Вѣ́рꙋеши ли, царю̀ а҆грі́ппо,  проро́кѡмъ; вѣ́мъ, ꙗ҆́кѡ вѣ́рꙋеши. к҃и А҆грі́ппа же къ  па́ѵлꙋ речѐ: вма́лѣ мѧ̀ препира́еши хрїстїа́нина бы́ти.  к҃ѳ Па́ѵелъ же речѐ: моли́лъ оу҆́бѡ бы́хъ бг҃а, и҆ вма́лѣ  и҆ во мно́зѣ, не то́кмѡ тебѐ, но и҆ всѣ́хъ слы́шащихъ мѧ̀  дне́сь, бы́ти и҆̀мъ та́цѣмъ, ꙗ҆ко́въ и҆ а҆́зъ є҆́смь,  кромѣ̀ оу҆́зъ си́хъ. л҃ И҆ сїѧ̑ ре́кшꙋ є҆мꙋ̀, воста̀  ца́рь и҆ и҆ге́мѡнъ, и҆ вернїкі́а, и҆ сѣдѧ́щїи съ ни́ми. л҃а  И҆ ѿше́дше бесѣ́довахꙋ дрꙋ́гъ ко дрꙋ́гꙋ, глаго́люще:  ꙗ҆́кѡ ничто́же сме́рти досто́йно и҆лѝ оу҆́зъ твори́тъ  человѣ́къ се́й. [в҃] л҃в А҆грі́ппа же фи́стꙋ речѐ:  ѿпꙋще́нъ бы́ти можа́ше человѣ́къ се́й, а҆́ще не бы̀  ке́сарѧ нарица́лъ. и҆ та́кѡ сꙋдѝ и҆ге́мѡнъ посла́ти є҆го̀  къ ке́сарю. 
Глава̀ два́десѧть седма́ѧ. 
(заⷱ҇ н҃) [л҃и] сⷯ а҃ И҆ ꙗ҆́коже сꙋ́ждено  бы́сть꙳Въ пѧто́къ з҃-ѧ недѣ́ли: Во днѝ ѻ҆́ны,  ꙗ҆́коже сꙋ́ждено бы́сть꙳ ѿплы́ти на́мъ во і҆талі́ю,  преда́хꙋ па́ѵла же и҆ и҆ны́ѧ нѣ́кїѧ ю҆́зники со́тникꙋ,  и҆́менемъ і҆ꙋ́лїю, спі́ры севасті́йскїѧ. в҃ Вше́дше же въ  кора́бль а҆драмѵ́тскїй, восхотѣ́вше плы́ти во а҆сі́йскаѧ  мѣ̑ста, ѿвезо́хомсѧ, сꙋ́щꙋ съ на́ми а҆рїста́рхꙋ  македо́нѧнинꙋ ѿ солꙋ́нѧ. (л. н҃а ѡ҆б.) (сꙋⷠ҇) г҃ Въ  дрꙋгі́й же приста́хомъ въ сїдѡ́нѣ: человѣколю́бїе же  і҆ꙋ́лїй па́ѵлови дѣ́ѧ, повелѣ̀ къ дрꙋгѡ́мъ ше́дшꙋ,  ꙾прилѣжа́нїе꙾꙾посо́бїе꙾ оу҆лꙋчи́ти. д҃ И҆ ѿтꙋ́дꙋ  ѿве́зшесѧ, приплы́хомъ въ кѵ́пръ, занѐ вѣ́три бѧ́хꙋ  проти́вни. є҃ Пꙋчи́нꙋ же кїлїкі́йскꙋю и҆ памфѷлі́йскꙋю  преплы́вше, прїидо́хомъ въ мѵ́ры лѷкі́йскїѧ. ѕ҃ И҆ та́мѡ  ѡ҆брѣ́тъ со́тникъ кора́бль а҆леѯандрі́йскїй, пловꙋ́щъ во  і҆талі́ю, всади́ ны во́нь. з҃ Во мно́ги же днѝ ко́снѡ  пла́вающе, и҆ є҆два̀ бы́вше въ кні́дѣ, не ѡ҆ставлѧ́ющꙋ  на́съ вѣ́трꙋ, приплы́хомъ под̾ кри́тъ, при салмѡ́нѣ. и҃  Є҆два́ же и҆збира́юще кра́й, прїидо́хомъ на мѣ́сто  нѣ́кое, нарица́емое до́брое приста́нище, є҆мꙋ́же бли́зъ  бѣ̀ гра́дъ ласе́й. ѳ҃ Мно́гꙋ же вре́мени минꙋ́вшꙋ, и҆ сꙋ́щꙋ  оу҆жѐ небезбѣ́днꙋ пла́ванїю, зане́же и҆ по́стъ оу҆жѐ  бѣ̀ преше́лъ, совѣ́товаше па́ѵелъ, і҃ Глаго́лѧ и҆̀мъ:  мꙋ́жїе, ви́жꙋ, ꙗ҆́кѡ съ досажде́нїемъ и҆ мно́гою тщето́ю,  не то́кмѡ бре́мене и҆ кораблѧ̀, но и҆ дꙋ́шъ на́шихъ хо́щетъ  бы́ти пла́ванїе. а҃і Со́тникъ же ко́рмчїѧ и҆ наѵкли́ра  послꙋ́шаше па́че, не́жели па́ѵломъ глаго́лемыхъ. в҃і Не  добрꙋ́ же приста́нищꙋ сꙋ́щꙋ ко ѡ҆зимѣ́нїю, мно́зи совѣ́тъ  даѧ́хꙋ ѿвезти́сѧ ѿтꙋ́дꙋ, а҆́ще ка́кѡ возмо́гꙋтъ,  дости́гше фїнїкі́и ѡ҆зимѣ́ти, въ приста́нищи кри́тстѣмъ  зрѧ́щемъ къ лі́вꙋ и҆ къ хѡ́рꙋ. г҃і Дхнꙋ́вшꙋ же ю҆́гꙋ,  мнѣ́вше во́лю свою̀ оу҆лꙋчи́ти, воздви́гше вѣ̑трила,  плы́хꙋ вскра́й кри́та. д҃і Не по мно́зѣ же возвѣ́ѧ  проти́венъ є҆мꙋ̀ вѣ́тръ бꙋ́ренъ, нарица́емый  є҆ѵроклѵ́дѡнъ. є҃і Восхище́нꙋ же бы́вшꙋ кораблю̀, и҆ не  могꙋ́щꙋ сопроти́витисѧ вѣ́трꙋ, вда́вшесѧ волна́мъ носи́ми  бѣ́хомъ. ѕ҃і Ѻ҆́стровъ (л. н҃в) же нѣ́кїй мимоте́кше,  нарица́ющсѧ клаѵді́й, є҆два̀ возмого́хомъ оу҆держа́ти  ладїю̀: з҃і Ю҆́же востѧ́гше, всѧ́кимъ ѻ҆́бразомъ  помога́хꙋ, подтвержда́юще кора́бль: боѧ́щесѧ да не ꙾въ  сѵ́рть꙾꙾въ мѣ̑лкаѧ мѣ̑ста꙾ впадꙋ́тъ, низпꙋсти́вше  па́рꙋсъ, си́це носи́ми бѣ́хꙋ. и҃і Вельми́ же  ѡ҆бꙋрева́ємымъ на́мъ, наꙋ́трїе и҆змета́нїе творѧ́хꙋ. ѳ҃і  И҆ въ тре́тїй де́нь свои́ми рꙋка́ми ꙗ҆́дрило кора́бленное  и҆зверго́хомъ. к҃ Ни со́лнцꙋ же, ни ѕвѣзда́мъ ꙗ҆́вльшымсѧ  на мно́ги днѝ, и҆ зимѣ̀ не ма́лѣ належа́щи, про́чее  ѿима́шесѧ наде́жда всѧ̀ є҆́же спасти́сѧ на́мъ. [а҃]  к҃а Мно́гꙋ же неѧде́нїю сꙋ́щꙋ, тогда̀ ста́въ па́ѵелъ  посредѣ̀ и҆́хъ, речѐ: подоба́ше оу҆́бѡ, ѽ мꙋ́жїе,  послꙋ́шавше менѐ, не ѿвезти́сѧ ѿ кри́та, и҆ и҆збы́ти  досажде́нїѧ сегѡ̀ и҆ тщеты̀. к҃в И҆ сѐ ны́нѣ молю́ вы  бл҃годꙋ́шствовати: поги́бель бо ни є҆ди́ной дꙋшѝ ѿ ва́съ  бꙋ́детъ, ра́звѣ кораблѧ̀. к҃г Предста́ бо мѝ въ сїю̀  но́щь, є҆гѡ́же а҆́зъ є҆́смь, є҆мꙋ́же и҆ слꙋжꙋ̀, а҆́гг҃лъ  бж҃їй, к҃д Глаго́лѧ: не бо́йсѧ па́ѵле, ке́сарю тѝ  подоба́етъ предста́ти, и҆ сѐ дарова̀ тебѣ̀ бг҃ъ всѧ̑  пла́вающыѧ съ тобо́ю. к҃є Тѣ́мже дерза́йте мꙋ́жїе, вѣ́рꙋю  бо бг҃ови, ꙗ҆́кѡ та́кѡ бꙋ́детъ, и҆́мже ѻ҆́бразомъ рече́но  мѝ бы́сть. к҃ѕ Во ѻ҆́стровъ же нѣ́кїй подоба́етъ на́мъ  приста́ти. к҃з И҆ ꙗ҆́коже четвертаѧна́десѧть но́щь бы́сть,  носи̑мымъ на́мъ во а҆дрїа́тской пꙋчи́нѣ въ полꙋ́нощи,  непщева́хꙋ кора́бленицы приближа́тисѧ и҆̀мъ къ нѣ́коей  странѣ̀: к҃и И҆ и҆змѣ́ривше глꙋбинꙋ̀, ѡ҆брѣто́ша саже́ней  два́десѧть. ма́лѡ же преше́дше, и҆ па́ки и҆змѣ́ривше,  ѡ҆брѣто́ша саже́ней пѧтьна́десѧть: к҃ѳ Боѧ́щесѧ же, да не  ка́кѡ въ прꙋ́днаѧ мѣ̑ста (л. н҃в ѡ҆б.) впадꙋ́тъ, ѿ но́са  кораблѧ̀ ве́ргше кѡ́твы четы́ре, молѧ́хомсѧ, да де́нь  бꙋ́детъ. л҃ Кора́бленикѡмъ же и҆́щꙋщымъ бѣжа́ти и҆з̾  кораблѧ̀, и҆ низвѣ́сившымъ ладїю̀ въ мо́ре, и҆звѣ́томъ  а҆́ки ѿ но́са хотѧ́щымъ кѡ́твы просте́рти, л҃а Речѐ  па́ѵелъ со́тникꙋ, и҆ во́инѡмъ: а҆́ще не сі́и пребꙋ́дꙋтъ въ  кораблѝ, вы̀ спасти́сѧ не мо́жете. л҃в Тогда̀ во́ини  ѿрѣ́заша оу҆́жѧ ладїѝ, и҆ ѡ҆ста́виша ю҆̀ ѿпа́сти. л҃г  Є҆гда́ же оу҆́бѡ хотѧ́ше де́нь бы́ти молѧ́ше па́ѵелъ всѧ̑  прїѧ́ти пи́щꙋ, глаго́лѧ: четыренадесѧ́тый дне́сь де́нь  ча́юще, не ꙗ҆́дше пребыва́ете, ничто́же вкꙋси́вше. л҃д  Тѣ́мже молю̀ ва́съ прїѧ́ти пи́щꙋ: се́ бо къ ва́шемꙋ  спасе́нїю є҆́сть: ни є҆ди́номꙋ же ѿ ва́съ вла́съ главы̀  ѿпаде́тъ. л҃є Ре́къ же сїѧ̑, и҆ прїе́мъ хлѣ́бъ,  бл҃годарѝ бг҃а пред̾ всѣ́ми, и҆ прело́мль нача́тъ  ꙗ҆́сти. л҃ѕ Бл҃гонаде́жни же бы́вше всѝ, и҆ ті́и прїѧ́ша  пи́щꙋ. л҃ѕ Бѣ́ же въ кораблѝ всѣ́хъ дꙋ́шъ двѣ́стѣ  се́дмьдесѧтъ и҆ ше́сть. л҃и Насы́щшесѧ же бра́шна,  ѡ҆блегчи́ша кора́бль, и҆змета́юще пшени́цꙋ въ мо́ре. л҃ѳ  Є҆гда́ же де́нь бы́сть, землѝ не познава́хꙋ: нѣ́дро же  нѣ́кое смотрѧ́хꙋ и҆мꙋ́щее ꙾песо́къ꙾꙾бре́гъ꙾, на не́же  совѣща́ша, а҆́ще мо́щно є҆́сть, и҆звлещѝ кора́бль. м҃ И҆  кѡ́твы собра́вше везѧ́хꙋсѧ по мо́рю, и҆ кꙋ́пнѡ ѡ҆сла́бивше  оу҆́жѧ корми́лѡмъ, и҆ воздви́гше ма́лое вѣ́трило къ  ды́шꙋщемꙋ вѣ́трецꙋ, везо́хомсѧ на ꙳кра́й꙳꙳бре́гъ꙳. м҃а  Впа́дше же въ мѣ́сто и҆со́пное, оу҆вѧзи́ша кора́бль, и҆  но́съ оу҆́бѡ оу҆вѧ́зшїй пребы́сть недви́жимь: корми́ло же  разбива́шесѧ ѿ нꙋ́жды во́лнъ. м҃в Во́инѡмъ же совѣ́тъ  бы́сть, да оу҆́зники оу҆бїю́тъ, да не кто̀ поплы́въ  и҆збѣ́гнетъ. м҃г Со́тникъ же хотѧ̀ (л. н҃г) соблюстѝ  па́ѵла, возбранѝ совѣ́тꙋ и҆́хъ: повелѣ́ же могꙋ́щымъ  пла́вати, и҆зскочи́вше пе́рвѣе, и҆зы́ти на кра́й. м҃д А҆  про́чїи, ѻ҆́ви оу҆́бѡ на дщи́цахъ, ѻ҆́ви же на нѣ́чемъ  ѿ кораблѧ̀. и҆ та́кѡ бы́сть всѣ̑мъ спасти́сѧ на зе́млю. 
Коне́цъ пѧткꙋ̀. 
Глава̀ два́десѧть ѻ҆сма́ѧ. 
(заⷱ҇ н҃а) сⷯ а҃ Спасе́ни же бы́вше꙳Въ  сꙋббѡ́тꙋ з҃: Во днѝ ѻ҆́ны, спасе́ни бы́вше꙳ и҆̀же  ѡ҆ па́ѵлѣ ѿ ꙾кораблѧ̀꙾꙾пла́ванїѧ꙾, тогда̀ разꙋмѣ́ша,  ꙗ҆́кѡ ѻ҆́стровъ мелі́тъ нарица́етсѧ. в҃ Ва́рвари же  творѧ́хꙋ не ма́лое милосе́рдїе на́мъ: возгнѣ́щше бо  ѻ҆́гнь, прїѧ́ша всѣ́хъ на́съ, за настоѧ́щїй до́ждь и҆  зи́мꙋ. г҃ Сграма́ждшꙋ же па́ѵлꙋ ро́ждїѧ мно́жество, и҆  возло́жшꙋ на ѻ҆́гнь, є҆хі́дна ѿ теплоты̀ и҆зше́дши,  сѣкнꙋ̀ въ рꙋ́кꙋ є҆гѡ̀. д҃ И҆ ꙗ҆́коже ви́дѣша ва́рвари  ви́сѧщꙋ ѕмїю̀ ѿ рꙋкѝ є҆гѡ̀, глаго́лахꙋ дрꙋ́гъ ко дрꙋ́гꙋ:  всѧ́кѡ оу҆бі́йца є҆́сть чл҃вѣ́къ се́й, є҆го́же спасе́на  ѿ мо́рѧ, сꙋ́дъ бж҃їй жи́ти не ѡ҆ста́ви. є҃ То́й же  оу҆́бѡ ѿтрѧ́съ ѕмїю̀ во ѻ҆́гнь, ничто́же ѕло̀ пострада̀.  ѕ҃ Ѻ҆ни́ же ча́ѧхꙋ є҆го̀ хотѧ́ща возгорѣ́тисѧ, и҆лѝ  па́сти внеза́пꙋ ме́ртва: на мно́зѣ же [тогѡ̀] ча́ющымъ, и҆  ничто́же ѕло̀ въ не́мъ бы́вше ви́дѧщымъ, претво́ршесѧ,  глаго́лахꙋ бо́га того̀ бы́ти. з҃ Ѻ҆́крестъ же мѣ́ста  ѻ҆́нагѡ бѧ́хꙋ сє́ла пе́рвагѡ во ѻ҆́стровѣ и҆́менемъ (л.  н҃г ѡ҆б.) поплі́а, и҆́же прїи́мъ на́съ, трѝ днѝ любе́знѣ  оу҆чредѝ. и҃ Бы́сть же ѻ҆тцꙋ̀ поплі́евꙋ ѻ҆гне́мъ и҆  ꙾водны́мъ꙾꙾кро́внымъ꙾ трꙋдо́мъ ѡ҆держи́мꙋ лежа́ти: къ  немꙋ́же па́ѵелъ вше́дъ, и҆ помоли́всѧ, и҆ возло́жъ рꙋ́цѣ  своѝ на́нь, и҆сцѣлѝ є҆го̀. ѳ҃ Семꙋ́ же бы́вшꙋ, и҆  про́чїи и҆мꙋ́щїи недꙋ́ги во ѻ҆́стровѣ то́мъ, прихожда́хꙋ,  и҆ и҆сцѣлѣва́хꙋсѧ: і҃ И҆̀же и҆ мно́гими честьмѝ почто́ша  на́съ, и҆ ѿвозѧ́щымсѧ на́мъ, ꙗ҆̀же на потре́бꙋ, вложи́ша.  [л҃ѳ] а҃і По тре́хъ же мѣ́сѧцѣхъ ѿвезо́хомсѧ въ  кораблѝ а҆леѯандрі́йстѣмъ, подпи́саномъ дїоскꙋ́ры,  презимѣ́вшемъ во ѻ҆́стровѣ. в҃і И҆ доплы́вше въ  сѷракꙋ́сы, пребы́хомъ днѝ трѝ. г҃і Ѿтꙋ́дꙋ же  ѿплы́вше, прїидо́хомъ въ ригі́ю: и҆ по є҆ди́номъ днѝ  возвѣ́ѧвшꙋ ю҆́гꙋ, во вторы́й де́нь прїидо́хомъ въ потїо́лы:  д҃і И҆дѣ́же ѡ҆брѣ́тше бра́тїю, оу҆моле́ни бы́хомъ ѿ  ни́хъ пребы́ти дне́й се́дмь: и҆ та́кѡ въ ри́мъ и҆до́хомъ.  є҃і И҆ ѿ та́мѡ бра́тїѧ, слы́шавше ꙗ҆̀же ѡ҆ на́съ,  и҆зыдо́ша во срѣ́тенїе на́ше да́же до а҆ппі́ева торга̀, и҆  трїе́хъ корче́мницъ, и҆̀же ви́дѣвъ па́ѵелъ, и҆ бл҃годари́въ  бг҃а, прїѧ́тъ дерзнове́нїе. ѕ҃і Є҆гда́ же прїидо́хомъ въ  ри́мъ, со́тникъ предадѐ оу҆́зники воево́дѣ: па́ѵлꙋ же  повелѣ̀ пребыва́ти ѻ҆со́бь, соблюда́ющымъ є҆го̀ во́инѡмъ.  [м҃] з҃і Бы́сть же по дне́хъ тре́хъ, созва́ти па́ѵлꙋ сꙋ́щыѧ  і҆ꙋде́євъ пє́рвыѧ: сше́дшымсѧ же и҆̀мъ, глаго́лаше къ  ни́мъ: мꙋ́жїе бра́тїе, а҆́зъ ничто́же проти́вно сотво́рь  лю́демъ, и҆лѝ ѻ҆бы́чаємъ ѻ҆те́чєскимъ, оу҆́зникъ ѿ  і҆ерꙋсали́млѧнъ пре́данъ бы́хъ въ рꙋ́цѣ ри́млѧнѡмъ: и҃і  И҆̀же разсꙋди́вше ꙗ҆̀же ѡ҆ мнѣ̀, хотѧ́хꙋ пꙋсти́ти, занѐ  ни є҆ди́нѣй винѣ̀ сме́ртнѣй (л. н҃д) бы́ти во мнѣ̀.  ѳ҃і Сопроти́въ же глаго́лющымъ і҆ꙋде́ємъ, нꙋ́жда мѝ  бы́сть нарещѝ ке́сарѧ: не ꙗ҆́кѡ ꙗ҆зы́къ мо́й и҆мѣ́ѧ въ  чесо́мъ ѡ҆клевета́ти. к҃ Сеѧ̀ ра́ди оу҆́бѡ вины̀  оу҆моли́хъ ва́съ ви́дѣти, и҆ бесѣ́довати: наде́жды бо  ра́ди і҆и҃левы вери́гами си́ми ѡ҆бложе́нъ є҆́смь. к҃а  Ѻ҆ни́ же къ немꙋ̀ рѣ́ша: мы̀ нижѐ писа́нїѧ ѡ҆ тебѣ̀  прїѧ́хомъ ѿ і҆ꙋдє́й, нижѐ прише́дъ кто̀ ѿ бра́тїй  возвѣстѝ, и҆лѝ глаго́ла что̀ ѡ҆ тебѣ̀ ѕло̀. к҃в Мо́лимсѧ  же ѿ тебѐ слы́шати ꙗ҆̀же мꙋ́дрствꙋеши: ꙾ѡ҆ є҆́реси бо  се́й꙾꙾ѡ҆ оу҆че́нїи бо се́мъ꙾ вѣ́домо є҆́сть на́мъ,  ꙗ҆́кѡ всю́дꙋ сопроти́въ глаго́лема є҆́сть. к҃г  Оу҆ста́вивше же є҆мꙋ̀ де́нь, прїидо́ша къ немꙋ̀ въ  страннопрїе́мницꙋ мно́жайшїи, и҆̀мже сказа́ше  свидѣ́тельствꙋѧ црⷭ҇твїе бж҃їе, и҆ оу҆вѣрѧ́ѧ и҆̀хъ ꙗ҆̀же  ѡ҆ і҆и҃сѣ, ѿ зако́на мѡѷсе́ова и҆ прⷪ҇рѡ́къ, ѿ  оу҆́тра да́же до ве́чера. к҃д И҆ ѻ҆́ви оу҆́бѡ вѣ́ровахꙋ  глаго́лємымъ, ѻ҆́ви же не вѣ́ровахꙋ. к҃є Несогла́сни же  сꙋ́ще дрꙋ́гъ ко дрꙋ́гꙋ ѿхожда́хꙋ, ре́кшꙋ па́ѵлꙋ глаго́лъ  є҆ди́нъ: ꙗ҆́кѡ до́брѣ дх҃ъ ст҃ы́й глаго́ла и҆са́їемъ  прⷪ҇ро́комъ ко ѻ҆ц҃є́мъ на́шымъ, к҃ѕ Глаго́лѧ: и҆дѝ къ  лю́демъ си́мъ, и҆ рцы̀: слꙋ́хомъ оу҆слы́шите, и҆ не и҆́мате  разꙋмѣ́ти: и҆ ви́дѧще оу҆́зрите, и҆ не и҆́мате ви́дѣти.  к҃з Ѡ҆дебелѣ́ бо се́рдце люде́й си́хъ, и҆ оу҆ши́ма тѧ́жкѡ  слы́шаша, и҆ ѻ҆́чи своѝ смѣжи́ша: да не ка́кѡ оу҆ви́дѧтъ  ѻ҆чи́ма, и҆ оу҆ши́ма оу҆слы́шатъ, и҆ се́рдцемъ  оу҆разꙋмѣ́ютъ, и҆ ѡ҆братѧ́тсѧ, и҆ и҆сцѣлю̀ и҆̀хъ. к҃и  Вѣ́домо оу҆̀бо да бꙋ́детъ ва́мъ, ꙗ҆́кѡ ꙗ҆зы́кѡмъ  посла́сѧ спасе́нїе бж҃їе, сі́и и҆ оу҆слы́шатъ. к҃ѳ И҆ сїѧ̑  томꙋ̀ ре́кшꙋ, ѿидо́ша і҆ꙋдє́и, мно́гое и҆мꙋ́ще междꙋ̀  собо́ю состѧза́нїе. л҃ Пребы́сть же па́ѵелъ ꙳два̀ лѣ́та  и҆спо́лнь (л. н҃д ѡ҆б.) свое́ю мздо́ю,꙳꙳цѣ́ла два̀ лѣ́та  на свое́мъ и҆ждиве́нїи꙳ и҆ прїима́ше всѧ̀ приходѧ́щыѧ къ  немꙋ̀, л҃а Проповѣ́дꙋѧ црⷭ҇твїе бж҃їе, и҆ оу҆чѧ̀ ꙗ҆̀же ѡ҆  гдⷭ҇ѣ на́шемъ і҆и҃сѣ хрⷭ҇тѣ̀, со всѧ́кимъ дерзнове́нїемъ  невозбра́ннѡ. 
Коне́цъ сꙋббѡ́тѣ. 
Коне́цъ дѣѧ́нїй ст҃ы́хъ а҆пⷭ҇лъ, и҆̀хже списа̀ лꙋка̀  є҆ѵⷢ҇лі́стъ, [є҆ди́нъ сы́й ѿ седми́десѧтихъ,] и҆мꙋ́щихъ  въ себѣ̀ гла́въ к҃и: зача̑лъ цр҃ко́вныхъ н҃а: стїхѡ́въ  ҂а҃ѕ: знамена́нїй че́рныхъ м҃: послѣ́дꙋющихъ же и҆̀мъ  червле́ныхъ л҃є. 


(л. н҃є)  
Знамєна́нїѧ і҆а́кѡвлѧ посла́нїѧ. 
[а҃] Ѡ҆ терпѣ́нїи и҆ вѣ́рѣ несꙋмнѣ́ннѣй, и҆  ѡ҆ смире́ннѣй мꙋ́дрости къ бога̑тымъ. 
[а҃] Въ не́мже ѡ҆ раждеже́нїи сꙋ́щемъ въ на́съ, и҆  страсте́хъ ꙗ҆̀же ѿ негѡ̀, ꙗ҆́кѡ не ѿ бг҃а вина̀, но  є҆́же во бла́го что̀ на́мъ ѿ негѡ̀. 
[в҃] Ѡ҆ кро́тости и҆ чистотѣ̀ тѣ́ла, и҆ дѣѧ́нїи  бла́зѣ пода́ннѣ на блаже́нство, и҆ ѡ҆ мꙋ́дрости, и҆  ми́рнѣ словесѝ. 
[г҃] Ѡ҆ любвѝ сꙋ́щей комꙋ́ждо нелицемѣ́рнѣ по  зако́нꙋ. ꙗ҆́кѡ не ѿ вѣ́ры то́кмѡ, ни ѿ дѣ́лъ  є҆ди́ныхъ, но ѿ ѻ҆бою̀ кꙋ́пнѡ ѡ҆правда́етсѧ человѣ́къ. 
[д҃] Ꙗ҆́кѡ де́рзъ и҆ безчи́ненъ ѧ҆зы́къ,  оу҆мерщвлѧ́етъ и҆мꙋ́щаго и҆̀: є҆го́же держа́ти потре́ба на  похвалꙋ̀ и҆ сла́вꙋ бж҃їю. 
[а҃] Въ не́мже ѡ҆ блазѣ́мъ житїѝ, и҆  несварли́вѣмъ въ себѣ̀ ѿ славохо́тїѧ, сꙋ́щагѡ ѿ  премꙋ́дрости человѣ́ческїѧ. 
[в҃] Ѡ҆ бж҃їей премꙋ́дрости, ꙗ҆́же свы́ше. 
[г҃] Ꙗ҆́кѡ ѿ оу҆ны́нїѧ и҆ сластолю́бїѧ, ра́ть и҆  нестрое́нїе, и҆ вражда̀ на бг҃а быва́етъ. 
[д҃] Ѡ҆ покаѧ́нїи на спасе́нїе и҆ не ѡ҆сꙋжда́ти  и҆́скреннѧгѡ. 
[ѕ҃] Ꙗ҆́кѡ не ѡ҆ человѣ́цѣ, но ѡ҆ бз҃ѣ стꙋпа̑нїѧ  мꙋ́жеви оу҆правлѧ́ютсѧ. 
[а҃] Въ не́мже ѡ҆ лихоима́нїи бога́тыхъ, и҆ ѡ҆ пи́щи  и҆́хъ ꙗ҆́же въ мі́рѣ, и҆ ѡ҆ пра́веднѣмъ сꙋдѣ̀ бж҃їи. 
[в҃] Въ долготерпѣ́нїи и҆ ѡ҆ претерпѣ́нїи  страсте́й, и҆ ѡ҆ и҆́стинѣ. 
[г҃] Поꙋче́нїе комꙋ́ждо подо́бно сꙋ́ще съ вѣ́рою. 
[д҃] Ꙗ҆́кѡ слꙋжи́ти подоба́етъ спасе́нїю  и҆́скреннѧгѡ. (л. н҃є ѡ҆б.) 
Сказа́нїе і҆а́кѡвлѧ собо́рнагѡ посла́нїѧ 
(ндⷧ҇ѧ) Поне́же са́мъ і҆а́кѡвъ сїѐ пи́шетъ, сꙋ́щымъ  ѿ ѻ҆боюна́десѧте колѣ̑нꙋ разсѣ́ѧвшымсѧ, и҆  вѣ́ровавшымъ въ гдⷭ҇а на́шего і҆и҃са хрⷭ҇та̀. Пи́шетъ же  оу҆чи́тельное посла́нїе, оу҆чѧ̀ ѡ҆ разли́чныхъ  и҆скꙋше́нїихъ: ко́е оу҆́бѡ є҆́сть ѿ бг҃а, ко́е же ѿ  своегѡ̀ се́рдца человѣ́кѡмъ: и҆ ꙗ҆́кѡ не сло́вомъ то́кмѡ,  но и҆ дѣ́ломъ показа́ти вѣ́рꙋ подоба́етъ: ꙗ҆́кѡ не  слы́шателїе зако́на, но творцы̀ ѡ҆правда́ютсѧ. Ѡ҆ бога́тыхъ  же завѣщава́етъ, да не лꙋ́чше творѧ́тсѧ бога́тїи ни́щихъ въ  це́рквахъ, но па́че и҆ оу҆ѧзвлѧ́ютсѧ ꙗ҆́кѡ презо́риви. И҆  въ коне́цъ оу҆тѣша́ѧ ѡ҆би̑димыѧ, и҆ предповелѣва́ѧ и҆̀мъ  долготерпѣ́ти до прише́ствїѧ хрⷭ҇то́ва. И҆ наꙋчи́въ ѡ҆  терпѣ́нїи, ѿ і҆́ѡвлева блага́гѡ терпѣ́нїѧ, повелѣва́етъ  призва́ти свѧще́нники къ болѧ́щымъ, и҆ тща́тисѧ ѡ҆браща́ти  заблꙋ́ждшыѧ ко и҆́стинѣ: бы́ти бо ѡ҆ се́мъ возме́здїю ѿ  гдⷭ҇а, ѡ҆ставле́нїѧ грѣхѡ́въ. И҆ си́це скончава́етъ  посла́нїе. (л. н҃ѕ) 
СОБО́РНОЕ ПОСЛА́НІЕ 
І҆А́КѠВЛЕ. 
Глава̀ пе́рваѧ. 
(заⷱ҇ н҃) [а҃] сⷯ а҃ І҆а́кѡвъ,Въ сре́дꙋ л҃а- ѧ недѣ́ли: бг҃ꙋ и҆ гдⷭ҇ꙋ і҆и҃сꙋ хрⷭ҇тꙋ̀ ра́бъ,  ѻ҆бѣмана́десѧте колѣ́нома, и҆̀же въ разсѣ́ѧнїи,  ра́доватисѧ. в҃ Всѧ́кꙋ ра́дость и҆мѣ́йте бра́тїе моѧ̀,  є҆гда̀ во и҆скꙋшє́нїѧ впа́даете разли̑чна, г҃ Вѣ́дѧще,  ꙗ҆́кѡ и҆скꙋше́нїе ва́шеѧ вѣ́ры содѣ́ловаетъ терпѣ́нїе:  д҃ Терпѣ́нїе же дѣ́ло соверше́но да и҆́мать, ꙗ҆́кѡ да  бꙋ́дете соверше́ни и҆ всецѣ́ли, ни въ че́мъ же лише́ни. є҃  А҆́ще же кто̀ ѿ ва́съ лише́нъ є҆́сть премꙋ́дрости, да  про́ситъ ѿ даю́щагѡ бг҃а всѣ̑мъ вкꙋ́пѣ, и҆ не  поноша́ющагѡ: и҆ да́стсѧ є҆мꙋ̀. з҃ Да про́ситъ же вѣ́рою,  ничто́же сꙋмнѧ́сѧ: сꙋмнѧ́й бо сѧ оу҆подо́бисѧ волне́нїю  морско́мꙋ, вѣ́тры возмета́емꙋ и҆ развѣва́емꙋ. з҃ Да не  мни́тъ человѣ́къ ѻ҆́нъ, ꙗ҆́кѡ прїи́метъ что̀ ѿ бг҃а. и҃  Мꙋ́жъ двоедꙋ́шенъ, неꙋстро́енъ во всѣ́хъ пꙋте́хъ свои́хъ.  ѳ҃ Да хва́литсѧ же бра́тъ смире́нный въ (л. н҃ѕ ѡ҆б.)  высотѣ̀ свое́й. і҃ Бога́тый же во смире́нїи свое́мъ: занѐ  ꙗ҆́коже цвѣ́тъ травны́й ми́мѡ и҆́детъ. а҃і Возсїѧ́ бо  со́лнце со зно́емъ, и҆ и҆зсꙋшѝ травꙋ̀, и҆ цвѣ́тъ є҆ѧ̀  ѿпадѐ, и҆ благолѣ́пїе лица̀ є҆ѧ̀ поги́бе: си́це и҆  бога́тый въ хожде́нїи свое́мъ оу҆вѧда́етъ. в҃і Блаже́нъ  мꙋ́жъ, и҆́же претерпи́тъ и҆скꙋше́нїе, занѐ и҆скꙋ́сенъ  бы́въ, прїи́метъ вѣне́цъ жи́зни, є҆го́же ѡ҆бѣща̀ бг҃ъ  лю́бѧщымъ є҆го̀. [а҃] г҃і Никто́же и҆скꙋша́емь да  глаго́летъ, ꙗ҆́кѡ ѿ бг҃а и҆скꙋша́емь є҆́смь: бг҃ъ бо  нѣ́сть ꙾и҆скꙋси́тель ѕлы̑мъ꙾꙾и҆скꙋша́емь ѕлы́ми꙾, не и҆скꙋша́етъ же то́й  никого́же. д҃і Ко́ждо же и҆скꙋша́етсѧ, ѿ своеѧ̀ по́хоти  влеко́мь и҆ прельща́емь. є҃і Та́же по́хоть заче́нши  ражда́етъ грѣ́хъ: грѣ́хъ же содѣ́ѧнъ ражда́етъ сме́рть.  ѕ҃і Не льсти́тесѧ бра́тїе моѧ̀ возлю́блєннаѧ: з҃і Всѧ́ко  даѧ́нїе бла́го, и҆ всѧ́къ да́ръ соверше́нъ свы́ше є҆́сть,  сходѧ́й ѿ ѻ҆ц҃а̀ свѣ́тѡвъ, оу҆ негѡ́же нѣ́сть  премѣне́нїѧ, и҆лѝ преложе́нїѧ стѣ́нь. и҃і Восхотѣ́въ бо  породѝ на́съ сло́вомъ и҆́стины, во є҆́же бы́ти на́мъ  нача́токъ нѣ́кїй созда́нїємъ є҆гѡ̀. 
Коне́цъ средѣ̀. 
(заⷱ҇ н҃а) [в҃] ѳ҃і Тѣ́мже бра́тїе моѧ̀  возлю́блєннаѧ,꙳Въ четверто́къ л҃а-ѧ недѣ́ли:  Бра́тїе моѧ̀ возлю́блєннаѧ,꙳ да бꙋ́детъ всѧ́къ  человѣ́къ ско́ръ оу҆слы́шати, и҆ ко́сенъ глаго́лати,  ко́сенъ во гнѣ́въ. к҃ Гнѣ́въ бо мꙋ́жа, пра́вды бж҃їѧ не  содѣ́ловаетъ. к҃а Сегѡ̀ ра́ди ѿло́жше всѧ́кꙋ скве́рнꙋ, и҆  и҆збы́токъ ѕло́бы, въ кро́тости прїими́те всажде́нное  сло́во, могꙋ́щее спастѝ дꙋ́шы ва́шѧ. (л. н҃з) к҃в Быва́йте  же творцы̀ сло́ва, а҆ не то́чїю слы́шатели, прельща́юще  себѐ самѣ́хъ. к҃г Занѐ а҆́ще кто̀ є҆́сть слы́шатель  сло́ва, а҆ не творе́цъ, таковы́й оу҆подо́бисѧ мꙋ́жꙋ  смотрѧ́ющꙋ лицѐ бытїѧ̀ своегѡ̀ въ зерца́лѣ: к҃д  Оу҆смотри́ бо себѐ, и҆ ѿи́де, и҆ а҆́бїе забы̀, како́въ  бѣ̀. к҃є Прини́кїй же въ зако́нъ соверше́нъ свобо́ды, и҆  пребы́въ: се́й не слы́шатель забы́тливъ бы́въ, но творе́цъ  дѣ́ла, се́й блаже́нъ въ дѣ́ланїи свое́мъ бꙋ́детъ. к҃ѕ  А҆́ще кто̀ мни́тсѧ вѣ́ренъ бы́ти въ ва́съ, и҆ не  ѡ҆бꙋздова́етъ ѧ҆зы́ка своегѡ̀, но льсти́тъ се́рдце своѐ,  сегѡ̀ сꙋ́етна є҆́сть вѣ́ра. к҃з Вѣ́ра бо чиста̀ и҆  нескве́рна пред̾ бг҃омъ и҆ ѻ҆ц҃е́мъ сїѧ̀ є҆́сть, є҆́же  посѣща́ти си́рыхъ и҆ вдови́цъ въ ско́рбехъ и҆́хъ, и҆  нескве́рна себѐ блюстѝ ѿ мі́ра. 
Коне́цъ четверткꙋ̀. 
Глава̀ втора́ѧ. 
(заⷱ҇ н҃в) [г҃] сⷯ а҃ Бра́тїе моѧ̀, не на  лица̀꙳Въ пѧто́къ л҃а-ѧ недѣ́ли: Бра́тїе, не на  лица̀꙳ зрѧ́ще и҆мѣ́йте вѣ́рꙋ гдⷭ҇а на́шегѡ і҆и҃са  хрⷭ҇та̀ сла́вы. в҃ А҆́ще бо вни́детъ въ со́нмище ва́ше  мꙋ́жъ, зла́тъ пе́рстень носѧ̀, въ ри́зѣ свѣ́тлѣ, вни́детъ  же и҆ ни́щъ въ хꙋ́дѣ ѻ҆де́ждѣ: г҃ И҆ воззритѐ на  носѧ́щаго ри́зꙋ свѣ́тлꙋ, и҆ рече́те є҆мꙋ̀, ты̀ сѧ́ди здѣ̀  до́брѣ: и҆ ни́щемꙋ рече́те, ты̀ ста́ни та́мѡ, и҆лѝ сѧ́ди  здѣ̀ на подно́жїи мое́мъ: д҃ И҆ не разсмотри́сте въ себѣ̀,  и҆ бы́сте сꙋдїи̑ помышле́нїй ѕлы́хъ. є҃ Слы́шите, бра́тїе  моѧ̀(л. н҃з ѡ҆б.) возлю́блєннаѧ, не бг҃ъ ли и҆збра̀ ни́щыѧ  мі́ра сегѡ̀ бога́ты въ вѣ́рѣ, и҆ наслѣ́дники ца́рствїѧ,  є҆́же ѡ҆бѣща̀ лю́бѧщымъ є҆го̀; ѕ҃ Вы́ же оу҆кори́сте  ни́щаго. не бога́тїи ли наси́лꙋютъ ва́мъ, и҆ ті́и влекꙋ́тъ  вы̀ на сꙋди̑ща; з҃ Не ті́и ли хꙋ́лѧтъ до́брое и҆́мѧ  нарече́нное на ва́съ; и҃ А҆́ще оу҆́бѡ зако́нъ соверша́ете  ца́рскїй, по писа́нїю: возлю́биши и҆́скреннѧго своего̀  ꙗ҆́коже себѐ сама́го: до́брѣ творитѐ. ѳ҃ А҆́ще ли на  лица̀ зритѐ, то грѣ́хъ содѣва́ете, ѡ҆блича́еми ѿ  зако́на ꙗ҆́коже престꙋ́пницы. і҃ И҆́же бо ве́сь зако́нъ  соблюде́тъ, согрѣши́тъ же во є҆ди́номъ, бы́сть всѣ̑мъ  пови́ненъ. а҃і Рекі́й бо, не прелюбы̀ сотвори́ши: ре́клъ  є҆́сть, и҆ не оу҆бїе́ши. а҆́ще ли не прелюбы̀ сотвори́ши,  оу҆бїе́ши же, бы́сть престꙋ́пникъ зако́на. в҃і Та́кѡ  глаго́лите, и҆ та́кѡ твори́те, ꙗ҆́кѡ зако́номъ свобо́днымъ  хотѧ́ще сꙋ́дъ прїѧ́ти. г҃і Сꙋ́дъ бо без̾ ми́лости не  сотво́ршемꙋ ми́лости: и҆ хва́литсѧ ми́лость на сꙋдѣ̀. 
Коне́цъ пѧткꙋ̀. 
(заⷱ҇ н҃г) [д҃] д҃і Ка́ѧ по́льза бра́тїе  моѧ̀,꙳Въ понедѣ́льникъ л҃в-ѧ недѣ́ли: Бра́тїе,  ка́ѧ по́льза є҆́сть,꙳ а҆́ще вѣ́рꙋ глаго́летъ кто̀  и҆мѣ́ти, дѣ́лъ же не и҆́мать; є҆да̀ мо́жетъ вѣ́ра  спастѝ є҆го̀; є҃і А҆́ще же бра́тъ и҆лѝ сестра̀ на́га  бꙋ́дета, и҆ лише́на бꙋ́дета дневны́ѧ пи́щи: ѕ҃і Рече́тъ же  и҆́ма кто̀ ѿ ва́съ: и҆ди́та съ ми́ромъ, грѣ́йтасѧ и҆  насыща́йтасѧ, не да́стъ же и҆́ма тре́бованїѧ тѣле́снагѡ,  ка́ѧ по́льза; з҃і Та́кожде и҆ вѣ́ра, а҆́ще дѣ́лъ не  и҆́мать, мертва̀ є҆́сть ѡ҆ себѐ. и҃і Но рече́тъ кто̀: ты̀  (л. н҃и) вѣ́рꙋ и҆́маши, а҆́зъ же дѣла̀ и҆́мамъ: покажи́ ми  вѣ́рꙋ твою̀ ѿ дѣ́лъ твои́хъ, и҆ а҆́зъ тебѣ̀ покажꙋ̀ ѿ  дѣ́лъ мои́хъ вѣ́рꙋ мою̀. ѳ҃і Ты̀ вѣ́рꙋеши, ꙗ҆́кѡ бг҃ъ  є҆ди́нъ є҆́сть, до́брѣ твори́ши: и҆ бѣ́си вѣ́рꙋютъ, и҆  трепе́щꙋтъ. к҃ Хо́щеши же ли разꙋмѣ́ти, ѽ человѣ́че  сꙋ́етне, ꙗ҆́кѡ вѣ́ра без̾ дѣ́лъ мертва̀ є҆́сть; к҃а  А҆враа́мъ ѻ҆ц҃ъ на́шъ не ѿ дѣ́лъ ли ѡ҆правда́сѧ,  возне́съ і҆саа́ка сы́на своего̀ на же́ртвенникъ; к҃в Ви́диши  ли, ꙗ҆́кѡ вѣ́ра поспѣ́шествоваше дѣлѡ́мъ є҆гѡ̀, и҆ ѿ  дѣ́лъ соверши́сѧ вѣ́ра; к҃г И҆ соверши́сѧ писа́нїе  глаго́лющее: вѣ́рова же а҆враа́мъ бг҃ови, и҆ вмѣни́сѧ  є҆мꙋ̀ въ пра́вдꙋ, и҆ дрꙋ́гъ бж҃їй нарече́сѧ. к҃д Зрите́ ли  оу҆̀бо, ꙗ҆́кѡ ѿ дѣ́лъ ѡ҆правда́етсѧ человѣ́къ, а҆ не  ѿ вѣ́ры є҆ди́ныѧ; к҃є Та́кожде же и҆ раа́въ блꙋдни́ца  не ѿ дѣ́лъ ли ѡ҆правда́сѧ, прїе́мши схо́дники, и҆ и҆ны́мъ  пꙋте́мъ и҆зве́дши и҆̀хъ; к҃ѕ Ꙗ҆́коже бо тѣ́ло без̾ дꙋ́ха  мертво̀ є҆́сть, та́кѡ и҆ вѣ́ра без̾ дѣ́лъ мертва̀  є҆́сть. 
Коне́цъ понедѣ́льникꙋ. 
Глава̀ тре́тїѧ. 
(заⷱ҇ н҃д) [є҃] сⷯ а҃ Не мно́зи оу҆чи́тели  быва́йте, бра́тїе моѧ̀,꙳Во вто́рникъ л҃в-ѧ  недѣ́ли: Бра́тїе, не мно́зи оу҆чи́тели быва́йте,꙳  вѣ́дѧще, ꙗ҆́кѡ бо́льшее ѡ҆сꙋжде́нїе прїи́мемъ: в҃ Мно́гѡ  бо согрѣша́емъ всѝ. а҆́ще кто̀ въ сло́вѣ не согрѣша́етъ,  се́й соверше́нъ мꙋ́жъ, си́ленъ ѡ҆бꙋзда́ти и҆ всѐ тѣ́ло. г҃  Се́ бо и҆ ко́нємъ оу҆зды̑ во оу҆ста̀ влага́емъ, да  повинꙋ́ютсѧ на́мъ, и҆ всѐ тѣ́ло (л. н҃и ѡ҆б.) и҆́хъ  ѡ҆браща́емъ. д҃ Сѐ и҆ кораблѝ вели́цы сꙋ́ще, и҆ ѿ  жесто́кихъ вѣ́трѡвъ заточа́еми, ѡ҆браща́ютсѧ ма́лымъ  корми́льцемъ, а҆́може стремле́нїе пра́вѧщагѡ хо́щетъ. є҃  Та́кожде же и҆ ѧ҆зы́къ ма́лъ оу҆́дъ є҆́сть, и҆ вельмѝ  хва́литсѧ: сѐ ма́лъ ѻ҆́гнь, и҆ ко́ль вели́ки вє́щи  сожига́етъ. ѕ҃ И҆ ѧ҆зы́къ ѻ҆́гнь, лѣ́пота непра́вды: си́це  и҆ ѧ҆зы́къ водворѧ́етсѧ во оу҆́дѣхъ на́шихъ, сквернѧ̀ всѐ  тѣ́ло, и҆ палѧ̀ ко́ло рожде́нїѧ на́шегѡ, и҆ ѡ҆палѧ́ѧсѧ ѿ  гее́нны. з҃ Всѧ́ко бо є҆стество̀ ѕвѣре́й же и҆ пти́цъ,  га̑дъ же и҆ ры́бъ, оу҆кроча́етсѧ, и҆ оу҆кроти́тсѧ  є҆стество́мъ человѣ́ческимъ: и҃ Ѧ҆зы́ка же никто́же  мо́жетъ ѿ человѣ̑къ оу҆кроти́ти, неꙋдержи́мо бо ѕло̀,  и҆спо́лнь ꙗ҆́да смертоно́сна. ѳ҃ Тѣ́мъ благословлѧ́емъ  бг҃а и҆ ѻ҆ц҃а̀, и҆ тѣ́мъ клене́мъ человѣ́ки, бы́вшыѧ по  подо́бїю бж҃їю: і҃ Ѿ тѣ́хъ же оу҆́стъ и҆схо́дитъ  благослове́нїе и҆ клѧ́тва. не подоба́етъ бра́тїе моѧ̀  возлю́блєннаѧ, си̑мъ та́кѡ быва́ти. 
Коне́цъ вто́рникꙋ. 
(заⷱ҇ н҃є) а҃і Є҆да̀ оу҆́бѡ  и҆сто́чникъ꙳Въ сре́дꙋ л҃в-ѧ недѣ́ли: Бра́тїе,  є҆да̀ и҆сто́чникъ꙳ ѿ є҆ди́нагѡ оу҆́стїѧ  и҆сточа́етъ сла́дкое и҆ го́рькое; в҃і Є҆да̀ мо́жетъ,  бра́тїе моѧ̀, смоко́вница ма̑слины твори́ти, и҆лѝ  вїногра́днаѧ лоза̀ смѡ́квы; та́коже ни є҆ди́нъ и҆сто́чникъ  сла́нꙋ и҆ сла́дкꙋ твори́тъ во́дꙋ. [а҃] г҃і Кто̀  премꙋ́дръ и҆ хꙋдо́гъ въ ва́съ, да пока́жетъ ѿ до́брагѡ  житїѧ̀ дѣла̀ своѧ̀, въ кро́тости и҆ премꙋ́дрости. д҃і  А҆́ще же за́висть го́рькꙋ и҆́мате и҆ рве́нїе въ сердца́хъ  ва́шихъ, (л. н҃ѳ) не хвали́тесѧ, ни лжи́те на и҆́стинꙋ.  є҃і Нѣ́сть сїѧ̀ премꙋ́дрость свы́ше низходѧ́щи, но  зе́мна, дꙋше́вна, бѣсо́вска. ѕ҃і И҆дѣ́же бо за́висть и҆  рве́нїе, тꙋ̀ нестрое́нїе и҆ всѧ́ка ѕла̀ ве́щь. [в҃] з҃і  А҆ ꙗ҆́же свы́ше премꙋ́дрость, пе́рвѣе оу҆́бѡ чиста̀  є҆́сть, пото́мъ же ми́рна, кротка̀, благопокорли́ва,  и҆спо́лнь ми́лости и҆ плодѡ́въ благи́хъ, несꙋмнѣ́нна, и҆  нелицемѣ́рна. и҃і Пло́дъ же пра́вды въ ми́рѣ сѣ́етсѧ  творѧ́щымъ ми́ръ. 
Глава̀ четве́ртаѧ. 
[г҃] сⷯ а҃ Ѿкꙋ́дꙋ бра̑ни и҆ сва̑ры въ ва́съ;  не ѿсю́дꙋ ли, ѿ сласте́й ва́шихъ вою́ющихъ во оу҆́дѣхъ  ва́шихъ; в҃ Жела́ете, и҆ не и҆́мате: оу҆бива́ете и҆  зави́дите, и҆ не мо́жете оу҆лꙋчи́ти: сварѧ́етесѧ и҆  бо́рете, и҆ не и҆́мате, занѐ не про́сите. г҃ Про́сите, и҆  не прїе́млете, занѐ ѕлѣ̀ про́сите, да въ сласте́хъ ва́шихъ  и҆ждиве́те. д҃ Прелюбодѣ́и и҆ прелюбодѣ́йцы, не вѣ́сте  ли, ꙗ҆́кѡ любы̀ мі́ра сегѡ̀ вражда̀ бг҃ꙋ є҆́сть; и҆́же бо  восхо́щетъ дрꙋ́гъ бы́ти мі́рꙋ, вра́гъ бж҃їй  быва́етъ. (пнⷣе) є҃ И҆лѝ мнитѐ, ꙗ҆́кѡ всꙋ́е писа́нїе  глаго́летъ: къ за́висти жела́етъ дꙋ́хъ, и҆́же всели́сѧ въ  ны̀; ѕ҃ Бо́льшꙋю же дае́тъ благода́ть. тѣ́мже глаго́летъ:  гдⷭ҇ь гѡ́рдымъ проти́витсѧ, смирє́ннымъ же дае́тъ  благода́ть. 
Коне́цъ средѣ̀. 
(заⷱ҇ н҃ѕ) [д҃] з҃ Повини́тесѧ  оу҆̀бо꙳Въ четверто́къ л҃в-ѧ недѣ́ли:  Возлю́бленнїи, повини́тесѧ꙳ бг҃ꙋ, проти́витесѧ же  дїа́волꙋ, и҆ бѣжи́тъ ѿ ва́съ. и҃ Прибли́житесѧ бг҃ꙋ, и҆  (л. н҃ѳ ѡ҆б.) прибли́житсѧ ва́мъ: ѡ҆чи́стите рꙋ́цѣ  грѣ́шницы, и҆спра́вите сердца̀ ва́ша двоедꙋ́шнїи. ѳ҃  Постражди́те, и҆ слези́те и҆ пла́читесѧ: смѣ́хъ ва́шъ въ  пла́чь да ѡ҆брати́тсѧ, и҆ ра́дость въ сѣ́тованїе. і҃  Смири́тесѧ пред̾ гдⷭ҇емъ, и҆ вознесе́тъ вы̀. а҃і Не  ѡ҆клевета́йте дрꙋгъдрꙋ́га бра́тїе: ѡ҆клевета́ѧй бо бра́та,  и҆лѝ ѡ҆сꙋжда́ѧй бра́та своего̀, ѡ҆клевета́етъ зако́нъ, и҆  ѡ҆сꙋжда́етъ зако́нъ. а҆́ще ли зако́нъ ѡ҆сꙋжда́еши, нѣ́си  творе́цъ зако́на, но сꙋдїѧ̀. в҃і Є҆ди́нъ є҆́сть  законополо́жникъ и҆ сꙋдїѧ̀, могі́й спастѝ и҆ погꙋби́ти: ты́  же кто̀ є҆сѝ ѡ҆сꙋжда́ѧй дрꙋ́га; [ѕ҃] г҃і Слы́шите ны́нѣ  глаго́лющїи: дне́сь и҆лѝ оу҆́трѣ по́йдемъ во ѻ҆́нъ  гра́дъ, и҆ сотвори́мъ тꙋ̀ лѣ́то є҆ди́но, и҆ кꙋ́плю  дѣ́емъ, и҆ прїѡбрѣ́тенїе: д҃і И҆̀же не вѣ́сте, что̀  оу҆́трѣ слꙋчи́тсѧ. ка́ѧ бо жи́знь ва́ша; па́ра бо є҆́сть,  ꙗ҆́же вма́лѣ ꙗ҆влѧ́етсѧ, пото́мъ же и҆счеза́етъ. є҃і  Вмѣ́стѡ є҆́же бы глаго́лати ва́мъ: а҆́ще гдⷭ҇ь восхо́щетъ,  и҆ жи́ви бꙋ́демъ, и҆ сотвори́мъ сїѐ и҆лѝ ѻ҆́но. ѕ҃і  Ны́нѣ же хва́литесѧ въ горды́нѧхъ ва́шихъ: всѧ́ка хвала̀  такова̀ ѕла̀ є҆́сть. з҃і Вѣ́дꙋщемꙋ оу҆́бѡ добро̀  твори́ти, и҆ не творѧ́щемꙋ, грѣ́хъ є҆мꙋ̀ є҆́сть. 
Глава̀ пѧ́таѧ. 
[а҃] сⷯ а҃ Прїиди́те ны́нѣ бога́тїи,  пла́читесѧ и҆ рыда́йте ѡ҆ лю́тыхъ ско́рбехъ ва́шихъ  грѧдꙋ́щихъ на вы̀. в҃ Бога́тство ва́ше и҆згнѝ, и҆ ри̑зы  ва́шѧ мо́лїе поѧдо́ша. г҃ Зла́то ва́ше и҆ сребро̀  и҆зоржа́вѣ, и҆ ржа̀ и҆́хъ въ послꙋшество̀ на ва́съ бꙋ́детъ,  и҆ снѣ́сть плѡ́ти ва́шѧ а҆́ки ѻ҆́гнь, є҆го́же (л. ѯ҃)  сниска́сте въ послѣ́днїѧ днѝ. д҃ Сѐ мзда̀ дѣ́лателей  дѣ́лавшихъ ни̑вы ва́шѧ, оу҆держа́наѧ ѿ ва́съ, вопїе́тъ:  и҆ вопїє́нїѧ жа́вшихъ во оу҆́ши гдⷭ҇а саваѡ́ѳа внидо́ша.  є҃ Возвесели́стесѧ на землѝ, и҆ наслади́стесѧ оу҆пита́сте  сердца̀ ва́ша а҆́ки въ де́нь заколе́нїѧ. ѕ҃ Ѡ҆сꙋди́сте,  оу҆би́сте пра́веднаго, не проти́витсѧ ва́мъ. з҃  Долготерпи́те оу҆̀бо бра́тїе моѧ̀, до прише́ствїѧ гдⷭ҇нѧ:  сѐ земледѣ́лецъ жде́тъ чⷭ҇тна́гѡ плода̀ ѿ землѝ,  долготерпѧ̀ ѡ҆ не́мъ, до́ндеже прїи́метъ до́ждь ра́нъ и҆  по́зденъ. и҃ Долготерпи́те оу҆̀бо и҆ вы̀, оу҆тверди́те  сердца̀ ва́ша, ꙗ҆́кѡ прише́ствїе гдⷭ҇не прибли́жисѧ. ѳ҃ Не  воздыха́йте дрꙋ́гъ на дрꙋ́га бра́тїе, да не ѡ҆сꙋжде́ни  бꙋ́дете: сѐ сꙋдїѧ̀ пред̾ две́рьми стои́тъ. 
Коне́цъ четверткꙋ̀. 
(заⷱ҇ н҃з) [в҃] і҃ Ѡ҆́бразъ прїими́те,  бра́тїе моѧ̀,꙳І҆ꙋ́лїа к҃, проро́кꙋ и҆лїѝ: Бра́тїе,  ѻ҆́бразъ прїими́те꙳ Сїе́ же и҆ над̾ болѧ́щимъ, и҆ ѡ҆  бездо́ждїи. ѕлострада́нїѧ и҆ долготерпѣ́нїѧ, проро́ки,  и҆̀же глаго́лаша и҆́менемъ гдⷭ҇нимъ. а҃і Сѐ блажи́мъ  терпѧ́щыѧ: терпѣ́нїе і҆́ѡвле слы́шасте, и҆ кончи́нꙋ гдⷭ҇ню  ви́дѣсте, ꙗ҆́кѡ многомлⷭ҇тивъ є҆́сть гдⷭ҇ь, и҆ ще́дръ.  в҃і Пре́жде же всѣ́хъ бра́тїе моѧ̀, не клени́тесѧ ни  нб҃омъ, ни земле́ю: ни и҆но́ю ко́ею клѧ́твою: бꙋ́ди же  ва́мъ, є҆́же є҆́й, є҆́й: и҆ є҆́же нѝ, нѝ: да не въ  лицемѣ́рїе впаде́те. г҃і Ѕлостра́ждетъ ли кто̀ въ ва́съ:  да моли́твꙋ дѣ́етъ. благодꙋ́шствꙋетъ ли кто̀: да пое́тъ.  д҃і Боли́тъ ли кто̀ въ ва́съ: да призове́тъ пресвѵ́теры  цр҃ко́вныѧ, (л. ѯ҃ ѡ҆б.) и҆ да моли́твꙋ сотворѧ́тъ над̾  ни́мъ, пома́завше є҆го̀ є҆ле́емъ во и҆́мѧ гдⷭ҇не: є҃і И҆  моли́тва вѣ́ры спасе́тъ болѧ́щаго, и҆ воздви́гнетъ є҆го̀  гдⷭ҇ь: и҆ а҆́ще грѣхѝ бꙋ́детъ сотвори́лъ, ѿпꙋ́стѧтсѧ  є҆мꙋ̀. [г҃] ѕ҃і И҆сповѣ́дайте оу҆̀бо дрꙋ́гъ дрꙋ́гꙋ  согрѣшє́нїѧ, и҆ моли́тесѧ дрꙋ́гъ за дрꙋ́га, ꙗ҆́кѡ да  и҆сцѣлѣ́ете: мно́гѡ бо мо́жетъ мл҃тва пра́веднагѡ  поспѣшествꙋ́ема. 
Коне́цъ над̾ болѧ́щимъ. 
Чтѝ проро́кꙋ, и҆ бездо́ждїю: 
з҃і И҆лїа̀ человѣ́къ бѣ̀ подобостра́стенъ на́мъ,  и҆ моли́твою помоли́сѧ, да не бꙋ́детъ до́ждь: и҆ не ѡ҆дождѝ  по землѝ лѣ́та трѝ и҆ мѣ̑сѧцъ ше́сть. и҃і И҆ па́ки  помоли́сѧ, и҆ нб҃о до́ждь дадѐ, и҆ землѧ̀ прозѧбѐ пло́дъ  сво́й. [д҃] ѳ҃і Бра́тїе, а҆́ще кто̀ въ ва́съ заблꙋ́дитъ  ѿ пꙋтѝ и҆́стины, и҆ ѡ҆брати́тъ кто̀ є҆го̀: к҃ Да  вѣ́сть, ꙗ҆́кѡ ѡ҆брати́вый грѣ́шника ѿ заблꙋжде́нїѧ  пꙋтѝ є҆гѡ̀, спасе́тъ дꙋ́шꙋ ѿ сме́рти, и҆ покры́етъ  мно́жество грѣхѡ́въ. 
Коне́цъ проро́кꙋ и҆лїѝ, и҆ бездо́ждїю. 
Коне́цъ і҆а́кѡвлѧ собо́рнагѡ посла́нїѧ. и҆мꙋ́щагѡ въ  себѣ̀ гла́въ є҃: зача́лъ цр҃ко́вныхъ и҃: стїхѡ́въ р҃и:  знамена́нїй че́рныхъ ѕ҃: послѣ́дꙋющихъ же и҆̀мъ  червле́ныхъ ѳ҃. 


(л. ѯ҃а)  
Знамена̑нїѧ петро́вы є҆пїсто́лїи пе́рвыѧ. 
[а҃] Ѡ҆ пакибытїѝ ѡ҆ хрⷭ҇тѣ̀, и҆ ѡ҆ терпѣ́нїи  напа́сти, и҆ ѡ҆ спасе́нїи, вѣ́рѣ проповѣ́даннѣй  проро́ки. 
[в҃] Ѡ҆ оу҆пова́нїи, и҆ ст҃ы́ни, и҆ ѡ҆ до́лжномъ къ  сн҃оположе́нїю, и҆ крѣ́пкомъ жи́тельствѣ. 
[г҃] Ѡ҆ є҆́же досто́йнѡ сыновле́нїю ѡ҆ хрⷭ҇тѣ̀  жи́тельствовати, въ сла́вꙋ бг҃ꙋ, и҆ по́льзꙋ внѣ́шнихъ. 
[д҃] Ѡ҆ є҆́же къ нача́льствꙋющымъ повинова́нїи, и҆  ѡ҆ братолю́бїи, и҆ бл҃гоче́стїи. 
[а҃] Въ не́мже ѡ҆ покоре́нїи ра̑бъ, и҆  неѕлоимѣ́тельнѣ терпѣ́нїи хрⷭ҇та̀ ра́ди. 
[в҃] Ѡ҆ покоре́нїи же́нъ, и҆ сочета́нїи къ мꙋжє́мъ,  и҆ спасе́нїи дх҃о́внѣмъ во ѻ҆́бразъ са́рринъ. 
[г҃] Ѡ҆ помога́нїи мꙋже́й къ жена́мъ. 
[д҃] Ѡ҆ послꙋша́нїи и҆ неѕло́бїи ко всѣ̑мъ,  є҆гѡ́же ѻ҆́бразъ человѣколю́бїе бж҃їе, є҆́же при нѡ́и,  на на́съ же ми́лость є҆́сть креще́нїемъ хрⷭ҇то́вымъ. 
[є҃] Ѡ҆ ѿложе́нїи ѕлы́хъ дѣѧ́нїй, и҆ воспрїѧ́тїи  дх҃о́вныхъ плодѡ́въ, по разли́чїю дарѡ́въ. 
[ѕ҃] Ꙗ҆́кѡ соѻбще́нїемъ є҆́же во хрⷭ҇та̀,  ѡ҆долѣ́ти подоба́етъ страсте́мъ. 
[а҃] Оу҆че́нїе пресвѵ́терѡмъ, ѡ҆ блюде́нїи ста́да. 
[в҃] Въ не́мже ѡ҆ ѻ҆бще́нїи и҆ смиреномꙋ́дрїи ко  всѧ́комꙋ, на побѣ́дꙋ дїа́вола. 
[г҃] Моли́тва ѡ҆ соверше́нїи вѣ́рꙋющихъ. (л. ѯ҃а  ѡ҆б.) 
Сказа́нїе пе́рвагѡ посла́нїѧ ст҃а́гѡ а҆пⷭ҇ла петра̀. 
Сїѐ пи́шетъ бл҃же́нный пе́тръ посла́нїе  оу҆чи́тельно сꙋ́щымъ въ разсѣ́ѧнїи і҆ꙋде́ємъ, и҆ бы́вшымъ  хрїстїа́нѡмъ: поне́же бо ѿ і҆ꙋдє́й вѣ́роваша,  оу҆твержда́етъ и҆̀хъ. И҆ пе́рвѣе оу҆́бѡ повѣ́дꙋетъ и҆  сказꙋ́етъ, ꙗ҆́кѡ ꙗ҆́же во хрⷭ҇та̀ вѣ́ра ѿ прорѡ́къ  возвѣсти́сѧ, и҆ тѣ́ми и҆з̾ѧсни́сѧ, є҆́же кро́вїю є҆гѡ̀  и҆збавле́нїе: и҆ ꙗ҆́кѡ тѣ́ми и҆ ꙗ҆зы́кѡмъ  благовѣсти́шасѧ всѧ̑, въ нѧ́же жела́ютъ а҆́гг҃ли  прини́кнꙋти. Та́же совѣща́въ досто́йнѡ зва́вшемꙋ  жи́тельствовати, повелѣва́етъ и҆ цр҃ѧ̀ почита́ти: жена́мъ  же и҆ мꙋжє́мъ є҆диномы́слїе завѣщава́етъ. И҆ ѡ҆ нра́вѣхъ  наказа́въ ма́лѡ, повѣ́дꙋетъ, ꙗ҆́кѡ и҆ во а҆́дѣ бы́сть ѿ  гдⷭ҇а про́повѣдь спасе́нїѧ и҆ воскресе́нїѧ, да и҆ пре́жде  оу҆ме́ршїи воскре́снꙋтъ, и҆ сꙋ́дѧтсѧ оу҆́бѡ съ пло́тїю:  благода́тїю же воскресе́нїѧ пребꙋ́дꙋтъ, и҆ ꙗ҆́кѡ кончи́на  всѣ́хъ оу҆жѐ прибли́жисѧ: и҆ подоба́етъ всѣ́мъ готѡ́вымъ  бы́ти, ꙗ҆́кѡ сло́во ѿда́ти сꙋдїѝ. и҆ та́кѡ скончава́етъ  посла́нїе. (л. ѯ҃в) 
СОБО́РНОЕ ПОСЛА́НІЕ ПЕ́РВОЕ 
СТ҃А́ГѠ А҆ПО́СТОЛА ПЕТРА̀. 
Глава̀ пе́рваѧ. 
(заⷱ҇ н҃и) сⷯ а҃ Пе́тръ а҆пⷭ҇лъ꙳Въ пѧто́къ  л҃в-ѧ недѣ́ли: Пе́тръ а҆пⷭ҇лъ꙳ і҆и҃съ хрⷭ҇то́въ,  и҆збра́ннымъ прише́льцємъ разсѣ́ѧнїѧ, по́нта, галаті́и,  каппадокі́и, а҆сі́и и҆ вїѳѷні́и, в҃ По прозрѣ́нїю бг҃а  ѻ҆ц҃а̀, во ст҃ы́ню дх҃а, въ послꙋша́нїе и҆ кропле́нїе  кро́ве і҆и҃съ хрⷭ҇то́вы благода́ть ва́мъ и҆ ми́ръ да  оу҆мно́житсѧ. 
Престꙋпѝ пѧткꙋ̀. 
(заⷱ҇) [а҃] г҃ Блгⷭ҇ве́нъ бг҃ъ꙳꙳Паремїа̀  пе́рваѧ на па́мѧть ст҃ы́хъ а҆пⷭ҇лъ петра̀ и҆ па́ѵла:  Бра́тїе, бл҃гослове́нъ бг҃ъ꙳꙳ и҆ ѻ҆ц҃ъ гдⷭ҇а на́шегѡ  і҆и҃съ хрⷭ҇та̀, и҆́же по мно́зѣй свое́й млⷭ҇ти порожде́й  на́съ во оу҆пова́нїе жи́во, воскрⷭ҇нїемъ і҆и҃съ хрⷭ҇то́вымъ  ѿ ме́ртвыхъ, д҃ Въ наслѣ́дїе нетлѣ́нно, и҆ нескве́рно,  и҆ неꙋвѧда́емо, соблюде́но на нб҃сѣ́хъ ва́съ ра́ди: є҃  И҆̀же си́лою бж҃їею соблюде́ни вѣ́рою, во спасе́нїе  гото́вое ꙗ҆ви́тисѧ во (л. ѯ҃в ѡ҆б.) вре́мѧ послѣ́днее.  ѕ҃ Ѡ҆ не́мже ра́дꙋйтесѧ, ма́лѡ ны́нѣ, а҆́ще лѣ́по є҆́сть,  приско́рбни бы́вше въ разли́чныхъ напа́стехъ: з҃ Да  и҆скꙋше́нїе ва́шеѧ вѣ́ры, многочестнѣ́йше зла́та ги́бнꙋща,  ѻ҆гне́мъ же и҆скꙋше́на, ѡ҆брѧ́щетсѧ въ похвалꙋ̀ и҆ че́сть  и҆ сла́вꙋ, во ѿкрове́нїи і҆и҃съ хрⷭ҇то́вѣ. и҃ Є҆го́же не  ви́дѣвше лю́бите, и҆ на него́же ны́нѣ не зрѧ́ще, вѣ́рꙋюще  же, ра́дꙋетесѧ ра́достїю неизглаго́лаиною и҆ просла́вленною:  ѳ҃ Прїе́млюще кончи́нꙋ вѣ́рѣ ва́шей, спасе́нїе дꙋша́мъ. 
Коне́цъ паремїѝ пе́рвыѧ. Чтѝ пѧткꙋ̀: 
і҃ Ѡ҆ не́мже спасе́нїи взыска́ша и҆ и҆спыта́ша  прⷪ҇ро́цы, и҆̀же ѡ҆ ва́шей бл҃года́ти прореко́ша: а҃і  И҆спыта́юще, въ каково̀ и҆лѝ въ ко́е вре́мѧ ꙗ҆влѧ́ше въ  ни́хъ дх҃ъ хрⷭ҇то́въ, пре́жде свидѣ́тельствꙋѧ ѡ҆  хрⷭ҇то́выхъ стрⷭ҇те́хъ, и҆ ꙗ҆̀же по си́хъ сла́вахъ. в҃і  И҆̀мже ѿкры́сѧ, ꙗ҆́кѡ не и҆̀мъ самѣ́мъ, но на́мъ  слꙋжа́хꙋ сїѧ̑, ꙗ҆̀же ны́нѣ возвѣсти́шасѧ ва́мъ  благовѣствова́вшими ва́мъ дх҃омъ ст҃ы́мъ, по́сланнымъ съ  нб҃сѐ, въ нѧ́же жела́ютъ а҆́гг҃ли прини́кнꙋти. 
Престꙋпѝ пѧткꙋ̀. 
(заⷱ҇) [в҃] г҃і Тѣ́мже возлю́бленнїи  препоѧ́савше꙳Паремїа̀ в҃-ѧ: Возлю́бленнїи,  препоѧ́савше꙳ чре́сла помышле́нїѧ ва́шегѡ, трезвѧ́щесѧ,  соверше́ннѣ оу҆пова́йте на приноси́мꙋю ва́мъ благода́ть,  ѿкрове́нїемъ і҆и҃съ хрⷭ҇то́вымъ: д҃і Ꙗ҆́кѡ ча̑да  послꙋша́нїѧ, не преѡбразꙋ́ющесѧ пе́рвыми невѣ́дѣнїѧ  ва́шегѡ похотѣ́нїи: є҃і Но по зва́вшемꙋ вы̀ ст҃о́мꙋ, и҆  са́ми ст҃и во (л. ѯ҃г) все́мъ житїѝ бꙋ́дите. ѕ҃і Занѐ  пи́сано є҆́сть: ст҃и бꙋ́дите, ꙗ҆́кѡ а҆́зъ ст҃ъ є҆́смь.  з҃і И҆ а҆́ще ѻ҆ц҃а̀ называ́ете нелицемѣ́рнѡ сꙋдѧ́ща  комꙋ́ждо по дѣ́лꙋ, со стра́хомъ житїѧ̀ ва́шегѡ вре́мѧ  жи́тельствꙋйте: и҃і Вѣ́дѧще, ꙗ҆́кѡ не и҆стлѣ́ннымъ  сребро́мъ, и҆лѝ зла́томъ и҆зба́вистесѧ ѿ сꙋ́етнагѡ  ва́шегѡ житїѧ̀ ѻ҆ц҃ы̀ пре́даннагѡ: ѳ҃і Но честно́ю  кро́вїю, ꙗ҆́кѡ а҆́гнца непоро́чна, и҆ пречи́ста хрⷭ҇та̀. 
Коне́цъ паремїѝ вторы́ѧ. 
к҃ Пред̾ꙋвѣ́дена оу҆́бѡ пре́жде сложе́нїѧ мі́ра,  ꙗ҆́вльшасѧ же въ послѣ́днѧѧ лѣ́та ва́съ ра́ди, к҃а И҆̀же  є҆гѡ̀ ра́ди вѣ́рꙋете въ бг҃а, воздви́гшаго є҆го̀ и҆з̾  ме́ртвыхъ, и҆ сла́вꙋ є҆мꙋ̀ да́вша, ꙗ҆́кѡ да вѣ́ра ва́ша,  и҆ оу҆пова́нїе бꙋ́детъ на бг҃а. к҃в Дꙋ́шы ва́шѧ ѡ҆чи́стивше  въ послꙋша́нїе и҆́стины дх҃омъ, въ братолю́бїе  нелицемѣ́рно, ѿ чи́ста се́рдца дрꙋгъдрꙋ́га люби́те  прилѣ́жнѡ. к҃г Порожде́ни не ѿ сѣ́мене и҆стлѣ́нна, но  неистлѣ́нна, сло́вомъ жива́гѡ бг҃а, и҆ пребыва́юща во  вѣ́ки. к҃д Занѐ всѧ́ка пло́ть ꙗ҆́кѡ трава̀, и҆ всѧ́ка  сла́ва человѣ́ча ꙗ҆́кѡ цвѣ́тъ травны́й. и҆́зсше трава̀,  и҆ цвѣ́тъ є҆ѧ̀ ѿпадѐ: к҃є Глаго́лъ же гдⷭ҇нь  пребыва́етъ во вѣ́ки: се́ же є҆́сть глаго́лъ  бл҃говѣствова́нный въ ва́съ. 
Глава̀ втора́ѧ. 
[г҃] сⷯ а҃ Ѿло́жше оу҆̀бо всѧ́кꙋ ѕло́бꙋ, и҆  всѧ́кꙋ ле́сть, и҆ лицемѣ́рїе, и҆ за́висть, и҆ всѧ̀  клевєты̀, в҃ Ꙗ҆́кѡ новорожде́ни младе́нцы, слове́сное и҆  неле́стное млеко̀ возлюби́те, ꙗ҆́кѡ да ѡ҆ не́мъ возрасте́те  во спасе́нїе. г҃ Поне́же вкꙋси́сте, ꙗ҆́кѡ бл҃гъ (л. ѯ҃г  ѡ҆б.) гдⷭ҇ь. д҃ Къ немꙋ́же приходѧ́ще, ка́мени жи́вꙋ, ѿ  человѣ̑къ оу҆́бѡ оу҆ничиже́нꙋ, ѿ бг҃а же и҆збра́ннꙋ,  че́стнꙋ: є҃ И҆ са́ми ꙗ҆́кѡ ка́менїе жи́во зижди́тесѧ во  хра́мъ дꙋхо́венъ, свѧти́тельство ст҃о, возноси́ти жє́ртвы  дꙋхо́вны, благопрїѧ́тны бг҃ови і҆и҃съ хрⷭ҇то́мъ. 
Чтѝ пѧткꙋ̀: 
ѕ҃ Занѐ пи́сано є҆́сть въ писа́нїи: сѐ полага́ю въ  сїѡ́нѣ ка́мень краеꙋго́ленъ, и҆збра́нъ, че́стенъ: и҆  вѣ́рꙋѧй во́нь, не постыди́тсѧ. з҃ Ва́мъ оу҆́бѡ че́сть  вѣ́рꙋющымъ: а҆ проти́вѧщымсѧ ка́мень, є҆гѡ́же небрего́ша  зи́ждꙋщїи, се́й бы́сть во главꙋ̀ оу҆́гла, и҆ ка́мень  претыка́нїѧ, и҆ ка́мень собла́зна: и҃ Ѡ҆ не́мже и҆  претыка́ютсѧ, сло́вꙋ противлѧ́ющїисѧ, на не́же и҆ положе́ни  бы́ша. ѳ҃ Вы́ же ро́дъ и҆збра́нъ, црⷭ҇кое свѧще́нїе ꙗ҆зы́къ  ст҃ъ, лю́дїе ѡ҆бновле́нїѧ: ꙗ҆́кѡ да добродѣ́тєли  возвѣститѐ, и҆з̾ тмы̀ ва́съ призва́вшагѡ въ чꙋ́дный  є҆гѡ̀ свѣ́тъ: і҃ И҆̀же и҆ногда̀ не лю́дїе, ны́нѣ же  лю́дїе бж҃їи: и҆̀же не поми́ловани, ны́нѣ же поми́ловани  бы́сте. 
Коне́цъ пѧткꙋ̀. 
(заⷱ҇) а҃і Возлю́бленнїи, молю̀꙳Паремїа̀  г҃-ѧ: Возлю́бленнїи, молю̀꙳ ꙗ҆́кѡ прише́льцы и҆  стра́нники, ѡ҆греба́тисѧ ѿ плотски́хъ похоте́й, ꙗ҆̀же  вою́ютъ на дꙋ́шꙋ: (втоⷬ҇) в҃і Житїѐ ва́ше и҆мꙋ́ще  добро́ бо ꙗ҆зы́цѣхъ: да ѡ҆ не́мже клеве́щꙋтъ ва́съ, а҆́ки  ѕлодѣ́євъ, ѿ до́брыхъ дѣ́лъ ви́дѣвше, просла́вѧтъ бг҃а  (л. ѯ҃д) въ де́нь посѣще́нїѧ. [д҃] г҃і Повини́тесѧ  оу҆̀бо всѧ́комꙋ человѣ́чꙋ ꙾созда́нїю꙾꙾нача́льствꙋ꙾,  гдⷭ҇а ра́ди: а҆́ще царю̀, ꙗ҆́кѡ преѡблада́ющꙋ: д҃і А҆́ще ли же  кнѧзє́мъ, ꙗ҆́кѡ ѿ негѡ̀ пѡ́сланнымъ, во ѿмще́нїе  оу҆́бѡ ѕлодѣ́ємъ, въ похвалꙋ́ же бл҃готво́рцємъ. є҃і  Ꙗ҆́кѡ та́кѡ є҆́сть во́лѧ бж҃їѧ, бл҃готворѧ́щымъ  ѡ҆бꙋздова́ти безꙋ́мныхъ человѣ̑къ невѣ́жство: ѕ҃і Ꙗ҆́кѡ  свобо́дни, а҆ не ꙗ҆́кѡ прикрове́нїе и҆мꙋ́ще ѕло́бы  свобо́дꙋ, но ꙗ҆́кѡ рабѝ бж҃їи. з҃і Всѣ́хъ почита́йте:  бра́тство возлюби́те: бг҃а бо́йтесѧ: царѧ̀ чти́те. [а҃]  и҃і Рабѝ, повинꙋ́йтесѧ во всѧ́комъ стра́сѣ влады́камъ, не  то́кмѡ благи́мъ и҆ крѡ́ткимъ, но и҆ стропти̑вымъ. ѳ҃і Се́  бо є҆́сть оу҆го́дно пред̾ бг҃омъ, а҆́ще со́вѣсти ра́ди  бж҃їѧ терпи́тъ кто̀ скѡ́рби, стражда̀ без̾ пра́вды. к҃ Ка́ѧ  бо похвала̀, а҆́ще согрѣша́юще мꙋ́чими терпитѐ; но а҆́ще  добро̀ творѧ́ще, и҆ стра́ждꙋще терпитѐ, сїѐ оу҆го́дно  пред̾ бг҃омъ: к҃в На сїе́ бо и҆ зва́ни бы́сте. 
(заⷱ҇ н҃ѳ) Занѐ и҆ хрⷭ҇то́съ꙳Въ  понедѣ́льникъ л҃г-ѧ недѣ́ли: Возлю́бленнїи,  хрⷭ҇то́съ꙳ пострада̀ по на́съ, на́мъ ѡ҆ста́вль  ѻ҆́бразъ, да послѣ́дꙋемъ стопа́мъ є҆гѡ̀. к҃в И҆́же  грѣха̀ не сотворѝ, ни ѡ҆брѣ́тесѧ ле́сть во оу҆стѣ́хъ  є҆гѡ̀: к҃г И҆́же оу҆корѧ́емь, проти́вꙋ не оу҆корѧ́ше:  стражда̀ не преща́ше: предаѧ́ше же сꙋдѧ́щемꙋ пра́веднѡ. к҃д  И҆́же грѣхѝ на́шѧ са́мъ вознесѐ на тѣ́лѣ свое́мъ на  дре́во: да ѿ грѣ̑хъ и҆збы́вше, пра́вдою поживе́мъ: 
Коне́цъ паремїѝ г҃-ѧ. (л. ѯ҃д ѡ҆б.) 
є҆гѡ́же ꙗ҆́звою и҆сцѣлѣ́сте. к҃є Бѣ́сте бо ꙗ҆́кѡ  ѻ҆́вцы заблꙋ́ждшыѧ, не и҆мꙋ́щѧ па́стырѧ: но возврати́стесѧ  ны́нѣ къ па́стырю и҆ посѣти́телю дꙋ́шъ ва́шихъ. 
Глава̀ тре́тїѧ. 
[в҃] сⷯ а҃ Та́кожде же и҆ жєны̀, повинꙋ́ющѧсѧ  свои́мъ мꙋжє́мъ, да и҆ а҆́ще нѣ́цыи не повинꙋ́ютсѧ сло́вꙋ,  же́нскимъ житїе́мъ без̾ сло́ва плѣне́ни бꙋ́дꙋтъ: в҃  Ви́дѣвше є҆́же со стра́хомъ чи́сто житїѐ ва́ше, г҃ И҆̀мже  да є҆́сть не внѣ́шнѧѧ плетє́нїѧ вла̑съ, и҆ ѡ҆бложє́нїѧ  зла́та, и҆лѝ ѡ҆дѣѧ̑нїѧ ри́зъ лѣ́пота. д҃ Но потае́ный  се́рдца человѣ́къ, въ неистлѣ́нїи кро́ткагѡ и҆  молчали́вагѡ дх҃а, є҆́же є҆́сть пред̾ бг҃омъ  многоцѣ́нно. є҃ Та́кѡ бо и҆ногда̀ и҆ ст҃ы́ѧ жєны̀,  оу҆пова́ющыѧ на бг҃а, оу҆краша́хꙋ себѐ, повинꙋ́ющѧсѧ  свои́мъ мꙋжє́мъ: ѕ҃ Ꙗ҆́коже са́рра послꙋ́шаше а҆враа́ма,  господи́на того̀ зовꙋ́щи: є҆ѧ́же бы́сте ча̑да,  благотворѧ́щѧ, и҆ не боѧ́щѧсѧ ни є҆ди́нагѡ стра́ха.  [г҃] з҃ Мꙋ́жїе та́кожде, вкꙋ́пѣ живꙋ́ще съ свои́ми  жена́ми по ра́зꙋмꙋ, ꙗ҆́кѡ немощнѣ́йшꙋ сосꙋ́дꙋ же́нскомꙋ  воздаю́ще че́сть, ꙗ҆́кѡ и҆ снаслѣ́дницы бл҃года́тныѧ  жи́зни, во є҆́же не прекраща́тисѧ моли́твамъ ва́шымъ.  [д҃] и҃ Коне́цъ же, всѝ є҆диномꙋ́дрени бꙋ́дите,  ми́лостиви, братолю́бцы, милосе́рди, благоꙋтро́бни,  мꙋдролю́бцы, смиреномꙋ́дри: ѳ҃ Не воздаю́ще ѕла̀ за ѕло̀,  и҆лѝ досажде́нїѧ за досажде́нїе, сопроти́вное же  благословѧ́ще: вѣ́дѧще, ꙗ҆́кѡ на сѐ зва́ни бы́сте, да  благослове́нїе наслѣ́дите. 
Коне́цъ понедѣ́льникꙋ. (л. ѯ҃є) 
(заⷱ҇ ѯ҃) і҃ Хотѧ́й бо꙳Во вто́рникъ  л҃г-ѧ недѣ́ли: Возлю́бленнїи, хотѧ́й꙳ живо́тъ  люби́ти, и҆ ви́дѣти днѝ бла́ги, да оу҆держи́тъ ѧ҆зы́къ  сво́й ѿ ѕла̀, и҆ оу҆стнѣ̀ своѝ є҆́же не глаго́лати  льстѝ: а҃і Да оу҆клони́тсѧ ѿ ѕла̀, и҆ да сотвори́тъ  бла́го, да взы́щетъ ми́ра, и҆ да держи́тсѧ є҆гѡ̀: в҃і  Занѐ ѻ҆́чи гдⷭ҇ни на пра́вєдныѧ, и҆ оу҆́ши є҆гѡ̀ въ  моли́твꙋ и҆́хъ: лице́ же гдⷭ҇не на творѧ́щыѧ ѕла̑ѧ, є҆́же  потреби́ти и҆̀хъ ѿ землѝ. г҃і И҆ кто̀ ѡ҆ѕло́битъ ва́съ,  а҆́ще благо́мꙋ подо́бницы бꙋ́дете; д҃і Но а҆́ще и҆  стра́ждете пра́вды ра́ди, блаже́ни є҆стѐ: стра́ха же и҆́хъ  не оу҆бо́йтесѧ, нижѐ смꙋща́йтесѧ. є҃і Гдⷭ҇а же бг҃а  ѡ҆свѧти́те въ срⷣца́хъ ва́шихъ: гото́ви же при́снѡ ко  ѿвѣ́тꙋ всѧ́комꙋ вопроша́ющемꙋ вы̀ сло́во ѡ҆ ва́шемъ  оу҆пова́нїи, ѕ҃і Съ кро́тостїю и҆ стра́хомъ, со́вѣсть  и҆мꙋ́ще бла́гꙋ: да ѡ҆ не́мже клеве́щꙋтъ ва́съ а҆́ки  ѕлодѣ́євъ, постыдѧ́тсѧ ѕлосло́вѧщїи ва́ше благо́е ѡ҆  хрⷭ҇тѣ̀ житїѐ. з҃і Лꙋ́чше бо є҆́сть благо́е творѧ́щымъ,  [а҆́ще хо́щетъ во́лѧ бж҃їѧ,] пострада́ти, не́жели ѕло̀  творѧ́щымъ. и҃і Занѐ и҆ хрⷭ҇то́съ є҆ди́ною ѡ҆ грѣсѣ́хъ  на́шихъ пострада̀, првⷣникъ за непра́ведники, да приведе́тъ  ны̀ бг҃ови: оу҆мерщвле́нъ оу҆́бѡ бы́въ пло́тїю, ѡ҆жи́въ же  дх҃омъ: ѳ҃і Ѡ҆ не́мже и҆ сꙋ́щымъ въ темни́цѣ дꙋховѡ́мъ  соше́дъ проповѣ́да, к҃ Проти́вльшымсѧ и҆ногда̀, є҆гда̀  ѡ҆жида́ше бж҃їе долготерпѣ́нїе, во днѝ нѡ́евы дѣ́лаемꙋ  ковче́гꙋ, въ не́мже ма́лѡ, си́рѣчь ѻ҆́смь дꙋ́шъ,  спасо́шасѧ ѿ воды̀. к҃а Є҆гѡ́же воѡбраже́нїе ны́нѣ и҆  на́съ спаса́етъ креще́нїе, (л. ѯ҃є ѡ҆б.) не плотскі́ѧ  ѿложе́нїе скве́рны, но со́вѣсти бла́ги вопроше́нїе оу҆  бг҃а, воскрⷭ҇нїемъ і҆и҃съ хрⷭ҇то́вымъ: к҃в И҆́же є҆́сть  ѡ҆деснꙋ́ю бг҃а, возше́дъ на нб҃о, поко́ршымсѧ є҆мꙋ̀  а҆́гг҃лѡмъ, и҆ властє́мъ и҆ си́ламъ. 
Коне́цъ вто́рникꙋ. 
Глава̀ четве́ртаѧ. 
(заⷱ҇ ѯ҃а) [є҃] сⷯ а҃ Хрⷭ҇тꙋ̀꙳Въ  сре́дꙋ л҃г-ѧ недѣ́ли: Возлю́бленнїи, хрⷭ҇тꙋ̀꙳  оу҆́бѡ пострада́вшꙋ за ны̀ пло́тїю, и҆ вы̀ въ тꙋ́ же мы́сль  воѡрꙋжи́тесѧ: занѐ пострада́вый пло́тїю, преста̀ ѿ  грѣха̀, в҃ Во є҆́же не ктомꙋ̀ въ человѣ́ческїѧ по́хѡти,  но въ во́лю бж҃їю про́чее во пло́ти жи́ти вре́мѧ. г҃  Довлѣ́етъ бо ва́мъ мимоше́дшее вре́мѧ житїѧ̀, во́лю  ꙗ҆зы́ческꙋю твори́вшымъ, хо́ждшымъ въ нечистота́хъ, въ  по́хотехъ, въ скотоло́жствѣ, въ по́мыслѣхъ, въ пїѧ́нствѣ,  въ козлогласова́нїихъ, въ лихоима́нїихъ, и҆ бг҃оме́рзскихъ  і҆дѡлослꙋже́нїихъ. д҃ Ѡ҆ не́мже дивѧ́тсѧ, не сходѧ́щымсѧ  ва́мъ въ то́ же блꙋда̀ разлїѧ́нїе, хꙋ́лѧще: є҃ И҆̀же  воздадѧ́тъ сло́во гото́вꙋ сꙋ́щемꙋ сꙋди́ти живы̑мъ и҆  мє́ртвымъ. ѕ҃ На се́ бо и҆ мє́ртвымъ благовѣсти́сѧ, да  сꙋ́дъ оу҆́бѡ прїи́мꙋтъ по человѣ́кꙋ пло́тїю, поживꙋ́тъ же  по бз҃ѣ дх҃омъ. и҃ Всѣ̑мъ же кончи́на прибли́жисѧ.  оу҆цѣломꙋ́дритесѧ оу҆̀бо, и҆ трезви́тесѧ въ моли́твахъ.  и҃ Пре́жде же всѣ́хъ дрꙋ́гъ ко дрꙋ́гꙋ любо́вь прилѣ́жнꙋ  и҆мѣ́йте: занѐ любо́вь покрыва́етъ мно́жество грѣхѡ́въ.  ѳ҃ Страннолю́бцы (л. ѯ҃ѕ) дрꙋ́гъ ко дрꙋ́гꙋ, без̾  ропта́нїй. і҃ Ко́ждо ꙗ҆́коже прїѧ́тъ дарова́нїе, междꙋ̀  себѐ си́мъ слꙋжа́ще, ꙗ҆́кѡ до́брїи строи́телїе разли́чныѧ  благода́ти бж҃їѧ. а҃і А҆́ще кто̀ глаго́летъ, ꙗ҆́кѡ  словеса̀ бж҃їѧ: а҆́ще кто̀ слꙋ́житъ, ꙗ҆́кѡ ѿ крѣ́пости,  ю҆́же подае́тъ бг҃ъ: да ѡ҆ все́мъ сла́витсѧ бг҃ъ і҆и҃съ  хрⷭ҇то́мъ, є҆мꙋ́же є҆́сть сла́ва и҆ держа́ва во вѣ́ки  вѣкѡ́въ, а҆ми́нь. 
Коне́цъ средѣ̀. 
(заⷱ҇ ѯ҃в) [ѕ҃] в҃і Возлю́бленнїи, не  диви́тесѧ꙳Въ четверто́къ л҃г-ѧ недѣ́ли:  Возлю́бленнїи, не диви́тесѧ꙳ є҆́же въ ва́съ  раждеже́нїю, ко и҆скꙋше́нїю ва́мъ быва́емꙋ, ꙗ҆́кѡ чꙋ́ждꙋ  ва́мъ слꙋча́ющꙋсѧ. г҃і Но поне́же прїѡбща́етесѧ хрⷭ҇то́вымъ  страсте́мъ, ра́дꙋйтесѧ, ꙗ҆́кѡ да и҆ въ ꙗ҆вле́нїе сла́вы  є҆гѡ̀ возра́дꙋетесѧ веселѧ́щесѧ. д҃і А҆́ще оу҆корѧ́еми  быва́ете ѡ҆ и҆́мени хрⷭ҇то́вѣ, блаже́ни є҆стѐ: ꙗ҆́кѡ  сла́вы, и҆ бж҃їй дх҃ъ на ва́съ почива́етъ: ѻ҆́нѣми оу҆́бѡ  хꙋ́литсѧ, а҆ ва́ми прославлѧ́етсѧ. є҃і Да не кто̀ оу҆̀бо  ѿ ва́съ постра́ждетъ ꙗ҆́кѡ оу҆бі́йца, и҆лѝ ꙗ҆́кѡ  та́ть, и҆лѝ ꙗ҆́кѡ ѕлодѣ́й, и҆лѝ ꙗ҆́кѡ чꙋ́ждь  посѣти́тель. ѕ҃і А҆́ще ли же ꙗ҆́кѡ хрїстїа́нинъ, да не  стыди́тсѧ: да прославлѧ́етъ же бг҃а въ ча́сти се́й. з҃і  Ꙗ҆́кѡ вре́мѧ нача́ти сꙋ́дъ ѿ до́мꙋ бж҃їѧ: а҆́ще ли  пре́жде ѿ ва́съ, ка́ѧ кончи́на проти́вѧщымсѧ бж҃їю  є҆ѵⷢ҇лїю; и҃і И҆ а҆́ще пра́ведникъ є҆два̀ спасе́тсѧ,  нечести́вый и҆ грѣ́шный гдѣ̀ ꙗ҆ви́тсѧ; ѳ҃і Тѣ́мже и҆  стра́ждꙋщїи по во́ли бж҃їей, ꙗ҆́кѡ вѣ́рнꙋ зижди́телю, да  предадѧ́тъ дꙋ́шы своѧ̀ во благотворе́нїе. (л. ѯ҃ѕ ѡ҆б.) 
Глава̀ пѧ́таѧ. 
[а҃] сⷯ а҃ Ста́рцы ꙗ҆̀же въ ва́съ молю̀,  ꙗ҆́кѡ ста́рецъ сы́й и҆ свидѣ́тель хрⷭ҇то́вымъ страсте́мъ,  и҆́же и҆ хотѧ́щей сла́вѣ ꙗ҆ви́тисѧ ѻ҆́бщникъ: в҃ Паси́те  є҆́же въ ва́съ ста́до бж҃їе, посѣща́юще не нꙋ́ждею, но  во́лею, и҆ по бз҃ѣ: нижѐ непра́ведными прибы́тки, но  оу҆се́рднѡ: г҃ Ни ꙗ҆́кѡ ѡ҆блада́юще при́чтꙋ, но ѻ҆́брази  быва́йте ста́дꙋ. д҃ И҆ ꙗ҆́вльшꙋсѧ пастыренача́льникꙋ,  прїи́мете неꙋвѧда́емый сла́вы вѣне́цъ. [в҃] є҃ Та́коже  ю҆́нїи повини́тесѧ ста́рцємъ: вси́ же дрꙋгъдрꙋ́гꙋ  повинꙋ́ющесѧ, смиреномꙋ́дрїе стѧжи́те: занѐ бг҃ъ гѡ́рдымъ  проти́витсѧ, смирє́ннымъ же дае́тъ бл҃года́ть. 
Коне́цъ четверткꙋ̀. 
(заⷱ҇ ѯ҃г) (срⷣе) ѕ҃ Смири́тесѧ  оу҆̀бо꙳Є҆ѵⷢ҇лі́стꙋ ма́ркꙋ: Бра́тїе,  смири́тесѧ꙳ под̾ крѣ́пкꙋю рꙋ́кꙋ бж҃їю, да вы̀  вознесе́тъ во вре́мѧ: з҃ Всю̀ печа́ль ва́шꙋ возве́ргше  на́нь, ꙗ҆́кѡ то́й пече́тсѧ ѡ҆ ва́съ. и҃ Трезви́тесѧ,  бо́дрствꙋйте, занѐ сꙋпоста́тъ ва́шъ дїа́волъ, ꙗ҆́кѡ ле́въ  рыка́ѧ хо́дитъ, и҆скі́й кого̀ поглоти́ти: ѳ҃ Є҆мꙋ́же  проти́витесѧ тве́рди вѣ́рою вѣ́дꙋще, ꙗ҆́кѡ тѣ́же  стра̑сти слꙋча́ютсѧ ва́шемꙋ бра́тствꙋ, є҆́же въ мі́рѣ.  [г҃] і҃ Бг҃ъ же всѧ́кїѧ бл҃года́ти, призва́вый ва́съ въ  вѣ́чнꙋю свою̀ сла́вꙋ ѡ҆ хрⷭ҇тѣ̀ і҆и҃сѣ, ма́лѡ  пострада́вшыѧ, то́й да соверши́тъ вы̀, да оу҆тверди́тъ, да  оу҆крѣпи́тъ, да ѡ҆снꙋе́тъ. а҃і Томꙋ̀ сла́ва и҆ держа́ва,  во вѣ́ки вѣкѡ́въ, а҆ми́нь. в҃і Сїлꙋа́номъ ва́мъ вѣ́рнымъ  бра́томъ. (л. ѯ҃з) ꙗ҆́кѡ непщꙋ́ю, вма́лѣ написа́хъ,  молѧ̀ и҆ засвидѣ́тельствꙋѧ, се́й бы́ти и҆́стиннѣй блгⷣти  бж҃їей, въ не́йже стоитѐ. г҃і Цѣлꙋ́етъ вы̀ ꙗ҆́же въ  вавѷлѡ́нѣ соизбра́ннаѧ, и҆ ма́рко сы́нъ мо́й. д҃і  Цѣлꙋ́йте дрꙋгъдрꙋ́га лобза́нїемъ любвѐ: ми́ръ ва́мъ  всѣ́мъ ѡ҆ хрⷭ҇тѣ̀ і҆и҃сѣ. а҆ми́нь. 
Коне́цъ а҆по́столꙋ ма́ркꙋ. 
Коне́цъ собо́рнагѡ посла́нїѧ пе́рвагѡ ст҃а́гѡ а҆пⷭ҇ла  петра̀, є҆́же писа̀ ѿ ри́ма: и҆мꙋ́щагѡ въ себѣ̀ гла́въ  є҃: зача̑лъ цр҃ко́вныхъ ѕ҃: стїхѡ́въ р҃є: знамена́нїй  че́рныхъ ѕ҃: послѣ́дꙋющихъ же и҆̀мъ червле́ныхъ  з҃. 


(л. ѯ҃з ѡ҆б.)  
Знамєна́нїѧ петро́вы є҆пїсто́лїи вторы́ѧ. 
[а҃] Ѡ҆ зва́нїи и҆ вѣ́рнѣмъ дѣ́лѣ, и҆  и҆звѣ́ствованномъ оу҆пова́нїи бꙋ́дꙋщихъ бла̑гъ. 
[в҃] Повелѣ́нїе на воспомина́нїе оу҆че́нїѧ по  ѿше́ствїи є҆гѡ̀, и҆ ка́кѡ на горѣ̀ ѳавѡ́рстѣй гла́съ  бж҃їй оу҆слы́ша ѡ҆ сн҃ѣ. 
[г҃] Прорече́нїе ꙗ҆вле́нїѧ бг҃оме́рзскихъ  є҆реті̑къ, и҆ нече́стїѧ и҆́хъ, и҆ бꙋ́дꙋщїѧ мꙋ́ки. 
[д҃] Па́ки прорече́нїе ѡ҆ ѕло́бѣ є҆реті̑къ. 
[а҃] Въ не́мже, ꙗ҆́кѡ внеза́пꙋ прїи́детъ хрⷭ҇то́съ,  на коне́цъ вѣ́ка сегѡ̀. 
[в҃] Ꙗ҆́кѡ подоба́етъ гото́витисѧ всѣ́мъ до́брыми  дѣ́тельми. (л. ѯ҃и) 
Сказа́нїе втора́гѡ собо́рнагѡ посла́нїѧ петро́ва. 
И҆ сїѐ па́ки то́йже пе́тръ посыла́етъ вѣ́ровавшымъ  оу҆жѐ і҆ꙋде́ємъ и҆ ꙗ҆зы́кѡмъ. є҆́сть же посла́нїе,  воспомина́нїе пе́рвыхъ: вѣ́дый бо ско́рое своѐ бы́ти,  є҆́же ѿ пло́ти распрѧже́нїе, потща́лсѧ всѣ́мъ  воспомѧнꙋ́ти, ѡ҆ ни́хже наꙋчи́шасѧ оу҆че́нїихъ. И҆ пе́рвѣе  оу҆́бѡ сказꙋ́етъ ѡ҆ вѣ́рѣ, ꙗ҆влѧ́ѧ ѿ прорѡ́къ ю҆̀  предвозвѣще́ннꙋ бы́вшꙋ: и҆ ꙗ҆́кѡ проро́чєства, ꙗ҆̀же ѡ҆  сп҃сѣ і҆и҃сѣ, не сꙋ́ть человѣ́чєска, но ѿ бг҃а  глаго́лашасѧ. Пото́мъ же завѣщава́етъ, не внима́ти  прельща́ющымъ, глаго́лѧ: ꙗ҆́кѡ бꙋ́детъ и҆ тѣ̑мъ поги́бель,  ꙗ҆́коже и҆ престꙋ́пльшихъ а҆́ггєлъ бы́сть.  Предвозвѣща́етъ же въ посла́нїи, ꙗ҆́кѡ бꙋ́дꙋтъ дні́е, въ  ни́хже лестцы̀ ходи́ти и҆́мꙋтъ, и҆ бꙋ́дꙋтъ прельща́ти  нѣ́кихъ глаго́люще: ꙗ҆́кѡ всꙋ́е глаго́летсѧ ѿ на́съ  второ́е прише́ствїе хрⷭ҇то́во бы́ти: за є҆́же всегда̀  глаго́летсѧ, а҆ не бы́сть є҆щѐ. ѿ си́хъ оу҆́бѡ  ѕѣ́льнѣ завѣщава́етъ ѿмета́тисѧ, оу҆чѧ̀ не  пренемога́ти во временѣ́хъ: все́ бо вкꙋ́пѣ вре́мѧ ꙗ҆́кѡ  ничто́же є҆́сть пред̾ гдⷭ҇емъ: за є҆́же и҆ є҆ди́нъ де́нь  ꙗ҆́кѡ ты́сѧща лѣ́тъ бы́ти, и҆ ты́сѧща лѣ́тъ ꙗ҆́кѡ де́нь  є҆ди́нъ. Бы́ти же вско́рѣ дню̀ гдⷭ҇ню и҆звѣствꙋ́етъ и҆  показꙋ́етъ, и҆ повелѣва́етъ готѡ́вымъ бы́ти всѣ́мъ въ то́й  дѣ́лы благи́ми, и҆ люби́ти ꙗ҆̀же ѿ па́ѵла а҆пⷭ҇ла  пи́саннаѧ, и҆ не внима́ти клеве́щꙋщымъ ѧ҆̀: занѐ и҆ всѧ̀  бж҃є́ственнаѧ писа́нїѧ клеве́щꙋтъ. Воспомѧнꙋ́въ же и҆  наꙋчи́въ всѣ́хъ предвѣ́дѣти вє́щи, завѣщава́етъ не  ѿпа́дати и҆́стинныѧ вѣ́ры. И҆ та́кѡ скончава́етъ  посла́нїе. (л. ѯ҃и ѡ҆б.) 
СОБО́РНОЕ ПОСЛА́НІЕ ВТОРО́Е 
ТОГѠ́ЖДЕ СТ҃А́ГѠ А҆ПО́СТОЛА ПЕТРА̀. 
Глава̀ пе́рваѧ. 
(заⷱ҇ ѯ҃д) [а҃] сⷯ а҃ Сі́мѡнъ  пе́тръ,꙳Въ пѧто́къ л҃г-ѧ недѣ́ли: Сі́мѡнъ  пе́тръ,꙳ ра́бъ и҆ посла́нникъ і҆и҃съ хрⷭ҇то́въ,  равноче́стнꙋю съ на́ми полꙋчи́вшымъ вѣ́рꙋ, въ пра́вдѣ бг҃а  на́шегѡ и҆ сп҃са і҆и҃са хрⷭ҇та̀: в҃ Благода́ть ва́мъ и҆  ми́ръ да оу҆мно́житсѧ въ позна́нїи бг҃а и҆ хрⷭ҇та̀ і҆и҃са  гдⷭ҇а на́шегѡ: г҃ Ꙗ҆́кѡ всѧ̀ на́мъ бжⷭ҇твенныѧ си́лы  є҆гѡ̀, ꙗ҆̀же къ животꙋ̀ и҆ благоче́стїю, подана̀,  ꙾ра́зꙋмомъ꙾꙾позна́нїемъ꙾ призва́вшагѡ на́съ сла́вою и҆  добродѣ́телїю. д҃ И҆́миже честна̑ѧ на́мъ и҆ вели̑каѧ  ѡ҆бѣтова̑нїѧ дарова́шасѧ, ꙗ҆́кѡ да си́хъ ра́ди бꙋ́дете  бж҃е́ственнагѡ прича́стницы є҆стества̀, ѿбѣ́гше ꙗ҆́же  въ мі́рѣ по́хотныѧ тлѝ. є҃ И҆ са́мое же сїѐ тща́нїе всѐ  привне́сше, подади́те въ вѣ́рѣ ва́шей добродѣ́тель, въ  добродѣ́тели же ра́зꙋмъ, ѕ҃ Въ ра́зꙋмѣ же воздержа́нїе, въ  воздержа́нїи же терпѣ́нїе, въ терпѣ́нїи же бл҃гоче́стїе:  з҃ Во бл҃гоче́стїи же братолю́бїе (л. ѯ҃ѳ) въ братолю́бїи  же любо́вь. и҃ Си̑мъ бо сꙋ́щымъ въ ва́съ, и҆ мно́жащымсѧ, не  пра́здныхъ, нижѐ безпло́дныхъ сотворѧ́тъ вы̀, въ гдⷭ҇а  на́шегѡ і҆и҃са хрⷭ҇та̀ позна́нїе. ѳ҃ Є҆мꙋ́же бо нѣ́сть  си́хъ, слѣ́пъ є҆́сть, мжа́й, забве́нїе прїе́мъ чище́нїѧ  дре́внихъ свои́хъ грѣхѡ́въ. 
(заⷱ҇ ѯ҃є) і҃ Тѣ́мже па́че бра́тїе,  потщи́тесѧ и҆звѣ́стно꙳А҆́ѵгꙋста ѕ҃, на преѡбраже́нїе  гдⷭ҇не: Бра́тїе, потщи́тесѧ и҆звѣ́стно꙳ ва́ше  зва́нїе и҆ и҆збра́нїе твори́ти. 
Коне́цъ пѧткꙋ̀. 
[в҃] сїѧ̑ бо творѧ́ще, не и҆́мате согрѣши́ти  никогда́же. а҃і Си́це бо ѻ҆би́льнѡ припода́стсѧ ва́мъ  вхо́дъ въ вѣ́чное црⷭ҇тво гдⷭ҇а на́шегѡ и҆ сп҃са і҆и҃са  хрⷭ҇та̀. в҃і Є҆гѡ̀ ра́ди не ѡ҆блѣню́сѧ воспомина́ти  при́снѡ ва́мъ ѡ҆ си́хъ, а҆́ще и҆ вѣ́дите, и҆ оу҆твержде́ни  є҆стѐ въ настоѧ́щей и҆́стинѣ. г҃і Пра́ведно бо мню̀,  доне́лѣже є҆́смь въ се́мъ тѣлесѝ, возставлѧ́ти ва́съ  воспомина́нїемъ: д҃і Вѣ́дый, ꙗ҆́кѡ ско́рѡ є҆́сть  ѿложе́нїе тѣлесѐ моегѡ̀, ꙗ҆́коже и҆ гдⷭ҇ь на́шъ і҆и҃съ  хрⷭ҇то́съ сказа̀ мнѣ̀. є҃і Потщꙋ́сѧ же и҆ всегда̀  и҆мѣ́ти ва́съ по мое́мъ и҆схо́дѣ, є҆́же ѡ҆ си́хъ па́мѧть  твори́ти. ѕ҃і Не оу҆хищре́ннымъ бо ба́снемъ  послѣ́довавше, сказа́хомъ ва́мъ си́лꙋ и҆ прише́ствїе гдⷭ҇а  на́шегѡ і҆и҃са хрⷭ҇та̀, но самови́дцы бы́вше вели́чествїю  ѻ҆́нагѡ. з҃і Прїе́мъ бо ѿ бг҃а ѻ҆ц҃а̀ че́сть и҆ сла́вꙋ,  гла́сꙋ прише́дшꙋ къ немꙋ̀ таковꙋ̀ ѿ велелѣ́пныѧ сла́вы:  се́й є҆́сть сн҃ъ мо́й возлю́бленный, ѡ҆ не́мже а҆́зъ  благоизво́лихъ. и҃і И҆ се́й гла́съ мы̀ слы́шахомъ съ нб҃сѐ  сше́дшъ, съ ни́мъ сꙋ́ще на горѣ̀ (л. ѯ҃ѳ ѡ҆б.) свѧтѣ́й.  ѳ҃і И҆ и҆́мамы и҆звѣ́стнѣйшее проро́ческое сло́во,  є҆мꙋ́же внима́юще ꙗ҆́коже свѣти́лꙋ сїѧ́ющꙋ въ те́мнѣмъ  мѣ́стѣ, до́брѣ творитѐ, до́ндеже де́нь ѡ҆зари́тъ, и҆  денни́ца возсїѧ́етъ въ сердца́хъ ва́шихъ. 
Коне́цъ преѡбраже́нїю. 
(заⷱ҇ ѯ҃ѕ) [г҃] к҃ Сїѐ꙳Въ  понедѣ́льникъ л҃д недѣ́ли: Возлю́бленнїи, сїѐ꙳  пре́жде вѣ́дꙋще, ꙗ҆́кѡ всѧ́ко проро́чество кни́жное, по  своемꙋ̀ сказа́нїю не быва́етъ. к҃а Ни бо̀ во́лею бы́сть  когда̀ чл҃вѣ́кѡмъ прⷪ҇ро́чество, но ѿ ст҃а́гѡ дх҃а  просвѣща́еми глаго́лаша ст҃і́и бж҃їи чл҃вѣ́цы. 
Глава̀ втора́ѧ. 
сⷯ а҃ Бы́ша же и҆ лжи́вїи проро́цы въ лю́дехъ,  ꙗ҆́коже и҆ въ ва́съ бꙋ́дꙋтъ лжи́вїи оу҆чи́тели, и҆̀же  внесꙋ́тъ є҆́рєси поги́бели, и҆ и҆скꙋ́пльшагѡ и҆̀хъ влⷣки  ѿмета́ющесѧ, приводѧ́ще себѣ̀ ско́рꙋ поги́бель: в҃ И҆  мно́зи послѣ́дствꙋютъ и҆́хъ нечистота́мъ, и҆́миже пꙋ́ть  и҆́стинный похꙋ́литсѧ. г҃ И҆ ꙾въ преꙋмноже́нїи льсти́выхъ  слове́съ꙾꙾въ лихои́мствѣ льсти́выми словесы̀꙾ ва́съ  оу҆ловѧ́тъ: и҆́хже сꙋ́дъ и҆сконѝ не косни́тъ, и҆ поги́бель  и҆́хъ не дре́млетъ. д҃ А҆́ще бо бг҃ъ а҆́ггелѡвъ  согрѣши́вшихъ не пощадѣ̀, но плени́цами мра́ка свѧза́въ  предадѐ на сꙋ́дъ мꙋ́чимы блюстѝ: є҃ И҆ пе́рвагѡ мі́ра не  пощадѣ̀, но ѻ҆сма́го нѡ́а пра́вды проповѣ́дника сохранѝ,  пото́пъ мі́рꙋ нече́ствовавшихъ наведѐ. ѕ҃ И҆ гра́ды содѡ́мскїѧ  и҆ гомѡ́ррскїѧ сже́гъ, разоре́нїемъ ѡ҆сꙋдѝ, ѻ҆́бразъ (л.  ѻ҃) хотѧ́щымъ нече́ствовати положи́въ. з҃ И҆ пра́веднаго  лѡ́та ѡ҆би́дима ѿ беззако́нныхъ въ нечистотѣ̀ сожи́тїѧ  и҆зба́ви: и҃ Видѣ́нїемъ бо и҆ слꙋ́хомъ првⷣный живы́й въ  ни́хъ, де́нь ѿ днѐ дꙋ́шꙋ пра́веднꙋ беззако́нными дѣ́лы  мꙋ́чаше. 
(заⷱ҇ ѯ҃з) ѳ҃ Вѣ́сть гдⷭ҇ь꙳Во  вто́рникъ л҃д-ѧ недѣ́ли: Возлю́бленнїи, вѣ́сть  гдⷭ҇ь꙳ благочєсти́выѧ ѿ напа́сти и҆збавлѧ́ти,  непра́ведники же на де́нь сꙋ́дный мꙋ́чимы блюстѝ. 
Коне́цъ понедѣ́льникꙋ. 
і҃ Наипа́че же во слѣ́дъ плотскі́ѧ по́хоти скверне́нїѧ  ходѧ́щыѧ, и҆ ѡ҆ гдⷭ҇ьствѣ нерадѧ́щыѧ, продерза́телє себѣ̀  оу҆гѡ́дницы, сла́вы не трепе́щꙋтъ хꙋ́лѧще: а҃і И҆дѣ́же  а҆́гг҃ли крѣ́постїю и҆ си́лою бо́льши сꙋ́ще, ꙾не терпѧ́тъ  на сѧ̀ ѿ гдⷭ҇а оу҆кори́знена сꙋда̀꙾꙾не произно́сѧтъ на  нѧ̀ пред̾ гдⷭ҇емъ оу҆кори́знена сꙋда̀꙾. в҃і Сі́и же,  ꙗ҆́кѡ ско́ти живо́тни є҆стество́мъ бы́вше въ поги́бель и҆  тлю̀, въ ни́хже не разꙋмѣ́ютъ хꙋ́лѧще, во и҆стлѣ́нїи  свое́мъ и҆стлѣ́ютъ, г҃і Прїе́млюще мздꙋ̀ непра́веднꙋ,  сла́сть мнѧ́ще вседне́вное насыще́нїе, скверни́тели и҆  поро́чницы, пита́ющесѧ лестьмѝ свои́ми, ꙗ҆дꙋ́ще съ ва́ми,  д҃і Ѻ҆́чи и҆мꙋ́ще и҆спо́лнь блꙋдодѣѧ́нїѧ, и҆  непреста́емагѡ грѣха̀, прельща́юще дꙋ́шы неꙋтвержде́ны,  се́рдце наꙋче́но лихои́мствꙋ и҆мꙋ́ще, клѧ́твы ча̑да: є҃і  Ѡ҆ста́вльше пра́вый пꙋ́ть, заблꙋди́ша, послѣ́довавше пꙋтѝ  валаа́мовꙋ восо́рова, и҆́же мздꙋ̀ непра́веднꙋ возлюбѝ. ѕ҃і  Ѡ҆бличе́нїе же и҆мѣ̀ своегѡ̀ беззако́нїѧ: под̾ѧре́мникъ  безгла́сенъ, человѣ́ческимъ (л. ѻ҃ ѡ҆б.) гла́сомъ  провѣща́вшъ, возбранѝ прⷪ҇ро́ка безꙋ́мїе. з҃і Сі́и сꙋ́ть  и҆сто́чницы безво́дни, ѻ҆́блацы и҆ мглы̑ ѿ вѣ̑тръ  преноси́ми, и҆̀мже мра́къ те́мный во вѣ́ки блюде́тсѧ. и҃і  Прегѡ́рдаѧ бо сꙋеты̀ вѣща́юще, прельща́ютъ въ сквє́рны  плотскі́ѧ по́хоти, ѿбѣга́юще и҆́хъ ѿню́дъ живꙋ́щихъ во  льстѝ, ѳ҃і Свобо́дꙋ и҆̀мъ ѡ҆бѣщава́юще, са́ми рабѝ сꙋ́ще  тлѣ́нїѧ: и҆́мже бо кто̀ побѣжде́нъ быва́етъ, семꙋ̀ и҆  рабо́тенъ є҆́сть. к҃ А҆́ще бо ѿбѣ́гше скве́рнъ мі́ра,  ꙾въ ра́зꙋмъ꙾꙾позна́нїемъ꙾ гдⷭ҇а и҆ сп҃са на́шегѡ і҆и҃са  хрⷭ҇та̀, си́ми же па́ки спле́тшесѧ побѣжда́еми быва́ютъ:  бы́ша же и҆̀мъ послѣ̑днѧѧ гѡ́рша пе́рвыхъ. к҃а Лꙋ́чше бо  бѣ̀ и҆̀мъ не позна́ти пꙋтѝ пра́вды, не́жели позна́вшымъ  возврати́тисѧ вспѧ́ть ѿ пре́данныѧ и҆̀мъ ст҃ы́ѧ  за́повѣди. к҃в Слꙋчи́сѧ бо и҆̀мъ и҆́стиннаѧ при́тча: пе́съ  возвра́щсѧ на свою̀ блево́тинꙋ, и҆ свинїѧ̀ ѡ҆мы́вшисѧ, въ  ка́лъ ти́нный. 
Коне́цъ вто́рникꙋ. 
Глава̀ тре́тїѧ. 
(заⷱ҇ ѯ҃и) (чеⷦ҇) сⷯ а҃ Сїѐ оу҆жѐ,  возлю́бленнїи, второ́е꙳Въ сре́дꙋ л҃д-ѧ недѣ́ли:  Возлю́бленнїи, сїѐ оу҆жѐ второ́е꙳ ва́мъ пишꙋ̀  посла́нїе, въ ни́хже возбꙋжда́ю воспомина́нїемъ ва́шъ  чи́стый смы́слъ: в҃ Помѧнꙋ́ти пре́жде речє́нныѧ глаго́лы  ѿ ст҃ы́хъ прорѡ́къ, и҆ а҆пⷭ҇лъ ва́шихъ и҆ за́повѣдей  гдⷭ҇а и҆ сп҃са. г҃ Сїѐ пре́жде вѣ́дѧще, ꙗ҆́кѡ [д҃]  прїи́дꙋтъ въ послѣ́днїѧ днѝ рꙋга́телє, по свои́хъ (л.  ѻ҃а) по́хотехъ ходѧ́ще, д҃ И҆ глаго́люще: гдѣ́ є҆сть  ѡ҆бѣтова́нїе прише́ствїѧ є҆гѡ̀; ѿне́лѣже бо ѻ҆ц҃ы̀  оу҆спо́ша, всѧ̑ та́кѡ пребыва́ютъ ѿ нача́ла созда́нїѧ.  є҃ Таи́тсѧ бо и҆̀мъ сїѐ хотѧ́щымъ, ꙗ҆́кѡ нб҃са̀ бѣ́ша  и҆спе́рва, и҆ землѧ̀ ѿ воды̀, ꙾и҆ водо́ю꙾꙾и҆ посредѣ̀  воды̀꙾ соста́влена, бж҃їимъ сло́вомъ: ѕ҃ И҆́миже тогда́шнїй  мі́ръ, водо́ю потопле́нъ бы́въ, поги́бе. з҃ А҆ ны́нѣшнѧѧ  нб҃са̀ и҆ землѧ̀ тѣ́мже сло́вомъ сокровє́на сꙋ́ть, ѻ҆гню̀  блюдѡ́ма на де́нь сꙋда̀, и҆ поги́бели нечести́выхъ  человѣ̑къ. и҃ Є҆ди́но же сїѐ да не оу҆таи́тсѧ ва́съ  возлю́бленнїи, ꙗ҆́кѡ є҆ди́нъ де́нь пред̾ гдⷭ҇емъ ꙗ҆́кѡ  ты́сѧща лѣ́тъ, и҆ ты́сѧща лѣ́тъ ꙗ҆́кѡ де́нь є҆ди́нъ. ѳ҃  Не косни́тъ гдⷭ҇ь ѡ҆бѣтова́нїѧ, ꙗ҆́коже нѣ́цыи коснѣ́нїе  мнѧ́тъ: но долготерпи́тъ на на́съ, не хотѧ̀ да кто̀  поги́бнетъ, но да всѝ въ покаѧ́нїе прїи́дꙋтъ. [а҃] і҃  Прїи́детъ же де́нь гдⷭ҇нь ꙗ҆́кѡ та́ть въ нощѝ, во́ньже  нб҃са̀ оу҆́бѡ съ шꙋ́момъ ꙳ми́мѡ и҆́дꙋтъ꙳꙳ми́мѡ по́йдꙋтъ꙳,  стїхі́и же сжига́емы разорѧ́тсѧ, землѧ́ же и҆ ꙗ҆̀же на не́й  дѣла̀ сгорѧ́тъ. а҃і Си̑мъ оу҆̀бо всѣ́мъ разорѧ́ємымъ,  ка́цѣмъ подоба́етъ бы́ти ва́мъ, во ст҃ы́хъ пребыва́нїихъ и҆  благоче́стїихъ; в҃і Ча́ющымъ и҆ скорѣ́е бы́ти жела́ющымъ  прише́ствїѧ бж҃їѧгѡ днѐ, є҆гѡ́же ра́ди нб҃са̀ жего́ма  разорѧ́тсѧ, и҆ стїхі́и ѡ҆палѧ́еми раста́ютсѧ. г҃і Но́ва же  нб҃сѐ, и҆ но́вы землѝ по ѡ҆бѣтова́нїю є҆гѡ̀ ча́емъ, въ  ни́хже пра́вда живе́тъ. [в҃] д҃і Тѣ́мже возлю́бленнїи,  си́хъ ча́юще, потщи́тесѧ нескве́рни и҆ непоро́чни томꙋ̀  ѡ҆брѣсти́сѧ въ ми́рѣ: є҃і И҆ гдⷭ҇а на́шегѡ  долготерпѣ́нїе, спасе́нїе непщꙋ́йте: ꙗ҆́коже и҆  возлю́бленный на́шъ бра́тъ па́ѵелъ, по да́ннѣй є҆мꙋ̀  премꙋ́дрости (л. ѻ҃а ѡ҆б.) написа̀ ва́мъ. ѕ҃і Ꙗ҆́коже и҆  во всѣ́хъ свои́хъ посла́нїихъ, глаго́лѧ въ ни́хъ ѡ҆ си́хъ:  въ ни́хже сꙋ́ть неꙋдо́бь разꙋ̑мна нѣ̑каѧ, ꙗ҆̀же ненаꙋче́ни  и҆ неꙋтвержде́ни развраща́ютъ, ꙗ҆́коже и҆ прѡ́чаѧ писа̑нїѧ,  къ свое́й поги́бели и҆̀мъ. з҃і Вы́ же оу҆̀бо  возлю́бленнїи, предвѣ́дѧще храни́тесѧ, да не ле́стїю  беззако́нныхъ сведе́ни бы́вше, ѿпаде́те своегѡ̀  оу҆твержде́нїѧ: и҃і Но да расте́те во бл҃года́ти и҆  ра́зꙋмѣ гдⷭ҇а на́шегѡ и҆ сп҃са і҆и҃са хрⷭ҇та̀. томꙋ̀  сла́ва, и҆ ны́нѣ, и҆ въ де́нь вѣ́ка. а҆ми́нь. 
Коне́цъ средѣ̀. 
Коне́цъ втора́гѡ посла́нїѧ ст҃а́гѡ а҆пⷭ҇тола петра̀,  и҆мꙋ́щагѡ въ себѣ̀ главы̀ г҃: зача̑лъ цр҃ко́вныхъ є҃:  стїхѡ́въ ѯ҃а: знамена́нїй че́рныхъ д҃: послѣ́дꙋющихъ  же и҆̀мъ червле́ныхъ в҃. 


(л. ѻ҃в)  
Знамєна́нїѧ собо́рнагѡ посла́нїѧ і҆ѡа́ннова  пе́рвагѡ. 
[а҃] Є҆ѵⷢ҇льское бг҃осло́вїе ѡ҆ хрⷭ҇тѣ̀. 
[а҃] Въ не́мже и҆ ѡ҆ внима́нїи є҆́же не  согрѣша́ти. 
[в҃] Ꙗ҆́кѡ соблюде́нїе за́повѣди бж҃їѧ ра́зꙋмъ  оу҆твержда́етъ. 
[в҃] Ѡ҆ любвѝ, без̾ неѧ́же нѣ́сть спасе́нїѧ. 
[а҃] Въ не́мже оу҆че́нїе ѡ҆ бл҃года́ти, комꙋ́ждо по  во́зрастꙋ, и҆ ѡ҆ ѿвраще́нїи любвѐ, ꙗ҆́же къ мі́рꙋ. 
[г҃] Ѡ҆ лжи́выхъ бра́тїѧхъ ѿмє́тникъ ѿ бг҃а: и҆  ꙗ҆́кѡ бл҃гоче́стїе є҆́же во хрⷭ҇та̀, ѻ҆́ч҃ее  и҆сповѣ́данїе: ѻ҆́ч҃ее бо славосло́вїе, сн҃ꙋ є҆́сть  бг҃осло́вїе. 
[а҃] Въ не́мже ѡ҆ бж҃їи дх҃о́внѣ дарова́нїи, во  ст҃ы́ни на оу҆пова́нїе въ ра́зꙋмъ бж҃їй. 
[в҃] Ꙗ҆́кѡ всѧ́къ и҆́же ѡ҆ гдⷭ҇ѣ, кромѣ̀ грѣха̀  є҆́сть: согрѣша́ѧй же ѿ дїа́вола є҆́сть. 
[д҃] Ѡ҆ любвѝ ꙗ҆́же ко и҆́скреннемꙋ, и҆ ѡ҆  ѻ҆бы́чаи пода́тельнѣ. 
[а҃] Въ не́мже ѡ҆ со́вѣсти бла́зѣ, сꙋ́щей въ  вѣ́рѣ і҆и҃съ хрⷭ҇то́вѣ. 
[в҃] Ѡ҆ разсмотре́нїи дꙋхѡ́въ, во и҆сповѣ́данїе  вочеловѣ́ченїѧ гдⷭ҇нѧ. 
[є҃] Ѡ҆ братолю́бїи во бл҃гоче́стїи. 
[ѕ҃] Ѡ҆ бг҃осло́вїи і҆и҃совѣ въ сла́вѣ ѻ҆́ч҃и: и҆  ѡ҆ побѣ́дѣ на дїа́вола, вѣ́рою і҆и҃съ хрⷭ҇то́вою, въ  жи́знь. 
[з҃] Ѡ҆ под̾ѧ́тїи согрѣша́ющагѡ бра́та моли́твою,  и҆ ѡ҆ несогрѣше́нїи. 
[а҃] Въ не́мже ѿмета́нїе бѣсо́вскїѧ ле́сти. (л.  ѻ҃в ѡ҆б.) 
Сказа́нїе собо́рнагѡ посла́нїѧ і҆ѡа́ннова пе́рвагѡ. 
Сїѐ посыла́етъ бл҃же́нный і҆ѡа́ннъ списа́вый ст҃о́е  є҆ѵⷢ҇лїе, оу҆твержда́ѧ и҆ воспомина́ѧ вѣ́ровавшымъ  оу҆жѐ въ гдⷭ҇а. И҆ пе́рвѣе оу҆́бѡ, ꙗ҆́коже во  є҆ѵⷢ҇лїи, си́це и҆ въ се́мъ посла́нїи бг҃осло́вствꙋетъ ѡ҆  бз҃ѣ сло́вѣ, сказꙋ́ѧ того̀ при́снѡ бы́ти въ бз҃ѣ, и҆  оу҆чи́тъ ѻ҆ц҃а̀ свѣ́тъ бы́ти: да и҆ си́це оу҆разꙋмѣ́емъ  сло́ва, ꙗ҆́коже сїѧ́нїе ѿ негѡ̀ бы́ти. Бг҃осло́вствꙋѧ же  повѣ́даетъ не но́во бы́ти є҆́же по на́мъ та́инство, но  и҆з̾ нача́ла оу҆́бѡ и҆ при́снѡ бы́ти є҆мꙋ̀: ны́нѣ же  ꙗ҆́вльшеесѧ гдⷭ҇емъ, и҆́же є҆́сть жи́знь вѣ́чнаѧ, и҆ бг҃ъ  и҆́стиненъ. И҆ вино́вное же прише́ствїю є҆гѡ̀ и҆ ꙗ҆вле́нїю  полага́етъ глаго́лѧ, на разоре́нїе дѣлѡ́мъ дїа́вольскимъ  бы́вшее сїѐ, и҆ да на́съ свободи́тъ ѿ дїа́вола и҆  сме́рти. И҆ вѣ́дати на́мъ ѻ҆ц҃а̀, и҆ того̀ сама́го сн҃а,  гдⷭ҇а на́шего і҆и҃са хрⷭ҇та̀. Пи́шетъ оу҆́бѡ ко всѧ́комꙋ  во́зрастꙋ, къ дѣ́темъ, ко ю҆́ношамъ, къ ста́рцємъ, ꙗ҆́кѡ  бг҃ъ оу҆́бѡ позна́нъ бы́сть, а҆ дїа́воле дѣ́йство  побѣди́сѧ, про́чее оу҆праздни́вшейсѧ сме́рти. Та́же  про́чее во все́мъ посла́нїи оу҆чи́тъ ѡ҆ любвѝ, хотѧ̀ на́съ  да дрꙋгъдрꙋ́га лю́бимъ, поне́же и҆ хрⷭ҇то́съ возлюби́лъ  є҆́сть на́съ. Та́же по рѧ́дꙋ сказꙋ́етъ ѡ҆ разли́чїи стра́ха  и҆ любвѐ, и҆ ча̑дъ бж҃їихъ и҆ ча̑дъ дїа́волихъ: и҆ ѡ҆  грѣсѣ̀ сме́ртнѣ и҆ ѡ҆ несме́ртнѣ, и҆ ѡ҆ разли́чїи  дꙋхѡ́въ. И҆ про́чее раздѣлѧ́етъ, кото́рый оу҆́бѡ дх҃ъ ѿ  бг҃а є҆́сть, кото́рый же льсте́чь; и҆ когда̀ оу҆́бѡ  познава́емсѧ ча̑да бж҃їѧ, когда́ же дїа́волѧ; и҆ ѡ҆ ко́емъ  грѣсѣ̀ до́лжни є҆смы̀ моли́тисѧ ѡ҆ согрѣша́ющихъ, и҆ ѡ҆  ко́емъ не подоба́етъ моли́тисѧ; и҆ ꙗ҆́кѡ (л. ѻ҃г) не  любѧ́й бли́жнѧгѡ, нѣ́сть досто́инъ хрⷭ҇тїа́нскомꙋ зва́нїю,  ни мо́жетъ глаго́латисѧ хрⷭ҇то́въ: и҆ є҆дине́нїе сн҃а ко  ѻ҆ц҃ꙋ̀ сказꙋ́етъ, и҆ ꙗ҆́кѡ ѿмета́ѧйсѧ сн҃а, ни ѻ҆ц҃а̀  и҆́мать. Разсꙋжда́етъ же въ посла́нїи се́мъ, глаго́лѧ: что̀  є҆́сть сво́йственно а҆нті́хрїстꙋ; бы́ти же сїѐ є҆́же  глаго́лати, не бы́ти і҆и҃са самого̀ хрⷭ҇та̀: си́це сказꙋ́ѧ,  ꙗ҆́кѡ не сꙋ́щꙋ ѻ҆́номꙋ, того̀ рещѝ бы́ти лжи́ва.  Оу҆чи́тъ же во все́мъ посла́нїи не пренемога́ти вѣ́рꙋющымъ  въ гдⷭ҇а, а҆́ще ненави́дими быва́ютъ въ мі́рѣ, но па́че  ра́доватисѧ: ꙗ҆́кѡ не́нависть мі́ра ꙗ҆влѧ́етъ вѣ́рꙋющыѧ  прейтѝ ѿ сегѡ̀ мі́ра, и҆ бы́ти про́чее нбⷭ҇ныѧ жи́тели.  И҆ на концѣ́ же посла́нїѧ па́ки воспомина́етъ глаго́лѧ:  ꙗ҆́кѡ сн҃ъ бж҃їй жи́знь вѣ́чнаѧ є҆́сть, бг҃ъ и҆́стиненъ:  и҆ ꙗ҆́кѡ да семꙋ̀ рабо́тающе, храни́мъ себѐ ѿ і҆́дѡлъ.  (л. ѻ҃г ѡ҆б.) 
СОБО́РНОЕ ПОСЛА́НІЕ ПЕ́РВОЕ 
СТ҃А́ГѠ А҆ПО́СТОЛА І҆ѠА́ННА БГ҃ОСЛО́ВА. 
Глава̀ пе́рваѧ. 
(заⷱ҇ ѯ҃и) [а҃] сⷯ а҃ Є҆́же  бѣ̀꙳Мцⷭ҇а ма́їа въ и҃-й де́нь: Є҆́же бѣ̀꙳  и҆спе́рва, є҆́же слы́шахомъ, є҆́же ви́дѣхомъ ѻ҆чи́ма  на́шима, є҆́же оу҆зрѣ́хомъ, и҆ рꙋ́ки на́шѧ ѡ҆сѧза́ша ѡ҆  словесѝ живо́тнѣмъ: в҃ [И҆ живо́тъ ꙗ҆ви́сѧ, и҆  ви́дѣхомъ, и҆ свидѣ́тельствꙋемъ, и҆ возвѣща́емъ ва́мъ  живо́тъ вѣ́чный, и҆́же бѣ̀ оу҆ ѻ҆ц҃а̀, и҆ ꙗ҆ви́сѧ  на́мъ.] г҃ Є҆́же ви́дѣхомъ и҆ слы́шахомъ, повѣ́даемъ  ва́мъ, да и҆ вы̀ ѻ҆бще́нїе и҆́мате съ на́ми: ѻ҆бще́нїе же  на́ше со ѻ҆ц҃е́мъ и҆ съ сн҃омъ є҆гѡ̀ і҆и҃сомъ хрⷭ҇то́мъ.  д҃ И҆ сїѧ̑ пи́шемъ ва́мъ, да ра́дость ва́ша бꙋ́детъ  и҆спо́лнена. [а҃] є҃ И҆ сїѐ є҆́сть ѡ҆бѣтова́нїе,  є҆́же слы́шахомъ ѿ негѡ̀, и҆ повѣ́даемъ ва́мъ ꙗ҆́кѡ  бг҃ъ свѣ́тъ є҆́сть, и҆ тмы̀ въ не́мъ нѣ́сть ни є҆ди́ныѧ.  ѕ҃ А҆́ще рече́мъ, ꙗ҆́кѡ ѻ҆бще́нїе и҆́мамы съ ни́мъ, и҆ во  тмѣ̀ хо́димъ, лже́мъ, и҆ не твори́мъ (л. ѻ҃д) и҆́стины. з҃  А҆́ще ли же во свѣ́тѣ хо́димъ, ꙗ҆́коже са́мъ то́й є҆́сть  во свѣ́тѣ, ѻ҆бще́нїе и҆́мамы дрꙋ́гъ ко дрꙋ́гꙋ, и҆ кро́вь  і҆и҃са хрⷭ҇та̀ сн҃а є҆гѡ̀ ѡ҆чища́етъ на́съ ѿ всѧ́кагѡ  грѣха̀. 
Коне́цъ бг҃осло́вꙋ. 
(заⷱ҇ ѯ҃ѳ) и҃ А҆́ще рече́мъ,꙳Въ  четверто́къ л҃д-ѧ недѣ́ли: Возлю́бленнїи, а҆́ще  рече́мъ,꙳ ꙗ҆́кѡ грѣха̀ не и҆́мамы, себѐ прельща́емъ,  и҆ и҆́стины нѣ́сть въ на́съ. ѳ҃ А҆́ще и҆сповѣ́даемъ  грѣхѝ на́шѧ, вѣ́ренъ є҆́сть и҆ пра́веденъ, да ѡ҆ста́витъ  на́мъ грѣхѝ на́шѧ, и҆ ѡ҆чи́ститъ на́съ ѿ всѧ́кїѧ  непра́вды. і҃ А҆́ще рече́мъ, ꙗ҆́кѡ не согрѣши́хомъ: лжа̀  твори́мъ є҆го̀, и҆ сло́во є҆гѡ̀ нѣ́сть въ на́съ. 
Глава̀ втора́ѧ. 
сⷯ а҃ Ча̑дца моѧ̀, сїѧ̑ пишꙋ̀ ва́мъ, да не  согрѣша́ете: и҆ а҆́ще кто̀ согрѣши́тъ, хода́таѧ и҆́мамы ко  ѻ҆ц҃ꙋ̀, і҆и҃са хрⷭ҇та̀ првⷣника. в҃ И҆ то́й ѡ҆чище́нїе  є҆́сть ѡ҆ грѣсѣ́хъ на́шихъ: не ѡ҆ на́шихъ же то́чїю, но  и҆ ѡ҆ всегѡ̀ мі́ра. [в҃] г҃ И҆ ѡ҆ се́мъ разꙋмѣ́емъ,  ꙗ҆́кѡ позна́хомъ є҆го̀, а҆́ще за́пѡвѣди є҆гѡ̀  соблюда́емъ. д҃ Глаго́лѧй, ꙗ҆́кѡ позна́хъ є҆го̀, и҆  за́пѡвѣди є҆гѡ̀ не соблюда́етъ, ло́жъ є҆́сть, и҆ въ се́мъ  и҆́стины нѣ́сть. є҃ И҆́же бо а҆́ще блюде́тъ сло́во є҆гѡ̀,  пои́стиннѣ въ се́мъ любы̀ бж҃їѧ соверше́нна є҆́сть. ѡ҆  се́мъ разꙋмѣ́емъ, ꙗ҆́кѡ въ не́мъ є҆смы̀: ѕ҃ Глаго́лѧй въ  не́мъ (л. ѻ҃д ѡ҆б.) пребыва́ти, до́лженъ є҆́сть, ꙗ҆́коже  ѻ҆́нъ ходи́лъ є҆́сть, и҆ се́й та́кожде да хо́дитъ. 
Коне́цъ четверткꙋ̀. 
(заⷱ҇ ѻ҃) [в҃] з҃ Возлю́бленнїи, не  за́повѣдь꙳Въ пѧто́къ л҃д-ѧ недѣ́ли:  Возлю́бленнїи, не за́повѣдь꙳ но́вꙋ пишꙋ̀ ва́мъ, но  за́повѣдь ве́тхꙋ, ю҆́же и҆мѣ́сте и҆спе́рва: за́повѣдь  ве́тха є҆́сть сло́во, є҆́же слы́шасте и҆спе́рва. и҃ Па́ки  за́повѣдь но́вꙋ пишꙋ̀ ва́мъ, є҆́же є҆́сть пои́стиннѣ въ  не́мъ и҆ въ ва́съ, ꙗ҆́кѡ тма̀ ми́мѡ хо́дитъ, и҆ свѣ́тъ  и҆́стинный се́й сїѧ́етъ. ѳ҃ Глаго́лѧй во свѣ́тѣ бы́ти, а҆  бра́та своего̀ ненави́дитъ, во тмѣ̀ є҆́сть досе́лѣ. і҃  Любѧ́й бра́та своего̀, во свѣ́тѣ пребыва́етъ, и҆ собла́зна  въ не́мъ нѣ́сть: а҃і А҆ ненави́дѧй бра́та своего̀, во  тмѣ̀ є҆́сть, и҆ во тмѣ̀ хо́дитъ, и҆ не вѣ́сть ка́мѡ  и҆́детъ, ꙗ҆́кѡ тма̀ ѡ҆слѣпѝ ѻ҆́чи є҆мꙋ̀. [а҃] в҃і  Пишꙋ̀ ва́мъ ча́дца, ꙗ҆́кѡ ѡ҆ставлѧ́ютсѧ ва́мъ грѣсѝ  и҆́мене є҆гѡ̀ ра́ди. г҃і Пишꙋ̀ ва́мъ ѻ҆тцы̀, ꙗ҆́кѡ  позна́сте безнача́льнаго. пишꙋ̀ ва́мъ ю҆́нѡши, ꙗ҆́кѡ  побѣди́сте лꙋка́ваго. д҃і Пишꙋ̀ ва́мъ дѣ́ти, ꙗ҆́кѡ  позна́сте ѻ҆ц҃а̀. писа́хъ ва́мъ ѻ҆тцы̀, ꙗ҆́кѡ позна́сте  и҆ско́ннаго. писа́хъ ва́мъ ю҆́нѡши, ꙗ҆́кѡ крѣ́пцы є҆стѐ,  и҆ сло́во бж҃їе въ ва́съ пребыва́етъ, и҆ побѣди́сте  лꙋка́ваго. є҃і Не люби́те мі́ра, ни ꙗ҆̀же въ мі́рѣ:  а҆́ще кто̀ лю́битъ мі́ръ, нѣ́сть любвѐ ѻ҆́ч҃и въ не́мъ.  ѕ҃і Ꙗ҆́кѡ всѐ є҆́же въ мі́рѣ, по́хоть плотска́ѧ, и҆  по́хоть ѻ҆чи́ма, и҆ го́рдость жите́йскаѧ, нѣ́сть ѿ  ѻ҆ц҃а̀, но ѡ҆ мі́ра сегѡ̀ є҆́сть. з҃і И҆ мі́ръ  прехо́дитъ, и҆ по́хоть є҆гѡ̀: а҆ творѧ́й во́лю бж҃їю  пребыва́етъ во вѣ́ки. 
Коне́цъ пѧткꙋ̀. (л. ѻ҃є) 
(заⷱ҇ ѻ҃а) [г҃] и҃і Дѣ́ти,꙳Въ  понедѣ́льникъ л҃є-ѧ недѣ́ли: Дѣ́ти,꙳ послѣ́днѧѧ  годи́на є҆́сть: и҆ ꙗ҆́коже слы́шасте, ꙗ҆́кѡ а҆нті́хрїстъ  грѧде́тъ, и҆ ны́нѣ а҆нті́хрїсти мно́зи бы́ша: ѿ сегѡ̀  разꙋмѣва́емъ, ꙗ҆́кѡ послѣ́днїй ча́съ є҆́сть. ѳ҃і Ѿ  на́съ и҆зыдо́ша, но не бѣ́ша ѿ на́съ: а҆́ще бы ѿ на́съ  бы́ли, пребы́ли оу҆́бѡ бы́ша съ на́ми: но да ꙗ҆вѧ́тсѧ,  ꙗ҆́кѡ не сꙋ́ть всѝ ѿ на́съ. к҃ И҆ вы̀ пома́занїе и҆́мате  ѿ ст҃а́гѡ, и҆ вѣ́сте всѧ̑. к҃а Не писа́хъ ва́мъ, ꙗ҆́кѡ  не вѣ́сте и҆́стины, но ꙗ҆́кѡ вѣ́сте ю҆̀: и҆ ꙗ҆́кѡ всѧ́ка  лжа̀ ѿ и҆́стины нѣ́сть. к҃в Кто́ є҆сть лжи́вый, то́чїю  ѿмета́ѧйсѧ, ꙗ҆́кѡ і҆и҃съ нѣ́сть хрⷭ҇то́съ: се́й є҆́сть  а҆нті́хрїстъ, ѿмета́ѧйсѧ ѻ҆ц҃а̀ и҆ сн҃а. к҃г Всѧ́къ  ѿмета́ѧйсѧ сн҃а, ни ѻ҆ц҃а̀ и҆́мать: а҆ и҆сповѣ́даѧй  сн҃а, и҆ ѻ҆ц҃а̀ и҆́мать. к҃д Вы̀ оу҆́бѡ є҆́же слы́шасте  и҆спе́рва, въ ва́съ да пребыва́етъ. и҆ а҆́ще въ ва́съ  пребꙋ́детъ є҆́же и҆спе́рва слы́шасте, и҆ вы̀ въ сн҃ѣ и҆  ѻ҆ц҃ѣ̀ пребꙋ́дете. к҃є И҆ сїѐ є҆́сть ѡ҆бѣтова́нїе,  є҆́же са́мъ ѡ҆бѣща̀ на́мъ, живо́тъ вѣ́чный. [а҃] к҃ѕ  Сїѧ̑ писа́хъ ва́мъ ѡ҆ льстѧ́щихъ ва́съ: к҃з И҆ вы̀  пома́занїе є҆́же прїѧ́сте ѿ негѡ̀, въ ва́съ пребыва́етъ,  и҆ не тре́бꙋете, да кто̀ оу҆чи́тъ вы̀: но ꙗ҆́кѡ то̀ са́мо  пома́занїе оу҆чи́тъ вы̀ ѡ҆ все́мъ, и҆ и҆́стинно є҆́сть, и҆  нѣ́сть ло́жно: и҆ ꙗ҆́коже наꙋчѝ ва́съ, пребыва́йте въ  не́мъ. к҃и И҆ ны́нѣ ча̑дца, пребыва́йте въ не́мъ, да  є҆гда̀ ꙗ҆ви́тсѧ, и҆́мамы дерзнове́нїе, и҆ не посрами́мсѧ  ѿ негѡ̀ въ прише́ствїи є҆гѡ̀. к҃ѳ А҆́ще вѣ́сте, ꙗ҆́кѡ  пра́ведникъ є҆́сть, разꙋмѣ́йте, ꙗ҆́кѡ всѧ́къ творѧ́й  пра́вдꙋ, ѿ негѡ̀ роди́сѧ. (л. ѻ҃є ѡ҆б.) 
Глава̀ тре́тїѧ. 
сⷯ а҃ Ви́дите, каковꙋ̀ любо́вь да́лъ є҆́сть ѻ҆ц҃ъ  на́мъ, да ча̑да бж҃їѧ нарече́мсѧ, и҆ є҆смы̀: сегѡ̀ ра́ди  мі́ръ не зна́етъ на́съ, занѐ не позна̀ є҆гѡ̀. в҃  Возлю́бленнїи, ны́нѣ ча̑да бж҃їѧ є҆смы̀, и҆ не оу҆̀  ꙗ҆ви́сѧ, что̀ бꙋ́демъ: вѣ́мы же, ꙗ҆́кѡ є҆гда̀ ꙗ҆ви́тсѧ,  подо́бни є҆мꙋ̀ бꙋ́демъ, и҆ оу҆́зримъ є҆го̀, ꙗ҆́коже  є҆́сть. г҃ И҆ всѧ́къ и҆мѣ́ѧй наде́ждꙋ сїю̀ на́нь,  ѡ҆чища́етъ себѐ, ꙗ҆́коже ѻ҆́нъ чи́стъ є҆́сть. [в҃]  д҃ Всѧ́къ творѧ́й грѣ́хъ, и҆ беззако́нїе твори́тъ: и҆  грѣ́хъ є҆́сть беззако́нїе. є҃ И҆ вѣ́сте, ꙗ҆́кѡ ѻ҆́нъ  ꙗ҆ви́сѧ, да грѣхѝ на́шѧ во́з̾метъ и҆ грѣха̀ въ не́мъ  нѣ́сть. ѕ҃ Всѧ́къ и҆́же въ не́мъ пребыва́ѧй, не  согрѣша́етъ: всѧ́къ согрѣша́ѧй, не ви́дѣ є҆гѡ̀, ни  позна̀ є҆гѡ̀. з҃ Ча́дца, никто́же да льсти́тъ ва́съ:  творѧ́й пра́вдꙋ, пра́ведникъ є҆́сть, ꙗ҆́коже ѻ҆́нъ  пра́веденъ є҆́сть. и҃ Творѧ́й грѣ́хъ, ѿ дїа́вола  є҆́сть, ꙗ҆́кѡ и҆спе́рва дїа́волъ согрѣша́етъ. сегѡ̀ ра́ди  ꙗ҆ви́сѧ сн҃ъ бж҃їй, да разрꙋши́тъ дѣла̀ дїа́волѧ.  (пѧⷦ҇) ѳ҃ Всѧ́къ рожде́нный ѿ бг҃а, грѣха̀ не  твори́тъ, ꙗ҆́кѡ сѣ́мѧ є҆гѡ̀ въ не́мъ пребыва́етъ: и҆ не  мо́жетъ согрѣша́ти, ꙗ҆́кѡ ѿ бг҃а рожде́нъ є҆́сть. і҃  Сегѡ̀ ра́ди ꙗ҆вле́на сꙋ́ть ча́да бж҃їѧ, и҆ ча́да дїа́волѧ. 
Коне́цъ понедѣ́льникꙋ. 
(заⷱ҇ ѻ҃в) Всѧ́къ꙳Во вто́рникъ л҃є-ѧ  недѣ́ли: Возлю́бленнїи, всѧ́къ꙳ не творѧ́й пра́вды,  нѣ́сть ѿ бг҃а, и҆ не любѧ́й бра́та своегѡ̀. а҃і Ꙗ҆́кѡ  сѐ є҆́сть завѣща́нїе, (л. ѻ҃ѕ) є҆́же слы́шасте  и҆спе́рва, да лю́бимъ дрꙋгъдрꙋ́га: [д҃] в҃і Не ꙗ҆́коже  ка́їнъ ѿ лꙋка́вагѡ бѣ̀, и҆ закла̀ бра́та своего̀: за кꙋ́ю  винꙋ̀ закла̀ є҆го̀; ꙗ҆́кѡ дѣла̀ є҆гѡ̀ лꙋка́ва бѣ́ша, а҆  бра́та є҆гѡ̀ пра́вєдна. г҃і Не чꙋди́тесѧ бра́тїе моѧ̀,  а҆́ще ненави́дитъ ва́съ мі́ръ. д҃і Мы̀ вѣ́мы, ꙗ҆́кѡ  преидо́хомъ ѿ сме́рти въ живо́тъ, ꙗ҆́кѡ лю́бимъ бра́тїю:  не любѧ́й бо бра́та, пребыва́етъ въ сме́рти. є҃і Всѧ́къ  ненави́дѧй бра́та своего̀, человѣкоꙋбі́йца є҆́сть: и҆  вѣ́сте, ꙗ҆́кѡ всѧ́къ человѣкоꙋбі́йца не и҆́мать живота̀  вѣ́чнагѡ въ себѣ̀ пребыва́юща. ѕ҃і Ѡ҆ се́мъ позна́хомъ  любо́вь, ꙗ҆́кѡ ѻ҆́нъ по на́съ дꙋ́шꙋ свою̀ положѝ: и҆ мы̀  до́лжни є҆смы̀ по бра́тїи дꙋ́шы полага́ти. з҃і И҆́же  оу҆̀бо и҆́мать бога́тство мі́ра сегѡ̀, и҆ ви́дитъ бра́та  своего̀ тре́бꙋюща, и҆ затвори́тъ оу҆тро́бꙋ свою̀ ѿ негѡ̀,  ка́кѡ любы̀ бж҃їѧ пребыва́етъ въ не́мъ; и҃і Ча́дца моѧ̀, не  лю́бимъ сло́вомъ, нижѐ ѧ҆зы́комъ, но дѣ́ломъ и҆ и҆́стиною.  ѳ҃і И҆ ѡ҆ се́мъ разꙋмѣ́емъ, ꙗ҆́кѡ ѿ и҆́стины є҆смы̀,  и҆ пред̾ ни́мъ смирѧ́емъ сердца̀ на́ша: к҃ Занѐ а҆́ще  зазира́етъ на́мъ се́рдце на́ше, ꙗ҆́кѡ бо́лїй є҆́сть бг҃ъ  се́рдца на́шегѡ, и҆ вѣ́сть всѧ̑. 
Коне́цъ вто́рникꙋ. 
(заⷱ҇ ѻ҃г) [а҃] к҃а Возлю́бленнїи, а҆́ще  се́рдце на́ше꙳Въ сре́дꙋ л҃є-ѧ недѣ́ли:  Возлю́бленнїи, а҆́ще се́рдце на́ше꙳ Сїе́ же и҆ на вече́рни  бг҃осло́вꙋ, чте́нїе а҃. не за́зритъ на́мъ, дерзнове́нїе  и҆́мамы къ бг҃ꙋ: к҃в И҆ є҆гѡ́же а҆́ще про́симъ, прїе́млемъ  ѿ негѡ̀: ꙗ҆́кѡ за́пѡвѣди є҆гѡ̀ (л. ѻ҃ѕ ѡ҆б.)  соблюда́емъ, и҆ оу҆гѡ́днаѧ пред̾ ни́мъ твори́мъ. к҃г И҆  сїѧ̀ є҆́сть за́повѣдь є҆гѡ̀, да вѣ́рꙋемъ во и҆́мѧ сн҃а  є҆гѡ̀ і҆и҃са хрⷭ҇та̀, и҆ лю́бимъ дрꙋгъдрꙋ́га, ꙗ҆́коже  да́лъ є҆́сть за́повѣдь на́мъ. к҃д И҆ соблюда́ѧй за́пѡвѣди  є҆гѡ̀, въ не́мъ пребыва́етъ, и҆ то́й въ не́мъ: и҆ ѡ҆ се́мъ  разꙋмѣ́емъ, ꙗ҆́кѡ пребыва́етъ въ на́съ, ѿ дх҃а, є҆го́же  да́лъ є҆́сть на́мъ. 
Глава̀ четве́ртаѧ. 
[в҃] сⷯ а҃ Возлю́бленнїи, не всѧ́комꙋ дꙋ́хꙋ  вѣ́рꙋйте, но и҆скꙋша́йте дꙋ́хи, а҆́ще ѿ бг҃а сꙋ́ть:  ꙗ҆́кѡ мно́зи лжепроро́цы и҆зыдо́ша въ мі́ръ. в҃ Ѡ҆ се́мъ  познава́йте дх҃а бж҃їѧ, и҆ дꙋ́ха ле́стча: всѧ́къ дх҃ъ, и҆́же  и҆сповѣ́дꙋетъ і҆и҃са хрⷭ҇та̀ во пло́ти прише́дша, ѿ бг҃а  є҆́сть. г҃ И҆ всѧ́къ дꙋ́хъ, и҆́же не и҆сповѣ́дꙋетъ і҆и҃са  хрⷭ҇та̀ во пло́ти прише́дша, ѿ бг҃а нѣ́сть: и҆ се́й  є҆́сть а҆нті́хрїстовъ, є҆го́же слы́шасте, ꙗ҆́кѡ грѧде́тъ,  и҆ ны́нѣ въ мі́рѣ є҆́сть оу҆жѐ. д҃ Вы̀ ѿ бг҃а є҆стѐ  ча́дца, и҆ побѣди́сте тѣ́хъ: ꙗ҆́кѡ бо́лїй є҆́сть и҆́же  въ ва́съ, не́жели и҆́же въ мі́рѣ. є҃ Ѻ҆нѝ ѿ мі́ра  сꙋ́ть, сегѡ̀ ра́ди ѿ мі́ра глаго́лютъ, и҆ мі́ръ тѣ́хъ  послꙋ́шаетъ. ѕ҃ Мы̀ ѿ бг҃а є҆смы̀: и҆́же зна́етъ бг҃а,  послꙋ́шаетъ на́съ: и҆ и҆́же нѣ́сть ѿ бг҃а, не послꙋ́шаетъ  на́съ. ѡ҆ се́мъ познава́емъ дх҃а и҆́стины, и҆ дꙋ́ха ле́стча. 
Коне́цъ средѣ̀, и҆ паремїѝ пе́рвой. 
[є҃] з҃ Возлю́бленнїи, возлю́бимъ дрꙋгъдрꙋ́га,  ꙗ҆́кѡ любы̀ ѿ бг҃а є҆́сть: и҆ всѧ́къ любѧ́й, ѿ бг҃а  рожде́нъ є҆́сть, и҆ зна́етъ бг҃а. и҃ А҆ не любѧ́й, не  позна̀ бг҃а: ꙗ҆́кѡ (л. ѻ҃з) бг҃ъ любы̀ є҆́сть. ѳ҃ Ѡ҆  се́мъ ꙗ҆ви́сѧ любы̀ бж҃їѧ въ на́съ, ꙗ҆́кѡ сн҃а своего̀  є҆диноро́днаго посла̀ бг҃ъ въ мі́ръ, да жи́ви бꙋ́демъ  и҆́мъ. і҃ Ѡ҆ се́мъ є҆́сть любы̀, не ꙗ҆́кѡ мы̀  возлюби́хомъ бг҃а, но ꙗ҆́кѡ то́й возлюбѝ на́съ, и҆ посла̀  сн҃а своего̀ ѡ҆чище́нїе ѡ҆ грѣсѣ́хъ на́шихъ. 
(заⷱ҇) а҃і Возлю́бленнїи,꙳Паремїа̀  втора́ѧ: Возлю́бленнїи꙳ а҆́ще си́це возлюби́лъ  є҆́сть на́съ бг҃ъ, и҆ мы̀ до́лжни є҆смы̀ дрꙋгъдрꙋ́га  люби́ти. 
(заⷱ҇) [ѕ҃] в҃і Бг҃а꙳꙳Септе́мврїа к҃ѕ:  Возлю́бленнїи, бг҃а꙳꙳ никто́же нигдѣ́же ви́дѣ. а҆́ще  дрꙋгъдрꙋ́га лю́бимъ, бг҃ъ въ на́съ пребыва́етъ, и҆ любы̀  є҆гѡ̀ соверше́нна є҆́сть въ на́съ. г҃і Ѡ҆ се́мъ  разꙋмѣ́емъ, ꙗ҆́кѡ въ не́мъ пребыва́емъ, и҆ то́й въ на́съ,  ꙗ҆́кѡ ѿ дх҃а своегѡ̀ да́лъ є҆́сть на́мъ. д҃і И҆ мы̀  ви́дѣхомъ и҆ свидѣ́тельствꙋемъ, ꙗ҆́кѡ ѻ҆ц҃ъ посла̀ сн҃а  сп҃си́телѧ мі́рꙋ: є҃і И҆́же а҆́ще и҆сповѣ́сть, ꙗ҆́кѡ  і҆и҃съ є҆́сть сн҃ъ бж҃їй, бг҃ъ въ не́мъ пребыва́етъ, и҆  то́й въ бз҃ѣ. ѕ҃і И҆ мы̀ позна́хомъ и҆ вѣ́ровахомъ  любо́вь, ю҆́же и҆́мать бг҃ъ въ на́съ. бг҃ъ любы̀ є҆́сть, и҆  пребыва́ѧй въ любвѝ, въ бз҃ѣ пребыва́етъ, и҆ бг҃ъ въ не́мъ  пребыва́етъ. 
Коне́цъ паремїѝ второ́й. 
з҃і Ѡ҆ се́мъ соверша́етсѧ любы̀ съ на́ми, да  дерзнове́нїе и҆́мамы въ де́нь сꙋ́дный: занѐ ꙗ҆́коже ѻ҆́нъ  є҆́сть, и҆ мы̀ є҆смы̀ въ мі́рѣ се́мъ. и҃і Стра́ха  нѣ́сть въ любвѝ, но соверше́нна любы̀ во́нъ и҆згонѧ́етъ  стра́хъ: ꙗ҆́кѡ (л. ѻ҃з ѡ҆б.) стра́хъ мꙋ́кꙋ и҆́мать:  боѧ́йсѧ же, не соверши́сѧ въ любвѝ. ѳ҃і Мы̀ лю́бимъ  є҆го̀, ꙗ҆́кѡ то́й пе́рвѣе возлюби́лъ є҆́сть на́съ. 
Коне́цъ а҆пⷭ҇лꙋ. 
(заⷱ҇ ѻ҃д) к҃ А҆́ще꙳Въ четверто́къ л҃є- ѧ недѣ́ли: Возлю́бленнїи, а҆́ще꙳ Сїе́ же и҆ паремїа̀  тре́тїѧ. кто̀ рече́тъ, ꙗ҆́кѡ люблю̀ бг҃а, а҆ бра́та  своего̀ ненави́дитъ, ло́жъ є҆́сть: и҆́бо не любѧ́й бра́та  своегѡ̀, є҆го́же ви́дѣ, бг҃а, є҆гѡ́же не ви́дѣ, ка́кѡ  мо́жетъ люби́ти; к҃а И҆ сїю̀ за́повѣдь и҆́мамы ѿ негѡ̀,  да любѧ́й бг҃а, лю́битъ и҆ бра́та своего̀. 
Глава̀ пѧ́таѧ. 
сⷯ а҃ Всѧ́къ вѣ́рꙋѧй, ꙗ҆́кѡ і҆и҃съ є҆́сть  хрⷭ҇то́съ, ѿ бг҃а рожде́нъ є҆́сть: и҆ всѧ́къ любѧ́й  ро́ждшаго, лю́битъ и҆ рожде́ннаго ѿ негѡ̀. в҃ Ѡ҆ се́мъ  вѣ́мы, ꙗ҆́кѡ лю́бимъ ча̑да бж҃їѧ, є҆гда̀ бг҃а лю́бимъ и҆  за́пѡвѣди є҆гѡ̀ соблюда́емъ. г҃ Сїѧ́ бо є҆́сть любы̀  бж҃їѧ, да за́пѡвѣди є҆гѡ̀ соблюда́емъ, и҆ за́пѡвѣди  є҆гѡ̀ тѧ́жки не сꙋ́ть. д҃ Ꙗ҆́кѡ всѧ́къ рожде́нный ѿ  бг҃а, побѣжда́етъ мі́ръ: и҆ сїѧ̀ є҆́сть побѣ́да  побѣ́ждшаѧ мі́ръ, вѣ́ра на́ша. є҃ Кто̀ є҆́сть  побѣжда́ѧй мі́ръ, то́кмѡ вѣ́рꙋѧй, ꙗ҆́кѡ і҆и҃съ є҆́сть  сн҃ъ бж҃їй; 
Коне́цъ паремїѝ г҃. 
ѕ҃ Се́й є҆́сть прише́дый водо́ю и҆ кро́вїю и҆ дх҃омъ,  і҆и҃съ хрⷭ҇то́съ, не водо́ю то́чїю, но водо́ю и҆ кро́вїю: и҆  дх҃ъ є҆́сть свидѣ́тельствꙋѧй, ꙗ҆́кѡ дх҃ъ є҆́сть  и҆́стина. (л. ѻ҃и) з҃ Ꙗ҆́кѡ трїѐ сꙋ́ть  свидѣ́тельствꙋющїи на нб҃сѝ, ѻ҆ц҃ъ, сло́во, и҆ ст҃ы́й  дх҃ъ: и҆ сі́и трѝ є҆ди́но сꙋ́ть. и҃ И҆ трїѐ сꙋ́ть  свидѣ́тельствꙋющїи на землѝ, дх҃ъ и҆ вода̀, и҆ кро́вь: и҆  трїѐ во є҆ди́но сꙋ́ть. ѳ҃ А҆́ще свидѣ́тельство  человѣ́ческое прїе́млемъ, свидѣ́тельство бж҃їе бо́ле  є҆́сть: ꙗ҆́кѡ сїѐ є҆́сть свидѣ́тельство бж҃їе, є҆́же  свидѣ́тельствова ѡ҆ сн҃ѣ свое́мъ. і҃ Вѣ́рꙋѧй въ сн҃а  бж҃їѧ, и҆́мать свидѣ́тельство въ себѣ̀: не вѣ́рꙋѧй  бг҃ови, лжа̀ сотвори́лъ є҆́сть є҆го̀, ꙗ҆́кѡ не вѣ́рова  во свидѣ́тельство, є҆́же свидѣ́тельствова бг҃ъ ѡ҆ сн҃ѣ  свое́мъ. а҃і И҆ сїѐ є҆́сть свидѣ́тельство, ꙗ҆́кѡ  живо́тъ вѣ́чный да́лъ є҆́сть на́мъ бг҃ъ, и҆ се́й живо́тъ  въ сн҃ѣ є҆гѡ̀ є҆́сть. в҃і И҆мѣ́ѧй сн҃а бж҃їѧ, и҆́мать  живо́тъ: а҆ не и҆мѣ́ѧй сн҃а бж҃їѧ, живота̀ не и҆́мать. г҃і  Сїѧ̑ писа́хъ ва́мъ вѣ́рꙋющымъ во и҆́мѧ сн҃а бж҃їѧ, да  вѣ́сте, ꙗ҆́кѡ живо́тъ вѣ́чный и҆́мате, и҆ да вѣ́рꙋете во  и҆́мѧ сн҃а бж҃їѧ. д҃і И҆ сїѐ є҆́сть дерзнове́нїе, є҆́же  и҆́мамы къ немꙋ̀, ꙗ҆́кѡ а҆́ще чесѡ̀ про́симъ по во́ли  є҆гѡ̀, послꙋ́шаетъ на́съ. є҃і И҆ а҆́ще вѣ́мы, ꙗ҆́кѡ  послꙋ́шаетъ на́съ, є҆́же а҆́ще про́симъ, вѣ́мы, ꙗ҆́кѡ  и҆́мамы прошє́нїѧ, и҆́хже проси́хомъ ѿ негѡ̀. [з҃] ѕ҃і  А҆́ще кто̀ оу҆́зритъ бра́та своего̀ согрѣша́юща грѣ́хъ не  къ сме́рти, да про́ситъ, и҆ да́стъ є҆мꙋ̀ живо́тъ,  согрѣша́ющымъ не къ сме́рти. є҆́сть грѣ́хъ къ сме́рти: не  ѡ҆ то́мъ глаго́лю, да мо́литсѧ. з҃і Всѧ́ка непра́вда  грѣ́хъ є҆́сть, и҆ є҆́сть грѣ́хъ не къ сме́рти. и҃і  Вѣ́мы, ꙗ҆́кѡ всѧ́къ рожде́нный ѿ бг҃а не согрѣша́етъ:  но рожде́нный ѿ бг҃а блюде́тъ себѐ, и҆ лꙋка́вый не  прикаса́етсѧ є҆мꙋ̀. ѳ҃і Вѣ́мы, ꙗ҆́кѡ ѿ бг҃а є҆смы̀,  и҆ мі́ръ ве́сь во ѕлѣ̀ лежи́тъ. к҃ Вѣ́мы (л. ѻ҃и ѡ҆б.)  же, ꙗ҆́кѡ сн҃ъ бж҃їй прїи́де, и҆ да́лъ є҆́сть на́мъ  свѣ́тъ и҆ ра́зꙋмъ, да позна́емъ бг҃а и҆́стиннаго, и҆ да  бꙋ́демъ во и҆́стиннѣмъ сн҃ѣ є҆гѡ̀ і҆и҃сѣ хрⷭ҇тѣ̀: се́й  є҆́сть и҆́стинный бг҃ъ, и҆ живо́тъ вѣ́чный. [а҃] к҃а  Ча̑дца, храни́те себѐ ѿ тре́бъ і҆́дѡльскихъ. а҆ми́нь. 
Коне́цъ четверткꙋ̀. 
Коне́цъ собо́рнагѡ посла́нїѧ і҆ѡа́ннова пе́рвагѡ,  и҆мꙋ́щагѡ въ себѣ̀ гла́въ є҃: зача̑лъ цр҃ко́вныхъ з҃:  стїхѡ́въ р҃є: знамена́нїй че́рныхъ з҃: послѣ́дꙋющихъ  и҆̀мъ червле́ныхъ и҃. 


(л. ѻ҃ѳ)  
Знамєна́нїѧ і҆ѡа́нновы є҆пїсто́лїи вторы́ѧ. 
[а҃] Ѡ҆ проглаше́нїи, ѡ҆ пе́рвѣмъ житїѝ въ  любвѝ бж҃їей, вѣ́рою благоче́стною, и҆ неприло́жнꙋ  грѣсѣ̀. 
[а҃] Въ не́мже, ꙗ҆́кѡ не подоба́етъ є҆ретїка̀ въ  до́мъ прїима́ти, и҆лѝ цѣлова́ти ѡ҆ грѣсѣ̀. 
[в҃] Ѡ҆ ѡ҆бѣща́нїи прише́ствїѧ є҆гѡ̀, и҆ ѡ҆  оу҆пова́нїи на по́льзꙋ. 
Сказа́нїе втора́гѡ собо́рнагѡ посла́нїѧ ст҃а́гѡ  і҆ѡа́нна бг҃осло́ва. 
(сꙋⷠ҇) Сїѐ ꙗ҆́кѡ ста́рецъ пи́шетъ господы́ни и҆  ча́дѡмъ є҆ѧ̀. непщева́нїе же посла́нїю сїѐ є҆́сть: Ви́дѧ  ча̑да є҆ѧ̀ до́брѣ ходѧ́ща въ вѣ́рѣ, и҆ мно́ги лестцы̀  ѡ҆бходѧ́щихъ, и҆ глаго́лющихъ не бы́ти прише́ствїю хрⷭ҇то́вꙋ  во пло́ти: пи́шетъ посла́нїе сїѐ, и҆ пе́рвѣе оу҆́бѡ  хва́литъ ча̑да є҆ѧ̀. Та́же оу҆чѧ̀ не но́вꙋ бы́ти є҆́же по  на́мъ та́инствꙋ, па́ки пи́шетъ ѡ҆ любвѝ, и҆ да пребыва́ютъ  во оу҆че́нїи пре́даннѣмъ и҆̀мъ ѿ негѡ̀. И҆ про́чее  оу҆чи́тъ а҆нті́хрїстꙋ бы́ти, глаго́лющемꙋ, не прише́дша  хрⷭ҇та̀ во пло́ти. Завѣщава́етъ же, ꙗ҆́кѡ таковы́хъ ни  є҆ди́нагѡ прїима́ти въ до́мъ, нижѐ глаго́лати таковы̑мъ,  ра́доватисѧ. И҆ си́це скончава́етъ посла́нїе. (л. ѻ҃ѳ ѡ҆б.) 
СОБО́РНОЕ ПОСЛА́НІЕ ВТОРО́Е 
СТ҃А́ГѠ А҆ПО́СТОЛА І҆ѠА́ННА БГ҃ОСЛО́ВА. 
Глава̀ пе́рваѧ. 
(заⷱ҇ ѻ҃є) [а҃] сⷯ а҃ Ста́рецъ꙳Пѧто́къ  л҃є-ѧ недѣ́ли: Ста́рецъ꙳ и҆збра́ннѣй господы́нѣ,  и҆ ча́дѡмъ є҆ѧ̀, и҆̀хже а҆́зъ люблю̀ вои́стиннꙋ: и҆ не  а҆́зъ то́чїю, но и҆ всѝ разꙋмѣ́вшїи и҆́стинꙋ: в҃ За  и҆́стинꙋ пребыва́ющꙋю въ на́съ, и҆ съ на́ми бꙋ́детъ во  вѣ́ки. г҃ Да бꙋ́детъ съ ва́ми бл҃года́ть, ми́лость, ми́ръ  ѿ бг҃а ѻ҆ц҃а̀, и҆ ѿ гдⷭ҇а і҆и҃са хрⷭ҇та̀ сн҃а ѻ҆́ч҃а,  во и҆́стинѣ и҆ любвѝ. д҃ Возра́довахсѧ ѕѣлѡ̀, ꙗ҆́кѡ  ѡ҆брѣто́хъ ѿ ча̑дъ твои́хъ ходѧ́щѧ во и҆́стинѣ, ꙗ҆́коже  за́повѣдь прїѧ́хомъ ѿ ѻ҆ц҃а̀. є҃ И҆ ны́нѣ молю́ тѧ,  госпожѐ, не ꙗ҆́кѡ за́повѣдь пишꙋ̀ тебѣ̀ но́вꙋ, но ю҆́же  и҆́мамы и҆спе́рва, да лю́бимъ дрꙋгъдрꙋ́га. ѕ҃ И҆ сїѧ̀  є҆́сть любы̀, да хо́димъ по за́повѣдемъ є҆гѡ̀. сїѧ̀  є҆́сть за́повѣдь, ꙗ҆́коже слы́шасте и҆спе́рва, да въ не́й  хо́дите. з҃ Занѐ мно́зи лестцы̀ внидо́ша въ мі́ръ, не  и҆сповѣ́дающе і҆и҃са хрⷭ҇та̀ прише́дша во пло́ти: се́й  є҆́сть льсте́цъ и҆ а҆нті́хрїстъ. и҃ Блюди́те себѐ, да не  (л. п҃) погꙋбитѐ ꙗ҆̀же дѣ́ласте дѡ́браѧ, но да мздꙋ̀  соверше́ннꙋ воспрїи́мете. ѳ҃ Всѧ́къ престꙋпа́ѧй, и҆ не  пребыва́ѧй во оу҆че́нїи хрⷭ҇то́вѣ, бг҃а не и҆́мать:  пребыва́ѧй же во оу҆че́нїи хрⷭ҇то́вѣ, се́й и҆ ѻ҆ц҃а̀ и҆  сн҃а и҆́мать. [а҃] і҃ А҆́ще кто̀ прихо́дитъ къ ва́мъ,  и҆ сегѡ̀ оу҆че́нїѧ не прино́ситъ, не прїе́млите є҆го̀ въ  до́мъ, и҆ ра́доватисѧ є҆мꙋ̀ не глаго́лите. а҃і Глаго́лѧй  бо є҆мꙋ̀ ра́доватисѧ, соѡбща́етсѧ дѣлѡ́мъ є҆гѡ̀ ѕлы́мъ.  [в҃] в҃і Мнѡ́га и҆мѣ́хъ писа́ти ва́мъ, и҆ не восхотѣ́хъ  хартїе́ю и҆ черни́ломъ: но надѣ́юсѧ прїитѝ къ ва́мъ, и҆  оу҆сты̀ ко оу҆стѡ́мъ глаго́лати, да ра́дость ва́ша бꙋ́детъ  и҆спо́лнена. г҃і Цѣлꙋ́ютъ тѧ̀ ча́да сестры̀ твоеѧ̀  и҆збра́нныѧ. а҆ми́нь. 
Коне́цъ пѧткꙋ̀. 
Коне́цъ собо́рнагѡ посла́нїѧ і҆ѡа́ннова втора́гѡ,  и҆мꙋ́щагѡ въ себѣ̀ главꙋ̀ а҃: зача́ло цр҃ко́вное а҃:  стїхѡ́въ г҃і: знамена́нїй че́рныхъ в҃: послѣ́дꙋющее  и҆̀мъ червле́ное а҃. 


(л. п҃ ѡ҆б.)  
Знамєна́нїѧ і҆ѡа́нновы є҆пїсто́лїи г҃-ѧ. 
[а҃] Моли́тва ѡ҆ соверше́нїи, и҆ ѡ҆ похвалѣ̀,  и҆ ѡ҆ и҆сповѣ́данїи, и҆ ѡ҆ страннолю́бїи бра́тїи хрⷭ҇та̀  ра́ди. 
[а҃] Въ не́мже ѡ҆ развраще́нїи льстѝ, и҆  братоненавидѣ́нїи. 
[в҃] Ѡ҆ дими́трїи, є҆мꙋ́же свидѣ́тельствꙋетъ ѡ҆  добродѣ́тели. 
[г҃] Ѡ҆ прише́ствїи къ ни́мъ вско́рѣ на по́льзꙋ. 
Сказа́нїе і҆ѡа́ннова тре́тїѧгѡ посла́нїѧ. 
Є҆́сть посла́нїе сїѐ ѡ҆ страннолю́бїи. И҆ пе́рвѣе  оу҆́бѡ хва́литъ га́їа, свидѣ́тельствꙋема ѿ всѣ́хъ ѡ҆  страннолю́бїи: и҆ мо́литъ є҆го̀ въ таково́мъ и҆зволе́нїи  пребыва́ти, и҆ прїима́ти и҆ провожда́ти бра́тїю. Па́ки же  прино́съ є҆гѡ̀ хва́литъ. Оу҆корѧ́етъ же дїотрефи́са,  ꙗ҆́кѡ ни са́мъ дае́тъ ни́щымъ, но и҆ и҆ны̑мъ возбранѧ́етъ,  и҆ мно́гѡ блꙋдѧ́ща. Таковы́хъ же глаго́летъ чꙋ́ждихъ бы́ти  ѿ и҆́стины, и҆ не вѣ́дѣти бг҃а. Дими́трїа же прїима́ти,  свидѣ́тельствꙋѧ є҆гѡ̀ дѡ́браѧ дѣла̀. (л. п҃а) 
СОБО́РНОЕ ПОСЛА́НІЕ ТРЕ́ТІЕ 
СТ҃А́ГѠ А҆ПО́СТОЛА І҆ѠА́ННА БГ҃ОСЛО́ВА. 
Глава̀ пе́рваѧ. 
(заⷱ҇ ѻ҃ѕ) [а҃] сⷯ а҃ Ста́рецъ꙳Въ  понедѣ́льникъ сы́рный: Ста́рецъ꙳ га́їеви  возлю́бленномꙋ, є҆го́же а҆́зъ люблю̀ вои́стиннꙋ. в҃  Возлю́бленне, па́че всѣ́хъ молю́сѧ ѡ҆ тебѣ̀, спѣ́ѧтисѧ  тебѣ̀, здра́вствовати, ꙗ҆́коже спѣ́етсѧ тѝ дꙋша̀. г҃  Возра́довахсѧ ѕѣлѡ̀ прише́дшымъ бра́тїѧмъ, и҆  свидѣ́тельствꙋющымъ твою̀ и҆́стинꙋ, ꙗ҆́коже ты̀ во  и҆́стинѣ хо́диши. д҃ Бо́льши сеѧ̀ не и҆́мамъ ра́дости, да  слы́шꙋ моѧ̀ ча̑да во и҆́стинѣ ходѧ́щѧ. є҃ Возлю́бленне,  вѣ́рнѡ твори́ши, є҆́же а҆́ще дѣ́лаеши въ бра́тїю, и҆ въ  стра̑нныѧ: ѕ҃ И҆̀же свидѣ́тельствоваша ѡ҆ твое́й любвѝ  пред̾ цр҃ковїю, и҆̀хже предпосла́въ досто́йнѡ бг҃ꙋ, до́брѣ  твори́ши. з҃ Ѡ҆ и҆́мени бо є҆гѡ̀ и҆зыдо́ша, ничто́же  прїе́млюще ѿ ꙗ҆зы̑къ. и҃ Мы̀ оу҆̀бо до́лжни є҆смы̀  прїима́ти таковы́хъ, да поспѣ́шницы бꙋ́демъ и҆́стинѣ.  [а҃] ѳ҃ Писа́хъ (л. п҃а ѡ҆б.) цр҃кви: но первстволю́бецъ  и҆́хъ дїотрефи́съ не прїе́млетъ на́съ. і҃ Сегѡ̀ ра́ди а҆́ще  прїидꙋ̀, воспомѧнꙋ̀ є҆мꙋ̀ дѣла̀, ꙗ҆̀же твори́тъ, словесы̀  лꙋка́выми оу҆корѧ́ѧ на́съ: и҆ недово́ленъ быва́ѧ ѡ҆ си́хъ,  ни са́мъ прїе́млетъ бра́тїю, и҆ хотѧ́щымъ возбранѧ́етъ, и҆  ѿ цр҃кве и҆зго́нитъ. а҃і Возлю́бленне, не оу҆подоблѧ́йсѧ  ѕло́мꙋ, но бл҃го́мꙋ. бл҃готворѧ́й ѿ бг҃а є҆́сть: а҆  ѕлотворѧ́й, не ви́дѣ бг҃а. [в҃] в҃і Дими́трїеви  свидѣ́тельствовасѧ ѿ всѣ́хъ, и҆ ѿ са́мыѧ и҆́стины: и҆  мы́ же свидѣ́тельствꙋемъ, и҆ вѣ́сте, ꙗ҆́кѡ  свидѣ́тельство на́ше и҆́стинно є҆́сть. [г҃] г҃і Мнѡ́га  и҆мѣ́хъ писа́ти, но не хощꙋ̀ черни́ломъ и҆ тро́стїю писа́ти  тебѣ̀. д҃і Оу҆пова́ю же а҆́бїе ви́дѣти тѧ̀, и҆ оу҆сты̀  ко оу҆стѡ́мъ глаго́лати. є҃і Ми́ръ тебѣ̀. цѣлꙋ́ютъ тѧ̀  дрꙋ́зи: цѣлꙋ́й дрꙋ́ги по и҆́мени. а҆ми́нь. 
Коне́цъ понедѣ́льникꙋ сы́рномꙋ. 
Коне́цъ посла́нїѧ і҆ѡа́ннова тре́тїѧгѡ, и҆мꙋ́щагѡ въ  себѣ̀ главꙋ̀ а҃: цр҃ко́вное зача́ло а҃: стїхѡ́въ є҃і:  знамена́нїй че́рныхъ г҃: послѣ́дꙋющее же и҆̀мъ  червле́ное а҃. 


(л. п҃в)  
Знамєна́нїѧ і҆ꙋ́дины є҆пїсто́лїи 
[а҃] Ѡ҆ внима́нїи вѣ́ры хрⷭ҇то́вы, за наи́тїе  нечести́выхъ, и҆ любодѣ́йцъ мꙋ̑жъ. 
[а҃] Въ не́мже ѡ҆ бꙋ́дꙋщей мꙋ́цѣ и҆́хъ, по подо́бїю  дре́внихъ и҆̀мъ, грѣ́шникѡвъ же и҆ любодѣ́євъ. 
[в҃] Ѡ҆каѧ́нїе и҆́хъ ѡ҆ льстѝ и҆ нече́стїи, и҆  нечистотѣ̀, и҆ хꙋлѣ̀, и҆ сотворе́нїѧ лицемѣ́рїѧ на  ле́сть, да́ра мнѣ́нїе. 
[г҃] Ѡ҆ оу҆твержде́ныхъ въ вѣ́рѣ, ѡ҆ ми́лостыни  же и҆ щадѣ́нїи и҆́скреннѧгѡ на спасе́нїе во ст҃ы́ню. 
[д҃] Моли́тва ѡ҆ ни́хъ во ст҃ы́ню, и҆ дерзнове́нїе  чи́сто, со славосло́вїемъ бж҃їимъ. (л. п҃в ѡ҆б.) 
Сказа́нїе і҆ꙋ́дина собо́рнагѡ посла́нїѧ. 
Сїѐ посла́нїе пи́шетъ вѣ́ровавшымъ оу҆жѐ,  і҆ꙋде́ємъ же и҆ ꙗ҆зы́кѡмъ. Вина́ же посла́нїѧ є҆́сть  сїѧ̀: Лестцє́мъ нѣ́кимъ ꙗ҆́вльшымсѧ, и҆ оу҆ча́щымъ  непови́ннꙋ бы́ти грѣхꙋ̀, и҆ ѿмета́ющымсѧ гдⷭ҇а: нꙋ́ждꙋ  и҆мѣ̀ писа́ти и҆ оу҆крѣпи́ти бра́тїю. и҆ пе́рвѣе оу҆́бѡ  мо́литъ и҆̀хъ подвиза́тисѧ, и҆ пребыва́ти въ преда́ннѣй  и҆̀мъ вѣ́рѣ. Та́же ѡ҆блича́етъ, и҆ ѿгонѧ́етъ и҆̀хъ  ꙗ҆́коже лестцы̀, и҆ повелѣва́етъ вѣ̑рнымъ, ни є҆ди́но  и҆мѣ́ти соѻбще́нїе съ таковы́ми. И҆ да вѣ́дѧтъ, ꙗ҆́кѡ не  довлѣ́етъ ко спасе́нїю, є҆́же призва̑нымъ бы́ти то́чїю,  а҆́ще недосто́йнѣ зва́нїю хо́димъ. И҆́бо и҆ дре́внїѧ лю́ди  и҆зве́дъ ѿ є҆гѵ́пта гдⷭ҇ь, и҆ не пребы́вшихъ въ  бж҃е́ственномъ зако́нѣ, погꙋбѝ: и҆ а҆́ггелѡвъ же  несохра́ншихъ своегѡ̀ чи́на не пощадѣ̀. Подоба́етъ оу҆̀бо  ѿ таковы́хъ ѿлꙋча́тисѧ: занѐ и҆ мїхаи́лъ а҆рха́гг҃лъ не  претерпѣ̀ хꙋлы̀ дїа́воли: бы́ти же глаго́летъ поги́бели  и҆́хъ, ꙗ҆́коже и҆ содо́млѧнъ. Та́же наказꙋ́етъ ѡ҆  нра́вѣхъ: и҆ помоли́всѧ ѡ҆ ни́хъ, оу҆твержде́нїю въ  вѣ́рѣ дарова́тисѧ и҆̀мъ ѿ гдⷭ҇а, скончава́етъ посла́нїе. 
(л. п҃г) 
СОБО́РНОЕ ПОСЛА́НІЕ 
І҆Ꙋ́ДИНО. 
Глава̀ пе́рваѧ. 
(заⷱ҇ ѻ҃з) [а҃] сⷯ а҃ І҆ꙋ́да і҆и҃сꙋ  хрⷭ҇тꙋ̀꙳Во вто́рникъ сы́рный: І҆ꙋ́да і҆и҃сꙋ  хрⷭ҇тꙋ̀꙳ ра́бъ, бра́тъ же і҆а́кѡвꙋ, сꙋ́щымъ ѡ҆ бз҃ѣ  ѻ҆ц҃ѣ̀ ѡ҆свѧщє́ннымъ, і҆и҃съ хрⷭ҇то́мъ соблюдє́ннымъ  зва̑ннымъ: в҃ Ми́лость ва́мъ, и҆ ми́ръ, и҆ любы̀ да  оу҆мно́житсѧ. г҃ Возлю́бленнїи, всѧ́ко тща́нїе творѧ̀  писа́ти ва́мъ ѡ҆ ѻ҆́бщемъ спасе́нїи ва́шемъ, нꙋ́жда мѝ  бы́сть писа́ти ва́мъ, молѧ̀ подвиза́тисѧ ѡ҆ преда́ннѣй  вѣ́рѣ ст҃ы̑мъ є҆ди́ною. д҃ Привнидо́ша бо нѣ́цыи  человѣ́цы [дре́вле пред̾ꙋста́вленнїи на сїѐ ѡ҆сꙋжде́нїе,]  нечести́вїи, бг҃а на́шегѡ бл҃года́ть прелага́ющїи въ  скве́рнꙋ, и҆ є҆ди́нагѡ влⷣки бг҃а, и҆ гдⷭ҇а на́шегѡ і҆и҃са  хрⷭ҇та̀ ѿмета́ющїисѧ. [а҃] є҃ Воспомѧнꙋ́ти же ва́мъ  хощꙋ̀, вѣ́дꙋщымъ и҆ ва́мъ є҆ди́ною сїѐ, ꙗ҆́кѡ гдⷭ҇ь  лю́ди ѿ землѝ є҆гѵ́петскїѧ спасѐ, послѣдѝ  невѣ́ровавшыѧ погꙋбѝ. ѕ҃ А҆́ггелы же не соблю́дшыѧ своегѡ̀  нача́льства, но ѡ҆ста́вльшыѧ своѐ жили́ще, на сꙋ́дъ  вели́кагѡ днѐ, оу҆́зами вѣ́чными под̾ мра́комъ соблюдѐ.  з҃ Ꙗ҆́коже содо́ма и҆ гомо́рра, и҆ (л. п҃г ѡ҆б.)  ѻ҆кре́стныѧ и҆́хъ гра́ды, подо́бнымъ и҆́хъ ѻ҆́бразомъ  преблꙋди́вшѧ, и҆ ходи́вшѧ въ слѣ́дъ пло́ти и҆ны́ѧ,  предлежа́тъ въ показа́нїе, ѻ҆гнѧ̀ вѣ́чнагѡ сꙋ́дъ  под̾е́мше. и҃ Та́кожде оу҆́бѡ и҆ сі́и сѡ́нїѧ ви́дѧще,  пло́ть оу҆́бѡ сквернѧ́тъ, гдⷭ҇ьства же ѿмета́ютсѧ, сла́вы  же хꙋ́лѧще [не трепе́щꙋтъ]. ѳ҃ Мїхаи́лъ же а҆рха́гг҃лъ,  є҆гда̀ со дїа́воломъ ꙾разсꙋжда́ѧ꙾꙾препира́ѧсѧ꙾ глаго́лаше  ѡ҆ мѡѷсе́овѣ тѣлесѝ, не смѣ́ѧше сꙋда̀ навестѝ хꙋ́льна,  но речѐ: да запрети́тъ тебѣ̀ гдⷭ҇ь. і҃ Сі́и же є҆ли̑ка  оу҆́бѡ не вѣ́дѧтъ, хꙋ́лѧтъ: є҆ли̑ка же по є҆стествꙋ̀  ꙗ҆́кѡ безсловє́снаѧ живѡ́тнаѧ вѣ́дѧтъ, въ си́хъ  ꙳сквернѧ́тсѧ꙳꙳растлѣва́ютсѧ꙳. 
Коне́цъ вто́рникꙋ. 
(заⷱ҇ ѻ҃и) [в҃] а҃і Го́ре и҆̀мъ,꙳Въ  четверто́къ сы́рный: Го́ре и҆̀мъ,꙳ ꙗ҆́кѡ въ пꙋ́ть  ка́їновъ ходи́ша, и҆ въ ле́сть валаа́мовы мзды̀ пролїѧ́шасѧ,  и҆ въ прерѣка́нїи корре́овѣ погибо́ша. в҃і Сі́и сꙋ́ть въ  любва́хъ ва́шихъ скверни́тели, съ ва́ми ꙗ҆дꙋ́ще, без̾  боѧ́зни себѐ пасꙋ́ще: ѻ҆́блацы безво́дни, ѿ вѣ̑тръ  преноси́ми: древеса̀ є҆се́нна, безплѡ́дна, два́жды  оу҆ме́рша, и҆скоренє́на: г҃і Во́лны свирѣ́пыѧ мо́рѧ,  воспѣнѧ́юще своѧ̀ стыдѣ̑нїѧ: ѕвѣ́зды прелє́стныѧ, и҆̀мже  мра́къ тмы̀ во вѣ́ки блюде́тсѧ. д҃і Проро́чествова же и҆  ѡ҆ си́хъ седмы́й ѿ а҆да́ма є҆нѡ́хъ, глаго́лѧ: сѐ  прїи́детъ гдⷭ҇ь во тма́хъ ст҃ы́хъ [а҆́гг҃лъ] свои́хъ, є҃і  Сотвори́ти сꙋ́дъ ѡ҆ всѣ́хъ, и҆ и҆з̾ѡбличи́ти всѣ́хъ  нечести́выхъ ѡ҆ всѣ́хъ дѣ́лѣхъ нече́стїѧ и҆́хъ, и҆́миже  нече́ствоваша, и҆ ѡ҆ всѣ́хъ жесто́кихъ словесѣ́хъ и҆́хъ,  и҆̀хже глаго́лаша на́нь грѣ́шницы нечести́вїи. ѕ҃і Сі́и  сꙋ́ть (л. п҃д) ропотницы̀, оу҆кори́тели, ча́сть поро́чна,  въ по́хотехъ свои́хъ ходѧ́ще, нече́стїемъ и҆  законопрестꙋпле́нїемъ: и҆ оу҆ста̀ и҆́хъ глаго́лютъ  прегѡ́рдаѧ, чꙋдѧ́щесѧ ли́цамъ по́льзы ра́ди. з҃і Вы́ же  возлю́бленнїи, помина́йте глаго́лы преждерече́нныѧ ѿ  а҆пⷭ҇лъ гдⷭ҇а на́шегѡ і҆и҃са хрⷭ҇та̀. и҃і Занѐ глаго́лахꙋ  ва́мъ, ꙗ҆́кѡ въ послѣ́днее вре́мѧ бꙋ́дꙋтъ рꙋга́тели, по  свои́хъ по́хотехъ ходѧ́ще и҆ нече́стїихъ. ѳ҃і Сі́и сꙋ́ть  ѿдѣлѧ́юще себѐ ѿ є҆ди́ности вѣ́ры, и҆ сꙋ́ть  ꙾тѣле́сни꙾꙾дꙋше́вни꙾, дх҃а не и҆мꙋ́ще. к҃ Вы́ же  возлю́бленнїи, ст҃о́ю ва́шею вѣ́рою назида́юще себѐ,  дх҃омъ ст҃ы́мъ, и҆ молѧ́щесѧ, к҃а Са́ми себѐ въ любвѝ  бж҃їей соблюда́йте, ждꙋ́ще ми́лости гдⷭ҇а на́шегѡ і҆и҃са  хрⷭ҇та̀, въ жи́знь вѣ́чнꙋю. к҃в И҆ ѻ҆́вѣхъ оу҆́бѡ  ми́лꙋйте разсꙋжда́юще: к҃г Ѻ҆́вѣхъ же стра́хомъ спаса́йте,  ѿ ѻ҆гнѧ̀ восхища́юще: ѡ҆блича́йте же съ боѧ́знїю,  ненави́дѧще и҆ ꙗ҆́же ѿ пло́ти ѡ҆скверне́нꙋю ри́зꙋ. к҃д  Могꙋ́щемꙋ же сохрани́ти вы̀ без̾ грѣха̀, и҆ без̾  скве́рны, и҆ поста́вити пред̾ сла́вою свое́ю непоро́чны въ  ра́дости, к҃є Є҆ди́номꙋ премꙋ́дромꙋ бг҃ꙋ и҆ сп҃сꙋ на́шемꙋ,  [і҆и҃сомъ хрⷭ҇то́мъ гдⷭ҇емъ на́шимъ] сла́ва и҆ вели́чїе,  держа́ва и҆ вла́сть, пре́жде всегѡ̀ вѣ́ка, и҆ ны́нѣ, и҆ во  всѧ̑ вѣ́ки. а҆ми́нь. 
Коне́цъ четверткꙋ̀ сы́рномꙋ. 
Коне́цъ посла́нїѧ і҆ꙋ́дина, и҆мꙋ́щагѡ въ себѣ̀ главꙋ̀  а҃: зача̑лъ цр҃ко́вныхъ в҃: стїхѡ́въ к҃є: знамена́нїй  че́рныхъ д҃: послѣ́дꙋющее же и҆̀мъ червле́ное а҃. 


(л. п҃д ѡ҆б.)  
Знамєна́нїѧ къ ри́млѧнѡмъ є҆пїсто́лїи па́ѵловы. 
[а҃] Є҆ѵⷢ҇льское оу҆че́нїе, ѡ҆ сꙋ́щихъ внѣ̀  бл҃года́ти хрⷭ҇то́вы, и҆ ѡ҆ сꙋ́щихъ во бл҃года́ти: и҆ ѡ҆  оу҆пова́нїи и҆ житїѝ дх҃о́внѣмъ. 
[в҃] Пе́рвѣе оу҆́бѡ по предписа́нїю ѡ҆ сꙋдѣ̀  сꙋ́щемъ на ꙗ҆зы́ки, и҆ не хранѧ́щихъ є҆сте́ственныхъ. 
[г҃] Ѡ҆ сꙋдѣ̀ сꙋ́щемъ на і҆и҃лѧ, не хранѧ́щемъ  зако́нныхъ. 
[д҃] Ѡ҆ предвлады́чествѣ і҆и҃левѣ, не  оу҆лꙋча́ющемъ ѡ҆бѣтова́нїѧ. 
[є҃] Ѡ҆ бл҃года́ти, є҆́юже то́кмѡ человѣ́цы  ѡ҆правда́ни быва́ютъ: и҆ не по ро́дꙋ разли́чнѡ, но по да́рꙋ  бж҃їю, равноче́стнѡ по а҆враа́млю ѻ҆́бразꙋ. 
[ѕ҃] Ѡ҆ оу҆пова́нїи щади́мѣмъ. 
[з҃] Ѡ҆ ввожде́нїи сꙋ́щемъ на спасе́нїе на́ше  чл҃вѣ́ка і҆и҃са хрⷭ҇та̀, за ѿпа́дшаго и҆спе́рва земна́го  а҆да́ма. 
[и҃] Ѡ҆ вѣ́рѣ сꙋ́щей до́лжнѣ, и҆ ѡ҆ дѣѧ́нїи  бла́зѣ. 
[ѳ҃] Ѡ҆ совокꙋпле́нїи благода́тнѣ, и҆ житїѝ. 
[і҃] Ѡ҆ зако́нѣ ѡ҆сꙋжде́нїи грѣха̀ ра́ди. 
[а҃і] Ѡ҆ творѧ́щихъ по́хоти съ человѣ́ческимъ  є҆стество́мъ, и҆ не си́льное беззако́нное снѧ́тїе. 
[в҃і] Ѡ҆ совлече́нїи плотски́хъ страсте́й, и҆  согла́сїи є҆́же ко ст҃о́мꙋ дх҃ꙋ. 
[г҃і] Ѡ҆ совокꙋпле́нїи и҆ ѡ҆ соблюда́емѣи сла́вѣ  ст҃ы̑мъ. 
[д҃і] Ѡ҆ до́лжнѣй любвѝ къ бг҃ꙋ. 
[є҃і] Ѡ҆ ѿпаде́нїи і҆и҃лѧ ѿри́нꙋтагѡ, и҆ ѡ҆  зва́нїи и҆́стиннагѡ и҆збра́ннагѡ, вкꙋ́пѣ со ꙗ҆зы́ки. 
[ѕ҃і] Ꙗ҆́кѡ по невѣ́рствїю ѿпаде́нїе, за  ѡ҆ставле́нїе є҆́же въ невѣ́жствїи, и҆ ѡ҆ неключи́мѣмъ  проповѣ́данїи. (л. п҃є) 
[з҃і] Ѡ҆ ра́зꙋмѣ, и҆́мже ѿве́ржени бы́ша, ꙗ҆́кѡ  да послѣ́днїи прїи́дꙋтъ ре́вностїю предпочте́ныхъ ꙗ҆зы̑къ,  и҆ соꙋчине́ныхъ къ вѣ́рномꙋ і҆и҃лю. 
[и҃і] Оу҆че́нїе ѡ҆ добродѣ́тели, ꙗ҆́же къ бг҃ꙋ  и҆ человѣ́кѡмъ. 
[а҃] Въ не́мже и҆ ѡ҆ є҆диномы́слїи, є҆́же къ  себѣ̀. 
[в҃] Ѡ҆ слꙋ́жбѣ бж҃їи. 
[г҃] Ѡ҆ неѕло́бствѣ къ проти̑внымъ. 
[д҃] Ѡ҆ покоре́нїи влады́чествїѧмъ. 
[є҃] Ѡ҆ цѣломꙋ́дрїи и҆ кро́тости. 
[ѕ҃] Ѡ҆ несва́рнѣ со́вѣсти, бра́шенъ ра́ди и҆  днѐ. 
[з҃] Ѡ҆ подо́бїи хрⷭ҇то́ва неѕло́бїѧ. 
[ѳ҃і] Ѡ҆ слꙋ́жбѣ є҆гѡ̀, бы́вшей на восто́цѣ и҆  на за́падѣ. 
[а҃] Въ не́мже ѡ҆ ми́лостыни начина́етъ. 
Сказа́нїе, є҆́же къ ри́млѧнѡмъ посла́нїѧ ст҃а́гѡ  а҆пⷭ҇ла па́ѵла. 
(нлⷣѧ) Сїѐ посыла́етъ ѿ корі́нѳа, не оу҆̀  є҆щѐ ви́дѣвъ ри́млѧны слы́шѧ же ѡ҆ ни́хъ, и҆ жела́ѧ  ви́дѣти и҆̀хъ: и҆ пе́рвѣе оу҆́бѡ хва́литъ вѣ́рꙋ и҆́хъ,  возвѣща́емꙋ ви́дѧ всю́дꙋ. Пото́мъ же сказꙋ́етъ мно́гажды  себѐ восхотѣ́вша и҆тѝ въ ри́мъ, жела́нїемъ є҆́же  наꙋчи́ти и҆ оу҆тверди́ти и҆̀хъ: и҆ оу҆̀бо не возмо́же  и҆тѝ. И҆ та́кѡ про́чее оу҆чи́тельно посла́нїе твори́тъ ѡ҆  зва́нїи ꙗ҆зы̑къ: и҆ ꙗ҆́кѡ ѡ҆брѣ́занїе до вре́мене бы́сть,  и҆ ны́нѣ преста̀: и҆ ꙗ҆́кѡ хрⷭ҇то́мъ разрѣши́сѧ  грѣхопаде́нїе а҆да́мово, сѣ́нь зако́на пре́йде. И҆ оу҆̀бо  зва́нїе ꙗ҆зы́кѡвъ лѣ́потно бы́ти оу҆строѧ́етъ, си́це  сказа́въ, всѣ́мъ человѣ́кѡмъ є҆стество́мъ всажде́нꙋ бы́ти  зако́нꙋ: и҆ всѣ̑мъ без̾ оу҆че́нїѧ є҆стества̀ и҆ ѿ (л.  п҃є ѡ҆б.) сама́гѡ созда́нїѧ мощѝ познава́ти бг҃а. Тѣ́мже  и҆ въ лѣ́потꙋ вино́вны твори́тъ є҆́ллины, ꙗ҆́кѡ оу҆́бѡ  бг҃ꙋ ѡ҆б̾ѧ́вльшꙋ и҆̀мъ ѿ сотворе́нїѧ мі́ра, є҆́же ѡ҆  себѣ̀ ра́зꙋмъ, и҆ присносꙋ́щныѧ си́лы своеѧ̀, є҆́же  є҆́сть сло́во є҆гѡ̀: ѡ҆ не́мже и҆ и҆́мже всѧ̑ сотвори́лъ.  Ѻ҆́нѣхъ же не позна́вшихъ є҆го̀ ѿ тва́рей бы́ти бг҃а  си́хъ содѣ́телѧ, творе́нїѧ же є҆гѡ̀ ѡ҆боготвори́вшѧ, и҆  тва́ри па́че, не́жели томꙋ̀ послꙋжи́вшѧ. Вино́вны же  твори́тъ і҆ꙋдє́и, ꙗ҆́кѡ не сохрани́вшѧ зако́на, но и҆  па́че престꙋпле́нїемъ зако́на бг҃а безче́ствовавшѧ. И҆ та́кѡ  ѻ҆бои́мъ, і҆ꙋде́ємъ же и҆ є҆́ллинѡмъ, бо́льшема  заключа́етъ, и҆ ѡ҆блича́етъ ѡ҆ беззако́нїи, да пока́жетъ,  ꙗ҆́кѡ ра́вни бы́вше грѣ́шницы, ра́внѣ всѝ, ꙗ҆́кѡ  пови́нни, и҆зба́вителю моли́тисѧ. Є҆гда́ же благода́ть и҆  и҆збавле́нїе ра́внѡ і҆ꙋде́ємъ бы́сть и҆ ꙗ҆зы́кѡмъ, въ  лѣ́потꙋ и҆ призва́нїе бы́сть ꙗ҆зы́кѡвъ. Зва́нїю же  ꙗ҆зы́кѡвъ бы́вшꙋ, ѿ нꙋ́жди преста̀ ѡ҆брѣ́занїе и҆  зако́ннаѧ сѣ́нь. А҆вра́мъ бо, речѐ, не во ѡ҆брѣ́занїи, но  пре́жде ѡ҆брѣ́занїѧ ѡ҆правда́всѧ, преименова́сѧ и҆́менемъ  а҆враа́мъ, ꙗ҆́кѡ ѻ҆те́цъ мно́гихъ ꙗ҆зы́кѡвъ хотѧ́ше бы́ти  по вѣ́рѣ, ꙗ҆́же въ неѡбрѣ́занїи. прїѧ́тъ же по  ѡ҆правда́нїи и҆ ѡ҆брѣ́занїе пло́ти, да зна́менїе бꙋ́детъ  ражда́ємымъ ѿ негѡ̀ по пло́ти. Преста́ти же ѡ҆брѣ́занїю,  є҆гда̀ ꙗ҆зы́цы бꙋ́дꙋтъ ча́да а҆враа́млѧ, начина́ющымъ  ходи́ти по вѣ́рѣ а҆враа́мовѣ, въ не́йже ѡ҆правда́сѧ  є҆гда̀ бѣ̀ въ неѡбрѣ́занїи: си́хъ бо ра́ди преименова́сѧ  а҆враа́мъ. По нꙋ́жди же прише́дшымъ зна́мєнанымъ, преста́ти  зна́менаномꙋ. А҆́ще оу҆́бѡ ꙗ҆зы́цы нꙋ́дѧтсѧ ѡ҆брѣ́затисѧ,  да преста́нꙋтъ и҆ ѿ и҆́мене а҆враа́мова, и҆ да и҆менꙋ́етсѧ  а҆вра́мъ. А҆́ще ли же а҆враа́мъ ѿ бг҃а преименова́сѧ, не  подоба́етъ ѡ҆брѣ́затисѧ ꙗ҆зы́кѡмъ, но нижѐ тѣ̑мъ, и҆̀же  є҆щѐ по пло́ти і҆ꙋде́ємъ, да бꙋ́детъ и҆́мѧ и҆звѣ́стно,  и҆ ѻ҆ц҃ъ мнѡ́гимъ ꙗ҆зы́кѡмъ зове́тсѧ. И҆́бо не тре́бѣ  и҆́мать про́чее кто̀ ѡ҆брѣ́затисѧ, дово́ленъ вѣ́рою  а҆враа́млею, нижѐ и҆́ныѧ зако́нныѧ сѣ́ни: не ѿ си́хъ бо,  но ѿ вѣ́ры ѡ҆правда́етсѧ всѧ́къ, ꙗ҆́коже и҆ а҆враа́мъ.  Сїѧ̀ си́це оу҆стро́ивъ, сказꙋ́етъ па́ки, ꙗ҆́кѡ и҆́накѡ не  бꙋ́детъ и҆збавле́нїѧ и҆ (л. п҃ѕ) бл҃года́ти і҆и҃леви и҆  ꙗ҆зы́кѡмъ, а҆́ще не разрѣши́тсѧ дре́внїй грѣ́хъ  а҆да́мовъ, и҆́же на всѣ́хъ бы́вшїй: и҆нѣ́мъ же семꙋ̀ не  мощѝ ѡ҆чи́ститисѧ, речѐ, то́чїю і҆и҃съ хрⷭ҇то́мъ сн҃омъ  бж҃їимъ, и҆́мже и҆ и҆з̾ нача́ла клѧ́тва бы́сть: не бо̀  мо́щно бѧ́ше и҆но́мꙋ разрьши́ти прегрѣше́нїе. Та́же  пи́шетъ: ꙗ҆́кѡ и҆́накѡ сїѐ не бꙋ́детъ, а҆́ще не въ тѣ́ло  ѡ҆блече́тсѧ сн҃ъ бж҃їй, и҆ бꙋ́детъ чл҃вѣ́къ: да сїѐ  привне́съ за всѣ́хъ, всѧ̑ свободи́тъ ѿ сме́рти, и҆  ꙗ҆́коже є҆ди́нымъ чл҃вѣ́комъ грѣ́хъ въ мі́ръ вни́де,  та́коже є҆ди́нымъ человѣ́комъ і҆и҃съ хрⷭ҇то́мъ бл҃года́ть  бꙋ́детъ. И҆ про́чее ꙗ҆́кѡ до́бръ строи́тель, і҆ꙋдє́и  оу҆́бѡ оу҆тѣша́етъ, ꙗ҆́кѡ не престꙋ́пницы бꙋ́дете  зако́на, а҆́ще во хрⷭ҇та̀ вѣ́рꙋете: сꙋ́щымъ же ѿ ꙗ҆зы̑къ  повелѣва́етъ, не возвыша́тисѧ на і҆и҃лѧ, но вѣ́дѣти,  занѐ ꙗ҆́кѡ вѣ̑тви на ко́рени, си́це на ѻ҆́нѣхъ  присади́шасѧ. По си́хъ же оу҆тѣ́шитєльна словеса̀ во  ѻ҆бы́чаехъ наказа́въ, скончава́етъ посла́нїе. (л. п҃ѕ ѡ҆б.) 
КЪ РИ́МЛѦНѠМЪ ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ ѻ҃ѳ) [а҃] сⷯ а҃ Па́ѵелъ꙳Во  вто́рникъ а҃ недѣ́ли по н҃-цѣ: Па́ѵелъ꙳ ра́бъ  і҆и҃съ хрⷭ҇то́въ, зва́нъ а҆пⷭ҇лъ, и҆збра́нъ въ благовѣ́стїе  бж҃їе, в҃ Є҆́же пре́жде ѡ҆бѣща̀ проро́ки свои́ми въ  писа́нїихъ ст҃ы́хъ, г҃ Ѡ҆ сн҃ѣ свое́мъ, бы́вшемъ ѿ  сѣ́мене дв҃дова по пло́ти, д҃ Нарече́ннѣмъ сн҃ѣ бж҃їи въ  си́лѣ, по дх҃ꙋ свѧты́ни, и҆з̾ воскрⷭ҇нїѧ ѿ ме́ртвыхъ  і҆и҃са хрⷭ҇та̀ гдⷭ҇а на́шегѡ, є҃ И҆́мже прїѧ́хомъ  бл҃года́ть и҆ а҆пⷭ҇льство въ послꙋша́нїе вѣ́ры во всѣ́хъ  ꙗ҆зы́цѣхъ, ѡ҆ и҆́мени є҆гѡ̀: ѕ҃ Въ ни́хже є҆стѐ и҆ вы̀  зва́ни і҆и҃сꙋ хрⷭ҇тꙋ̀. з҃ Всѣ́мъ сꙋ́щымъ въ ри́мѣ,  возлю́блєннымъ бг҃ꙋ, зва̑ннымъ ст҃ы̑мъ: 
(заⷱ҇) Бл҃года́ть꙳꙳Въ сꙋббѡ́тꙋ а҃ по н҃- цѣ: Бра́тїе, благода́ть꙳꙳ ва́мъ и҆ ми́ръ ѿ бг҃а  ѻ҆ц҃а̀ на́шегѡ, и҆ гдⷭ҇а і҆и҃са хрⷭ҇та̀. (л. п҃з) 
Престꙋпѝ вто́рникꙋ. 
и҃ Пе́рвое оу҆́бѡ бл҃годарю̀ бг҃а моего̀ і҆и҃сомъ  хрⷭ҇то́мъ ѡ҆ всѣ́хъ ва́съ, ꙗ҆́кѡ вѣ́ра ва́ша  возвѣща́етсѧ во все́мъ мі́рѣ. ѳ҃ Свидѣ́тель бо мѝ  є҆́сть бг҃ъ, є҆мꙋ́же слꙋжꙋ̀ дх҃омъ мои́мъ, во  благовѣствова́нїи сн҃а є҆гѡ̀, ꙗ҆́кѡ безпреста́ни па́мѧть  ѡ҆ ва́съ творю̀: і҃ Всегда̀ въ моли́твахъ мои́хъ молѧ́сѧ,  а҆́ще оу҆́бѡ когда̀ поспѣ́шенъ бꙋ́дꙋ во́лею бж҃їею прїитѝ  къ ва́мъ. а҃і Жела́ю бо ви́дѣти ва́съ, да нѣ́кое пода́мъ  ва́мъ дарова́нїе дх҃о́вное ко оу҆тверже́нїю ва́шемꙋ: в҃і  Сїе́ же є҆́сть соꙋтѣ́шитисѧ въ ва́съ вѣ́рою ѻ҆́бщею  ва́шею же и҆ мое́ю. 
Коне́цъ сꙋббѡ́тѣ. Чтѝ вто́рникꙋ: 
г҃і Не хощꙋ́ же не вѣ́дѣти ва́мъ бра́тїе, ꙗ҆́кѡ  мно́жицею восхотѣ́хъ прїитѝ къ ва́мъ, и҆ возбране́нъ бы́хъ  досе́лѣ, да нѣ́кїй пло́дъ и҆мѣ́ю и҆ въ ва́съ, ꙗ҆́коже и҆  въ про́чихъ ꙗ҆зы́цѣхъ. д҃і Є҆́ллинѡмъ же и҆ ва́рварѡмъ,  мꙋ̑дрымъ же и҆ неразꙋ̑мнымъ до́лженъ є҆́смь. є҃і Та́кѡ  є҆́сть є҆́же по моемꙋ̀ оу҆се́рдїю, и҆ ва́мъ сꙋ́щымъ въ  ри́мѣ благовѣсти́ти. ѕ҃і Не стыжꙋ́сѧ бо  бл҃говѣствова́нїемъ хрⷭ҇то́вымъ: си́ла бо бж҃їѧ є҆́сть во  спасе́нїе всѧ́комꙋ вѣ́рꙋющемꙋ, і҆ꙋде́ови же пре́жде, и҆  є҆́ллинꙋ. з҃і Пра́вда бо бж҃їѧ въ не́мъ ꙗ҆влѧ́етсѧ ѿ  вѣ́ры въ вѣ́рꙋ, ꙗ҆́коже є҆́сть пи́сано: пра́ведный же  ѿ вѣ́ры жи́въ бꙋ́детъ. 
Коне́цъ вто́рникꙋ. 
(заⷱ҇ п҃) [в҃] и҃і Ѿкрыва́етсѧ бо꙳Въ  сре́дꙋ а҃ недѣ́ли: Бра́тїе, ѿкрыва́етсѧ꙳ гнѣ́въ  бж҃їй съ нб҃сѐ, на всѧ́кое нече́стїе и҆ непра́вдꙋ  человѣ́ческꙋю, содержа́щихъ (л. п҃з ѡ҆б.) и҆́стинꙋ въ  непра́вдѣ. ѳ҃і Зане́же ꙾разꙋ́мное бж҃їе꙾꙾є҆́же возмо́жно  разꙋмѣ́ти ѡ҆ бз҃ѣ꙾, ꙗ҆́вѣ є҆́сть въ ни́хъ: бг҃ъ бо  ꙗ҆ви́лъ є҆́сть и҆̀мъ. к҃ Неви̑димаѧ бо є҆гѡ̀, ѿ  созда́нїѧ мі́ра, творе́ньми помышлѧ́єма, ви̑дима сꙋ́ть, и҆  присносꙋ́щнаѧ си́ла є҆гѡ̀ и҆ бжⷭ҇тво̀: во є҆́же бы́ти  и҆̀мъ без̾ѿвѣ́тнымъ. к҃а Зане́же разꙋмѣ́вше бг҃а, не  ꙗ҆́кѡ бг҃а просла́виша, и҆лѝ бл҃годари́ша: но ѡ҆сꙋети́шасѧ  помышле́нїи свои́ми, и҆ ѡ҆мрачи́сѧ неразꙋ́мное и҆́хъ  се́рдце. к҃в Глаго́лющесѧ бы́ти мꙋ́дры, ѡ҆б̾юродѣ́ша: к҃г  И҆ и҆змѣни́ша сла́вꙋ нетлѣ́ннагѡ бг҃а, въ подо́бїе  ѻ҆́браза тлѣ́нна человѣ́ка, и҆ пти́цъ, и҆ четверонѡ́гъ,  и҆ га̑дъ. к҃д Тѣ́мже и҆ предадѐ и҆̀хъ бг҃ъ въ по́хотехъ  серде́цъ и҆́хъ въ нечистотꙋ̀, во є҆́же скверни́тисѧ  тѣлесє́мъ и҆́хъ въ себѣ̀ самѣ́хъ. к҃є И҆̀же премѣни́ша  и҆́стинꙋ бж҃їю во лжꙋ̀, и҆ почто́ша и҆ послꙋжи́ша тва́ри  па́че творца̀, и҆́же є҆́сть блгⷭ҇ве́нъ во вѣ́ки, а҆ми́нь.  к҃ѕ Сегѡ̀ ра́ди предадѐ и҆̀хъ бг҃ъ въ стра̑сти безче́стїѧ:  и҆ жєны́ бо и҆́хъ и҆змѣни́ша є҆сте́ственнꙋю подо́бꙋ въ  през̾есте́ственнꙋю. к҃з Та́кожде и҆ мꙋ́жи, ѡ҆ста́вльше  є҆сте́ственнꙋю подо́бꙋ же́нска по́ла, разжего́шасѧ по́хотїю  свое́ю дрꙋ́гъ на дрꙋ́га, мꙋ́жи на мꙋже́хъ стꙋ́дъ  содѣва́юще, и҆ возме́здїе є҆́же подоба́ше пре́лести и҆́хъ,  въ себѣ̀ воспрїе́млюще. 
Коне́цъ средѣ̀. 
(заⷱ҇ п҃а) к҃и И҆ ꙗ҆́коже꙳Въ четверто́къ  а҃ недѣ́ли: Бра́тїе, ꙗ҆́коже꙳ не и҆скꙋси́ша  и҆мѣ́ти бг҃а въ ра́зꙋмѣ, сегѡ̀ ра́ди предадѐ ѧ҆̀ бг҃ъ въ  неискꙋ́сенъ оу҆́мъ, твори́ти неподѡ́бнаѧ: к҃ѳ И҆спо́лнены  всѧ́кїѧ непра́вды, (л. п҃и) блꙋже́нїѧ, лꙋка́вства,  лихоима́нїѧ, ѕло́бы: и҆спо́лнены за́висти, оу҆бі́йства,  рве́нїѧ, льстѝ, ѕлонра́вїѧ: шепотникѝ, л҃ Клеветникѝ,  богоме́рзски, досади́тели, велича́вы, го́рды, ѡ҆брѣта́тели  ѕлы́хъ, роди́телємъ непокори́вы, л҃а Неразꙋ́мны,  непримири́тельны, нелюбо́вны, неклѧтвохрани́тельны,  неми́лостивны. л҃в Нѣ́цыи же и҆ ѡ҆правда́нїе бж҃їе  разꙋмѣ́вше, ꙗ҆́кѡ такѡва́ѧ творѧ́щїи досто́йни сме́рти  сꙋ́ть, не то́чїю са́ми творѧ́тъ, но и҆ соизволѧ́ютъ  творѧ́щымъ. 
Глава̀ втора́ѧ. 
сⷯ а҃ Сегѡ̀ ра́ди без̾ѿвѣ́тенъ є҆сѝ, ѽ  чл҃вѣ́че, всѧ́къ сꙋдѧ́й: и҆́мже бо сꙋдо́мъ сꙋ́диши дрꙋ́га,  себѐ ѡ҆сꙋжда́еши: та̑ѧжде бо твори́ши сꙋдѧ́й. в҃ Вѣ́мы же,  ꙗ҆́кѡ сꙋ́дъ бж҃їй є҆́сть пои́стиннѣ на творѧ́щихъ  такѡва́ѧ. г҃ Помышлѧ́еши ли же сїѧ̑, ѽ чл҃вѣ́че! сꙋдѧ́й  такѡва́ѧ творѧ́щымъ, и҆ творѧ̀ са́мъ. та̑ѧжде, ꙗ҆́кѡ ты̀  и҆збѣжи́ши ли сꙋда̀ бж҃їѧ; д҃ И҆лѝ ѡ҆ бога́тствѣ бл҃гости  є҆гѡ̀, и҆ кро́тости и҆ долготерпѣ́нїи неради́ши,  невѣ́дый, ꙗ҆́кѡ бл҃гость бж҃їѧ на покаѧ́нїе тѧ̀ веде́тъ;  є҃ По жесто́кости же твое́й, и҆ непока́ѧнномꙋ се́рдцꙋ,  собира́еши себѣ̀ гнѣ́въ въ де́нь гнѣ́ва, и҆ ѿкрове́нїѧ  пра́веднагѡ сꙋда̀ бж҃їѧ. ѕ҃ И҆́же возда́стъ коемꙋ́ждо по  дѣлѡ́мъ є҆гѡ̀: з҃ Ѻ҆́вымъ оу҆́бѡ по терпѣ́нїю дѣ́ла  бл҃га́гѡ, сла́вꙋ и҆ че́сть и҆ нетлѣ́нїе и҆́щꙋщымъ, живо́тъ  вѣ́чный: и҃ А҆ и҆̀же по рве́нїю противлѧ́ющымсѧ оу҆́бѡ  и҆́стинѣ, повинꙋ́ющымсѧ же непра́вдѣ, ꙗ҆́рость и҆  гнѣ́въ. (л. п҃и ѡ҆б.) ѳ҃ Ско́рбь и҆ тѣснота̀ на всѧ́кꙋ  дꙋ́шꙋ человѣ́ка творѧ́щагѡ ѕло́е, і҆ꙋде́а же пре́жде и҆  є҆́ллина. 
Коне́цъ четверткꙋ̀. 
(заⷱ҇) [г҃] і҃ Сла́ва же꙳Недѣ́лѧ  втора́ѧ: Бра́тїе, сла́ва꙳ и҆ че́сть и҆ ми́ръ всѧ́комꙋ  дѣ́лающемꙋ бл҃го́е, і҆ꙋде́еви же пре́жде и҆ є҆́ллинꙋ. а҃і  Нѣ́сть бо на лица̀ зрѣ́нїѧ оу҆ бг҃а. в҃і Є҆ли́цы бо   ꙾беззако́ннѡ꙾꙾без̾ зако́на꙾ согрѣши́ша, ꙾беззако́ннѡ꙾꙾без̾ зако́на꙾ и҆  поги́бнꙋтъ: и҆ є҆ли́цы въ зако́нѣ согрѣши́ша, зако́номъ  сꙋ́дъ прїи́мꙋтъ. г҃і Не слы́шателїе бо зако́на пра́ведни  пред̾ бг҃омъ, но творцы̀ зако́на, сі́и ѡ҆правдѧ́тсѧ. 
(заⷱ҇ п҃в) д҃і Є҆гда́ бо꙳꙳Въ пѧто́къ а҃  недѣ́ли: Бра́тїе, є҆гда̀꙳꙳ ꙗ҆зы́цы не и҆мꙋ́ще  зако́на, є҆стество́мъ закѡ́ннаѧ творѧ́тъ: сі́и зако́на не  и҆мꙋ́ще, са́ми себѣ̀ сꙋ́ть зако́нъ: є҃і И҆̀же ꙗ҆влѧ́ютъ  дѣ́ло зако́нное напи́сано въ сердца́хъ свои́хъ,  спослꙋшествꙋ́ющи и҆̀мъ со́вѣсти, и҆ междꙋ̀ собо́ю  помыслѡ́мъ, ѡ҆сꙋжда́ющымъ и҆лѝ ѿвѣща́ющымъ, ѕ҃і Въ  де́нь є҆гда̀ сꙋ́дитъ бг҃ъ та̑йнаѧ человѣ́кѡмъ, по  бл҃говѣ́стїю моемꙋ̀, і҆и҃сомъ хрⷭ҇то́мъ. 
Коне́цъ недѣ́ли. 
з҃і Сѐ ты̀ і҆ꙋде́й и҆менꙋ́ешисѧ, и҆ почива́еши на  зако́нѣ, и҆ хва́лишисѧ ѡ҆ бз҃ѣ: и҃і И҆ разꙋмѣ́еши во́лю,  и҆ разсꙋжда́еши лꙋ̑чшаѧ, наꙋча́емь ѿ зако́на. ѳ҃і  Оу҆пова́ѧ же себѐ вожда̀ бы́ти слѣпы̑мъ, свѣ́та сꙋ́щымъ  во тмѣ̀, к҃ Наказа́телѧ безꙋ̑мнымъ, оу҆чи́телѧ  младе́нцємъ, и҆мꙋ́ща ѻ҆́бразъ ра́зꙋма и҆ и҆́стины въ  зако́нѣ: (л. п҃ѳ) к҃а Наꙋча́ѧ оу҆̀бо и҆на́го, себе́ ли не  оу҆чи́ши; к҃в Проповѣ́даѧ не кра́сти, кра́деши; глаго́лѧ  не прелюбы̀ твори́ти, прелюбы̀ твори́ши; гнꙋша́ѧсѧ і҆́дѡлъ,  ст҃а̑ѧ кра́деши, к҃г И҆́же въ зако́нѣ хва́лишисѧ,  престꙋпле́нїемъ зако́на бг҃а безче́ствꙋеши. к҃д И҆́мѧ бо  бж҃їе ва́ми хꙋ́литсѧ во ꙗ҆зы́цѣхъ, ꙗ҆́коже є҆́сть  пи́сано. к҃є Ѡ҆брѣ́занїе оу҆̀бо по́льзꙋетъ, а҆́ще зако́нъ  твори́ши: а҆́ще же зако́на престꙋ́пникъ є҆сѝ, ѡ҆брѣ́занїе  твоѐ неѡбрѣ́занїе бы́сть. к҃ѕ А҆́ще оу҆̀бо неѡбрѣ́занїе  ѡ҆правда́нїе зако́на сохрани́тъ, не неѡбрѣ́занїе ли є҆гѡ̀  во ѡ҆брѣ́занїе вмѣни́тсѧ, к҃з И҆ ѡ҆сꙋ́дитъ є҆́же ѿ  є҆стества̀ неѡбрѣ́занїе зако́нъ соверша́ющее, тебѐ, и҆́же  писа́нїемъ и҆ ѡ҆брѣ́занїемъ сꙋ́ща престꙋ́пника зако́на. 
(заⷱ҇ п҃г) к҃и Не бо̀ и҆́же꙳Въ  понедѣ́льникъ в҃ недѣ́ли: Бра́тїе, не и҆́же꙳  ꙗ҆́вѣ і҆ꙋде́й є҆́сть, ни є҆́же ꙗ҆́вѣ во пло́ти,  ѡ҆брѣ́занїе: к҃ѳ Но и҆́же вта́йнѣ і҆ꙋде́й, и҆ ѡ҆брѣ́занїе  се́рдца дх҃омъ, а҆ не писа́нїемъ: є҆мꙋ́же похвала̀ не ѿ  человѣ̑къ, но ѿ бг҃а. 
Коне́цъ пѧткꙋ̀. 
Глава̀ тре́тїѧ. 
[д҃] сⷯ а҃ Что̀ ꙾оу҆̀бо ли́шше і҆ꙋде́ю꙾꙾ко́е  оу҆̀бо преимꙋ́щество і҆ꙋде́а꙾; и҆лѝ ка́ѧ по́льза  ѡ҆брѣ́занїѧ; в҃ Мно́гѡ по всѧ́комꙋ ѻ҆́бразꙋ:  ꙳пе́рвѣе꙳꙳наипа́че꙳ оу҆́бѡ, ꙗ҆́кѡ ввѣ́рена бы́ша и҆̀мъ  словеса̀ бж҃їѧ. г҃ Что́ бо, а҆́ще не вѣ́роваша нѣ́цыи;  є҆да̀ оу҆́бѡ невѣ́рствїе и҆́хъ вѣ́рꙋ бж҃їю  оу҆праздни́тъ; д҃ Да не бꙋ́детъ: да бꙋ́детъ же бг҃ъ  и҆́стиненъ, всѧ́къ же (л. п҃ѳ ѡ҆б.) человѣ́къ ло́жъ,  ꙗ҆́коже є҆́сть пи́сано: ꙗ҆́кѡ да ѡ҆правди́шисѧ во  словесѣ́хъ твои́хъ, и҆ побѣди́ши внегда̀ сꙋди́ти тѝ. є҃  А҆́ще ли непра́вда на́ша бж҃їю пра́вдꙋ составлѧ́етъ, что̀  рече́мъ; є҆да́ ли непра́веденъ бг҃ъ, наносѧ́й гнѣ́въ; [по  человѣ́кꙋ глаго́лю,] ѕ҃ Да не бꙋ́детъ: поне́же ка́кѡ  сꙋди́ти и҆́мать бг҃ъ мі́рꙋ; з҃ А҆́ще оу҆́бѡ и҆́стина бж҃їѧ  въ мое́й лжѝ и҆збы́точествова въ сла́вꙋ є҆гѡ̀: что̀ є҆щѐ  и҆ а҆́зъ ꙗ҆́кѡ грѣ́шникъ ѡ҆сꙋжда́юсѧ; и҃ И҆ не [ꙗ҆́коже  хꙋ́лимсѧ, и҆ ꙗ҆́коже глаго́лютъ нѣ́цыи на́съ глаго́лати:]  ꙗ҆́кѡ сотвори́мъ ѕла̑ѧ, да прїи́дꙋтъ блага̑ѧ: и҆́хже сꙋ́дъ  пра́веденъ є҆́сть. [є҃] ѳ҃ Что̀ оу҆̀бо; преимѣ́емъ ли;  ника́коже: ꙾пред̾ꙋкори́хомъ бо꙾꙾пре́жде бо ѡ҆бвине́ни  є҆смы̀꙾ і҆ꙋдє́и же и҆ є҆́ллины ꙳всѧ̀꙳꙳всѝ꙳ под̾  грѣхо́мъ бы́ти, і҃ Ꙗ҆́коже є҆́сть пи́сано: ꙗ҆́кѡ  нѣ́сть пра́веденъ никто́же. а҃і Нѣ́сть разꙋмѣва́ѧй, и҆  нѣ́сть взыска́ѧй бг҃а. в҃і Всѝ оу҆клони́шасѧ, вкꙋ́пѣ  непотре́бни бы́ша: нѣ́сть творѧ́й бл҃госты́ню, нѣ́сть  да́же до є҆ди́нагѡ. г҃і Гро́бъ ѿве́рстъ горта́нь и҆́хъ,  ѧ҆зы́ки свои́ми льща́хꙋ: ꙗ҆́дъ а҆́спїденъ под̾ оу҆стна́ми  и҆́хъ: д҃і И҆́хже оу҆ста̀ клѧ́твы и҆ го́рести пѡ́лна  сꙋ́ть. є҃і Ско́ры но́ги и҆́хъ пролїѧ́ти кро́вь: ѕ҃і  Сокрꙋше́нїе и҆ ѡ҆ѕлобле́нїе на пꙋте́хъ и҆́хъ: з҃і И҆ пꙋтѝ  ми́рнагѡ не позна́ша. (пнⷣе) и҃і Нѣ́сть стра́ха бж҃їѧ  пред̾ ѻ҆чи́ма и҆́хъ. 
Коне́цъ понедѣ́льникꙋ. 
(заⷱ҇ п҃д) ѳ҃і Вѣ́мы же,꙳Въ сꙋббѡ́тꙋ  в҃-ю: Бра́тїе, вѣ́мы,꙳ ꙗ҆́кѡ є҆ли̑ка зако́нъ  глаго́летъ, сꙋ́щымъ въ зако́нѣ глаго́летъ: да всѧ́ка  оу҆ста̀ заградѧ́тсѧ, и҆ пови́ненъ бꙋ́детъ ве́сь мі́ръ  бг҃ови. к҃ Занѐ ѿ дѣ́лъ (л. ч҃) зако́на не ѡ҆правди́тсѧ  всѧ́ка пло́ть пред̾ ни́мъ: зако́номъ бо позна́нїе грѣха̀.  к҃а Ны́нѣ же кромѣ̀ зако́на пра́вда бж҃їѧ ꙗ҆ви́сѧ,  свидѣ́тельствꙋема ѿ зако́на и҆ прорѡ́къ: к҃в Пра́вда же  бж҃їѧ вѣ́рою і҆и҃съ хрⷭ҇то́вою, во всѧ̀ и҆ на всѣ́хъ  вѣ́рꙋющихъ. нѣ́сть бо ра́знствїѧ: к҃г Вси́ бо согрѣши́ша,  и҆ лише́ни сꙋ́ть сла́вы бж҃їѧ, к҃д Ѡ҆правда́еми тꙋ́не  бл҃года́тїю є҆гѡ̀, и҆збавле́нїемъ є҆́же ѡ҆ хрⷭ҇тѣ̀  і҆и҃сѣ. к҃є Є҆го́же предположѝ бг҃ъ ѡ҆чище́нїе вѣ́рою  въ кро́ви є҆гѡ̀, въ ꙗ҆вле́нїе пра́вды своеѧ̀, за  ѿпꙋще́нїе пре́жде бы́вшихъ грѣхѡ́въ: к҃ѕ Въ  долготерпѣ́нїи бж҃їи, и҆ въ показа́нїе пра́вды є҆гѡ̀ въ  ны́нѣшнее вре́мѧ, во є҆́же бы́ти є҆мꙋ̀ пра́веднꙋ, и҆  ѡ҆правда́ющꙋ сꙋ́щаго ѿ вѣ́ры і҆и҃совы. 
Коне́цъ сꙋббѡ́тѣ. 
к҃з Гдѣ̀ оу҆̀бо похвала̀; ѿгна́сѧ. кото́рымъ  зако́номъ; дѣ́лы ли; нѝ, но зако́номъ вѣ́ры. 
(заⷱ҇ п҃є) к҃и Мы́слимъ оу҆̀бо꙳Въ  сꙋббѡ́тꙋ г҃-ю: Бра́тїе, мы́слимъ꙳ вѣ́рою  ѡ҆правда́тисѧ человѣ́кꙋ, без̾ дѣ́лъ зако́на. к҃ѳ И҆лѝ  і҆ꙋде́євъ бг҃ъ то́кмѡ, а҆ не и҆ ꙗ҆зы́кѡвъ; є҆́й и҆  ꙗ҆зы́кѡвъ. л҃ Поне́же є҆ди́нъ бг҃ъ, и҆́же ѡ҆правди́тъ  ѡ҆брѣ́занїе ѿ вѣ́ры, и҆ неѡбрѣ́занїе вѣ́рою. л҃а  Зако́нъ ли оу҆̀бо разорѧ́емъ вѣ́рою; да не бꙋ́детъ: но  зако́нъ оу҆твержда́емъ. 
Глава̀ четве́ртаѧ. 
сⷯ а҃ Что̀ оу҆̀бо рече́мъ, а҆враа́ма ѻ҆ц҃а̀  на́шего ѡ҆брѣстѝ по пло́ти; в҃ А҆́ще бо а҆враа́мъ ѿ  дѣ́лъ ѡ҆правда́сѧ, и҆́мать похвалꙋ̀, но не оу҆ бг҃а. (л.  ч҃ ѡ҆б.) г҃ Что́ бо писа́нїе глаго́летъ; вѣ́рова же  а҆враа́мъ бг҃ови, и҆ вмѣни́сѧ є҆мꙋ̀ въ пра́вдꙋ. 
Коне́цъ сꙋббѡ́тѣ. 
(заⷱ҇ п҃ѕ) д҃ Дѣ́лающемꙋ же꙳Во вто́рникъ  в҃ недѣ́ли: Бра́тїе, дѣ́лающемꙋ꙳ мзда̀ не  вмѣнѧ́етсѧ по бл҃года́ти, но по до́лгꙋ. є҃ А҆ не  дѣ́лающемꙋ, вѣ́рꙋющемꙋ же во ѡ҆правда́ющаго нечести́ва,  вмѣнѧ́етсѧ вѣ́ра є҆гѡ̀ въ пра́вдꙋ. ѕ҃ Ꙗ҆́коже и҆ дв҃дъ  глаго́летъ блаже́нство человѣ́ка, є҆мꙋ́же вмѣнѧ́етъ бг҃ъ  пра́вдꙋ без̾ дѣ́лъ зако́на: з҃ Бл҃же́ни, и҆́хже  ѿпꙋсти́шасѧ беззакѡ́нїѧ, и҆ и҆́хже прикры́шасѧ грѣсѝ. и҃  Бл҃же́нъ мꙋ́жъ, є҆мꙋ́же не вмѣни́тъ гдⷭ҇ь грѣха̀. ѳ҃  Блаже́нство оу҆̀бо сїѐ, на ѡ҆брѣ́занїе ли, и҆лѝ на  неѡбрѣ́занїе; глаго́лемъ бо: ꙗ҆́кѡ вмѣни́сѧ а҆враа́мꙋ  вѣ́ра въ пра́вдꙋ. і҃ Ка́кѡ оу҆̀бо вмѣни́сѧ є҆мꙋ̀; во  ѡ҆брѣ́занїи ли сꙋ́щꙋ, и҆лѝ въ неѡбрѣ́занїи; не во  ѡ҆брѣ́занїи, но въ неѡбрѣ́занїи. а҃і И҆ зна́менїе прїѧ́тъ  ѡ҆брѣ́занїѧ, печа́ть пра́вды вѣ́ры, ꙗ҆́же въ  неѡбрѣ́занїи: ꙗ҆́кѡ бы́ти є҆мꙋ̀ ѻ҆ц҃ꙋ̀ всѣ́хъ  вѣ́рꙋющихъ въ неѡбрѣ́занїи, во є҆́же вмѣни́тисѧ и҆  тѣ̑мъ въ пра́вдꙋ: в҃і И҆ ѻ҆ц҃ꙋ̀ ѡ҆брѣ́занїѧ не сꙋ́щымъ  то́чїю ѿ ѡ҆брѣ́занїѧ, но и҆ ходѧ́щымъ въ стопа́хъ вѣ́ры,  ꙗ҆́же въ неѡбрѣ́занїи ѻ҆ц҃а̀ на́шегѡ а҆враа́ма. 
Коне́цъ вто́рникꙋ. 
(заⷱ҇ п҃з) г҃і Не зако́номъ бо꙳꙳Въ  сре́дꙋ в҃ недѣ́ли: Бра́тїе, не зако́номъ꙳꙳  ѡ҆бѣтова́нїе а҆враа́мꙋ, и҆лѝ сѣ́мени є҆гѡ̀, є҆́же бы́ти  є҆мꙋ̀ наслѣ́дникꙋ мі́рови, (л. ч҃а) но пра́вдою вѣ́ры.  д҃і А҆́ще бо сꙋ́щїи ѿ зако́на наслѣ́дницы: и҆спраздни́сѧ  вѣ́ра, и҆ разори́сѧ ѡ҆бѣтова́нїе. є҃і Зако́нъ бо гнѣ́въ  содѣ́ловаетъ: и҆дѣ́же бо нѣ́сть зако́на, тꙋ̀ ни  престꙋпле́нїѧ. ѕ҃і Сегѡ̀ ра́ди ѿ вѣ́ры, да по  бл҃года́ти, во є҆́же бы́ти и҆звѣ́стнꙋ ѡ҆бѣтова́нїю всемꙋ̀  сѣ́мени, не то́чїю сꙋ́щемꙋ ѿ зако́на: но и҆ сꙋ́щемꙋ ѿ  вѣ́ры а҆враа́мовы, и҆́же є҆́сть ѻ҆ц҃ъ всѣ́мъ на́мъ. з҃і  Ꙗ҆́коже є҆́сть пи́сано: ꙗ҆́кѡ ѻ҆ц҃а̀ мнѡ́гимъ ꙗ҆зы́кѡмъ  положи́хъ тѧ̀, прѧ́мѡ є҆мꙋ́же вѣ́рова бг҃ꙋ, животворѧ́щемꙋ  мє́ртвыѧ, и҆ нарица́ющꙋ не сꙋ̑щаѧ ꙗ҆́кѡ сꙋ̑щаѧ. и҃і И҆́же  па́че оу҆пова́нїѧ во оу҆пова́нїе вѣ́рова, во є҆́же бы́ти  є҆мꙋ̀ ѻ҆ц҃ꙋ̀ мнѡ́гимъ ꙗ҆зы́кѡмъ, по рече́нномꙋ: та́кѡ  бꙋ́детъ сѣ́мѧ твоѐ. ѳ҃і И҆ не и҆знемо́гъ вѣ́рою, ни  оу҆смотрѣ̀ своеѧ̀ пло́ти оу҆жѐ оу҆мерщвле́ныѧ,  столѣ́тенъ нѣ́гдѣ сы́й, и҆ ме́ртвости ложе́снъ  са́рриныхъ. к҃ Во ѡ҆бѣтова́нїи же бж҃їи не оу҆сꙋмнѣ́сѧ  невѣ́рованїемъ: но возмо́же вѣ́рою, да́въ сла́вꙋ бг҃ови.  к҃а И҆ и҆звѣ́стенъ бы́въ, ꙗ҆́кѡ є҆́же ѡ҆бѣща̀, си́ленъ  є҆́сть и҆ сотвори́ти. к҃в Тѣ́мже и҆ вмѣни́сѧ є҆мꙋ̀ въ  пра́вдꙋ. к҃г Не пи́сано же бы́сть за того̀ є҆ди́наго  то́чїю, ꙗ҆́кѡ вмѣни́сѧ є҆мꙋ̀: к҃д Но и҆ за ны̀, и҆̀мже  хо́щетъ вмѣни́тисѧ, вѣ́рꙋющымъ во воскр҃си́вшаго і҆и҃са  хрⷭ҇та̀ гдⷭ҇а на́шего и҆з̾ ме́ртвыхъ, к҃є И҆́же пре́данъ  бы́сть за прегрѣшє́нїѧ на́ша, и҆ воста̀ за ѡ҆правда́нїе  на́ше. 
Коне́цъ средѣ̀. (л. ч҃а ѡ҆б.) 
Глава̀ пѧ́таѧ. 
(заⷱ҇ п҃и) [ѕ҃] сⷯ а҃ Ѡ҆правди́вшесѧ  оу҆̀бо꙳Недѣ́лѧ г҃: Бра́тїе, ѡ҆правди́вшесѧ꙳  вѣ́рою, ми́ръ и҆́мамы къ бг҃ꙋ гдⷭ҇емъ на́шимъ і҆и҃съ  хрⷭ҇то́мъ. в҃ И҆́мже и҆ приведе́нїе ѡ҆брѣто́хомъ вѣ́рою во  благода́ть сїю̀, въ не́йже стои́мъ, и҆ хва́лимсѧ  оу҆пова́нїемъ сла́вы бж҃їѧ. г҃ Не то́чїю же, но и҆  хва́лимсѧ въ ско́рбехъ, вѣ́дѧще, ꙗ҆́кѡ ско́рбь терпѣ́нїе  содѣ́ловаетъ: д҃ Терпѣ́нїе же и҆скꙋ́сство, и҆скꙋ́сство же  оу҆пова́нїе: є҃ Оу҆пова́нїе же не посрами́тъ: ꙗ҆́кѡ  любы̀ бж҃їѧ и҆злїѧ́сѧ въ сердца̀ на́ша, дх҃омъ ст҃ы́мъ  да́ннымъ на́мъ. 
(заⷱ҇) ѕ҃ Є҆ще́ бо хрⷭ҇то́съ꙳꙳Въ г҃  ча́съ пѧтка̀ вели́кагѡ: Бра́тїе, хрⷭ҇то́съ꙳꙳ сꙋ́щымъ  на́мъ немощны̑мъ, по вре́мени за нечести́выхъ оу҆́мре. з҃  Є҆два́ бо за пра́ведника кто̀ оу҆́мретъ, за бл҃га́го бо  не́гли кто̀ и҆ де́рзнетъ оу҆мре́ти. и҃ Составлѧ́етъ же  свою̀ любо́вь въ на́съ бг҃ъ, ꙗ҆́кѡ є҆щѐ грѣ́шникѡмъ  сꙋ́щымъ на́мъ, хрⷭ҇то́съ за ны̀ оу҆́мре: ѳ҃ Мно́гѡ же оу҆̀бо  па́че ѡ҆правда́ни бы́вше ны́нѣ кро́вїю є҆гѡ̀, спасе́мсѧ  и҆́мъ ѿ гнѣ́ва. 
(заⷱ҇ п҃ѳ) і҃ А҆́ще бо꙳꙳꙳Въ четверто́къ  в҃ недѣ́ли: Бра́тїе, а҆́ще꙳꙳꙳ вразѝ бы́вше,  примири́хомсѧ бг҃ꙋ сме́ртїю сн҃а є҆гѡ̀, мно́жае па́че  примири́вшесѧ, спасе́мсѧ въ животѣ̀ є҆гѡ̀. 
Коне́цъ недѣ́ли. (л. ч҃в) 
Не то́чїю же, но и҆ хва́лимсѧ ѡ҆ бз҃ѣ гдⷭ҇емъ на́шимъ  і҆и҃съ хрⷭ҇то́мъ, и҆́мже ны́нѣ примире́нїе прїѧ́хомъ. 
Коне́цъ г҃-мꙋ часꙋ̀. 
[з҃] в҃і Сегѡ̀ ра́ди, ꙗ҆́коже є҆ди́нѣмъ  человѣ́комъ грѣ́хъ въ мі́ръ вни́де, и҆ грѣхо́мъ сме́рть:  и҆ та́кѡ сме́рть во всѧ̀ человѣ́ки вни́де, въ не́мже всѝ  согрѣши́ша. г҃і До зако́на бо грѣ́хъ бѣ̀ въ мі́рѣ:  грѣ́хъ же не вмѣнѧ́шесѧ, не сꙋ́щꙋ зако́нꙋ. д҃і Но  ца́рствова сме́рть ѿ а҆да́ма да́же до мѡѷсе́а, и҆ над̾  несогрѣ́шшими, по подо́бїю престꙋпле́нїѧ а҆да́мова, и҆́же  є҆́сть ѻ҆́бразъ бꙋ́дꙋщагѡ. є҃і Но не ꙗ҆́коже  прегрѣше́нїе, та́кѡ и҆ да́ръ. а҆́ще бо прегрѣше́нїемъ  є҆ди́нагѡ мно́зи оу҆мро́ша: мно́жае па́че бл҃года́ть бж҃їѧ  и҆ да́ръ, благода́тїю є҆ди́нагѡ человѣ́ка і҆и҃са хрⷭ҇та̀,  во мно́гихъ преизли́шествова. ѕ҃і И҆ не ꙗ҆́коже  є҆ди́нѣмъ согрѣ́шшимъ, дарова́нїе: грѣ́хъ бо и҆з̾  є҆ди́нагѡ во ѡ҆сꙋжде́нїе, да́ръ же ѿ мно́гихъ  прегрѣше́нїй, во ѡ҆правда́нїе. 
Коне́цъ четверткꙋ̀. 
(заⷱ҇ ч҃) з҃і А҆́ще бо є҆ди́нагѡ꙳Въ  пѧто́къ в҃ недѣ́ли: Бра́тїе, а҆́ще є҆ди́нагѡ꙳  прегрѣше́нїемъ, сме́рть ца́рствова є҆ди́нѣмъ: мно́жае  па́че и҆збы́токъ благода́ти, и҆ да́ръ пра́вды прїе́млюще, въ  жи́зни воцарѧ́тсѧ є҆ди́нѣмъ і҆и҃съ хрⷭ҇то́мъ. и҃і Тѣ́мже  оу҆́бѡ ꙗ҆́коже є҆ди́нагѡ прегрѣше́нїемъ во всѧ̀  человѣ́ки вни́де ѡ҆сꙋжде́нїе: та́коже и҆ є҆ди́нагѡ  ѡ҆правда́нїемъ во всѧ̀ человѣ́ки вни́де ѡ҆правда́нїе  жи́зни. ѳ҃і Ꙗ҆́коже бо ѡ҆слꙋша́нїемъ є҆ди́нагѡ человѣ́ка  грѣ́шни бы́ша мно́зи: си́це и҆ (л. ч҃в ѡ҆б.) послꙋша́нїемъ  є҆ди́нагѡ пра́ведни бꙋ́дꙋтъ мно́зи. к҃ Зако́нъ же  привни́де, да оу҆мно́житсѧ прегрѣше́нїе: и҆дѣ́же бо  оу҆мно́жисѧ грѣ́хъ, преизбы́точьствова бл҃года́ть. к҃а Да  ꙗ҆́коже ца́рствова грѣ́хъ во сме́рть, та́коже и҆  бл҃года́ть воцр҃и́тсѧ пра́вдою, въ жи́знь вѣ́чнꙋю, і҆и҃съ  хрⷭ҇то́мъ гдⷭ҇емъ на́шимъ. 
Глава̀ шеста́ѧ. 
сⷯ а҃ Что̀ оу҆̀бо рече́мъ; пребꙋ́демъ ли во  грѣсѣ̀, да благода́ть преꙋмно́житсѧ; да не бꙋ́детъ. в҃  И҆̀же бо оу҆мро́хомъ грѣхꙋ̀, ꙾ка́кѡ па́ки ѡ҆живе́мъ ѡ҆  не́мъ꙾꙾ка́кѡ є҆щѐ жи́ти бꙋ́демъ въ не́мъ;꙾; 
Коне́цъ пѧткꙋ̀. 
(заⷱ҇ ч҃а) [и҃] г҃ И҆лѝ не разꙋмѣ́ете, ꙗ҆́кѡ  є҆ли́цы꙳Во ст҃ꙋ́ю и҆ вели́кꙋю сꙋббѡ́тꙋ, ве́черъ:  Бра́тїе, є҆ли́цы꙳ во хрⷭ҇та̀ і҆и҃са крⷭ҇ти́хомсѧ, въ  сме́рть є҆гѡ̀ крⷭ҇ти́хомсѧ; д҃ Спогребо́хомсѧ оу҆̀бо  є҆мꙋ̀ кр҃ще́нїемъ въ сме́рть: да ꙗ҆́коже воста̀ хрⷭ҇то́съ  ѿ ме́ртвыхъ сла́вою ѻ҆́ч҃ею, та́кѡ и҆ мы̀ во ѡ҆бновле́нїи  жи́зни ꙳ходи́ти на́чнемъ꙳꙳да хо́димъ꙳. є҃ А҆́ще бо  ꙳꙳соѻбра́зни꙳꙳꙳꙳снасажде́ни꙳꙳ бы́хомъ подо́бїю сме́рти  є҆гѡ̀, то и҆ воскресе́нїю бꙋ́демъ. ѕ҃ Сїѐ вѣ́дѧще, ꙗ҆́кѡ  ве́тхїй на́шъ человѣ́къ съ ни́мъ распѧ́тсѧ, да  оу҆праздни́тсѧ тѣ́ло грѣхо́вное, ꙗ҆́кѡ ктомꙋ̀ не  рабо́тати на́мъ грѣхꙋ̀. з҃ Оу҆ме́рый бо ѡ҆правди́сѧ ѿ  грѣха̀. и҃ А҆́ще ли оу҆мро́хомъ со хрⷭ҇то́мъ, вѣ́рꙋемъ,  ꙗ҆́кѡ и҆ жи́ви бꙋ́демъ съ ни́мъ: ѳ҃ Вѣ́дѧще, ꙗ҆́кѡ  хрⷭ҇то́съ воста̀ ѿ ме́ртвыхъ, ктомꙋ̀ оу҆жѐ не  оу҆мира́етъ, сме́рть є҆мꙋ̀ (л. ч҃г) ктомꙋ̀ не ѡ҆блада́етъ.  і҃ Є҆́же бо оу҆́мре, грѣхꙋ̀ оу҆́мре є҆ди́ною: а҆  є҆́же живе́тъ, бг҃ови живе́тъ. 
(заⷱ҇ ч҃в) а҃і Та́коже и҆ вы̀  помышлѧ́йте꙳Въ сꙋббѡ́тꙋ д҃-ю: Бра́тїе,  помышлѧ́йте꙳ себѐ, мє́ртвымъ оу҆́бѡ бы́ти грѣхꙋ̀,  живы̑мъ же бг҃ови, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ. 
Коне́цъ вели́кой сꙋббѡ́тѣ. 
в҃і Да не ца́рствꙋетъ оу҆̀бо грѣ́хъ въ ме́ртвеннѣмъ  ва́шемъ тѣ́лѣ, во є҆́же послꙋ́шати є҆гѡ̀ въ по́хотехъ  є҆гѡ̀: г҃і Нижѐ представлѧ́йте оу҆́ды ва́шѧ ѻ҆рꙋ̑жїѧ  непра́вды грѣхꙋ̀: но представлѧ́йте себѐ бг҃ови, ꙗ҆́кѡ  ѿ ме́ртвыхъ жи́вы, и҆ оу҆́ды ва́шѧ ѻ҆рꙋ̑жїѧ пра́вды  бг҃ови. д҃і Грѣ́хъ бо ва́ми да не ѡ҆блада́етъ: нѣ́сте бо  под̾ зако́номъ, но под̾ блгⷣтїю. є҃і Что̀ оу҆̀бо;  согрѣши́мъ ли, занѐ нѣ́смы под̾ зако́номъ, но под̾  бл҃года́тїю; да не бꙋ́детъ. ѕ҃і Не вѣ́сте ли, ꙗ҆́кѡ  є҆мꙋ́же представлѧ́ете себѐ рабы̑ въ послꙋша́нїе, рабѝ  є҆стѐ, є҆гѡ́же послꙋ́шаете, и҆лѝ грѣха̀ въ сме́рть,  и҆лѝ послꙋша́нїѧ въ пра́вдꙋ; з҃і Бл҃годари́мъ оу҆̀бо  бг҃а, ꙗ҆́кѡ бѣ́сте рабѝ грѣхꙋ̀, послꙋ́шасте же ѿ  се́рдца, во́ньже и҆ преда́стесѧ ѻ҆́бразъ оу҆че́нїѧ. 
Коне́цъ сꙋббѡ́тѣ. 
(заⷱ҇ ч҃г) и҃і Свобо́ждшесѧ꙳꙳Недѣ́лѧ  д҃-ѧ: Бра́тїе, свобо́ждшесѧ꙳꙳ же ѿ грѣха̀,  порабо́тистесѧ пра́вдѣ. ѳ҃і Человѣ́ческо глаго́лю, за  не́мощь пло́ти ва́шеѧ: ꙗ҆́коже оу҆́бѡ предста́висте  оу҆́ды ва́шѧ рабы̀ (л. ч҃г ѡ҆б.) нечистотѣ̀, и҆  беззако́нїю въ беззако́нїе: та́кѡ ны́нѣ предста́вите  оу҆́ды ва́шѧ рабы̀ пра́вдѣ во ст҃ы́ню. к҃ Є҆гда́ бо рабѝ  бѣ́сте грѣха̀, свобо́дни бѣ́сте ѿ пра́вды. (втоⷬ҇)  к҃а Кі́й оу҆̀бо тогда̀ и҆мѣ́сте пло́дъ, ѡ҆ ни́хже ны́нѣ  стыдите́сѧ; кончи́на бо ѻ҆́нѣхъ, сме́рть. к҃в Ны́нѣ же  свобо́ждшесѧ ѿ грѣха̀, порабо́щшесѧ же бг҃ови, и҆́мате  пло́дъ ва́шъ во ст҃ы́ню, кончи́нꙋ же жи́знь вѣ́чнꙋю. к҃г  Ѻ҆бро́цы бо грѣха̀ сме́рть: дарова́нїе же бж҃їе, живо́тъ  вѣ́чный, ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ. 
Коне́цъ недѣ́ли. 
Глава̀ седма́ѧ. 
(заⷱ҇ ч҃д) [ѳ҃] сⷯ а҃ И҆лѝ не разꙋмѣ́ете  бра́тїе, [вѣ́дꙋщымъ бо꙳Въ понедѣ́льникъ г҃-ѧ  недѣ́ли: Бра́тїе, вѣ́дꙋщымъ꙳ зако́нъ глаго́лю,]  ꙗ҆́кѡ зако́нъ ѡ҆блада́етъ над̾ чл҃вѣ́комъ, во є҆ли́ко  вре́мѧ живе́тъ; в҃ И҆́бо мꙋжа́таѧ жена̀ жи́вꙋ мꙋ́жꙋ  привѧ́зана є҆́сть зако́номъ: а҆́ще ли же оу҆́мретъ мꙋ́жъ  є҆ѧ̀, разрѣши́тсѧ ѿ зако́на мꙋ́жескагѡ. г҃ Тѣ́мже  оу҆̀бо жи́вꙋ сꙋ́щꙋ мꙋ́жꙋ, прелюбодѣ́йца быва́етъ, а҆́ще  бꙋ́детъ мꙋ́жеви и҆но́мꙋ. а҆́ще ли оу҆́мретъ мꙋ́жъ є҆ѧ̀,  свобо́дна є҆́сть ѿ зако́на, не бы́ти є҆́й  прелюбодѣ́йцѣ, бы́вшей мꙋ́жꙋ и҆но́мꙋ. д҃ Тѣ́мже бра́тїе  моѧ̀, и҆ вы̀ оу҆мро́сте зако́нꙋ тѣ́ломъ хрⷭ҇то́вымъ, во  є҆́же бы́ти ва́мъ и҆но́мꙋ, воста́вшемꙋ и҆з̾ ме́ртвыхъ, да  пло́дъ принесе́мъ бг҃ови. є҃ Є҆гда́ бо бѣ́хомъ во пло́ти,  стра̑сти грѣхѡ́вныѧ, ꙗ҆̀же зако́номъ, дѣ́йствовахꙋ во  оу҆́дѣхъ (л. ч҃д) на́шихъ, во є҆́же пло́дъ твори́ти  сме́рти. ѕ҃ Ны́нѣ же оу҆праздни́хомсѧ ѿ зако́на,  оу҆ме́рше и҆́мже держи́ми бѣ́хомъ: ꙗ҆́кѡ рабо́тати на́мъ  [бг҃ови] во ѡ҆бновле́нїи дх҃а, а҆ не въ ве́тхости пи́смене.  [і҃] з҃ Что̀ оу҆̀бо рече́мъ; зако́нъ ли грѣ́хъ; да не  бꙋ́детъ. но грѣха̀ не зна́хъ, то́чїю зако́номъ: по́хоти же  не вѣ́дахъ, а҆́ще не зако́нъ глаго́лаше: не похо́щеши. и҃  Винꙋ́ же прїе́мъ грѣ́хъ за́повѣдїю, содѣ́ла во мнѣ̀  всѧ́кꙋ по́хоть: без̾ зако́на бо грѣ́хъ ме́ртвъ є҆́сть.  ѳ҃ А҆́зъ же живѧ́хъ кромѣ̀ зако́на и҆ногда̀: прише́дши же  за́повѣди, грѣ́хъ оу҆́бѡ ѡ҆живѐ, і҃ А҆́зъ же оу҆мро́хъ: и҆  ѡ҆брѣ́тесѧ мѝ за́повѣдь, ꙗ҆́же въ живо́тъ, сїѧ̀ въ  сме́рть. а҃і Грѣ́хъ бо винꙋ̀ прїе́мъ за́повѣдїю,  прельсти́ мѧ, и҆ то́ю оу҆мертви́ мѧ. в҃і Тѣ́мже оу҆̀бо  зако́нъ свѧ́тъ, и҆ за́повѣдь свѧта̀, и҆ пра́ведна и҆  блага̀. г҃і Благо́е ли оу҆̀бо бы́сть мнѣ̀ сме́рть; да не  бꙋ́детъ: но грѣ́хъ, да ꙗ҆ви́тсѧ грѣ́хъ, бл҃ги́мъ мѝ  содѣва́ѧ сме́рть: да бꙋ́детъ по премно́гꙋ грѣ́шенъ грѣ́хъ  за́повѣдїю. 
Коне́цъ понедѣ́льникꙋ. 
(заⷱ҇ ч҃є) д҃і Вѣ́мы бо,꙳Во вто́рникъ  г҃ недѣ́ли: Бра́тїе, вѣ́мы,꙳ ꙗ҆́кѡ зако́нъ  дꙋхо́венъ є҆́сть: а҆́зъ же пло́тѧнъ є҆́смь, про́данъ под̾  грѣ́хъ. є҃і Є҆́же бо содѣва́ю, не разꙋмѣ́ю: не є҆́же  бо хощꙋ̀, сїѐ творю̀: но є҆́же ненави́ждꙋ, то̀  содѣ́ловаю. ѕ҃і А҆́ще ли є҆́же не хощꙋ̀, сїѐ творю̀,  хвалю̀ зако́нъ ꙗ҆́кѡ до́бръ. [а҃і] з҃і Ны́нѣ же не  ктомꙋ̀ а҆́зъ сїѐ содѣва́ю, но живы́й во мнѣ̀ грѣ́хъ.  и҃і Вѣ́мъ бо, ꙗ҆́кѡ не живе́тъ во мнѣ̀, си́рѣчь (л. ч҃д  ѡ҆б.) въ пло́ти мое́й, до́брое: є҆́же бо хотѣ́ти,  прилѣжи́тъ мѝ: а҆ є҆́же содѣ́ѧти до́брое, не ѡ҆брѣта́ю.  ѳ҃і Не є҆́же бо хощꙋ̀ до́брое, творю̀: но є҆́же не хощꙋ̀  ѕло́е, сїѐ содѣва́ю. к҃ А҆́ще ли є҆́же не хощꙋ̀ а҆́зъ,  сїѐ творю̀: оу҆жѐ не а҆́зъ сїѐ творю̀, но живы́й во  мнѣ̀ грѣ́хъ. к҃а Ѡ҆брѣта́ю оу҆̀бо зако́нъ, хотѧ́щꙋ мѝ  твори́ти до́брое, ꙗ҆́кѡ мнѣ̀ ѕло́е прилѣжи́тъ. к҃в  Соꙋслажда́юсѧ бо зако́нꙋ бж҃їю по внꙋ́треннемꙋ человѣ́кꙋ.  к҃г Ви́ждꙋ же и҆́нъ зако́нъ во оу҆́дѣхъ мои́хъ, проти́вꙋ  вою́ющъ зако́нꙋ оу҆ма̀ моегѡ̀, и҆ плѣнѧ́ющъ мѧ̀ зако́номъ  грѣхо́внымъ, сꙋ́щимъ во оу҆́дѣхъ мои́хъ. к҃д Ѻ҆каѧ́ненъ  а҆́зъ человѣ́къ: кто́ мѧ и҆зба́витъ ѿ тѣ́ла сме́рти  сеѧ̀; к҃є Благодарю̀ бг҃а моего̀ і҆и҃съ хрⷭ҇то́мъ гдⷭ҇емъ  на́шимъ. тѣ́мже оу҆̀бо са́мъ а҆́зъ оу҆мо́мъ мои́мъ  рабо́таю зако́нꙋ бж҃їю, пло́тїю же зако́нꙋ грѣхо́вномꙋ. 
Глава̀ ѻ҆сма́ѧ. 
сⷯ а҃ Ни є҆ди́но оу҆̀бо ны́нѣ ѡ҆сꙋжде́нїе  сꙋ́щымъ ѡ҆ хрⷭ҇тѣ̀ і҆и҃сѣ, не по пло́ти ходѧ́щымъ, но по  дꙋ́хꙋ. 
(заⷱ҇ ч҃ѕ) в҃ Зако́нъ бо꙳Среда̀ г҃  недѣ́ли: Бра́тїе, зако́нъ꙳ дх҃а жи́зни ѡ҆ хрⷭ҇тѣ̀  і҆и҃сѣ, свободи́лъ мѧ̀ є҆́сть ѿ зако́на грѣхо́внагѡ и҆  сме́рти. 
Коне́цъ вто́рникꙋ. 
(заⷱ҇) [в҃і] Немощно́е бо꙳꙳Деке́мврїа  к҃и: Бра́тїе, немощно́е꙳꙳ зако́на, въ не́мже  немоществова́ше пло́тїю, бг҃ъ сн҃а своего̀ посла̀ въ  подо́бїи пло́ти (л. ч҃є) грѣха̀, и҆ ѡ҆ грѣсѣ̀ ѡ҆сꙋдѝ  грѣ́хъ во пло́ти: д҃ Да ѡ҆правда́нїе зако́на и҆спо́лнитсѧ  въ на́съ, не по пло́ти ходѧ́щихъ, но по дꙋ́хꙋ. є҃ Сꙋ́щїи бо  по пло́ти, плотска̑ѧ мꙋ́дрствꙋютъ: а҆ и҆̀же по дꙋ́хꙋ,  дꙋхѡ́внаѧ. ѕ҃ Мꙋдрова́нїе бо плотско́е, сме́рть є҆́сть: а҆  мꙋдрова́нїе дꙋхо́вное, живо́тъ и҆ ми́ръ. з҃ Занѐ  мꙋдрова́нїе плотско́е, вражда̀ на бг҃а: зако́нꙋ бо бж҃їю не  покорѧ́етсѧ, ниже́ бо мо́жетъ. 
(заⷱ҇) и҃ Сꙋ́щїи же во пло́ти꙳І҆аннꙋа́рїа  д҃: Бра́тїе, сꙋ́щїи во пло́ти꙳ бг҃ꙋ оу҆годи́ти не  мо́гꙋтъ. ѳ҃ Вы́ же нѣ́сте во пло́ти, но въ дꙋ́сѣ: поне́же  дх҃ъ бж҃їй живе́тъ въ ва́съ. 
Коне́цъ деке́мврїю. 
а҆́ще ли кто̀ дх҃а хрⷭ҇то́ва не и҆́мать, се́й нѣ́сть  є҆гѡ́въ. і҃ А҆́ще ли хрⷭ҇то́съ въ ва́съ, пло́ть оу҆́бѡ  мертва̀ грѣха̀ ра́ди: дꙋ́хъ же живе́тъ пра́вды ра́ди. а҃і  А҆́ще ли же дх҃ъ воскреси́вшагѡ і҆и҃са ѿ ме́ртвыхъ живе́тъ  въ ва́съ, воздви́гїй хрⷭ҇та̀ и҆з̾ ме́ртвыхъ, ѡ҆животвори́тъ  и҆ ме́ртвєннаѧ тѣлеса̀ ва́ша, живꙋ́щимъ дх҃омъ є҆гѡ̀ въ  ва́съ. в҃і Тѣ́мже оу҆̀бо бра́тїе, до́лжни є҆смы̀ не  пло́ти, є҆́же по пло́ти жи́ти. г҃і А҆́ще бо по пло́ти  живетѐ, и҆́мате оу҆мре́ти: а҆́ще ли дх҃омъ дѣѧ̑нїѧ  плотска́ѧ оу҆мерщвлѧ́ете, жи́ви бꙋ́дете. 
Коне́цъ средѣ̀. 
(заⷱ҇ ч҃з) д҃і Є҆ли́цы бо꙳꙳Сꙋббѡ́та є҃  недѣ́ли: Бра́тїе, є҆ли́цы꙳꙳ дх҃омъ бж҃їимъ  во́дѧтсѧ, сі́и сꙋ́ть сн҃ове бж҃їи. 
Коне́цъ і҆аннꙋа́рїю. (л. ч҃є ѡ҆б.) 
є҃і Не прїѧ́сте бо дх҃а рабо́ты па́ки въ боѧ́знь: но  прїѧ́сте дх҃ъ сыноположе́нїѧ, ѡ҆ не́мже вопїе́мъ: а҆́вва  ѻ҆́ч҃е. ѕ҃і Са́мый дх҃ъ послꙋшествꙋ́етъ дх҃ови на́шемꙋ,  ꙗ҆́кѡ є҆смы̀ ча́да бж҃їѧ. з҃і А҆́ще же ча́да, и҆  наслѣ́дницы: наслѣ́дницы оу҆́бѡ бг҃ꙋ, снаслѣ́дницы же  хрⷭ҇тꙋ̀: поне́же съ ни́мъ стра́ждемъ, да и҆ съ ни́мъ  просла́вимсѧ. [г҃і] и҃і Непщꙋ́ю бо, ꙗ҆́кѡ недосто́йны  стра́сти ны́нѣшнѧгѡ вре́мене къ хотѧ́щей сла́вѣ ꙗ҆ви́тисѧ  въ на́съ. ѳ҃і Ча́ѧнїе бо тва́ри, ѿкрове́нїе сн҃ѡ́въ  бж҃їихъ ча́етъ. к҃ Сꙋетѣ́ бо тва́рь повинꙋ́сѧ не во́лею, но  за повинꙋ́вшаго ю҆̀ на оу҆пова́нїи, к҃а Ꙗ҆́кѡ и҆ сама̀  тва́рь свободи́тсѧ ѿ рабо́ты и҆стлѣ́нїѧ, въ свобо́дꙋ  сла́вы ча̑дъ бж҃їихъ. 
Коне́цъ сꙋббѡ́тѣ. 
(заⷱ҇ ч҃и) к҃в Вѣ́мы бо,꙳Въ четверто́къ  г҃ недѣ́ли: Бра́тїе, вѣ́мы,꙳ ꙗ҆́кѡ всѧ̀ тва́рь съ  на́ми совоздыха́етъ, и҆ сболѣ́знꙋетъ да́же до ны́нѣ: к҃г  Не то́чїю же, но и҆ са́ми нача́токъ дх҃а и҆мꙋ́ще, и҆ мы̀  са́ми въ себѣ̀ воздыха́емъ, всыновле́нїѧ ча́юще,  и҆збавле́нїѧ тѣ́лꙋ на́шемꙋ. к҃д Оу҆пова́нїемъ бо  спасо́хомсѧ. оу҆пова́нїе же ви́димое, нѣ́сть оу҆пова́нїе:  є҆́же бо ви́дитъ кто̀, что̀ и҆ оу҆пова́етъ; к҃є А҆́ще ли  є҆гѡ́же не ви́димъ, надѣ́емсѧ, терпѣ́нїемъ жде́мъ. к҃ѕ  Си́це же и҆ дх҃ъ спосо́бствꙋетъ на́мъ въ не́мощехъ на́шихъ:  ѡ҆ чесо́мъ бо помо́лимсѧ, ꙗ҆́коже подоба́етъ, не вѣ́мы: но  са́мъ дх҃ъ хода́тайствꙋетъ ѡ҆ на́съ воздыха́нїи  неизглаго́ланными. к҃з И҆спыта́ѧй же сердца̀ вѣ́сть, что́  (л. ч҃ѕ) є҆сть мꙋдрова́нїе дх҃а, ꙗ҆́кѡ по бг҃ꙋ  ꙾приповѣ́дꙋетъ꙾꙾хода́тайствꙋетъ꙾ ѡ҆ ст҃ы́хъ. 
Коне́цъ четверткꙋ̀. 
(заⷱ҇ ч҃ѳ) к҃и Вѣ́мы же,꙳Ст҃ы́мъ  великомꙋ́ченикѡмъ: Бра́тїе, вѣ́мы,꙳ ꙗ҆́кѡ лю́бѧщымъ  бг҃а всѧ̑ поспѣшествꙋ́ютъ во благо́е, сꙋ́щымъ по  пред̾ꙋвѣ́дѣнїю зва̑ннымъ. к҃ѳ И҆̀хже бо пред̾ꙋвѣ́дѣ,  [тѣ́хъ] и҆ пред̾ꙋста́ви соѻбра̑знымъ бы́ти ѻ҆́бразꙋ сн҃а  своегѡ̀, ꙗ҆́кѡ бы́ти є҆мꙋ̀ перворо́днꙋ во мно́гихъ  бра́тїѧхъ. л҃ А҆ и҆̀хже пред̾ꙋста́ви, тѣ́хъ и҆ призва̀: а҆  и҆̀хже призва̀, си́хъ и҆ ѡ҆правда̀: а҆ и҆̀хже ѡ҆правда̀,  си́хъ и҆ просла́ви. л҃а Что̀ оу҆̀бо рече́мъ къ си̑мъ; а҆́ще  бг҃ъ по на́съ, кто̀ на ны̀; л҃в И҆́же оу҆́бѡ своегѡ̀ сн҃а  не пощадѣ̀, но за ны̀ всѧ̑ пре́далъ є҆́сть є҆го̀: ка́кѡ  оу҆́бѡ не и҆ съ ни́мъ всѧ̑ на́мъ да́рствꙋетъ; л҃г Кто̀  пое́млетъ на и҆збра̑нныѧ бж҃їѧ; бг҃ъ ѡ҆правда́ѧй: л҃д Кто̀  ѡ҆сꙋжда́ѧй; хрⷭ҇то́съ і҆и҃съ оу҆ме́рый, па́че же и҆  воскресы́й, и҆́же и҆ є҆́сть ѡ҆деснꙋ́ю бг҃а, и҆́же и҆  хода́тайствꙋетъ ѡ҆ на́съ: [д҃і] л҃є Кто́ ны разлꙋчи́тъ ѿ  любвѐ бж҃їѧ; ско́рбь ли, и҆лѝ тѣснота̀, и҆лѝ гоне́нїе,  и҆лѝ гла́дъ, и҆лѝ нагота̀, и҆лѝ бѣда̀, и҆лѝ ме́чь;  ꙗ҆́коже є҆́сть пи́сано: л҃ѕ Ꙗ҆́кѡ тебѐ ра́ди  оу҆мерщвлѧ́еми є҆смы̀ ве́сь де́нь, вмѣни́хомсѧ ꙗ҆́коже  ѻ҆́вцы заколе́нїѧ. л҃з Но ѡ҆ си́хъ всѣ́хъ препобѣжда́емъ  за возлю́бльшаго ны̀. л҃и И҆звѣсти́хсѧ бо, ꙗ҆́кѡ ни  сме́рть, ни живо́тъ, ни а҆́гг҃ли, ни нача̑ла, нижѐ си̑лы,  ни настоѧ̑щаѧ, ни грѧдꙋ̑щаѧ, л҃ѳ Ни высота̀, ни глꙋбина̀,  (л. ч҃ѕ ѡ҆б.) ни и҆́на тва́рь ка́ѧ возмо́жетъ на́съ  разлꙋчи́ти ѿ любвѐ бж҃їѧ, ꙗ҆́же ѡ҆ хрⷭ҇тѣ̀ і҆и҃сѣ  гдⷭ҇ѣ на́шемъ. 
Коне́цъ великомꙋ́ченикѡмъ. 
Глава̀ девѧ́таѧ. 
(заⷱ҇ р҃) [є҃і] сⷯ а҃  И҆́стинꙋ꙳Сꙋббѡ́та ѕ҃-ѧ недѣ́ли: Бра́тїе,  и҆́стинꙋ꙳ глаго́лю ѡ҆ хрⷭ҇тѣ̀, не лгꙋ̀,  послꙋшествꙋ́ющи мѝ со́вѣсти мое́й дх҃омъ ст҃ы́мъ, в҃  Ꙗ҆́кѡ ско́рбь мѝ є҆́сть ве́лїѧ, и҆ непрестаю́щаѧ  болѣ́знь се́рдцꙋ моемꙋ̀. г҃ Моли́лъ бы́хъ бо сѧ са́мъ а҆́зъ  ѿлꙋче́нъ бы́ти ѿ хрⷭ҇та̀ по бра́тїи мое́й, сро́дницѣхъ  мои́хъ по пло́ти, д҃ И҆̀же сꙋ́ть і҆и҃льте, и҆́хже  (срⷣе) всыновле́нїе, и҆ сла́ва, и҆ завѣ́ти, и҆  законоположе́нїе, и҆ слꙋже́нїе, и҆ ѡ҆бѣтова̑нїѧ: є҃ И҆́хже  ѻ҆ц҃ы̀, и҆ ѿ ни́хже хрⷭ҇то́съ по пло́ти, сы́й над̾  всѣ́ми бг҃ъ, бл҃гослове́нъ во вѣ́ки, а҆ми́нь. 
Коне́цъ сꙋббѡ́тѣ. 
(заⷱ҇ р҃а) ѕ҃ Не та́коже,꙳꙳Пѧто́къ г҃-ѧ  недѣ́ли: Бра́тїе, не та́коже꙳꙳ ꙗ҆́кѡ ѿпадѐ  сло́во бж҃їе: не вси́ бо сꙋ́щїи ѿ і҆и҃лѧ, сі́и і҆и҃ль: з҃  Ни занѐ сꙋ́ть сѣ́мѧ а҆враа́мле, всѝ ча̑да: но ѡ҆  і҆саа́цѣ, речѐ, нарече́тсѧ тѝ сѣ́мѧ. и҃ Си́рѣчь, не  ча̑да плотска̑ѧ, сїѧ̀ ча̑да бж҃їѧ, но ча̑да ѡ҆бѣтова́нїѧ,  причита́ютсѧ въ сѣ́мѧ: ѳ҃ Ѡ҆бѣтова́нїѧ бо сло́во сїѐ: на  сїѐ вре́мѧ прїидꙋ̀, и҆ бꙋ́детъ са́ррѣ сы́нъ. і҃ Не то́чїю  же, но и҆ реве́кка ѿ є҆ди́нагѡ ло́жа і҆саа́ка ѻ҆ц҃а̀  на́шегѡ и҆мꙋ́щи. а҃і Не оу҆́бѡ (л. ч҃з) ро́ждшымсѧ, ни  сотво́ршымъ чесо̀ бла́го и҆лѝ ѕло̀ да по и҆збра́нїю  предложе́нїе бж҃їе пребꙋ́детъ, в҃і Не ѿ дѣ́лъ, но ѿ  призыва́ющагѡ, рече́сѧ є҆́й: ꙗ҆́кѡ бо́лїй порабо́таетъ  ме́ньшемꙋ. г҃і Ꙗ҆́коже є҆́сть пи́сано: і҆а́кѡва  возлюби́хъ, и҆са́ѵа же возненави́дѣхъ. д҃і Что̀ оу҆̀бо  рече́мъ; є҆да̀ непра́вда оу҆ бг҃а; да не бꙋ́детъ. є҃і  Мѡѷсе́ови бо глаго́летъ: поми́лꙋю, є҆го́же а҆́ще поми́лꙋю:  и҆ оу҆ще́дрю, є҆го́же а҆́ще оу҆ще́дрю. ѕ҃і Тѣ́мже  оу҆̀бо ни хотѧ́щагѡ, ни текꙋ́щагѡ, но ми́лꙋющагѡ бг҃а. з҃і  Глаго́летъ бо писа́нїе фараѡ́нови: ꙗ҆́кѡ на и҆́стое сїѐ  воздвиго́хъ тѧ̀, ꙗ҆́кѡ да покажꙋ̀ тобо́ю си́лꙋ мою̀: и҆  ꙗ҆́кѡ да возвѣсти́тсѧ и҆́мѧ моѐ по все́й землѝ. 
(заⷱ҇ р҃в) и҃і Тѣ́мже оу҆̀бо,  є҆го́же꙳Понедѣ́льникъ д҃ недѣ́ли: Бра́тїе, бг҃ъ  є҆го́же꙳ хо́щетъ, ми́лꙋетъ: а҆ є҆го́же хо́щетъ,  ѡ҆жесточа́етъ. ѳ҃і Рече́ши же мѝ оу҆̀бо: чесѡ̀ ра́ди  оу҆́бѡ оу҆корѧ́етъ; во́ли бо є҆гѡ̀ кто̀ проти́витисѧ  мо́жетъ; 
Коне́цъ пѧткꙋ̀. 
к҃ Тѣ́мже оу҆̀бо, ѽ человѣ́че! ты̀ кто̀ є҆сѝ,  проти́въ ѿвѣща́ѧй бг҃ови; є҆да̀ рече́тъ зда́нїе  созда́вшемꙋ є҆̀: почто́ мѧ сотвори́лъ є҆сѝ та́кѡ; к҃а  И҆лѝ не и҆́мать вла́сти скꙋде́льникъ на бре́нїи, ѿ  тогѡ́же смѣше́нїѧ сотвори́ти, ѻ҆́въ оу҆́бѡ сосꙋ́дъ въ  че́сть, ѻ҆́въ же не въ че́сть; к҃в А҆́ще ли же хотѧ̀ бг҃ъ  показа́ти гнѣ́въ сво́й, и҆ ꙗ҆ви́ти си́лꙋ свою̀, пренесѐ  во мно́зѣ долготерпѣ́нїи сосꙋ́ды гнѣ́ва соверше́ны въ  поги́бель: к҃г И҆ да ска́жетъ бога́тство сла́вы своеѧ̀ на  сосꙋ́дѣхъ (л. ч҃з ѡ҆б.) ми́лости, ꙗ҆̀же пред̾ꙋгото́ва въ  сла́вꙋ: к҃д И҆̀хже и҆ призва̀ на́съ, не то́чїю ѿ і҆ꙋдє́й,  но и҆ ѿ ꙗ҆зы̑къ. к҃є Ꙗ҆́коже и҆ во і҆ѡсі́и глаго́летъ:  нарекꙋ̀ не лю́ди моѧ̀ лю́ди моѧ̀, и҆ невозлю́бленꙋю  возлю́бленꙋ. к҃ѕ И҆ бꙋ́детъ на мѣ́стѣ, и҆дѣ́же рече́сѧ  и҆̀мъ: не лю́дїе моѝ є҆стѐ вы̀, та́мѡ нарекꙋ́тсѧ сы́нове  бг҃а жива́гѡ. к҃з И҆са́їа же вопїе́тъ ѡ҆ і҆и҃ли: а҆́ще  бꙋ́детъ число̀ сынѡ́въ і҆и҃левыхъ, ꙗ҆́кѡ песо́къ морскі́й,  ѡ҆ста́нокъ спасе́тсѧ. к҃и Сло́во бо скончава́ѧ и҆ сокраща́ѧ  въ пра́вдѣ, ꙗ҆́кѡ сло́во сокраще́но сотвори́тъ гдⷭ҇ь на  землѝ. к҃ѳ И҆ ꙗ҆́коже проречѐ и҆са́їа: а҆́ще не бы̀ гдⷭ҇ь  саваѡ́ѳъ ѡ҆ста́вилъ на́мъ сѣ́мене, ꙗ҆́коже содо́мъ оу҆́бѡ  бы́ли бы́хомъ, и҆ ꙗ҆́коже гомо́ррꙋ оу҆подо́билисѧ бы́хомъ.  [ѕ҃і] л҃ Что̀ оу҆̀бо рече́мъ; ꙗ҆́кѡ ꙗ҆зы́цы не гонѧ́щїи  пра́вдꙋ, постиго́ша пра́вдꙋ: пра́вдꙋ же, ꙗ҆́же ѿ вѣ́ры.  л҃а І҆и҃ль же гонѧ̀ зако́нъ пра́вды, въ зако́нъ пра́вды не  пости́же. л҃в Чесѡ̀ ра́ди; занѐ не ѿ вѣ́ры, но ѿ  дѣ́лъ зако́на: преткнꙋ́шасѧ бо ѡ҆ ка́мень претыка́нїѧ. л҃г  Ꙗ҆́коже є҆́сть пи́сано: сѐ полага́ю въ сїѡ́нѣ ка́мень  претыка́нїѧ, и҆ ка́мень собла́зна: и҆ всѧ́къ вѣ́рꙋѧй во́нь,  не постыди́тсѧ. 
Коне́цъ понедѣ́льникꙋ. 
Глава̀ десѧ́таѧ. 
(заⷱ҇ р҃г) сⷯ а҃ Бра́тїе, бл҃говоле́нїе  оу҆́бѡ꙳Недѣ́лѧ пѧ́таѧ: Бра́тїе,  благоволе́нїе꙳ моегѡ̀ се́рдца, и҆ моли́тва ꙗ҆́же къ  бг҃ꙋ, по і҆и҃ли є҆́сть во спасе́нїе. в҃ Свидѣ́тельствꙋю бо  и҆̀мъ, ꙗ҆́кѡ ре́вность (л. ч҃и) бж҃їю и҆́мꙋтъ, но не по  ра́зꙋмꙋ. г҃ Не разꙋмѣ́юще бо бж҃їѧ пра́вды, и҆ свою̀  пра́вдꙋ и҆́щꙋще поста́вити, пра́вдѣ бж҃їей не повинꙋ́шасѧ.  д҃ Кончи́на бо зако́на хрⷭ҇то́съ, въ пра́вдꙋ всѧ́комꙋ  вѣ́рꙋющемꙋ. є҃ Мѡѷсе́й бо пи́шетъ пра́вдꙋ, ю҆́же ѿ  зако́на: ꙗ҆́кѡ сотвори́вый та̑ чл҃вѣ́къ, жи́въ бꙋ́детъ въ  ни́хъ. ѕ҃ А҆ ꙗ҆́же ѿ вѣ́ры пра́вда, си́це глаго́летъ: да  не рече́ши въ се́рдцы твое́мъ: кто̀ взы́детъ на нб҃о;  си́рѣчь хрⷭ҇та̀ свестѝ. з҃ И҆лѝ кто̀ сни́детъ въ бе́зднꙋ;  си́рѣчь хрⷭ҇та̀ ѿ ме́ртвыхъ возвестѝ. и҃ Но что̀  глаго́летъ писа́нїе; бли́зъ тѝ глаго́лъ є҆́сть во  оу҆стѣ́хъ твои́хъ, и҆ въ се́рдцѣ твое́мъ: си́рѣчь,  глаго́лъ вѣ́ры, є҆го́же проповѣ́даемъ. ѳ҃ Ꙗ҆́кѡ а҆́ще  и҆сповѣ́си оу҆сты̀ твои́ми гдⷭ҇а і҆и҃са, и҆ вѣ́рꙋеши въ  се́рдцѣ твое́мъ, ꙗ҆́кѡ бг҃ъ того̀ воздви́же и҆з̾  ме́ртвыхъ, спасе́шисѧ. і҃ Се́рдцемъ бо вѣ́рꙋетсѧ въ  пра́вдꙋ: оу҆сты́ же и҆сповѣ́дꙋетсѧ во спасе́нїе. 
Коне́цъ недѣ́ли. 
(заⷱ҇ р҃д) а҃і Глаго́летъ бо꙳Во  вто́рникъ д҃-ѧ недѣ́ли: Бра́тїе, глаго́летъ꙳  писа́нїе: всѧ́къ вѣ́рꙋѧй во́нь, не постыди́тсѧ. в҃і  Нѣ́сть бо ра́знствїѧ і҆ꙋде́еви же и҆ є҆́ллинꙋ: то́й бо  бг҃ъ всѣ́хъ, ꙾богатѧ́й꙾꙾бога́тъ сы́й꙾ во всѣ́хъ  призыва́ющихъ є҆го̀. г҃і Всѧ́къ бо, и҆́же а҆́ще призове́тъ  и҆́мѧ гдⷭ҇не, спасе́тсѧ. д҃і Ка́кѡ оу҆̀бо призовꙋ́тъ, въ  него́же не вѣ́роваша; ка́кѡ же оу҆вѣ́рꙋютъ, є҆гѡ́же не  оу҆слы́шаша; ка́кѡ же оу҆слы́шатъ, без̾ проповѣ́дающагѡ;  є҃і Ка́кѡ же проповѣ́дѧтъ, а҆́ще не по́слани (л. ч҃и  ѡ҆б.) бꙋ́дꙋтъ; ꙗ҆́коже є҆́сть пи́сано: ко́ль красны̀ но́ги  благовѣствꙋ́ющихъ ми́ръ, благовѣствꙋ́ющихъ бл҃га̑ѧ. ѕ҃і  Но не всѝ послꙋ́шаша бл҃говѣствова́нїѧ: и҆са́їа бо  глаго́летъ: гдⷭ҇и, кто̀ вѣ́рова слꙋ́хꙋ на́шемꙋ; з҃і  Тѣ́мже оу҆́бѡ вѣ́ра ѿ слꙋ́ха: слꙋ́хъ же глаго́ломъ  бж҃їимъ. и҃і Но глаго́лю, є҆да̀ не слы́шаша; ꙾тѣ́мже  оу҆́бѡ꙾꙾но па́че꙾ во всю̀ зе́млю и҆зы́де вѣща́нїе и҆́хъ,  и҆ въ концы̀ вселе́нныѧ глаго́лы и҆́хъ. ѳ҃і Но глаго́лю,  є҆да̀ не разꙋмѣ̀ і҆и҃ль; пе́рвый мѡѷсе́й глаго́летъ:  а҆́зъ раздражꙋ̀ вы̀ ꙳не ѡ҆ ꙗ҆зы́цѣ, но ѡ҆ ꙗ҆зы́цѣ  неразꙋ́мнѣ꙳꙳ѡ҆ не ꙗ҆зы́цѣ, ѡ҆ ꙗ҆зы́цѣ неразꙋ́мнѣ꙳  прогнѣ́ваю ва́съ. к҃ И҆са́їа же дерза́етъ и҆ глаго́летъ:  ѡ҆брѣто́хсѧ не и҆́щꙋщымъ менѐ, ꙗ҆вле́нъ бы́хъ не  вопроша́ющымъ ѡ҆ мнѣ̀. к҃а Ко і҆и҃лю же глаго́летъ: ве́сь  де́нь воздѣ́хъ рꙋ́цѣ моѝ къ лю́демъ непокори́вымъ и҆  прерѣка́ющымъ. 
Глава̀ перваѧна́десѧть. 
[з҃і] сⷯ а҃ Глаго́лю оу҆̀бо: є҆да̀ ѿри́нꙋ  бг҃ъ лю́ди своѧ̀; да не бꙋ́детъ: и҆́бо и҆ а҆́зъ і҆и҃льтѧнинъ  є҆́смь, ѿ сѣ́мене а҆враа́млѧ, колѣ́на венїамі́нова. в҃  Не ѿри́нꙋ бг҃ъ люде́й свои́хъ, и҆̀хже пре́жде разꙋмѣ̀. 
Коне́цъ вто́рникꙋ. 
(заⷱ҇ р҃є) И҆лѝ не вѣ́сте꙳Въ сре́дꙋ д҃  недѣ́ли: Бра́тїе, не вѣ́сте ли꙳ ѡ҆ и҆лїѝ, что̀  глаго́летъ писа́нїе; ꙗ҆́кѡ ꙳꙳приповѣ́дꙋетъ бг҃ови на  і҆и҃лѧ꙳꙳꙳꙳вопїе́тъ къ бг҃ꙋ на і҆и҃лѧ꙳꙳, глаго́лѧ: г҃  Гдⷭ҇и, проро́ки твоѧ̀ и҆зби́ша, и҆ ѻ҆лтарѝ твоѧ̀  раскопа́ша: и҆ а҆́зъ ѡ҆ста́хъ є҆ди́нъ, и҆ и҆́щꙋтъ дꙋ́шꙋ (л.  ч҃ѳ) мою̀ [и҆з̾ѧ́ти]. д҃ Но что̀ глаго́летъ є҆мꙋ̀  бж҃е́ственный ѿвѣ́тъ; ѡ҆ста́вихъ себѣ̀ се́дмь ты́сѧщъ  мꙋже́й, и҆̀же не преклони́ша колѣ̑на пред̾ ваа́ломъ. є҃  Та́кѡ оу҆̀бо и҆ въ ны́нѣшнее вре́мѧ, ѡ҆ста́нокъ по  и҆збра́нїю благода́ти бы́сть. ѕ҃ А҆́ще ли по бл҃года́ти, то  не ѿ дѣ́лъ: занѐ бл҃года́ть, оу҆жѐ не быва́етъ  благода́ть. а҆́ще ли ѿ дѣ́лъ, ктомꙋ̀ нѣ́сть благода́ть:  зане́ бо дѣ́ло, оу҆жѐ нѣ́сть дѣ́ло. з҃ Что̀ оу҆̀бо;  є҆гѡ́же и҆ска́ше і҆и҃ль, сегѡ̀ не полꙋчѝ, а҆ и҆збра́нїе  полꙋчѝ: про́чїи же ѡ҆слѣпи́шасѧ. и҃ Ꙗ҆́коже є҆́сть  пи́сано: ꙾дадѐ и҆̀мъ бг҃ъ дꙋ́хъ оу҆миле́нїѧ꙾꙾дадѐ и҆̀мъ  бг҃ъ дх҃а нечꙋ́вствїѧ꙾, ѻ҆́чи не ви́дѣти, и҆ оу҆́ши не  слы́шати, да́же до дне́шнѧгѡ днѐ. ѳ҃ И҆ дв҃дъ глаго́летъ:  да бꙋ́детъ трапе́за и҆́хъ въ сѣ́ть и҆ въ ло́въ и҆ въ  собла́знъ, и҆ въ воздаѧ́нїе и҆̀мъ. і҃ Да помрача́тсѧ ѻ҆́чи  и҆́хъ є҆́же не ви́дѣти, и҆ хребе́тъ и҆́хъ вы́нꙋ слѧца́й.  а҃і Глаго́лю оу҆̀бо, є҆да̀ согрѣши́ша, да ѿпадꙋ́тъ; да  не бꙋ́детъ: но тѣ́хъ паде́нїемъ, спасе́нїе ꙗ҆зы́кѡмъ, во  є҆́же раздражи́ти и҆̀хъ. в҃і А҆́ще ли же прегрѣше́нїе  и҆́хъ бога́тство мі́рꙋ, и҆ ѿпаде́нїе и҆́хъ бога́тство  ꙗ҆зы́кѡмъ: кольмѝ па́че и҆сполне́нїе и҆́хъ; 
Коне́цъ средѣ̀. 
(заⷱ҇ р҃ѕ) г҃і Ва́мъ бо꙳Въ четверто́къ  д҃-ѧ недѣ́ли: Бра́тїе, ва́мъ꙳ глаго́лю ꙗ҆зы́кѡмъ,  поне́же оу҆̀бо є҆́смь а҆́зъ ꙗ҆зы́кѡмъ а҆пⷭ҇лъ, слꙋ́жбꙋ  мою̀ прославлѧ́ю: д҃і А҆́ще ка́кѡ раздражꙋ̀ мою̀ пло́ть, и҆  спасꙋ̀ нѣ̑кїѧ ѿ ни́хъ. є҃і А҆́ще бо ѿложе́нїе и҆́хъ,  примире́нїе мі́рꙋ: что̀ прїѧ́тїе, ра́звѣ жи́знь и҆з̾  ме́ртвыхъ; ѕ҃і А҆́ще ли (л. ч҃ѳ ѡ҆б.) нача́токъ ст҃ъ, то и҆  примѣше́нїе: и҆ а҆́ще ко́рень ст҃ъ, то и҆ вѣ̑тви. з҃і  А҆́ще ли нѣ́цыи ѿ вѣ́твей ѿломи́шасѧ, ты́ же ди́вїѧ  ма́слина сы́й, прицѣпи́лсѧ є҆сѝ въ ни́хъ, и҆ прича́стникъ  ко́рене и҆ ма́сти ма́слинныѧ бы́лъ є҆сѝ. и҃і Не хвали́сѧ  на вѣ̑тви. а҆́ще ли же хва́лишисѧ, не ты̀ ко́рень но́сиши,  но ко́рень тебѐ. ѳ҃і Рече́ши оу҆́бѡ: ѿломи́шасѧ  вѣ́тви, да а҆́зъ прицѣплю́сѧ. к҃ До́брѣ: невѣ́рїемъ  ѿломи́шасѧ, ты́ же вѣ́рою стои́ши. не высокомꙋ́дрствꙋй,  но бо́йсѧ. к҃а А҆́ще бо бг҃ъ є҆сте́ственныхъ вѣ́твей не  пощадѣ̀: да не ка́кѡ и҆ тебѐ не пощади́тъ. к҃в Ви́ждь  оу҆̀бо бл҃гость и҆ непощадѣ́нїе бж҃їе: на ѿпа́дшихъ  оу҆́бѡ непощадѣ́нїе, а҆ на тебѣ̀ бл҃гость бж҃їѧ, а҆́ще  пребꙋ́деши въ бл҃гости: а҆́ще ли же нѝ, то и҆ ты̀  ѿсѣ́ченъ бꙋ́деши. к҃г И҆ ѻ҆ни́ же, а҆́ще не пребꙋ́дꙋтъ  въ невѣ́рствїи, прицѣпѧ́тсѧ: си́ленъ бо є҆́сть бг҃ъ па́ки  прицѣпи́ти и҆̀хъ. к҃д А҆́ще бо ты̀ ѿ є҆сте́ственныѧ  ѿсѣ́ченъ ди́вїѧ ма́слины, и҆ чрез̾ є҆стество̀  прицѣпи́лсѧ є҆сѝ къ до́брѣй ма́слинѣ: кольмѝ па́че  сі́и, и҆̀же по є҆стествꙋ̀, прицѣпѧ́тсѧ свое́й ма́слинѣ. 
Коне́цъ четверткꙋ̀. 
(заⷱ҇ р҃з) к҃є Не бо̀ хощꙋ̀ ва́съ не вѣ́дѣти  та́йны сеѧ̀, бра́тїе,꙳Въ пѧто́къ д҃-ѧ недѣ́ли:  Бра́тїе, не хощꙋ̀ ва́съ не вѣ́дѣти та́йны сеѧ̀꙳ [да  не бꙋ́дете ѡ҆ себѣ̀ мꙋ́дри,] ꙗ҆́кѡ ѡ҆слѣпле́нїе ѿ  ча́сти і҆и҃леви бы́сть, до́ндеже и҆сполне́нїе ꙗ҆зы́кѡвъ  вни́детъ. к҃ѕ И҆ та́кѡ ве́сь і҆и҃ль спасе́тсѧ, ꙗ҆́коже  є҆́сть пи́сано: прїи́детъ ѿ сїѡ́на и҆збавлѧ́ѧй, и҆ (л.  р҃) ѿврати́тъ нече́стїе ѿ і҆а́кѡва. к҃з И҆ се́й и҆̀мъ  ѿ менѐ завѣ́тъ, є҆гда̀ ѿимꙋ̀ грѣхѝ и҆́хъ. к҃и По  благовѣствова́нїю оу҆́бѡ, вразѝ ва́съ ра́ди: по  и҆збра́нїю же, возлю́блени ѻ҆ц҃ъ ра́ди. к҃ѳ Нераска́ѧнна бо  дарова̑нїѧ, и҆ зва́нїе бж҃їе. л҃ Ꙗ҆́коже бо и҆ вы̀ и҆ногда̀  проти́вистесѧ бг҃ови, ны́нѣ же поми́ловани бы́сте ꙾си́хъ  противле́нїемъ꙾꙾си́хъ ра́ди противле́нїѧ꙾. л҃а Та́кожде и҆  сі́и ны́нѣ проти́вишасѧ ꙳ва́шей ми́лости꙳꙳ва́шегѡ ра́ди  поми́лованїѧ꙳, да и҆ ті́и поми́ловани бꙋ́дꙋтъ. (чеⷦ҇)  л҃в Затвори́ бо бг҃ъ всѣ́хъ въ противле́нїе, да всѣ́хъ  поми́лꙋетъ. л҃г Ѽ глꙋбина̀ бога́тства, и҆ премꙋ́дрости, и҆  ра́зꙋма бж҃їѧ! ꙗ҆́кѡ неиспы́тани сꙋ́дове є҆гѡ̀, и҆  неизслѣ́довани пꙋтїѐ є҆гѡ̀. л҃д Кто́ бо разꙋмѣ̀ оу҆́мъ  гдⷭ҇нь; и҆лѝ кто̀ совѣ́тникъ є҆мꙋ̀ бы́сть; л҃є И҆лѝ  кто̀ пре́жде дадѐ є҆мꙋ̀, и҆ возда́стсѧ є҆мꙋ̀; л҃ѕ Ꙗ҆́кѡ  и҆з̾ тогѡ̀, и҆ тѣ́мъ, и҆ въ не́мъ всѧ́чєскаѧ: томꙋ̀  сла́ва во вѣ́ки, а҆ми́нь. 
Коне́цъ пѧткꙋ̀. 
Глава̀ втораѧна́десѧть. 
(заⷱ҇ р҃и) [и҃і] сⷯ а҃ Молю̀ оу҆̀бо ва́съ,  бра́тїе,꙳Въ сꙋббѡ́тꙋ з҃-ю: Бра́тїе, молю̀  ва́съ꙳ щедро́тами бж҃їими, предста́вите тѣлеса̀ ва́ша  же́ртвꙋ жи́вꙋ, ст҃ꙋ, благоꙋго́днꙋ бг҃ови, слове́сное  слꙋже́нїе ва́ше: в҃ И҆ не соѡбразꙋ́йтесѧ вѣ́кꙋ семꙋ̀, но  преѡбразꙋ́йтесѧ ѡ҆бновле́нїемъ оу҆ма̀ ва́шегѡ, во є҆́же  и҆скꙋша́ти ва́мъ, что́ є҆сть во́лѧ бж҃їѧ, бл҃га́ѧ, и҆  оу҆го́днаѧ, и҆ соверше́ннаѧ; г҃ Глаго́лю оу҆́бѡ  бл҃года́тїю да́вшеюсѧ (л. р҃ ѡ҆б.) мнѣ̀, всѧ́комꙋ сꙋ́щемꙋ  въ ва́съ, не мꙋ́дрствовати па́че, є҆́же подоба́етъ  мꙋ́дрствовати: но мꙋ́дрствовати въ цѣломꙋ́дрїи, коемꙋ́ждо  ꙗ҆́коже бг҃ъ раздѣли́лъ є҆́сть мѣ́рꙋ вѣ́ры. 
Коне́цъ сꙋббѡ́тѣ. 
(заⷱ҇ р҃ѳ) [а҃] д҃ Ꙗ҆́коже бо꙳Въ  понедѣ́льникъ є҃-ѧ недѣ́ли: Бра́тїе, ꙗ҆́коже꙳ во  є҆ди́номъ тѣлесѝ, мно́ги оу҆́ды и҆́мамы, оу҆́ды же всѝ  не то́жде и҆́мꙋтъ дѣ́ланїе: є҃ Та́кожде мно́зи є҆ди́но  тѣ́ло є҆смы̀ ѡ҆ хрⷭ҇тѣ̀, а҆ по є҆ди́номꙋ дрꙋгъдрꙋ́гꙋ  оу҆́ди. 
Престꙋпѝ понедѣ́льникꙋ. 
(заⷱ҇ р҃і) ѕ҃ И҆мꙋ́ще же꙳꙳Недѣ́лѧ ѕ҃:  Бра́тїе, и҆мꙋ́ще꙳꙳ дарова̑нїѧ по бл҃года́ти да́ннѣй  на́мъ разли́чна: а҆́ще проро́чество, по мѣ́рѣ вѣ́ры: з҃  А҆́ще ли слꙋже́нїе, въ слꙋже́нїи: а҆́ще оу҆чѧ́й, во  оу҆че́нїи: и҃ А҆́ще оу҆тѣша́ѧй, во оу҆тѣше́нїи:  подава́ѧй, въ простотѣ̀: ꙾предстоѧ́й꙾꙾нача́льствꙋѧй꙾, со  тща́нїемъ: ми́лꙋѧй, съ до́брымъ и҆зволе́нїемъ. [в҃] ѳ҃  Любы̀ нелицемѣ́рна, ненави́дѧщи ѕло́е, прилѣплѧ́ющисѧ  бл҃го́мꙋ. і҃ Братолю́бїемъ дрꙋ́гъ ко дрꙋ́гꙋ любе́зни,  че́стїю дрꙋгъдрꙋ́га бо́льша творѧ́ще. а҃і Тща́нїемъ не  лѣни́ви, дх҃омъ горѧ́ще, гдⷭ҇ви рабо́тающе. в҃і  Оу҆пова́нїемъ ра́дꙋющесѧ, скѡ́рби терпѧ́ще, въ мл҃твѣ  пребыва́юще. г҃і Тре́бованїємъ ст҃ы́хъ прїѡбща́ющесѧ,  страннолю́бїѧ держа́щесѧ. д҃і Бл҃гословлѧ́йте гонѧ́щыѧ вы̀:  блгⷭ҇ви́те, а҆ не клени́те. 
Коне́цъ недѣ́ли. (л. р҃а) 
Чтѝ понедѣ́льникꙋ: 
є҃і Ра́доватисѧ съ ра́дꙋющимисѧ, и҆ пла́кати съ  пла́чꙋщими. ѕ҃і То́жде дрꙋ́гъ ко дрꙋ́гꙋ мꙋ́дрствꙋюще, не  высѡ́каѧ мꙋ́дрствꙋюще, но смире́нными ведꙋ́щесѧ, не быва́йте  мꙋ́дри ѡ҆ себѣ̀. [г҃] з҃і Ни є҆ди́номꙋ же ѕла̀ за  ѕло̀ воздаю́ще, промышлѧ́юще дѡ́браѧ пред̾ всѣ́ми  чл҃вѣ́ки. и҃і А҆́ще возмо́жно, є҆́же ѿ ва́съ, со  всѣ́ми человѣ́ки ми́ръ и҆мѣ́йте. ѳ҃і Не себѐ ѿмща́юще  возлю́бленнїи, но дади́те мѣ́сто гнѣ́вꙋ: пи́сано бо  є҆́сть: мнѣ̀ ѿмще́нїе, а҆́зъ возда́мъ, глаго́летъ гдⷭ҇ь.  к҃ А҆́ще оу҆̀бо а҆́лчетъ вра́гъ тво́й, оу҆хлѣ́би є҆го̀:  а҆́ще ли жа́ждетъ, напо́й є҆го̀. сїе́ бо творѧ̀, оу҆́глїе  ѻ҆́гнено собира́еши на главꙋ̀ є҆гѡ̀. к҃а Не побѣжде́нъ  быва́й ѿ ѕла̀, но побѣжда́й благи́мъ ѕло́е. 
Коне́цъ понедѣ́льникꙋ. 
Глава̀ третїѧна́десѧть. 
(заⷱ҇ ра҃і) [д҃] сⷯ а҃ Всѧ́ка꙳Въ  сꙋббѡ́тꙋ и҃-ю: Бра́тїе, всѧ́ка꙳ дꙋша̀ власте́мъ  предержа́щымъ да повинꙋ́етсѧ. нѣ́сть бо вла́сть а҆́ще не  ѿ бг҃а: сꙋ́щыѧ же вла̑сти ѿ бг҃а оу҆чинены̀ сꙋ́ть. в҃  Тѣ́мже противлѧ́ѧйсѧ вла́сти, бж҃їю повелѣ́нїю  противлѧ́етсѧ: противлѧ́ющїисѧ же, себѣ̀ грѣ́хъ  прїе́млютъ. г҃ Кнѧ́зи бо не сꙋ́ть боѧ́знь дѡ́брымъ дѣлѡ́мъ,  но ѕлы̑мъ. хо́щеши же ли не боѧ́тисѧ вла́сти; бл҃го́е  творѝ, и҆ и҆мѣ́ти бꙋ́деши похвалꙋ̀ ѿ негѡ̀. д҃ Бж҃їй бо  слꙋга̀ є҆́сть, тебѣ̀ во благо́е. а҆́ще (л. р҃а ѡ҆б.) ли  ѕло́е твори́ши, бо́йсѧ: не бо ꙾без̾ оу҆ма̀꙾꙾всꙋ́е꙾ ме́чь  но́ситъ: бж҃їй бо слꙋга̀ є҆́сть, ѿмсти́тель въ гнѣ́въ  ѕло́е творѧ́щемꙋ. є҃ Тѣ́мже потре́ба повинова́тисѧ не  то́кмѡ за гнѣ́въ, но и҆ за со́вѣсть. ѕ҃ Сегѡ́ бо ра́ди и҆  да̑ни даетѐ: слꙋжи́тели бо бж҃їи сꙋ́ть во и҆́стое сїѐ  пребыва́юще. з҃ Воздади́те оу҆̀бо всѣ̑мъ дѡ́лжнаѧ:  є҆мꙋ́же оу҆́бѡ оу҆ро́къ, оу҆ро́къ: а҆ є҆мꙋ́же да́нь,  да́нь: а҆ є҆мꙋ́же стра́хъ, стра́хъ: и҆ є҆мꙋ́же че́сть,  че́сть. и҃ Ни є҆ди́номꙋ же ничи́мже до́лжни быва́йте,  то́чїю є҆́же люби́ти дрꙋгъдрꙋ́га: любѧ́й бо дрꙋ́га, зако́нъ  и҆спо́лни. ѳ҃ Є҆́же бо, не прелюбы̀ сотвори́ши, не  оу҆бїе́ши, не оу҆кра́деши, не лжесвидѣ́тельствꙋеши, не  похо́щеши: и҆ а҆́ще ка́ѧ и҆́на за́повѣдь, въ се́мъ словесѝ  соверша́етсѧ: во є҆́же возлю́биши и҆́скреннѧго твоего̀  ꙗ҆́коже са́мъ себѐ. і҃ Любы̀ и҆́скреннемꙋ ѕла̀ не  твори́тъ: и҆сполне́нїе оу҆̀бо зако́на любы̀ є҆́сть. 
Коне́цъ сꙋббѡ́тѣ. 
а҃і И҆ сїѐ вѣ́дѧще вре́мѧ, ꙗ҆́кѡ ча́съ оу҆жѐ на́мъ  ѿ сна̀ воста́ти. 
(заⷱ҇ рв҃і) [є҃] Ны́нѣ бо꙳Недѣ́лѧ  сыропꙋ́стнаѧ: Бра́тїе, ны́нѣ꙳ Сїе́ же и҆ ржⷭ҇твꙋ̀  і҆ѡа́нна прⷣте́чи. ближа́йшее на́мъ спасе́нїе, не́жели  є҆гда̀ вѣ́ровахомъ. в҃і Но́щь оу҆́бѡ пре́йде, а҆ де́нь  прибли́жисѧ: ѿложи́мъ оу҆̀бо дѣла̀ тє́мнаѧ, и҆  ѡ҆блече́мсѧ во ѻ҆рꙋ́жїе свѣ́та. г҃і Ꙗ҆́кѡ во днѝ  бл҃гоѻбра́знѡ да хо́димъ, не козлогласова́нїи и҆ пїѧ́нствы,  не любодѣѧ́нїи и҆ стꙋдодѣѧ́нїи, не рве́нїемъ и҆ за́вистїю:  (л. р҃в) д҃і Но ѡ҆блецы́тесѧ гдⷭ҇емъ на́шимъ і҆и҃съ  хрⷭ҇то́мъ, и҆ пло́ти оу҆го́дїѧ не твори́те въ по́хоти. 
Глава̀ четвертаѧна́десѧть. 
[ѕ҃] сⷯ а҃ И҆знемога́ющаго же въ вѣ́рѣ  прїе́млите, не въ сомнѣ́нїе помышле́нїй. в҃ Ѻ҆́въ бо  вѣ́рꙋетъ ꙗ҆́сти всѧ̑, а҆ и҆знемога́ѧй ѕє́лїѧ да ꙗ҆́стъ.  г҃ Ꙗ҆ды́й не ꙗ҆дꙋ́щаго да не оу҆корѧ́етъ: и҆ не ꙗ҆ды́й  ꙗ҆дꙋ́щаго да не ѡ҆сꙋжда́етъ: бг҃ъ бо є҆го̀ прїѧ́тъ. д҃ Ты̀  кто̀ є҆сѝ сꙋдѧ́й чꙋжде́мꙋ рабꙋ̀; своемꙋ̀ гдⷭ҇еви стои́тъ,  и҆лѝ па́даетъ, ста́нетъ же: си́ленъ бо є҆́сть бг҃ъ  поста́вити є҆го̀. 
Коне́цъ недѣ́ли, и҆ ржⷭ҇твꙋ̀ і҆ѡа́нна. 
є҃ Ѻ҆́въ оу҆́бѡ разсꙋжда́етъ де́нь чрез̾ де́нь:  ѻ҆́въ же сꙋ́дитъ на всѧ́къ де́нь. кі́йждо свое́ю мы́слїю да  и҆звѣствꙋ́етсѧ. 
(заⷱ҇ рг҃і) ѕ҃ Мꙋ́дрствꙋѧй꙳Сꙋббѡ́та  ѳ҃: Бра́тїе, мꙋ́дрствꙋѧй꙳ Сїе́ же и҆ за оу҆поко́й въ  понедѣ́льникъ. де́нь, гдⷭ҇еви мꙋ́дрствꙋетъ: и҆ не  мꙋ́дрствꙋѧй де́нь, гдⷭ҇еви не мꙋ́дрствꙋетъ. ꙗ҆ды́й, гдⷭ҇еви  ꙗ҆́стъ, благодари́тъ бо бг҃а: и҆ не ꙗ҆ды́й, гдⷭ҇еви не  ꙗ҆́стъ, и҆ благодари́тъ бг҃а. з҃ Никто́же бо на́съ себѣ̀  живе́тъ, и҆ никто́же себѣ̀ оу҆мира́етъ. и҃ А҆́ще оу҆́бѡ  живе́мъ, гдⷭ҇еви живе́мъ: а҆́ще же оу҆мира́емъ, гдⷭ҇еви  оу҆мира́емъ: а҆́ще оу҆̀бо живе́мъ, а҆́ще оу҆мира́емъ,  гдⷭ҇ни є҆смы̀. (л. р҃в ѡ҆б.) 
(заⷱ҇ рд҃і) ѳ҃ На сїе́ бо꙳Во вто́рникъ  недѣ́ли: Бра́тїе, на сїѐ.꙳ хрⷭ҇то́съ и҆ оу҆́мре,  и҆ воскр҃се, и҆ ѡ҆живѐ, да и҆ ме́ртвыми и҆ живы́ми  ѡ҆блада́етъ. 
Коне́цъ сꙋббѡ́тѣ, и҆ за оу҆поко́й. 
і҃ Ты́ же почто̀ ѡ҆сꙋжда́еши бра́та твоего̀; и҆лѝ ты̀  что̀ оу҆ничижа́еши бра́та твоего̀; вси́ бо предста́немъ  сꙋди́щꙋ хрⷭ҇то́вꙋ. а҃і Пи́сано бо є҆́сть: живꙋ̀ а҆́зъ,  глаго́летъ гдⷭ҇ь, ꙗ҆́кѡ мнѣ̀ поклони́тсѧ всѧ́ко колѣ́но,  и҆ всѧ́къ ꙗ҆зы́къ и҆сповѣ́стсѧ бг҃ови. в҃і Тѣ́мже  оу҆̀бо кі́йждо на́съ ѡ҆ себѣ̀ сло́во да́стъ бг҃ꙋ. г҃і Не  ктомꙋ̀ оу҆̀бо дрꙋгъдрꙋ́га ѡ҆сꙋжда́емъ: но сїѐ па́че  сꙋди́те, є҆́же не полага́ти претыка́нїѧ бра́тꙋ, и҆лѝ  собла́зна. д҃і Вѣ́мъ, и҆ и҆звѣще́нъ є҆́смь ѡ҆ хрⷭ҇тѣ̀  і҆и҃сѣ, ꙗ҆́кѡ ничто́же скве́рно са́мо собо́ю, то́чїю  помышлѧ́ющемꙋ что̀ скве́рно бы́ти, ѻ҆́номꙋ скве́рно  є҆́сть. є҃і А҆́ще оу҆́бѡ бра́шна ра́ди бра́тъ тво́й  скорби́тъ, оу҆жѐ не по любвѝ хо́диши: не бра́шномъ  твои́мъ того̀ погꙋблѧ́й, за него́же хрⷭ҇то́съ оу҆́мре. ѕ҃і  Да не хꙋ́литсѧ оу҆̀бо ва́ше благо́е. з҃і Нѣ́сть бо  црⷭ҇тво бж҃їе бра́шно и҆ питїѐ, но пра́вда, и҆ ми́ръ, и҆  ра́дость ѡ҆ дс҃ѣ ст҃ѣ: и҃і И҆́же бо си́ми слꙋ́житъ  хрⷭ҇то́ви, бл҃гоꙋго́денъ є҆́сть бг҃ови, и҆ и҆скꙋ́сенъ  человѣ́кѡмъ. 
Коне́цъ вто́рникꙋ. 
(заⷱ҇ рє҃і) ѳ҃і Тѣ́мже оу҆̀бо  ми́ръ꙳꙳Въ сꙋббѡ́тꙋ сыропꙋ́стнꙋю: Бра́тїе,  ми́ръ꙳꙳ возлю́бимъ, и҆ ꙗ҆̀же къ созда́нїю дрꙋ́гъ ко  дрꙋ́гꙋ. к҃ Не бра́шна ра́ди разорѧ́й (л. р҃г) дѣ́ло бж҃їе:  всѧ́ бо чи́ста, но ѕло̀ человѣ́кꙋ претыка́нїемъ ꙗ҆дꙋ́щемꙋ.  к҃а Добро̀ не ꙗ҆́сти мѧ́съ, нижѐ пи́ти вїна̀, ни ѡ҆ не́мже  бра́тъ тво́й претыка́етсѧ, и҆лѝ соблазнѧ́етсѧ, и҆лѝ  и҆знемога́етъ. к҃в Ты̀ вѣ́рꙋ и҆́маши, ѡ҆ себѣ̀ са́мъ  и҆мѣ́й пред̾ бг҃омъ: блаже́нъ не ѡ҆сꙋжда́ѧй себѐ, ѡ҆  не́мже и҆скꙋша́етсѧ. к҃г А҆ сомнѧ́ѧйсѧ, а҆́ще ꙗ҆́стъ,  ѡ҆сꙋжда́етсѧ, занѐ не ѿ вѣ́ры: всѧ́ко же, є҆́же не ѿ  вѣ́ры, грѣ́хъ є҆́сть. к҃д Могꙋ́щемꙋ же ва́съ  оу҆тверди́ти по бл҃говѣствова́нїю моемꙋ̀, и҆  проповѣ́данїю і҆и҃съ хрⷭ҇то́вꙋ, по ѿкрове́нїю та́йны,  лѣ́ты вѣ́чными оу҆молча́нныѧ, к҃є Ꙗ҆́вльшїѧсѧ же ны́нѣ  писа́нїи проро́ческими, по повелѣ́нїю вѣ́чнагѡ бг҃а, въ  послꙋша́нїе вѣ́ры, во всѣ́хъ ꙗ҆зы́цѣхъ позна́вшїѧсѧ, к҃ѕ  Є҆ди́номꙋ премꙋ́дромꙋ бг҃ꙋ, і҆и҃съ хрⷭ҇то́мъ, є҆мꙋ́же  сла́ва во вѣ́ки. а҆ми́нь. 
Коне́цъ сꙋббѡ́тѣ. 
Глава̀ пѧтаѧна́десѧть. 
(заⷱ҇ рѕ҃і) [з҃] сⷯ а҃ До́лжни  є҆смы̀꙳Недѣ́лѧ з҃: Бра́тїе, до́лжни є҆смы̀꙳  мы̀ си́льнїи не́мѡщи немощны́хъ носи́ти, и҆ не себѣ̀  оу҆гожда́ти. в҃ Кі́йждо же ва́съ бли́жнемꙋ да оу҆гожда́етъ  во благо́е къ созда́нїю. г҃ И҆́бо и҆ хрⷭ҇то́съ не себѣ̀  оу҆годѝ, но ꙗ҆́коже є҆́сть пи́сано: поношє́нїѧ  поносѧ́щихъ тебѣ̀, нападо́ша на мѧ̀. д҃ Є҆ли̑ка бо  преднапи́сана бы́ша, въ на́ше наказа́нїе преднаписа́шасѧ, да  терпѣ́нїемъ и҆ оу҆тѣше́нїемъ писа́нїй, оу҆пова́нїе  и҆́мамы. є҃ Бг҃ъ же (л. р҃г ѡ҆б.) терпѣ́нїѧ и҆  оу҆тѣше́нїѧ, да да́стъ ва́мъ то́жде мꙋ́дрствовати дрꙋ́гъ  ко дрꙋ́гꙋ, ѡ҆ хрⷭ҇тѣ̀ і҆и҃сѣ: ѕ҃ Да є҆динодꙋ́шнѡ  є҆ди́ными оу҆сты̀ сла́вите бг҃а, и҆ ѻ҆ц҃а̀ гдⷭ҇а на́шегѡ  і҆и҃са хрⷭ҇та̀. 
(заⷱ҇ рз҃і) з҃ Тѣ́мже прїе́млите꙳Въ  сре́дꙋ є҃ недѣ́ли: Бра́тїе, прїе́млите꙳  дрꙋгъдрꙋ́га, ꙗ҆́коже и҆ хрⷭ҇то́съ прїѧ́тъ ва́съ во сла́вꙋ  бж҃їю. 
Коне́цъ недѣ́ли. 
и҃ Глаго́лю же, хрⷭ҇та̀ і҆и҃са слꙋжи́телѧ бы́вша  ѡ҆брѣ́занїѧ по и҆́стинѣ бж҃їей, во є҆́же оу҆тверди́ти  ѡ҆бѣтова̑нїѧ ѻ҆ц҃є́въ: ѳ҃ А҆ ꙗ҆зы́кѡмъ по ми́лости,  просла́вити бг҃а, ꙗ҆́коже є҆́сть пи́сано: сегѡ̀ ра́ди  и҆сповѣ́мсѧ тебѣ̀ во ꙗ҆зы́цѣхъ гдⷭ҇и, и҆ и҆́мени твоемꙋ̀  пою̀. і҃ И҆ па́ки глаго́летъ: возвесели́тесѧ ꙗ҆зы́цы съ  людьмѝ є҆гѡ̀. а҃і И҆ па́ки: хвали́те гдⷭ҇а всѝ ꙗ҆зы́цы,  и҆ похвали́те є҆го̀ всѝ лю́дїе. в҃і И҆ па́ки и҆са́їа  глаго́летъ: бꙋ́детъ ко́рень і҆ессе́овъ, и҆ востаѧ́й  владѣ́ти над̾ ꙗ҆зы́ки, на того̀ ꙗ҆зы́цы оу҆пова́ютъ.  г҃і Бг҃ъ же оу҆пова́нїѧ, да и҆спо́лнитъ ва́съ всѧ́кїѧ  ра́дости и҆ ми́ра въ вѣ́рѣ, и҆збы́точествовати ва́мъ во  оу҆пова́нїи, си́лою дх҃а ст҃а́гѡ. д҃і И҆звѣще́нъ же  є҆́смь бра́тїе моѧ̀, и҆ са́мъ а҆́зъ ѡ҆ ва́съ, ꙗ҆́кѡ и҆  са́ми вы̀ по́лни є҆стѐ бла́гости, и҆спо́лнени всѧ́кагѡ  ра́зꙋма, могꙋ́ще и҆ и҆ны́ѧ наꙋчи́ти. [ѳ҃і] є҃і Де́рзѣе  же писа́хъ ва́мъ бра́тїе моѧ̀, ѿ ча́сти, ꙗ҆́кѡ  воспомина́ѧ ва́мъ, за благода́ть да́ннꙋю мѝ ѿ бг҃а:  (пѧⷦ҇) ѕ҃і Во є҆́же бы́ти мѝ слꙋжи́телю і҆и҃съ  хрⷭ҇то́вꙋ во ꙗ҆зы́цѣхъ, свѧщеннодѣ́йствꙋющꙋ (л. р҃д)  благовѣствова́нїе бж҃їе, да бꙋ́детъ приноше́нїе є҆́же ѿ  ꙗ҆зы̑къ благопрїѧ́тно, и҆ ѡ҆свѧще́нно дх҃омъ ст҃ы́мъ. 
Коне́цъ средѣ̀. 
(заⷱ҇ ри҃і) з҃і И҆́мамъ оу҆̀бо  похвалꙋ̀꙳Въ четверто́къ є҃ недѣ́ли: Бра́тїе,  и҆́мамъ похвалꙋ̀꙳ ѡ҆ хрⷭ҇тѣ̀ і҆и҃сѣ, ꙗ҆́же къ бг҃ꙋ.  и҃і Не смѣ́ю бо глаго́лати что̀, и҆́хже не содѣ́ѧ  хрⷭ҇то́съ мно́ю, въ послꙋша́нїе ꙗ҆зы́кѡвъ, сло́вомъ и҆  дѣ́ломъ, ѳ҃і Въ си́лѣ зна́менїй и҆ чꙋде́съ, си́лою дх҃а  бж҃їѧ: ꙗ҆́коже мѝ ѿ і҆ерꙋсали́ма и҆ ѻ҆́крестъ да́же до  і҆ллѷрі́ка и҆спо́лнити благовѣствова́нїе хрⷭ҇то́во. к҃  Си́це же потща́хсѧ благовѣсти́ти, не и҆дѣ́же и҆менова́сѧ  хрⷭ҇то́съ, да не на чꙋже́мъ ѡ҆снова́нїи сози́ждꙋ: к҃а Но  ꙗ҆́коже є҆́сть пи́сано: и҆̀мже не возвѣсти́сѧ ѡ҆ не́мъ,  оу҆́зрѧтъ: и҆ и҆̀же не слы́шаша, оу҆разꙋмѣ́ютъ. к҃в  Тѣ́мже и҆ возбране́нъ бы́хъ мно́гажды прїитѝ къ ва́мъ. к҃г  Ны́нѣ же ктомꙋ̀ мѣ́ста не и҆мы́й въ страна́хъ си́хъ,  жела́нїе же и҆мы́й прїитѝ къ ва́мъ ѿ мно́гихъ лѣ́тъ: к҃д  Ꙗ҆́кѡ а҆́ще поидꙋ̀ во і҆спа́нїю, прїидꙋ̀ къ ва́мъ.  оу҆пова́ю бо ми́мѡ грѧды́й ви́дѣти ва́съ, и҆ ва́ми  проводи́тисѧ та́мѡ, а҆́ще ва́съ пре́жде ѿ ча́сти  насы́щꙋсѧ. к҃є Ны́нѣ же грѧдꙋ̀ во і҆ерꙋсали́мъ, слꙋжѧ́й  ст҃ы́мъ. к҃ѕ Бл҃говоли́ша бо македо́нїа и҆ а҆ха́їа ѡ҆бще́нїе  нѣ́кое сотвори́ти къ ни́щымъ ст҃ы́мъ, живꙋ́щымъ во  і҆ерꙋсали́мѣ. к҃з Благоволи́ша бо, и҆ до́лжни и҆̀мъ сꙋ́ть:  а҆́ще бо въ дꙋхо́вныхъ и҆́хъ прича́стники бы́ша ꙗ҆зы́цы,  до́лжни сꙋ́ть и҆ въ плотски́хъ послꙋжи́ти и҆̀мъ. к҃и Сїѐ  оу҆̀бо сконча́въ, и҆ запечатлѣ́въ и҆̀мъ пло́дъ (л. р҃д  ѡ҆б.) се́й, поидꙋ̀ ва́ми во і҆спа́нїю. к҃ѳ Вѣ́мъ же, ꙗ҆́кѡ  грѧды́й къ ва́мъ во и҆сполне́нїи благослове́нїѧ  благовѣ́стїѧ хрⷭ҇то́ва прїидꙋ̀. 
Коне́цъ четверткꙋ̀. 
(заⷱ҇ рѳ҃і) л҃ Молю́ же вы̀ бра́тїе,꙳Въ  сꙋббѡ́тꙋ і҃: Бра́тїе, молю́ вы꙳ гдⷭ҇емъ на́шимъ  і҆и҃съ хрⷭ҇то́мъ, и҆ любо́вїю дх҃а, споспѣ́шствꙋйте мѝ въ  мл҃твахъ ѡ҆ мнѣ̀ къ бг҃ꙋ: л҃а Да и҆зба́влюсѧ ѿ  противлѧ́ющихсѧ во і҆ꙋде́и, и҆ да слꙋ́жба моѧ̀ ꙗ҆́же во  і҆ерꙋсали́мѣ благопрїѧ́тна бꙋ́детъ ст҃ы̑мъ. л҃в Да съ  ра́достїю прїидꙋ̀ къ ва́мъ во́лею бж҃їею, и҆ оу҆поко́юсѧ съ  ва́ми. л҃г Бг҃ъ же ми́ра со всѣ́ми ва́ми, а҆ми́нь. 
Коне́цъ сꙋббѡ́тѣ. 
Глава̀ шестаѧна́десѧть. 
(заⷱ҇ р҃к) [а҃] сⷯ а҃ Врꙋча́ю же  ва́мъ꙳꙳Въ пѧто́къ є҃ недѣ́ли: Бра́тїе, врꙋча́ю  ва́мъ꙳꙳ фі́вꙋ сестрꙋ̀ на́шꙋ, сꙋ́щꙋ слꙋжи́тельницꙋ  це́ркве, ꙗ҆́же въ кегхре́ехъ: в҃ Да прїи́мете ю҆̀ ѡ҆ гдⷭ҇ѣ  досто́йнѣ ст҃ы̑мъ, и҆ споспѣ́шствꙋйте є҆́й, ѡ҆ не́йже  а҆́ще ѿ ва́съ потре́бꙋетъ ве́щи: и҆́бо сїѧ̀ застꙋ́пница  мнѡ́гимъ бы́сть, и҆ самомꙋ̀ мнѣ̀. г҃ Цѣлꙋ́йте прїскі́ллꙋ  и҆ а҆кѵ́лꙋ, споспѣ̑шника моѧ̀ ѡ҆ хрⷭ҇тѣ̀ і҆и҃сѣ: д҃ И҆̀же  по дꙋшѝ мое́й своѧ̀ вы́ѧ положи́ша: и҆̀хже не а҆́зъ  є҆ди́нъ благодарю̀, но и҆ всѧ̀ це́ркви ꙗ҆зы́чєскїѧ: и҆  дома́шнюю и҆́хъ це́рковь. є҃ Цѣлꙋ́йте є҆пене́та  возлю́бленнаго мѝ, (л. р҃є) и҆́же є҆́сть нача́токъ  а҆ха́їи во хрⷭ҇та̀. ѕ҃ Цѣлꙋ́йте марїа́мъ, ꙗ҆́же мно́гѡ  трꙋди́сѧ ѡ҆ на́съ. з҃ Цѣлꙋ́йте а҆ндроні́ка и҆ і҆ꙋні́ю,  сро́дники моѧ̀ и҆ сплѣ́нники моѧ̀, и҆̀же сꙋ́ть наро́читы во  а҆пⷭ҇лѣхъ, и҆̀же и҆ пре́жде менѐ вѣ́роваша во хрⷭ҇та̀. и҃  Цѣлꙋ́йте а҆мплі́а возлю́бленнаго мѝ ѡ҆ гдⷭ҇ѣ. ѳ҃  Цѣлꙋ́йте оу҆рва́на, споспѣ́шника на́шего ѡ҆ хрⷭ҇тѣ̀, и҆  стахѵ́а возлю́бленнаго мѝ. і҃ Цѣлꙋ́йте а҆пе́ллїа  и҆скꙋ́сна ѡ҆ хрⷭ҇тѣ̀. цѣлꙋ́йте сꙋ́щыѧ ѿ а҆рїстовꙋ́ла.  а҃і Цѣлꙋ́йте и҆родїѡ́на сро́дника моего̀. цѣлꙋ́йте и҆̀же  ѿ наркі́сса, сꙋ́щыѧ ѡ҆ гдⷭ҇ѣ. в҃і Цѣлꙋ́йте трѷфе́нꙋ и҆  трѷфѡ́сꙋ, трꙋжда́ющыѧсѧ ѡ҆ гдⷭ҇ѣ. цѣлꙋ́йте персі́дꙋ  возлю́бленнꙋю, ꙗ҆́же мно́гѡ трꙋди́сѧ ѡ҆ гдⷭ҇ѣ. г҃і  Цѣлꙋ́йте рꙋ́фа и҆збра́ннаго ѡ҆ гдⷭ҇ѣ, и҆ мт҃рь є҆гѡ̀ и҆  мою̀. д҃і Цѣлꙋ́йте а҆сѷгкрі́та, фле́гонта, є҆́рма,  патро́ва, є҆рмі́а, и҆ сꙋ́щꙋю съ ни́ми бра́тїю. є҃і  Цѣлꙋ́йте фїлоло́га и҆ і҆ꙋлі́ю, нире́а и҆ сестрꙋ̀ є҆гѡ̀, и҆  ѻ҆лѷмпа́на, и҆ сꙋ́щыѧ съ ни́ми всѧ̀ ст҃ы́ѧ. ѕ҃і Цѣлꙋ́йте  дрꙋ́гъ дрꙋ́га лобза́нїемъ ст҃ы́мъ. цѣлꙋ́ютъ вы̀ всѧ̀ цр҃кви  хрⷭ҇то́вы. 
Коне́цъ пѧткꙋ̀. 
(заⷱ҇ рк҃а) з҃і Молю́ же вы̀ бра́тїе,꙳Въ  понедѣ́льникъ ѕ҃-ѧ недѣ́ли: Бра́тїе, молю́ вы꙳  блюди́тесѧ ѿ творѧ́щихъ ра̑спри и҆ раздо́ры, кромѣ̀  оу҆че́нїѧ, є҆мꙋ́же вы̀ наꙋчи́стесѧ, и҆ оу҆клони́тесѧ ѿ  ни́хъ. и҃і Такові́и бо гдⷭ҇ви на́шемꙋ і҆и҃сꙋ хрⷭ҇тꙋ̀ не  рабо́таютъ, но своемꙋ̀ чре́вꙋ: и҆̀же бл҃ги́ми словесы̀ и҆  бл҃гослове́нїемъ прельща́ютъ сердца̀ неѕло́бивыхъ. ѳ҃і  Ва́ше бо послꙋша́нїе (л. р҃є ѡ҆б.) ко всѣ̑мъ дости́же:  ра́дꙋюсѧ же є҆́же ѡ҆ ва́съ. хощꙋ́ же ва́съ мꙋ̑дрымъ оу҆́бѡ  бы́ти во благо́е, просты̑мъ же въ ѕло́е. к҃ Бг҃ъ же ми́ра да  сокрꙋши́тъ сатанꙋ̀ под̾ но́ги ва́шѧ вско́рѣ. благода́ть  гдⷭ҇а на́шегѡ і҆и҃са хрⷭ҇та̀ съ ва́ми, а҆ми́нь. к҃а  Цѣлꙋ́етъ ва́съ тїмоѳе́й споспѣ́шникъ мо́й, и҆ лꙋкі́й, и҆  і҆а́сѡнъ, и҆ сѡсїпа́тръ, сро́дницы моѝ. к҃в Цѣлꙋ́ю вы̀ и҆  а҆́зъ те́ртїй, написа́вый посла́нїе сїѐ ѡ҆ гдⷭ҇ѣ. к҃г  Цѣлꙋ́етъ вы̀ га́їе страннопрїи́мецъ мо́й, и҆ цр҃кве всеѧ̀.  цѣлꙋ́етъ вы̀ є҆ра́стъ строи́тель гра́дскїй, и҆ кꙋа́ртъ  бра́тъ. к҃д Бл҃года́ть гдⷭ҇а на́шегѡ і҆и҃са хрⷭ҇та̀ со  всѣ́ми ва́ми. а҆ми́нь. 
Коне́цъ понедѣ́льникꙋ. 
Коне́цъ посла́нїѧ къ ри́млѧнѡмъ, є҆́же написа́сѧ въ  корі́нѳѣ, и҆ посла́сѧ фі́вою, дїаконі́ссою цр҃кве сꙋ́щїѧ въ  кегхре́ехъ: И҆́мать въ себѣ̀ гла́въ, ѕ҃і: А҆ зача̑лъ  цр҃ко́вныхъ, м҃д: Стїхѡ́въ ул҃г: Знамена́нїй че́рныхъ,  ѳ҃і: послѣ́дꙋющихъ и҆̀мъ червле́ныхъ и҃. 


(л. р҃ѕ)  
Знамєна́нїѧ пе́рвагѡ посла́нїѧ къ корі́нѳѧнѡмъ. 
[а҃] Ѡ҆ є҆́же не бы́ти ра́спрѣ дрꙋ́гꙋ со дрꙋ́гомъ  ѿ славолю́бїѧ, є҆́же ѡ҆ человѣ́честѣй мꙋ́дрости. 
[а҃] Въ не́мже ѡ҆ бж҃їей премꙋ́дрости. 
[в҃] Ѡ҆ слꙋже́нїихъ. 
[г҃] Ѡ҆ є҆́же не досто́итъ сꙋди́ти оу҆чи́телей. 
[д҃] Ѡ҆ є҆́же не досто́итъ горди́тисѧ. 
[в҃] Ѡ҆ блꙋдницѣ́хъ и҆ ѡ҆ блꙋдѣ̀, и҆ ѡ҆  соѻбща́ющихсѧ и҆̀мъ. 
[г҃] Ѡ҆ є҆́же не подоба́етъ прѣ́тисѧ пред̾  невѣ́рными. 
[а҃] Въ не́мже, ꙗ҆́кѡ не подоба́етъ блꙋда̀  твори́ти. 
[д҃] Ѡ҆ жени́твѣ, и҆ вдовствѣ̀, и҆ безбра́чїи. 
[а҃] Въ не́мже, ꙗ҆́кѡ не подоба́етъ разлꙋча́тисѧ  мꙋ́жємъ ѿ же́нъ, и҆ жена́мъ ѿ мꙋже́й, а҆́ще и҆  невѣ́рни сꙋ́ть. 
[в҃] Ѡ҆ чистотѣ̀ и҆ двоебра́чїи. 
[є҃] Ѡ҆ разли́чїи бра́шенъ, и҆ ѡ҆ ѿстꙋпле́нїи  бѣсо́вскагѡ чти́лища. 
[а҃] Въ не́мже ѡ҆ схожде́нїи. 
[в҃] Ѡ҆ є҆́же є҆гѡ̀ многоѻбра́знѣмъ схожде́нїи. 
[г҃] Ѡ҆ є҆́же не соѡбща́тисѧ де́мѡнѡмъ. 
[ѕ҃] Ѡ҆ бл҃гоѻбра́зїи мꙋже́й и҆ же́нъ въ мл҃твахъ  и҆ прⷪ҇ро́чествахъ. 
[з҃] Ѡ҆ соѻбще́нїи бг҃олѣ́пномъ. 
[и҃] Ѡ҆ разли́чїи дарова́нїй и҆ строе́нїй. 
[а҃] Въ не́мже ѡ҆ любвѝ вели́комъ дарова́нїи. 
[в҃] Ѡ҆ проро́чествѣ. 
[ѳ҃] Ѡ҆ собо́рнѣмъ воскресе́нїи тѣле́съ. 
[а҃] Въ не́мже ѡ҆ хрⷭ҇то́вѣ и҆справле́нїи и҆  строе́нїи. 
[в҃] Ѡ҆ подо́бїи востаю́щихъ растꙋ́щихъ сѣ́менъ. 
[г҃] Ѡ҆ и҆змѣне́нїи въ сла́вꙋ и҆ си́лꙋ. (л. р҃ѕ  ѡ҆б.) 
Сказа́нїе къ корі́нѳѧнѡмъ пе́рвагѡ посла́нїѧ ст҃а́гѡ  а҆пⷭ҇ла па́ѵла. 
Сїѐ посыла́етъ ѿ є҆фе́са а҆сі́йскагѡ, ви́дѣвъ  оу҆жѐ и҆̀хъ и҆ наꙋчи́въ, и҆ воспомина́етъ и҆̀мъ  посла́нїемъ си́мъ. И҆звѣ́тъ же посла́нїѧ се́й є҆́сть:  корі́нѳѧне ѿ любопрѣ́нїѧ води́ми, раздѣлѧ́хꙋсѧ ра́зꙋмы,  и҆ бѣ́ша про́чыѧ въ ни́хъ раско́лы: и҆ сꙋ́щымъ раско́лѡмъ,  презира́хꙋ пое́мшаго ма́чехꙋ свою̀. И҆ні́и же хотѧ́хꙋ  ѡ҆ставлѧ́ти жєны̀ своѧ̀, и҆звѣ́томъ воздержа́нїѧ. Нѣ́цыи  же въ тре́бищахъ і҆́дѡльскихъ ꙗ҆дѧ́хꙋ, ꙗ҆́кѡ непови̑ннымъ  сꙋ́щымъ і҆дѡложе́ртвєннымъ. И҆ні́и же и҆ны́хъ оу҆́бѡ  оу҆ничижа́хꙋ, а҆ гл҃ющихъ разли́чными ѧ҆зы́ки хвалѧ́хꙋ, и҆  коне́чнѣ прельща́хꙋсѧ: и҆ ѡ҆ та́инствѣ воскрⷭ҇нїѧ, гл҃юще  не воста́ти пло́ти се́й. Си̑мъ всѣ̑мъ въ корі́нѳѣ  дви̑жимымъ, пи́шꙋтъ лю́дїе ко а҆пⷭ҇лꙋ, и҆ про́чее проти́вꙋ  всѣ́хъ тѣ́хъ восписꙋ́етъ. И҆ пе́рвѣе оу҆́бѡ  свидѣ́тельствꙋетъ и҆̀мъ, ꙗ҆́кѡ и҆ мꙋ́дри и҆ разꙋ́мни  сꙋ́ть, не хва́литъ же и҆̀хъ творѧ́щихъ раско́лы, и҆  совѣ́тꙋетъ не въ сло́вѣ, но въ дѣ́лѣ и҆ си́лѣ  добродѣ́тель мнѣ́ти бы́ти. Та́же запрети́въ пои́мшемꙋ  ма́чехꙋ, и҆ поꙋчи́въ не и҆мѣ́ти тѧжбы̀ дрꙋ́гъ ко дрꙋ́гꙋ,  ѿвѣщава́етъ про́чее ѡ҆ ни́хже писа́ша, ѡ҆ жени́твѣ  оу҆́бѡ оу҆чѧ̀, не распрѧ́жнꙋ бы́ти спрѧже́нїю, и҆ на  вре́мѧ то́чїю воздержа́тисѧ мл҃твы ра́ди. А҆ за є҆́же  люби́ти и҆̀мъ воздержа́нїе, пи́шетъ ѡ҆ дѣ́вствѣ, ꙗ҆́кѡ не  по нꙋ́жди, но по и҆зволе́нїю семꙋ̀ бы́ти подоба́етъ. Та́же  ѡ҆ і҆дѡложе́ртвенныхъ завѣщава́етъ, да не надыма́ютсѧ  ра́зꙋмомъ, но любо́вїю и҆ смиреномꙋ́дрїемъ да  жи́тельствꙋютъ. Возбранѧ́етъ же въ тре́бищахъ і҆́дѡльскихъ  пирова́ти, да не соблазнѧ́ютсѧ ма́лїи. Та́же ѡ҆ (л. р҃з)  дх҃о́вныхъ дарова́нїихъ, да не ра́знствꙋютъ въ дарова́нїихъ,  нижѐ да предпочита́ютъ и҆мꙋ́щаго дарова́нїе сїѐ, ѿ  и҆мꙋ́щагѡ ѻ҆́но: всѣ̑мъ бо тогѡ́же дх҃а бы́ти глаго́летъ.  И҆ про́чее ѡ҆ воскрⷭ҇нїи оу҆чи́тъ, ꙗ҆́кѡ пло́ть востае́тъ:  оу҆мира́ющи бо тлѣ́нна, востаю́щи же нетлѣ́нна по  бл҃года́ти гдⷭ҇ни. Воскрⷭ҇нїе же составлѧ́етъ тѣ́мъ, ꙗ҆́кѡ  и҆ хрⷭ҇то́съ воскре́се. И҆ коне́цъ, оу҆чи́тєльна словеса̀  ко и҆справле́нїю нра́вѡвъ пи́шетъ: и҆ ѡ҆ млⷭ҇тыни є҆́же ко  ст҃ы́мъ завѣщава́етъ, и҆ си́це скончава́етъ посла́нїе. (л.  р҃з ѡ҆б.) 
КЪ КОРІ́НѲѦНѠМЪ ПЕ́РВОЕ 
ПОСЛА́НІЕ СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ рк҃в) сⷯ а҃ Па́ѵелъ зва́нъ꙳Во  вто́рникъ ѕ҃ недѣ́ли: Па́ѵелъ зва́нъ꙳ а҆пⷭ҇лъ і҆и҃съ  хрⷭ҇то́въ, во́лею бж҃їею, и҆ сѡсѳе́нъ бра́тъ: в҃ Цр҃кви  бж҃їей сꙋ́щей въ корі́нѳѣ, ѡ҆свѧщє́ннымъ ѡ҆ хрⷭ҇тѣ̀  і҆и҃сѣ, зва́ннымъ ст҃ы̑мъ, со всѣ́ми призыва́ющими и҆́мѧ  гдⷭ҇а на́шегѡ і҆и҃са хрⷭ҇та̀, во всѧ́комъ мѣ́стѣ, тѣ́хъ  же и҆ на́шемъ. 
(заⷱ҇ рк҃г) г҃ Бл҃года́ть ва́мъ꙳꙳Сꙋббѡ́та  а҃і: Бра́тїе, бл҃года́ть ва́мъ꙳꙳ и҆ ми́ръ ѿ бг҃а  ѻ҆ц҃а̀ на́шегѡ, и҆ гдⷭ҇а і҆и҃са хрⷭ҇та̀. д҃ Благодарю̀ бг҃а  моего̀ всегда̀ ѡ҆ ва́съ, ѡ҆ бл҃года́ти бж҃їей да́ннѣй ва́мъ  ѡ҆ хрⷭ҇тѣ̀ і҆и҃сѣ: є҃ Ꙗ҆́кѡ во все́мъ ѡ҆богати́стесѧ ѡ҆  не́мъ, во всѧ́комъ сло́вѣ, и҆ всѧ́комъ ра́зꙋмѣ, ѕ҃  Ꙗ҆́коже свидѣ́тельство хрⷭ҇то́во и҆звѣсти́сѧ въ ва́съ: з҃  Ꙗ҆́кѡ ва́мъ не лиши́тисѧ ни во є҆ди́номъ дарова́нїи,  ча́ющымъ ѿкрове́нїѧ гдⷭ҇а на́шегѡ і҆и҃са хрⷭ҇та̀: и҃ И҆́же  и҆ оу҆тверди́тъ ва́съ да́же до конца̀ непови́нны, въ де́нь  гдⷭ҇а на́шегѡ (л. р҃и) і҆и҃са хрⷭ҇та̀. ѳ҃ Вѣ́ренъ бг҃ъ,  и҆́мже зва́ни бы́сте во ѻ҆бще́нїе сн҃а є҆гѡ̀ і҆и҃са  хрⷭ҇та̀ гдⷭ҇а на́шегѡ. 
Коне́цъ вто́рникꙋ, и҆ сꙋббѡ́тѣ. 
(заⷱ҇ рк҃д) [а҃] і҃ Молю́ же вы̀ бра́тїе,  и҆́менемъ꙳Недѣ́лѧ и҃: Бра́тїе, молю́ вы  и҆́менемъ꙳ гдⷭ҇а на́шегѡ і҆и҃са хрⷭ҇та̀, да то́жде  глаго́лете всѝ, и҆ да не сꙋ́ть въ ва́съ ра̑спри: да є҆сте́  же оу҆твержде́ни въ то́мже разꙋмѣ́нїи, и҆ въ то́йже  мы́сли. а҃і Возвѣсти́сѧ бо мѝ ѡ҆ ва́съ, бра́тїе моѧ̀,  ꙾по́сланными ѿ хло́иса꙾꙾ѿ дома́шнихъ хло́иса꙾, ꙗ҆́кѡ  рвє́нїѧ въ ва́съ сꙋ́ть. в҃і Глаго́лю же сѐ, ꙗ҆́кѡ  ко́йждо ва́съ глаго́летъ: а҆́зъ оу҆́бѡ є҆́смь па́ѵловъ,  а҆́зъ же а҆поллѡ́совъ, а҆́зъ же ки́финъ, а҆́зъ же хрⷭ҇то́въ.  г҃і Є҆да̀ раздѣли́сѧ хрⷭ҇то́съ; є҆да̀ па́ѵелъ распѧ́тсѧ  по ва́съ; и҆лѝ во и҆́мѧ па́ѵлово крⷭ҇ти́стесѧ; д҃і  Благодарю̀ бг҃а, ꙗ҆́кѡ ни є҆ди́наго ѿ ва́съ крⷭ҇ти́хъ,  то́чїю крі́спа и҆ га́їа: є҃і Да никто́же рече́тъ, ꙗ҆́кѡ  въ моѐ и҆́мѧ крⷭ҇ти́хъ. ѕ҃і Крⷭ҇ти́хъ же и҆ стефани́новъ  до́мъ: про́чее не вѣ́мъ, а҆́ще кого̀ и҆на́го крⷭ҇ти́хъ.  з҃і Не посла́ бо менѐ хрⷭ҇то́съ крⷭ҇ти́ти, но  бл҃говѣсти́ти: не въ премꙋ́дрости сло́ва, да не  и҆спраздни́тсѧ крⷭ҇тъ хрⷭ҇то́въ. 
(заⷱ҇ рк҃є) [а҃] и҃і Сло́во бо  крⷭ҇тное,꙳꙳Въ пѧто́къ вели́кїй: Бра́тїе, сло́во  кре́стное,꙳꙳ Сїе́ же и҆ на воздви́женїе крⷭ҇та̀.  погиба́ющымъ оу҆́бѡ ю҆ро́дство є҆́сть, а҆ спаса́ємымъ  на́мъ си́ла бж҃їѧ є҆́сть. 
Коне́цъ недѣ́ли. 
ѳ҃і Пи́сано бо є҆́сть: погꙋблю̀ премꙋ́дрость  премꙋ́дрыхъ, и҆ ра́зꙋмъ разꙋ́мныхъ ѿве́ргꙋ. к҃ Гдѣ̀  премꙋ́дръ; гдѣ̀ (л. р҃и ѡ҆б.) кни́жникъ; гдѣ̀  совопро́сникъ вѣ́ка сегѡ̀; не ѡ҆бꙋи́ ли бг҃ъ премꙋ́дрость  мі́ра сегѡ̀; к҃а Поне́же бо въ премꙋ́дрости бж҃їей не  разꙋмѣ̀ мі́ръ премꙋ́дростїю бг҃а, бл҃гоизво́лилъ бг҃ъ  бꙋ́йствомъ про́повѣди спастѝ вѣ́рꙋющихъ. к҃в Поне́же и҆  і҆ꙋде́є зна́менїѧ про́сѧтъ и҆ є҆́ллини премꙋ́дрости  и҆́щꙋтъ: к҃г Мы́ же проповѣ́дꙋемъ хрⷭ҇та̀ ра́спѧта,  і҆ꙋде́ємъ оу҆́бѡ собла́знъ, є҆́ллинѡмъ же безꙋ́мїе: к҃д  Самѣ́мъ же зва̑ннымъ, і҆ꙋде́ємъ же и҆ є҆́ллинѡмъ,  хрⷭ҇та̀, бж҃їю си́лꙋ и҆ бж҃їю премꙋ́дрость. 
Коне́цъ крⷭ҇тꙋ̀. 
к҃є Занѐ бꙋ́ее бж҃їе, премꙋ́дрѣе человѣ̑къ є҆́сть:  и҆ немощно́е бж҃їе, крѣпча́е человѣ̑къ є҆́сть. 
(заⷱ҇) к҃ѕ Ви́дите бо зва́нїе ва́ше  бра́тїе,꙳Въ сꙋббѡ́тꙋ в҃і: Бра́тїе, ви́дите зва́нїе  ва́ше,꙳ Сїе́ же и҆ сꙋббѡ́та по воздви́женїи. ꙗ҆́кѡ не  мно́зи ли премꙋ́дри по пло́ти; не мно́зи ли си́льни; не  мно́зи ли бл҃горо́дни; (сꙋⷠ҇) к҃з Но бꙋ́ѧѧ мі́ра и҆збра̀  бг҃ъ, да премꙋ́дрыѧ посрами́тъ: и҆ не́мѡщнаѧ мі́ра и҆збра̀  бг҃ъ, да посрами́тъ крѣ̑пкаѧ: к҃и И҆ хꙋдорѡ́днаѧ мі́ра, и҆  оу҆ничижє́ннаѧ и҆збра̀ бг҃ъ, и҆ не сꙋ́щаѧ, да сꙋ̑щаѧ  оу҆праздни́тъ: к҃ѳ Ꙗ҆́кѡ да не похва́литсѧ всѧ́ка пло́ть  пред̾ бг҃омъ. 
Коне́цъ сꙋббѡ́тѣ. 
л҃ И҆з̾ негѡ́же вы̀ є҆стѐ ѡ҆ хрⷭ҇тѣ̀ і҆и҃сѣ, и҆́же  бы́сть на́мъ премꙋ́дрость ѿ бг҃а, пра́вда же и҆  ѡ҆свѧще́нїе, и҆ и҆збавле́нїе: л҃а Да, ꙗ҆́коже пи́шетсѧ,  хвалѧ́йсѧ, ѡ҆ гдⷭ҇ѣ да хва́литсѧ. (л. р҃ѳ) 
Глава̀ втора́ѧ. 
сⷯ а҃ И҆ а҆́зъ прише́дъ къ ва́мъ бра́тїе, прїидо́хъ  не по превосхо́дномꙋ словесѝ, и҆лѝ премꙋ́дрости,  возвѣща́ѧ ва́мъ свидѣ́тельство бж҃їе. в҃ Не сꙋди́хъ бо  вѣ́дѣти что̀ въ ва́съ, то́чїю і҆и҃са хрⷭ҇та̀, и҆ сего̀  ра́спѧта. 
Коне́цъ вели́комꙋ пѧткꙋ̀. 
г҃ И҆ а҆́зъ въ не́мощи, и҆ стра́сѣ, и҆ тре́петѣ  мно́зѣ бы́хъ въ ва́съ: д҃ И҆ сло́во моѐ, и҆ про́повѣдь  моѧ̀ не въ препрѣ́тельныхъ человѣ́ческїѧ премꙋ́дрости  словесѣ́хъ, но въ ꙗ҆вле́нїи дх҃а и҆ си́лы: є҃ Да вѣ́ра  ва́ша не въ мꙋ́дрости человѣ́честѣй, но въ си́лѣ бж҃їей  бꙋ́детъ. 
(заⷱ҇ рк҃ѕ) ѕ҃ Премꙋ́дрость же꙳Въ  сꙋббѡ́тꙋ г҃і: Бра́тїе, премꙋ́дрость꙳ Сїе́ же и҆  сꙋббѡ́та пред̾ воздви́женїемъ. глаго́лемъ въ  соверше́нныхъ: премꙋ́дрость же не вѣ́ка сегѡ̀, ни кнѧзе́й  вѣ́ка сегѡ̀ престаю́щихъ: з҃ Но глаго́лемъ премꙋ́дрость  бж҃їю въ та́йнѣ сокрове́ннꙋю, и҆́же пред̾ꙋста́ви бг҃ъ  пре́жде вѣ̑къ въ сла́вꙋ на́шꙋ: и҃ Ю҆́же никто́же ѿ  кнѧзе́й вѣ́ка сегѡ̀ разꙋмѣ̀. а҆́ще бо бы́ша разꙋмѣ́ли, не  бы́ша гдⷭ҇а сла́вы ра́спѧли. ѳ҃ Но ꙗ҆́коже є҆́сть пи́сано: 
(заⷱ҇ рк҃з) И҆́хже ѻ҆́ко не ви́дѣ,꙳꙳Въ  сре́дꙋ ѕ҃ недѣ́ли: Бра́тїе, и҆́хже ѻ҆́ко не  ви́дѣ꙳꙳ и҆ оу҆́хо не слы́ша, и҆ на се́рдце,  человѣ́кꙋ не взыдо́ша, ꙗ҆̀же оу҆гото́ва бг҃ъ лю́бѧщымъ  є҆го̀. 
Коне́цъ сꙋббѡ́тѣ. 
і҃ На́мъ же бг҃ъ ѿкры́лъ є҆́сть дх҃омъ свои́мъ: дх҃ъ  бо всѧ̑ и҆спытꙋ́етъ, и҆ глꙋбины̑ бж҃їѧ. а҃і Кто́ бо вѣ́сть  ѿ человѣ̑къ, ꙗ҆̀же въ человѣ́цѣ, то́чїю дх҃ъ чл҃вѣ́ка  живꙋ́щїй въ не́мъ; та́коже и҆ бж҃їѧ никто́же вѣ́сть, то́чїю  дх҃ъ бж҃їй. в҃і Мы́ же не дꙋ́хъ мі́ра сегѡ̀ прїѧ́хомъ, но  дх҃ъ и҆́же ѿ бг҃а, да вѣ́мы ꙗ҆̀же ѿ бг҃а дарова̑ннаѧ  на́мъ. г҃і Ꙗ҆̀же и҆ глаго́лемъ, не въ наꙋче́ныхъ  чл҃вѣ́ческїѧ премꙋ́дрости словесѣ́хъ, но въ наꙋче́ныхъ  дх҃а ст҃а́гѡ, дꙋхѡ́внаѧ дꙋхо́вными сразсꙋжда́юще. д҃і  Дꙋше́венъ же человѣ́къ не прїе́млетъ ꙗ҆̀же дх҃а бж҃їѧ:  ю҆ро́дство бо є҆мꙋ̀ є҆́сть, и҆ не мо́жетъ разꙋмѣ́ти,  занѐ дꙋхо́внѣ востѧзꙋ́етсѧ. є҃і Дꙋхо́вный же востѧзꙋ́етъ  оу҆́бѡ всѧ̑, а҆ са́мъ то́й ни ѿ є҆ди́нагѡ востѧзꙋ́етсѧ.  ѕ҃і Кто́ бо разꙋмѣ̀ оу҆́мъ гдⷭ҇нь, и҆́же и҆з̾ѧсни́тъ  и҆̀; мы́ же оу҆́мъ хрⷭ҇то́въ и҆́мамы. 
Глава̀ тре́тїѧ. 
сⷯ а҃ И҆ а҆́зъ бра́тїе, не мого́хъ ва́мъ глаго́лати  ꙗ҆́кѡ дꙋхѡ́внымъ, но ꙗ҆́кѡ плѡ́тѧнымъ, ꙗ҆́кѡ младе́нцємъ  ѡ҆ хрⷭ҇тѣ̀. в҃ Млеко́мъ вы̀ напои́хъ, а҆ не бра́шномъ: не  оу҆́бѡ можа́сте, но ни є҆щѐ мо́жете ны́нѣ: г҃ Є҆ще́ бо  пло́тстїи є҆стѐ. и҆дѣ́же бо въ ва́съ за̑висти, и҆  рвє́нїѧ, и҆ ра̑спри, не пло́тстїи ли є҆стѐ, и҆ по  человѣ́кꙋ хо́дите; д҃ Є҆гда́ бо глаго́летъ кто̀: а҆́зъ  оу҆́бѡ є҆́смь па́ѵловъ: дрꙋгі́й же, а҆́зъ а҆поллѡ́совъ: не  пло́тстїи ли є҆стѐ; [в҃] є҃ Кто̀ оу҆́бѡ є҆́сть  па́ѵелъ; кто́ же ли а҆поллѡ́съ; но то́чїю слꙋжи́телє,  и҆́миже вѣ́ровасте, и҆ комꙋ́ждо ꙗ҆́коже гдⷭ҇ь дадѐ. ѕ҃  А҆́зъ насади́хъ, а҆поллѡ́съ напоѝ: бг҃ъ же возрастѝ. (л.  р҃і) з҃ Тѣ́мже ни насажда́ѧй є҆́сть что̀, ни напаѧ́ѧй, но  возраща́ѧй бг҃ъ. и҃ Насажда́ѧй же и҆ напаѧ́ѧй, є҆ди́но  є҆ста̀, кі́йждо же свою̀ мздꙋ̀ прїи́метъ по своемꙋ̀ трꙋдꙋ̀. 
Коне́цъ средѣ̀. 
(заⷱ҇ рк҃и) ѳ҃ Бг҃ꙋ бо є҆смы̀꙳Недѣ́лѧ  ѳ҃: Бра́тїе, бг҃ꙋ є҆смы̀꙳ поспѣ́шницы: бж҃їе  тѧжа́нїе, бж҃їе зда́нїе є҆стѐ. і҃ По благода́ти бж҃їей  да́ннѣй мнѣ̀, ꙗ҆́кѡ премꙋ́дръ а҆рхїте́ктѡнъ ѡ҆снова́нїе  положи́хъ, и҆́нъ же назида́етъ: кі́йждо же да блюде́тъ,  ка́кѡ назида́етъ. а҃і Ѡ҆снова́нїѧ бо и҆на́гѡ никто́же  мо́жетъ положи́ти па́че лежа́щагѡ, є҆́же є҆́сть і҆и҃съ  хрⷭ҇то́съ. в҃і А҆́ще ли кто̀ назида́етъ на ѡ҆снова́нїи  се́мъ, зла́то, сребро̀, ка́менїе честно́е: дрова̀, сѣ́но,  тро́стїе: г҃і Когѡ́ждо дѣ́ло ꙗ҆вле́но бꙋ́детъ, де́нь бо  ꙗ҆ви́тъ, занѐ ѻ҆гне́мъ ѿкрыва́етсѧ, и҆ когѡ́ждо дѣ́ло  ꙗ҆ково́же є҆́сть, ѻ҆́гнь и҆скꙋ́ситъ. д҃і И҆ є҆гѡ́же  а҆́ще дѣ́ло пребꙋ́детъ, є҆го́же назда̀, мздꙋ̀ прїи́метъ.  є҃і А҆ є҆гѡ́же дѣ́ло сгори́тъ, ѿтщети́тсѧ: са́мъ же  спасе́тсѧ, та́кожде ꙗ҆́коже ѻ҆гне́мъ. ѕ҃і Не вѣ́сте ли,  ꙗ҆́кѡ хра́мъ бж҃їй є҆стѐ, и҆ дх҃ъ бж҃їй живе́тъ въ ва́съ;  з҃і А҆́ще кто̀ бж҃їй хра́мъ растли́тъ, растли́тъ сего̀  бг҃ъ: хра́мъ бо бж҃їй ст҃ъ є҆́сть, и҆́же є҆стѐ вы̀. 
Коне́цъ недѣ́ли. 
(заⷱ҇ рк҃ѳ) и҃і Никто́же себѐ꙳꙳Въ  четверто́къ ѕ҃-ѧ недѣ́ли: Бра́тїе, никто́же себѐ꙳꙳  да прельща́етъ. а҆́ще кто̀ мни́тсѧ мꙋ́дръ бы́ти въ ва́съ въ  вѣ́цѣ се́мъ, бꙋ́й да (л. р҃і ѡ҆б.) быва́етъ, ꙗ҆́кѡ да  премꙋ́дръ бꙋ́детъ. ѳ҃і Премꙋ́дрость бо мі́ра сегѡ̀,  бꙋ́йство оу҆ бг҃а є҆́сть. пи́сано бо є҆́сть: запина́ѧй  премꙋ̑дрымъ въ кова́рствѣ и҆́хъ. к҃ И҆ па́ки: гдⷭ҇ь вѣ́сть  помышлє́нїѧ ꙾человѣ́ческа꙾꙾мꙋ́дрыхъ꙾, ꙗ҆́кѡ сꙋ́ть  сꙋ́єтна. к҃а Тѣ́мже никто́же да хва́литсѧ въ  человѣ́цѣхъ: всѧ̑ бо ва́ша сꙋ́ть. к҃в А҆́ще па́ѵелъ, и҆лѝ  а҆поллѡ́съ, и҆лѝ ки́фа, и҆лѝ мі́ръ, и҆лѝ живо́тъ, и҆лѝ  сме́рть, и҆лѝ настоѧ̑щаѧ, и҆лѝ бꙋ̑дꙋщаѧ, всѧ̑ ва́ша сꙋ́ть.  к҃г Вы́ же хрⷭ҇то́вы, хрⷭ҇то́съ же бж҃їй. 
Коне́цъ четверткꙋ̀. 
Глава̀ четве́ртаѧ. 
(заⷱ҇ р҃л) [г҃] сⷯ а҃ Та́кѡ на́съ꙳Въ  сꙋббѡ́тꙋ д҃і: Бра́тїе, та́кѡ на́съ꙳ да непщꙋ́етъ  человѣ́къ, ꙗ҆́кѡ слꙋги̑ хрⷭ҇то́вы, и҆ строи́тели та́йнамъ  бж҃їимъ. в҃ А҆ є҆́же про́чее и҆́щетсѧ въ строи́телехъ, да  вѣ́ренъ кто̀ ѡ҆брѧ́щетсѧ. г҃ Мнѣ́ же не вели́ко є҆́сть,  да ѿ ва́съ и҆стѧжꙋ́сѧ, и҆лѝ ѿ человѣ́ческагѡ  ꙳днѐ꙳꙳сꙋда̀꙳: но ни са́мъ себѐ востѧзꙋ́ю. д҃ Ничесо́же  бо себѐ свѣ́мъ: но ни ѡ҆ се́мъ ѡ҆правда́юсѧ: востѧзꙋ́ѧй же  мѧ̀ гдⷭ҇ь є҆́сть 
(заⷱ҇) є҃ Тѣ́мже пре́жде вре́мене꙳꙳Въ  пѧто́къ ѕ҃-ѧ недѣ́ли: Бра́тїе, пре́жде вре́мене꙳꙳  ничто́же сꙋди́те, до́ндеже прїи́детъ гдⷭ҇ь, и҆́же во  свѣ́тѣ приведе́тъ та̑йнаѧ тмы̀, и҆ ѡ҆б̾ѧви́тъ совѣ́ты  сердє́чныѧ: и҆ тогда̀ похвала̀ бꙋ́детъ комꙋ́ждо ѿ бг҃а. 
Коне́цъ сꙋббѡ́тѣ. (л. ра҃і) 
[д҃] ѕ҃ Сїѧ̑ же бра́тїе моѧ̀, преѡбрази́хъ на себѐ  и҆ а҆поллѡ́са, ва́съ ра́ди: да ѿ на́ю наꙋчите́сѧ, не па́че  напи́санныхъ мꙋ́дрствовати, да не є҆ди́нъ по є҆ди́номꙋ  гордите́сѧ на дрꙋга́го. з҃ Кто́ бо тѧ̀ разсꙋжда́етъ; что́ же  и҆́маши, є҆гѡ́же нѣ́си прїѧ́лъ; а҆́ще же и҆ прїѧ́лъ  є҆сѝ, что̀ хва́лишисѧ ꙗ҆́кѡ не прїе́мъ; и҃ Сѐ сы́ти  є҆стѐ, сѐ ѡ҆богати́стесѧ, без̾ на́съ ца́рствовасте: и҆  є҆щѐ оу҆́бѡ да воцарите́сѧ, да и҆ мы̀ бы́хомъ съ ва́ми  ца́рствовали. 
Коне́цъ пѧткꙋ̀. 
(заⷱ҇ рл҃а) ѳ҃ Мню́ бо, ꙗ҆́кѡ бг҃ъ  ны̀꙳Недѣ́лѧ і҃: Бра́тїе, бг҃ъ ны̀꙳ Сїе́ же и҆  а҆пⷭ҇лѡмъ. посла́нники послѣ́днїѧ ꙗ҆вѝ ꙗ҆́кѡ  насме́ртники: занѐ позо́ръ бы́хомъ мі́рꙋ, и҆ а҆́гг҃лѡмъ, и҆  человѣ́кѡмъ. і҃ Мы̀ оу҆́бѡ бꙋ́и хрⷭ҇та̀ ра́ди, вы́ же  мꙋ́дри ѡ҆ хрⷭ҇тѣ̀: мы̀ не́мощни, вы́ же крѣ́пцы: вы̀  сла́вни, мы́ же безче́стни. а҃і До ны́нѣшнѧгѡ часа̀ и҆  а҆́лчемъ, и҆ жа́ждемъ, и҆ наготꙋ́емъ, и҆ стра́ждемъ, и҆  скита́емсѧ, в҃і И҆ трꙋжда́емсѧ, дѣ́лающе свои́ми рꙋка́ми:  оу҆корѧ́еми, бл҃гословлѧ́емъ: гони́ми, терпи́мъ: г҃і  Хꙋ́лими, ꙾оу҆тѣша́емсѧ꙾꙾мо́лимъ꙾: ꙗ҆́коже ѻ҆тре́би  мі́рꙋ бы́хомъ, всѣ̑мъ попра́нїе досе́лѣ. д҃і Не срамлѧ́ѧ  ва́съ сїѧ̑ пишꙋ̀, но ꙗ҆́коже ча̑да моѧ̀ возлю́блєннаѧ  наказꙋ́ю. є҃і А҆́ще бо и҆ мно́ги пѣ́стꙋны и҆́мате ѡ҆  хрⷭ҇тѣ̀, но не мно́ги ѻ҆тцы̀: ѡ҆ хрⷭ҇тѣ́ бо і҆и҃сѣ  благовѣствова́нїемъ а҆́зъ вы̀ роди́хъ. ѕ҃і Молю́ же ва́съ:  подо́бни мнѣ̀ быва́йте, ꙗ҆́коже а҆́зъ хрⷭ҇тꙋ̀. 
Коне́цъ недѣ́ли, и҆ а҆пⷭ҇лѡмъ. (л. ра҃і ѡ҆б.) 
(заⷱ҇ рл҃в) з҃і Сегѡ̀ ра́ди  посла́хъ꙳Сꙋббѡ́та є҃і: Бра́тїе, посла́хъ꙳ къ  ва́мъ тїмоѳе́а, и҆́же мѝ є҆́сть ча́до возлю́блено и҆  вѣ́рно ѡ҆ гдⷭ҇ѣ: и҆́же ва́мъ воспомѧ́нетъ пꙋти̑ моѧ̀,  ꙗ҆̀же ѡ҆ хрⷭ҇тѣ̀ і҆и҃сѣ, ꙗ҆́коже вездѣ̀ и҆ во всѧ́кой  цр҃кви оу҆чꙋ̀. и҃і Ꙗ҆́кѡ не грѧдꙋ́щꙋ мѝ къ ва́мъ,  разгордѣ́шасѧ нѣ́цыи. ѳ҃і Прїидꙋ́ же ско́рѡ къ ва́мъ,  а҆́ще гдⷭ҇ь восхо́щетъ, и҆ оу҆разꙋмѣ́ю не сло́во  разгордѣ́вшихсѧ, но си́лꙋ. к҃ Не въ словеси́ бо црⷭ҇тво  бж҃їе, но въ си́лѣ. [в҃] к҃а Что̀ хо́щете; съ па́лицею ли  прїидꙋ̀ къ ва́мъ, и҆лѝ съ любо́вїю, и҆ дх҃омъ кро́тости; 
Глава̀ пѧ́таѧ. 
сⷯ а҃ Ѿню́дъ слы́шитсѧ въ ва́съ блꙋже́нїе: и҆  таково̀ блꙋже́нїе, ꙗ҆ково́ же ни во ꙗ҆зы́цѣхъ  и҆менꙋ́етсѧ, ꙗ҆́кѡ нѣ́коемꙋ и҆мѣ́ти женꙋ̀ ѻ҆́тчꙋю. в҃ И҆  вы̀ разгордѣ́сте, и҆ не па́че пла́касте, да и҆́зметсѧ ѿ  среды̀ ва́съ содѣ́ѧвый дѣ́ло сїѐ. г҃ А҆́зъ оу҆̀бо ꙗ҆́кѡ  не оу҆ ва́съ сы́й тѣ́ломъ, тꙋ́ же живы́й дх҃омъ, оу҆жѐ  сꙋди́хъ ꙗ҆́кѡ та́мѡ сы́й, содѣ́ѧвшаго си́це сїѐ, д҃ Ѡ҆  и҆́мени гдⷭ҇а на́шегѡ і҆и҃са хрⷭ҇та̀, собра́вшымсѧ ва́мъ и҆  моемꙋ̀ дх҃ꙋ, съ си́лою гдⷭ҇а на́шегѡ і҆и҃са хрⷭ҇та̀, є҃  Преда́ти такова́го сатанѣ̀ во и҆зможде́нїе пло́ти, да дꙋ́хъ  спасе́тсѧ въ де́нь гдⷭ҇а на́шегѡ і҆и҃са хрⷭ҇та̀ 
Коне́цъ сꙋббѡ́тѣ. 
ѕ҃ Не добра̀ похвала̀ ва́ша. (л. рв҃і) 
(заⷱ҇ рл҃г) Не вѣ́сте ли, ꙗ҆́кѡ ма́лъ  ква́съ꙳Во ст҃ꙋ́ю и҆ вели́кꙋю сꙋббѡ́тꙋ на  оу҆́трени: Бра́тїе, ма́лъ ква́съ꙳ всѐ смѣше́нїе  ква́ситъ; з҃ Ѡ҆чи́стите оу҆̀бо ве́тхїй ква́съ, да бꙋ́дете  но́во смѣше́нїе, ꙗ҆́коже є҆стѐ безква́сни: и҆́бо па́сха  на́ша за ны̀ пожре́нъ бы́сть хрⷭ҇то́съ. и҃ Тѣ́мже да  пра́зднꙋемъ, не въ ква́сѣ ве́тсѣ, ни въ ква́сѣ ѕло́бы и҆  лꙋка́вства, но въ безква́сїихъ чистоты̀ и҆ и҆́стины. 
Престꙋпѝ вели́кой сꙋббѡ́тѣ, въ зача́ла с҃ѕ:  Хрⷭ҇то́съ ны̀ и҆скꙋпѝ: 
(заⷱ҇ рл҃д) ѳ҃ Писа́хъ ва́мъ꙳꙳Въ  понедѣ́льникъ з҃-ѧ недѣ́ли: Бра́тїе, писа́хъ  ва́мъ꙳꙳ въ посла́нїи, не примѣша́тисѧ блꙋдникѡ́мъ. і҃  И҆ не всѧ́кѡ блꙋдникѡ́мъ мі́ра сегѡ̀, и҆лѝ лихои́мцємъ,  и҆лѝ хи́щникѡмъ, и҆лѝ і҆дѡлослꙋжи́телємъ: поне́же оу҆́бѡ  до́лжни є҆стѐ ѿ мі́ра сегѡ̀ и҆зы́ти. (нлⷣѧ) а҃і  Ны́нѣ же писа́хъ ва́мъ, не примѣша́тисѧ: а҆́ще нѣ́кїй  бра́тъ и҆менꙋ́емь бꙋ́детъ блꙋдни́къ, и҆лѝ лихои́мецъ, и҆лѝ  і҆дѡлослꙋжи́тель, и҆лѝ досади́тель, и҆лѝ пїѧ́ница, и҆лѝ  хи́щникъ: съ таковы́мъ нижѐ ꙗ҆́сти. в҃і Что́ бо мѝ и҆  внѣ́шнихъ сꙋди́ти; не внꙋ́трєннимъ ли вы̀ сꙋ́дите;  Внѣ̑шнимъ же бг҃ъ сꙋ́дитъ: и҆ и҆зми́те ѕла́го ѿ ва́съ  самѣ́хъ. 
Глава̀ шеста́ѧ. 
[г҃] сⷯ а҃ Смѣ́етъ ли кто̀ ѿ ва́съ, ве́щь  и҆мѣ́ѧ ко и҆но́мꙋ, сꙋди́тисѧ ѿ непра́ведныхъ, а҆ не ѿ  свѧты́хъ; в҃ Не вѣ́сте ли, ꙗ҆́кѡ ст҃і́и мі́рови (л. рв҃і  ѡ҆б.) хотѧ́тъ сꙋди́ти; и҆ а҆́ще ва́ми сꙋ́дъ прїи́метъ мі́ръ,  недосто́йни є҆стѐ сꙋди́щємъ хꙋды́мъ: г҃ Не вѣ́сте ли,  ꙗ҆́кѡ а҆́ггелѡмъ сꙋди́ти хо́щемъ, а҆ не то́чїю  житє́йскимъ; д҃ Житє́йскаѧ бо сꙋди̑ща а҆́ще и҆́мате,  оу҆ничиже́ныхъ въ цр҃кви, си́хъ посажда́йте. є҃ Къ сра́мꙋ  ва́мъ глаго́лю: та́кѡ ли нѣ́сть въ ва́съ мꙋ́дръ ни  є҆ди́нъ, и҆́же мо́жетъ разсꙋди́ти междꙋ̀ бра́тїй свои́хъ;  ѕ҃ Но бра́тъ съ бра́томъ сꙋ́дитсѧ, и҆ то̀ пред̾  невѣ́рными. з҃ Оу҆жѐ оу҆́бѡ ѿню́дъ ва́мъ сра́мъ  є҆́сть, ꙗ҆́кѡ тѧжбы̑ и҆́мате междꙋ̀ собо́ю. почто̀ не  па́че ѡ҆би́дими є҆стѐ; почто̀ не па́че лише́ни быва́ете;  и҃ Но вы̀ са́ми ѡ҆би́дите, и҆ лиша́ете, да є҆щѐ бра́тїю.  ѳ҃ И҆лѝ не вѣ́сте, ꙗ҆́кѡ непра́ведницы црⷭ҇твїѧ бж҃їѧ не  наслѣ́дѧтъ; не льсти́те себѐ, ни блꙋдницы̀, ни  і҆дѡлослꙋжи́тели, ни прелюбодѣ́и, ни скверни́тели, ни  малакі́и, ни мꙋжело́жницы, і҃ Ни лихои́мцы, ни та́тїе, ни  пїѧ́ницы, ни досади́тели, ни хи́щницы црⷭ҇твїѧ бж҃їѧ не  наслѣ́дѧтъ. а҃і И҆ си́ми оу҆́бѡ нѣ́цыи бѣ́сте: но  ѡ҆мы́стесѧ, но ѡ҆свѧти́стесѧ, но ѡ҆правди́стесѧ и҆́менемъ  гдⷭ҇а на́шегѡ і҆и҃са хрⷭ҇та̀, и҆ дх҃омъ бг҃а на́шегѡ. 
Коне́цъ понедѣ́льникꙋ. 
(заⷱ҇ рл҃є) в҃і Всѧ̑ мѝ꙳Недѣ́лѧ л҃д  ѡ҆ блꙋ́дномъ: Бра́тїе, всѧ̑ мѝ꙳ лѣ́ть сꙋ́ть, но не  всѧ̑ на по́льзꙋ: всѧ̑ мѝ лѣ́ть сꙋ́ть, но не а҆́зъ  ѡ҆блада́нъ бꙋ́дꙋ ѿ когѡ̀. г҃і Бра̑шна чре́вꙋ, и҆ чре́во  бра́шнѡмъ: бг҃ъ же и҆ сїѐ и҆ сїѧ̑ да оу҆праздни́тъ: тѣ́ло  же не блꙋже́нїю, (л. рг҃і) но гдⷭ҇ви, и҆ гдⷭ҇ь тѣ́лꙋ. д҃і  Бг҃ъ же и҆ гдⷭ҇а воздви́же, и҆ на́съ воздви́гнетъ си́лою  свое́ю. є҃і Не вѣ́сте ли, ꙗ҆́кѡ тѣлеса̀ ва́ша оу҆́дове  хрⷭ҇то́вы сꙋ́ть; взе́мъ ли оу҆̀бо оу҆́ды хрⷭ҇то́вы,  сотворю̀ оу҆́ды блꙋдни́чи; да не бꙋ́детъ. [а҃] ѕ҃і  И҆лѝ не вѣ́сте, ꙗ҆́кѡ прилѣплѧ́ѧйсѧ сквернодѣ́йцѣ,  є҆ди́но тѣ́ло є҆́сть [съ блꙋдодѣ́йцею]; бꙋ́дета бо,  речѐ, ѻ҆́ба въ пло́ть є҆ди́нꙋ. з҃і Прилѣплѧ́ѧйсѧ же  гдⷭ҇ви, є҆ди́нъ дх҃ъ є҆́сть съ гдⷭ҇емъ. и҃і Бѣ́гайте  блꙋдодѣѧ́нїѧ: всѧ́къ бо грѣ́хъ, є҆го́же а҆́ще сотвори́тъ  чл҃вѣ́къ, кромѣ̀ тѣ́ла є҆́сть: а҆ блꙋдѧ́й, во своѐ  тѣ́ло согрѣша́етъ. ѳ҃і И҆лѝ не вѣ́сте, ꙗ҆́кѡ тѣлеса̀  ва́ша хра́мъ живꙋ́щагѡ въ ва́съ ст҃а́гѡ дх҃а сꙋ́ть, є҆го́же  и҆́мате ѿ бг҃а, и҆ нѣ́сте своѝ; к҃ Кꙋ́плени бо є҆стѐ  цѣно́ю. 
(заⷱ҇ рл҃ѕ) Просла́вите оу҆̀бо бг҃а꙳Во  вто́рникъ з҃-ѧ недѣ́ли: Бра́тїе, просла́вите бг҃а꙳  въ тѣлесѣ́хъ ва́шихъ, и҆ въ дꙋша́хъ ва́шихъ, ꙗ҆̀же сꙋ́ть  бж҃їѧ. 
Коне́цъ недѣ́ли. 
Глава̀ седма́ѧ. 
[д҃] сⷯ а҃ А҆ ѡ҆ ни́хже писа́сте мѝ, добро̀  человѣ́кꙋ женѣ̀ не прикаса́тисѧ. в҃ Но блꙋдодѣѧ́нїѧ  ра́ди, кі́йждо свою̀ женꙋ̀ да и҆́мать, и҆ ка́ѧждо жена̀  своего̀ мꙋ́жа да и҆́мать. г҃ Женѣ̀ мꙋ́жъ до́лжнꙋю любо́вь  да воздае́тъ, та́кожде и҆ жена̀ мꙋ́жꙋ. д҃ Жена̀ свои́мъ  тѣ́ломъ не владѣ́етъ, но мꙋ́жъ: та́кожде и҆ мꙋ́жъ свои́мъ  тѣ́ломъ не владѣ́етъ, но жена̀. є҃ Не лиша́йте себѐ  дрꙋгъдрꙋ́га, то́чїю по согла́сїю ко (л. рг҃і) вре́мени, да  пребыва́ете въ постѣ̀ и҆ моли́твѣ: и҆ па́ки вкꙋ́пѣ  собира́йтесѧ, да не и҆скꙋша́етъ ва́съ сатана̀  невоздержа́нїемъ ва́шимъ. ѕ҃ Сїе́ же глаго́лю по совѣ́тꙋ,  а҆ не по повелѣ́нїю. з҃ Хощꙋ́ бо, да всѝ человѣ́цы  бꙋ́дꙋтъ ꙗ҆́коже и҆ а҆́зъ: но ко́ждо своѐ дарова́нїе  и҆́мать ѿ бг҃а, ѻ҆́въ оу҆́бѡ си́це, ѻ҆́въ же си́це. и҃  Глаго́лю же безбра̑чнымъ и҆ вдови́цамъ: добро̀ и҆̀мъ  є҆́сть, а҆́ще пребꙋ́дꙋтъ ꙗ҆́коже и҆ а҆́зъ. ѳ҃ А҆́ще ли не  оу҆держа́тсѧ, да посѧга́ютъ: лꙋ́чше бо є҆́сть жени́тисѧ,  не́жели разжиза́тисѧ. [а҃] і҃ А҆ ѡ҆жени́вшымсѧ  завѣщава́ю, не а҆́зъ, но гдⷭ҇ь: женѣ̀ ѿ мꙋ́жа не  разлꙋча́тисѧ. а҃і А҆́ще ли же и҆ разлꙋчи́тсѧ, да  пребыва́етъ безбра́чна, и҆лѝ да смири́тсѧ съ мꙋ́жемъ  свои́мъ: и҆ мꙋ́жꙋ жены̀ не ѿпꙋща́ти. в҃і Про́чымъ же  а҆́зъ глаго́лю, а҆ не гдⷭ҇ь: 
(заⷱ҇ рл҃з) А҆́ще꙳Въ сре́дꙋ з҃-ѧ  недѣ́ли: Бра́тїе, а҆́ще꙳ кото́рый бра́тъ женꙋ̀  и҆́мать невѣ́рнꙋ, и҆ та̀ благоволи́тъ жи́ти съ ни́мъ, да не  ѡ҆ставлѧ́етъ є҆ѧ̀. 
Коне́цъ вто́рникꙋ. 
г҃і И҆ жена̀ а҆́ще и҆́мать мꙋ́жа невѣ́рна, и҆ то́й  благоволи́тъ жи́ти съ не́ю, да не ѡ҆ставлѧ́етъ є҆гѡ̀. д҃і  Свѧти́тсѧ бо мꙋ́жъ невѣ́ренъ, ѡ҆ женѣ̀ вѣ́рнѣ, и҆  свѧти́тсѧ жена̀ невѣ́рна, ѡ҆ мꙋ́жи вѣ́рнѣ: и҆на́че бо  ча̑да ва́ша нечи́ста бы́ли бы, ны́нѣ же ст҃а сꙋ́ть. є҃і  А҆́ще ли невѣ́рный ѿлꙋча́етсѧ, да разлꙋчи́тсѧ: не  порабо́тисѧ бо бра́тъ и҆лѝ сестра̀ въ таковы́хъ: въ ми́ръ  бо призва̀ на́съ гдⷭ҇ь бг҃ъ. ѕ҃і Что́ бо вѣ́си, же́но, (л.  рд҃і) а҆́ще мꙋ́жа спасе́ши; и҆лѝ что̀ вѣ́си, мꙋ́жꙋ, а҆́ще  женꙋ̀ спасе́ши; з҃і То́чїю коемꙋ́ждо ꙗ҆́коже раздѣли́лъ  є҆́сть бг҃ъ, кі́йждо ꙗ҆́коже при́званъ бы́сть гдⷭ҇емъ,  та́кѡ да хо́дитъ: и҆ та́кѡ во всѣ́хъ цр҃квахъ повелѣва́ю.  и҃і Во ѡ҆брѣ́занїи ли кто̀ при́званъ бы́сть; ꙾да не  ѿто́ргнетсѧ꙾꙾да не твори́тъ себѣ̀ неѡбрѣ́занїѧ ꙾: въ  неѡбрѣ́занїи ли кто̀ при́званъ бы́сть; да не ѡ҆брѣ́зꙋетсѧ.  ѳ҃і Ѡ҆брѣ́занїе ничто́же є҆́сть, и҆ неѡбрѣ́занїе  ничто́же є҆́сть: но соблюде́нїе за́повѣдей бж҃їихъ. к҃  Кі́йждо въ зва́нїи, въ не́мже при́званъ бы́сть, въ то́мъ да  пребыва́етъ. к҃а Ра́бъ ли при́званъ бы́лъ є҆сѝ; ꙳да не  неради́ши꙳꙳да не печа́лишисѧ꙳: но а҆́ще и҆ мо́жеши  свобо́денъ бы́ти, бо́льши порабо́ти себѐ. к҃в При́званный  бо ѡ҆ гдⷭ҇ѣ ра́бъ, свобо́дникъ гдⷭ҇нь є҆́сть: та́кожде и҆  при́званный свобо́дникъ, ра́бъ є҆́сть хрⷭ҇то́въ. к҃г  Цѣно́ю кꙋ́плени є҆стѐ: не бꙋ́дите рабѝ человѣ́кѡмъ. 
(заⷱ҇ рл҃и) [в҃] к҃д Кі́йждо въ не́мже  при́званъ бы́сть бра́тїе,꙳Въ четверто́къ з҃-ѧ  недѣ́ли: Бра́тїе, кі́йждо въ не́мже при́званъ  бы́сть,꙳ въ то́мъ да пребыва́етъ пред̾ бг҃омъ. 
Коне́цъ средѣ̀. 
к҃є Ѡ҆ дѣ́вахъ же повелѣ́нїѧ гдⷭ҇нѧ не и҆́мамъ:  совѣ́тъ же даю̀, ꙗ҆́кѡ поми́лованъ ѿ гдⷭ҇а вѣ́ренъ  бы́ти. к҃ѕ Мню̀ оу҆̀бо сїѐ добро̀ бы́ти за настоѧ́щꙋю  нꙋ́ждꙋ: ꙗ҆́кѡ добро̀ человѣ́кꙋ та́кѡ бы́ти. к҃з Привѧза́лъ  ли сѧ є҆сѝ женѣ̀; не и҆щѝ разрѣше́нїѧ: ѿрѣши́лъ ли  сѧ є҆сѝ жены̀; не и҆щѝ жены̀. к҃и А҆́ще ли же и҆  ѡ҆же́нишисѧ, не согрѣши́лъ є҆сѝ: и҆ а҆́ще посѧ́гнетъ  дѣ́ва, не (л. рд҃і ѡ҆б.) согрѣши́ла є҆́сть. ско́рбь же  пло́ти и҆мѣ́ти бꙋ́дꙋтъ такові́и, а҆́зъ же вы̀ щаждꙋ̀. к҃ѳ  Сїе́ же глаго́лю бра́тїе, ꙗ҆́кѡ вре́мѧ прекраще́но є҆́сть  про́чее, да и҆ и҆мꙋ́щїи жєны̀, ꙗ҆́коже не и҆мꙋ́щїи  бꙋ́дꙋтъ. л҃ И҆ пла́чꙋщїисѧ, ꙗ҆́коже не пла́чꙋщїи, и҆  ра́дꙋющїисѧ, ꙗ҆́коже не ра́дꙋющесѧ: и҆ кꙋпꙋ́ющїи, ꙗ҆́кѡ не  содержа́ще. л҃а И҆ тре́бꙋющїи мі́ра сегѡ̀, ꙗ҆́кѡ не  тре́бꙋюще: прехо́дитъ бо ѻ҆́бразъ мі́ра сегѡ̀. л҃в Хощꙋ́ же  ва́съ безпеча́льны бы́ти. не ѡ҆жени́выйсѧ пече́тсѧ ѡ҆  гдⷭ҇нихъ, ка́кѡ оу҆годи́ти гдⷭ҇ви: л҃г А҆ ѡ҆жени́выйсѧ  пече́тсѧ ѡ҆ мїрски́хъ, ка́кѡ оу҆годи́ти женѣ̀. раздѣли́сѧ  жена̀ и҆ дѣ́ва. л҃д Не посѧ́гшаѧ пече́тсѧ ѡ҆ гдⷭ҇нихъ, да  є҆́сть ст҃а̀ и҆ тѣ́ломъ и҆ дх҃омъ: а҆ посѧ́гшаѧ пече́тсѧ  ѡ҆ мїрски́хъ, ка́кѡ оу҆годи́ти мꙋ́жꙋ. 
(заⷱ҇ рл҃ѳ) л҃є Сїе́ же на по́льзꙋ꙳Въ  пѧто́къ з҃ недѣ́ли: Бра́тїе, къ по́льзѣ꙳ ва́мъ  самѣ́мъ глаго́лю, не да сило̀ ва́мъ наложꙋ̀, но къ  бл҃гоѻбра́зїю и҆ бл҃гопристꙋпа́нїю гдⷭ҇ви безмо́лвнꙋ. 
Коне́цъ четверткꙋ̀. 
л҃ѕ А҆́ще ли же кто̀ без̾ѡбрази́ти ѡ҆ дѣ́вѣ свое́й  непщꙋ́етъ, а҆́ще є҆́сть превозра́стна, и҆ та́кѡ должна̀  є҆́сть бы́ти: є҆́же хо́щетъ да твори́тъ, не согрѣша́етъ,  а҆́ще посѧ́гнетъ. л҃з А҆ и҆́же стои́тъ тве́рдѡ се́рдцемъ, не  и҆мы́й нꙋ́жды, вла́сть же и҆́мать ѡ҆ свое́й во́ли, и҆ сѐ  разсꙋди́лъ є҆́сть въ се́рдцѣ свое́мъ блюстѝ дѣ́вꙋ свою̀,  до́брѣ твори́тъ. л҃и Тѣ́мже и҆ вдаѧ́й бра́кꙋ свою̀ дѣ́вꙋ,  до́брѣ твори́тъ: и҆ не (л. рє҃і) вдаѧ́й, лꙋ́чше твори́тъ.  л҃ѳ Жена̀ привѧ́зана є҆́сть зако́номъ, въ є҆ли́ко вре́мѧ  живе́тъ мꙋ́жъ є҆ѧ̀. а҆́ще же оу҆́мретъ мꙋ́жъ є҆ѧ̀,  свобо́дна є҆́сть за него́же хо́щетъ посѧ́гнꙋти, то́чїю ѡ҆  гдⷭ҇ѣ. м҃ Бл҃же́ннѣйша же є҆́сть, а҆́ще та́кѡ пребꙋ́детъ,  по моемꙋ̀ совѣ́тꙋ: мню́ бо сѧ и҆ а҆́зъ дх҃а бж҃їѧ и҆мѣ́ти. 
Глава̀ ѻ҆сма́ѧ. 
[є҃] сⷯ а҃ Ѡ҆ і҆дѡложе́ртвенныхъ же вѣ́мы, ꙗ҆́кѡ  всѝ ра́зꙋмъ и҆́мамы: ра́зꙋмъ оу҆́бѡ кичи́тъ, а҆ любы̀  созида́етъ. в҃ А҆́ще ли кто̀ мни́тсѧ вѣ́дѣти что̀, не  оу҆̀ что̀ разꙋмѣ̀, ꙗ҆́коже подоба́етъ разꙋмѣ́ти. г҃  А҆́ще же кто̀ лю́битъ бг҃а, се́й позна́нъ бы́сть ѿ негѡ̀.  д҃ Ѡ҆ ꙗ҆де́нїи же і҆дѡложе́ртвенныхъ вѣ́мы, ꙗ҆́кѡ і҆́дѡлъ  ничто́же є҆́сть въ мі́рѣ, и҆ ꙗ҆́кѡ никто́же бг҃ъ и҆́нъ,  то́кмѡ є҆ди́нъ. є҃ А҆́ще бо и҆ сꙋ́ть глаго́лемїи бо́зи  и҆лѝ на нб҃сѝ, и҆лѝ на землѝ, [ꙗ҆́коже сꙋ́ть бо́зи  мно́зи, и҆ госпо́дїе мно́зи:] ѕ҃ Но на́мъ є҆ди́нъ бг҃ъ  ѻ҆ц҃ъ, и҆з̾ негѡ́же всѧ̑, и҆ мы̀ оу҆ негѡ̀: и҆ є҆ди́нъ  гдⷭ҇ь і҆и҃съ хрⷭ҇то́съ, и҆́мже всѧ̑, и҆ мы̀ тѣ́мъ.  (пнⷣе) з҃ Но не во всѣ́хъ ра́зꙋмъ: нѣ́цыи же  со́вѣстїю і҆́дѡльскою, да́же досе́лѣ ꙗ҆́коже  і҆дѡложе́ртвенное ꙗ҆дѧ́тъ, и҆ со́вѣсть и҆́хъ немощна̀  сꙋ́щи, скверни́тсѧ. 
Коне́цъ пѧткꙋ̀. 
(заⷱ҇ р҃м) и҃ Бра́шно же꙳Недѣ́лѧ л҃є,  мѧсопꙋ́стнаѧ: Бра́тїе, бра́шно꙳ на́съ не поста́витъ  пред̾ бг҃омъ: ниже́ бо а҆́ще ꙗ҆́мы, и҆збы́точествꙋемъ,  нижѐ а҆́ще не (л. рє҃і ѡ҆б.) ꙗ҆́мы, лиша́емсѧ. ѳ҃  Блюди́те же, да не ка́кѡ вла́сть ва́ша сїѧ̀ преткнове́нїе  бꙋ́детъ немощны̑мъ. і҃ А҆́ще бо кто̀ ви́дитъ тѧ̀ и҆мꙋ́ща  ра́зꙋмъ, въ тре́бищи возлежа́ща, не со́вѣсть ли є҆гѡ̀  немощна̀ сꙋ́щи сози́ждетсѧ і҆дѡложе́ртвєннаѧ ꙗ҆́сти; а҃і  И҆ поги́бнетъ немощны́й бра́тъ въ твое́мъ ра́зꙋмѣ, є҆гѡ́же  ра́ди хрⷭ҇то́съ оу҆́мре. в҃і Та́коже согрѣша́юще въ  бра́тїю, и҆ бїю́ще и҆́хъ со́вѣсть не́мощнꙋ сꙋ́щꙋ, во  хрⷭ҇та̀ согрѣша́ете. г҃і Тѣ́мже а҆́ще бра́шно  соблазнѧ́етъ бра́та моего̀, не и҆́мамъ ꙗ҆́сти мѧ́са во  вѣ́ки, да не соблазню̀ бра́та моегѡ̀. 
Глава̀ девѧ́таѧ. 
сⷯ а҃ Нѣ́смь ли а҆пⷭ҇лъ; нѣ́смь ли свобо́дь; не  і҆и҃са хрⷭ҇та́ ли гдⷭ҇а на́шего ви́дѣхъ; не дѣ́ло ли моѐ  вы̀ є҆стѐ ѡ҆ гдⷭ҇ѣ; в҃ А҆́ще оу҆́бѡ и҆ны̑мъ нѣ́смь  а҆пⷭ҇лъ, но оу҆́бѡ ва́мъ є҆́смь. 
(заⷱ҇ рм҃а) Печа́ть бо моегѡ̀꙳Недѣ́лѧ  а҃і: Бра́тїе, печа́ть моегѡ̀꙳ а҆пⷭ҇льства, вы̀  є҆стѐ ѡ҆ гдⷭ҇ѣ. 
Коне́цъ недѣ́ли мѧсопꙋ́стной. 
[а҃] г҃ Мо́й ѿвѣ́тъ востѧзꙋ́ющымъ менѐ, се́й  є҆́сть: д҃ Є҆да̀ не и҆́мамы вла́сти, ꙗ҆́сти и҆ пи́ти; є҃  Є҆да̀ не и҆́мамы вла́сти, сестрꙋ̀ женꙋ̀ води́ти, ꙗ҆́кѡ и҆  про́чїи а҆пⷭ҇ли и҆ бра́тїѧ гдⷭ҇нѧ, и҆ ки́фа; ѕ҃ И҆лѝ  є҆ди́нъ а҆́зъ и҆ варна́ва не и҆́мамы вла́сти є҆́же не  дѣ́лати; з҃ Кто̀ во́инствꙋетъ свои́ми ѻ҆бро́ки когда̀;  и҆лѝ кто̀ насажда́етъ (л. рѕ҃і) вїногра́дъ, и҆ ѿ плода̀  є҆гѡ̀ не ꙗ҆́стъ; и҆лѝ кто̀ пасе́тъ ста́до, и҆ ѿ млека̀  ста́да не ꙗ҆́стъ; и҃ Є҆да̀ по человѣ́кꙋ сїѧ̑ глаго́лю; не  и҆ зако́нъ ли сїѧ̑ глаго́летъ; ѳ҃ Въ мѡѷсе́овѣ бо зако́нѣ  пи́шетъ: да не загради́ши оу҆стнꙋ̀ вола̀ молотѧ́ща. є҆да̀  ѡ҆ воло́вѣхъ ради́тъ бг҃ъ; і҃ И҆лѝ на́съ ра́ди, всѧ́кѡ  глаго́летъ; на́съ бо ра́ди вписа́сѧ, ꙗ҆́кѡ ѡ҆ наде́жди  до́лженъ є҆́сть ѡ҆рѧ́й ѡ҆ра́ти: и҆ молотѧ́й, съ наде́ждею  своегѡ̀ оу҆пова́нїѧ причаща́тисѧ. а҃і А҆́ще мы̀ дꙋхѡ́внаѧ  сѣ́ѧхомъ ва́мъ: вели́ко ли, а҆́ще мы̀ ва́ша тѣлє́снаѧ  по́жнемъ; в҃і А҆́ще и҆ні́и вла́сти ва́шеѧ причаща́ютсѧ, не  па́че ли мы̀; но не сотвори́хомъ по ѻ҆́бласти се́й, но всѧ̑  терпи́мъ, да не прекраще́нїе ко́е да́мы бл҃говѣствова́нїю  хрⷭ҇то́вꙋ. 
Коне́цъ недѣ́ли. 
(заⷱ҇ рм҃в) г҃і Не вѣ́сте ли,꙳Въ  понедѣ́льникъ и҃ недѣ́ли: Бра́тїе, не вѣ́сте ли,꙳  ꙗ҆́кѡ дѣ́лающїи свѧщє́ннаѧ, ѿ свѧти́лища ꙗ҆дѧ́тъ, и҆  слꙋжа́щїи ѻ҆лтарю̀, со ѻ҆лтаре́мъ сдѣлѧ́ютсѧ; д҃і Та́кѡ  и҆ гдⷭ҇ь повелѣ̀ проповѣ́дающымъ бл҃говѣ́стїе, ѿ  бл҃говѣ́стїѧ жи́ти. є҃і А҆́зъ же ни є҆ди́но сотвори́хъ  ѿ си́хъ: не писа́хъ же сїѧ̑, да та́кѡ бꙋ́детъ ѡ҆ мнѣ̀:  до́брѣе бо мнѣ̀ па́че оу҆мре́ти, не́жели похвалꙋ̀ мою̀  кто̀ да и҆спраздни́тъ. ѕ҃і А҆́ще бо бл҃говѣствꙋ́ю, нѣ́сть  мѝ похвалы̀: нꙋ́жда бо мѝ належи́тъ. го́ре же мнѣ̀  є҆́сть, а҆́ще не бл҃говѣствꙋ́ю. з҃і А҆́ще оу҆́бѡ во́лею  сїѐ творю̀, мздꙋ̀ и҆́мамъ: а҆́ще ли нево́лею, строе́нїе мѝ  є҆́сть предано̀. и҃і Ка́ѧ (л. рѕ҃і ѡ҆б.) оу҆́бѡ мѝ  є҆́сть мзда̀; да благовѣствꙋ́ѧй без̾ мзды̀ положꙋ̀  благовѣ́стїе хрⷭ҇то́во, во є҆́же не твори́ти мѝ по  ѻ҆́бласти мое́й въ благовѣствова́нїи. 
Коне́цъ понедѣ́льникꙋ. 
(заⷱ҇ рм҃г) [в҃] ѳ҃і Свобо́денъ бо сы́й ѿ  всѣ́хъ,꙳Въ на́вечерїи просвѣще́нїѧ: Бра́тїе,  свобо́денъ сы́й ѿ всѣ́хъ,꙳ всѣ́мъ себѐ  порабо́тихъ, да множа́йшыѧ прїѡбрѧ́щꙋ. к҃ Бы́хъ і҆ꙋде́ємъ,  ꙗ҆́кѡ і҆ꙋде́й, да і҆ꙋдє́и прїѡбрѧ́щꙋ: подзакѡ́ннымъ,  ꙗ҆́кѡ подзако́ненъ, да подзакѡ́нныѧ прїѡбрѧ́щꙋ. к҃а  Беззакѡ́ннымъ, ꙗ҆́кѡ беззако́ненъ, [не сы́й беззако́нникъ  бг҃ꙋ, но зако́нникъ хрⷭ҇тꙋ̀,] да прїѡбрѧ́щꙋ беззакѡ́нныѧ.  к҃в Бы́хъ немѡщны́мъ ꙗ҆́кѡ не́мощенъ, да немѡщны́ѧ  прїѡбрѧ́щꙋ: всѣ́мъ бы́хъ всѧ̑, да всѧ́кѡ нѣ̑кїѧ спасꙋ̀.  к҃г Сїе́ же творю̀ за благовѣ́стїе, да соѻ́бщникъ є҆мꙋ̀  бꙋ́дꙋ. к҃д Не вѣ́сте ли, ꙗ҆́кѡ текꙋ́щїи въ позо́рищи, всѝ  оу҆́бѡ текꙋ́тъ, є҆ди́нъ же прїе́млетъ по́честь; та́кѡ  тецы́те, да пости́гнете. к҃є Всѧ́къ же подвиза́ѧйсѧ, ѿ  всѣ́хъ воздержи́тсѧ: и҆ ѻ҆нѝ оу҆́бѡ да и҆стлѣ́ненъ  вѣне́цъ прїи́мꙋтъ, мы́ же неистлѣ́ненъ. к҃ѕ А҆́зъ оу҆̀бо  та́кѡ текꙋ̀, не ꙗ҆́кѡ безвѣ́стнѡ: та́кѡ подвиза́юсѧ, не  ꙗ҆́кѡ воздꙋ́хъ бїѧ́й: к҃з Но оу҆мерщвлѧ́ю тѣ́ло моѐ и҆  порабоща́ю, да не ка́кѡ и҆ны̑мъ проповѣ́дꙋѧ, са́мъ  неключи́мь бꙋ́дꙋ. 
Коне́цъ на́вечерїю, є҆гда̀ по́стъ є҆́сть. (л.  рз҃і) 
Глава̀ десѧ́таѧ. 
(заⷱ҇) сⷯ а҃ Не хощꙋ́ же ва́съ не вѣ́дѣти,  бра́тїе,꙳На ѡ҆свѧще́нїе воды̀: Бра́тїе, не хощꙋ̀  ва́съ не вѣ́дѣти,꙳ ꙗ҆́кѡ ѻ҆тцы̀ на́ши всѝ под̾  ѻ҆́блакомъ бы́ша, и҆ всѝ сквозѣ̀ мо́ре проидо́ша: в҃ И҆  всѝ въ мѡѷсе́а крести́шасѧ во ѻ҆́блацѣ и҆ въ мо́ри: г҃  И҆ всѝ то́жде бра́шно дꙋхо́вное ꙗ҆до́ша: д҃ И҆ всѝ то́жде  пи́во дꙋхо́вное пи́ша: пїѧ́хꙋ бо ѿ дꙋхо́внагѡ  послѣ́дꙋющагѡ ка́мене, ка́мень же бѣ̀ хрⷭ҇то́съ. 
Коне́цъ на́вечерїю, є҆гда̀ нѣ́сть по́стъ, и҆  ѡ҆свѧще́нїю воды̀. 
(заⷱ҇ рм҃д) є҃ Но не во множа́йшихъ꙳꙳Во  вто́рникъ и҃ недѣ́ли: Бра́тїе, не во множа́йшихъ꙳꙳  и҆́хъ благоволѝ бг҃ъ: пораже́ни бо бы́ша въ пꙋсты́ни. ѕ҃  Сїѧ̑ же ѻ҆́бразы на́мъ бы́ша, ꙗ҆́кѡ не бы́ти на́мъ  похотникѡ́мъ ѕлы́хъ, ꙗ҆́коже и҆ ѻ҆нѝ похотѣ́ша. з҃ Ни  і҆дѡлослꙋжи́тели быва́йте, ꙗ҆́коже нѣ́цыи ѿ ни́хъ,  ꙗ҆́коже є҆́сть пи́сано: сѣдо́ша лю́дїе ꙗ҆́сти и҆ пи́ти,  и҆ воста́ша и҆гра́ти. и҃ Нижѐ соблꙋ́димъ, ꙗ҆́коже нѣ́цыи  ѿ ни́хъ соблꙋди́ша, и҆ падо́ша во є҆ди́нъ де́нь  два́десѧть трѝ ты́сѧщи. ѳ҃ Ни да и҆скꙋша́имъ хрⷭ҇та̀,  ꙗ҆́коже нѣ́цыи ѿ ни́хъ и҆скꙋси́ша, и҆ ѿ ѕмі́й  погибо́ша. і҃ Ни ропщи́те, ꙗ҆́коже нѣ́цыи ѿ ни́хъ  ропта́ша, и҆ погибо́ша ѿ всегꙋби́телѧ. а҃і Сїѧ̑ же всѧ̑  ѻ҆́брази прилꙋча́хꙋсѧ ѻ҆́нѣмъ: пи́сана же бы́ша въ  наꙋче́нїе на́ше, въ ни́хже концы̀ вѣ̑къ достиго́ша. (л.  рз҃і ѡ҆б.) 
(заⷱ҇ рм҃є) в҃і Тѣ́мже мнѧ́йсѧ꙳Въ  сре́дꙋ и҃-ѧ недѣ́ли: Бра́тїе, мнѧ́йсѧ꙳ стоѧ́ти, да  блюде́тсѧ, да не паде́тъ. 
Коне́цъ вто́рникꙋ. 
г҃і И҆скꙋше́нїе ва́съ не дости́же, то́чїю  человѣ́ческое: вѣ́ренъ же бг҃ъ, и҆́же не ѡ҆ста́витъ ва́съ  и҆скꙋси́тисѧ па́че, є҆́же мо́жете, но сотвори́тъ со  и҆скꙋше́нїемъ и҆ и҆збы́тїе, ꙗ҆́кѡ возмощѝ ва́мъ понестѝ.  [г҃] д҃ Тѣ́мже бра́тїе моѧ̀ возлю́бленнаѧ, бѣ́гайте  ѿ і҆дѡлослꙋже́нїѧ. є҃і Ꙗ҆́кѡ мꙋ̑дрымъ глаго́лю: сꙋди́те  вы̀, є҆́же глаго́лю. ѕ҃і Ча́ша благослове́нїѧ, ю҆́же  благословлѧ́емъ, не ѡ҆бще́нїе ли кро́ве хрⷭ҇то́вы є҆́сть;  хлѣ́бъ, є҆го́же ло́мимъ, не ѡ҆бще́нїе ли тѣ́ла хрⷭ҇то́ва  є҆́сть; з҃і Ꙗ҆́кѡ є҆ди́нъ хлѣ́бъ, є҆ди́но тѣ́ло  є҆смы̀ мно́зи: вси́ бо ѿ є҆ди́нагѡ хлѣ́ба причаща́емсѧ.  и҃і Ви́дите і҆и҃лѧ по пло́ти: не ꙗ҆дꙋ́щїи ли жє́ртвы,  ѻ҆́бщницы ѻ҆лтаре́ви сꙋ́ть; ѳ҃і Что̀ оу҆̀бо глаго́лю;  ꙗ҆́кѡ і҆́дѡлъ что́ є҆сть; и҆лѝ і҆дѡложе́ртвенное что́  є҆сть; к҃ Но занѐ ꙗ҆̀же жрꙋ́тъ ꙗ҆зы́цы, бѣсѡ́мъ жрꙋ́тъ,  а҆ не бг҃ови: не хощꙋ́ же ва́съ ѻ҆́бщникѡвъ бы́ти бѣсѡ́мъ.  к҃а Не мо́жете ча́шꙋ гдⷭ҇ню пи́ти, и҆ ча́шꙋ бѣсо́вскꙋю: не  мо́жете трапе́зѣ гдⷭ҇ней причаща́тисѧ, и҆ трапе́зѣ  бѣсо́встѣй. к҃в И҆лѝ раздража́емъ гдⷭ҇а; є҆да̀  крѣпча́йши є҆гѡ̀ є҆смы̀; 
Коне́цъ средѣ̀. 
(заⷱ҇ рм҃ѕ) к҃г Всѧ̑ мѝ꙳꙳Сꙋббѡ́та ѕ҃і- ѧ: Бра́тїе, всѧ́ ми꙳꙳ Сїе́ же и҆ сꙋббѡ́та  мѧсопꙋ́стнаѧ. лѣ́ть сꙋ́ть, но не всѧ̑ на по́льзꙋ: всѧ̑  мѝ лѣ́ть сꙋ́ть, но не всѧ̀ назида́ютъ. к҃д Никто́же (л.  ри҃і) своегѡ̀ сѝ да и҆́щетъ, но є҆́же бли́жнѧгѡ ко́йждо.  к҃є Всѐ, є҆́же на то́ржищи продае́мое, ꙗ҆ди́те, ничто́же  сꙋмнѧ́щесѧ за со́вѣсть. к҃ѕ Гдⷭ҇нѧ бо землѧ̀, и҆  и҆сполне́нїе є҆ѧ̀. к҃з А҆́ще ли кто̀ ѿ невѣ́рныхъ  призыва́етъ вы̀, и҆ хо́щете и҆тѝ, всѐ предлага́емое ва́мъ  ꙗ҆ди́те, ничто́же сꙋмнѧ́щесѧ за со́вѣсть. 
(заⷱ҇ рм҃з) к҃и А҆́ще ли же кто̀ ва́мъ꙳Въ  четверто́къ и҃-ѧ недѣ́ли: Бра́тїе, а҆́ще кто̀ ва́мъ꙳  рече́тъ: сїѐ і҆дѡложе́ртвенно є҆́сть: не ꙗ҆ди́те, за  ѻ҆́ного повѣ́давшаго и҆ со́вѣсть: гдⷭ҇нѧ бо землѧ̀, и҆  и҆сполне́нїе є҆ѧ̀. 
Коне́цъ сꙋббѡ́тѣ. 
к҃ѳ Со́вѣсть же глаго́лю не свою̀, но дрꙋга́гѡ: вскꙋ́ю  бо свобо́да моѧ̀ сꙋ́дитсѧ ѿ и҆ны́ѧ со́вѣсти; л҃ А҆́ще  а҆́зъ бл҃года́тїю причаща́юсѧ, почто̀ хꙋлꙋ̀ прїе́млю, ѡ҆  не́мже а҆́зъ благодарю̀; л҃а А҆́ще оу҆̀бо ꙗ҆́сте, а҆́ще ли  пїетѐ, а҆́ще ли и҆́но что̀ творитѐ, всѧ̑ въ сла́вꙋ бж҃їю  твори́те. л҃в Безпреткнове́ни быва́йте і҆ꙋде́ємъ, и҆  є҆́ллинѡмъ, и҆ це́ркви бж҃їей. л҃г Ꙗ҆́коже и҆ а҆́зъ во  все́мъ всѣ̑мъ оу҆гожда́ю, не и҆скі́й своеѧ̀ по́льзы, но  мно́гихъ, да спасꙋ́тсѧ. 
Глава̀ перваѧна́десѧть. 
сⷯ а҃ Подража́тели мнѣ̀ быва́йте, ꙗ҆́коже и҆  а҆́зъ хрⷭ҇тꙋ̀. [ѕ҃] в҃ Хвалю́ же вы̀ бра́тїе, ꙗ҆́кѡ всѧ̑  моѧ̀ по́мните, и҆ ꙗ҆́коже преда́хъ ва́мъ, преда̑нїѧ  держитѐ. г҃ Хощꙋ́ же ва́съ вѣ́дѣти, ꙗ҆́кѡ всѧ́комꙋ мꙋ́жꙋ  глава̀, хрⷭ҇то́съ є҆́сть: глава́ же женѣ̀, мꙋ́жъ: (л.  ри҃і ѡ҆б.) глава́ же хрⷭ҇тꙋ̀, бг҃ъ. д҃ Всѧ́къ мꙋ́жъ  моли́твꙋ дѣ́ѧй, и҆лѝ проро́чествꙋѧй покры́тою главо́ю,  срамлѧ́етъ главꙋ̀ свою̀. є҃ И҆ всѧ́ка жена̀ моли́твꙋ  дѣ́ющаѧ, и҆лѝ проро́чествꙋющаѧ ѿкрове́нною главо́ю,  срамлѧ́етъ главꙋ̀ свою̀: є҆ди́но бо є҆́сть и҆ то́жде ꙾  ꙾꙾є҆́же бы́ти꙾ ѡ҆стри́женнѣй. ѕ҃ А҆́ще оу҆́бѡ не  покрыва́етсѧ жена̀, да стриже́тсѧ: а҆́ще ли же сра́мъ женѣ̀  стри́щисѧ и҆лѝ бри́тисѧ, да покрыва́етсѧ. з҃ Мꙋ́жъ бо не  до́лженъ є҆́сть покрыва́ти главꙋ̀, ѻ҆́бразъ и҆ сла́ва  бж҃їѧ сы́й: жена́ же сла́ва мꙋ́жꙋ є҆́сть. 
Коне́цъ четверткꙋ̀. 
(заⷱ҇ рм҃и) и҃ Нѣ́сть бо мꙋ́жъ꙳Въ  пѧто́къ и҃-ѧ недѣ́ли: Бра́тїе, нѣ́сть мꙋ́жъ꙳ ѿ  жены̀, но жена̀ ѿ мꙋ́жа: ѳ҃ И҆́бо не со́зданъ бы́сть мꙋ́жъ  жены̀ ра́ди, но жена̀ мꙋ́жа ра́ди. і҃ Сегѡ̀ ра́ди должна̀  є҆́сть жена̀ вла́сть и҆мѣ́ти на главѣ̀, а҆́гг҃лъ ра́ди.  а҃і Ѻ҆ба́че ни мꙋ́жъ без̾ жены̀, ни жена̀ без̾ мꙋ́жа ѡ҆  гдⷭ҇ѣ. в҃і Ꙗ҆́коже бо жена̀ ѿ мꙋ́жа, си́це и҆ мꙋ́жъ  жено́ю: всѧ̑ же ѿ бг҃а. г҃і Въ ва́съ самѣ́хъ сꙋди́те:  лѣ́по ли є҆́сть женѣ̀ ѿкрове́ннѣ бг҃ꙋ моли́тисѧ; д҃і  И҆лѝ и҆ не са́мое є҆стество̀ оу҆чи́тъ вы̀, ꙗ҆́кѡ мꙋ́жъ  оу҆́бѡ а҆́ще власы̀ расти́тъ, безче́стїе є҆мꙋ̀ є҆́сть.  є҃і Жена́ же а҆́ще власы̀ расти́тъ, сла́ва є҆́й є҆́сть:  занѐ растѣ́нїе власѡ́въ, вмѣ́стѡ ѡ҆дѣѧ́нїѧ дано̀ бы́сть  є҆́й. ѕ҃і А҆́ще ли кто̀ мни́тсѧ спо́рливъ бы́ти, мы̀  такова́гѡ ѻ҆бы́чаѧ не и҆́мамы, нижѐ цр҃кви бж҃їѧ. [з҃]  з҃і Сїе́ же завѣщава́ѧ, не хвалю̀, ꙗ҆́кѡ не на лꙋ́чшее,  но на хꙋ́дшее сбира́етесѧ. (л. рѳ҃і) и҃і Пе́рвое оу҆́бѡ,  сходѧ́щымсѧ ва́мъ въ цр҃ковь, слы́шꙋ въ ва́съ ра̑спри сꙋ́щѧ,  и҆ ча́сть нѣ́кꙋю си́хъ вѣ́рꙋю. ѳ҃і Подоба́етъ бо и҆  є҆ресє́мъ въ ва́съ бы́ти, да и҆скꙋ́снїи ꙗ҆вле́ни быва́ютъ  въ ва́съ. к҃ Сходѧ́щымсѧ оу҆́бѡ ва́мъ вкꙋ́пѣ, нѣ́сть  госпо́дскꙋю ве́черю ꙗ҆́сти: к҃а Ко́ждо бо свою̀ ве́черю  предварѧ́етъ въ снѣде́нїе: и҆ ѻ҆́въ оу҆́бѡ а҆́лчетъ,  ѻ҆́въ же оу҆пива́етсѧ. (втоⷬ҇) к҃в Є҆да́ бо домѡ́въ  не и҆́мате, во є҆́же ꙗ҆́сти и҆ пи́ти; и҆лѝ ѡ҆ цр҃кви  бж҃їей нерадитѐ, и҆ срамлѧ́ете не и҆мꙋ́щыѧ; что̀ ва́мъ  рекꙋ̀; похвалю́ ли вы̀ ѡ҆ се́мъ; не похвалю̀. 
Коне́цъ пѧткꙋ̀. 
(заⷱ҇ рм҃ѳ) к҃г А҆́зъ бо прїѧ́хъ꙳Въ  четверто́къ вели́кїй: Бра́тїе, а҆́зъ прїѧ́хъ꙳ ѿ  гдⷭ҇а, є҆́же и҆ преда́хъ ва́мъ: ꙗ҆́кѡ гдⷭ҇ь і҆и҃съ, въ  но́щь, въ ню́же пре́данъ быва́ше, прїе́мъ хлѣ́бъ, к҃д И҆  благодари́въ, преломѝ, и҆ речѐ: прїими́те, ꙗ҆ди́те: сїѐ  є҆́сть тѣ́ло моѐ, є҆́же за вы̀ ломи́мое: сїѐ твори́те  въ моѐ воспомина́нїе. к҃є Та́кожде и҆ ча́шꙋ по ве́чери,  глаго́лѧ: сїѧ̀ ча́ша но́вый завѣ́тъ є҆́сть въ мое́й  кро́ви: сїѐ твори́те, є҆ли́жды а҆́ще пїе́те, въ моѐ  воспомина́нїе. к҃ѕ Є҆ли́жды бо а҆́ще ꙗ҆́сте хлѣ́бъ се́й,  и҆ ча́шꙋ сїю̀ пїе́те, сме́рть гдⷭ҇ню возвѣща́ете, до́ндеже  оу҆́бѡ прїи́детъ. к҃з Тѣ́мже и҆́же а҆́ще ꙗ҆́стъ хлѣ́бъ  се́й, и҆лѝ пїе́тъ ча́шꙋ гдⷭ҇ню недосто́йнѣ, пови́ненъ  бꙋ́детъ тѣ́лꙋ и҆ кро́ви гдⷭ҇ни. к҃и Да и҆скꙋша́етъ же  человѣ́къ себѐ, и҆ та́кѡ ѿ хлѣ́ба да ꙗ҆́стъ, и҆ ѿ  ча́ши да пїе́тъ. к҃ѳ Ꙗ҆ды́й бо и҆ пїѧ́й недосто́йнѣ, сꙋ́дъ  себѣ̀ ꙗ҆́стъ и҆ пїе́тъ, не разсꙋжда́ѧ (л. рѳ҃і ѡ҆б.)  тѣ́ла гдⷭ҇нѧ. л҃ Сегѡ̀ ра́ди въ ва́съ мно́зи не́мощни и҆  недꙋ́жливи и҆ ꙾спѧ́тъ꙾꙾оу҆сыпа́ютъ꙾ дово́льни. 
(заⷱ҇ р҃н) л҃а А҆́ще бо бы́хомъ꙳Въ  понедѣ́льникъ ѳ҃ недѣ́ли: Бра́тїе, а҆́ще бы́хомъ  са́ми꙳ себѐ разсꙋжда́ли, не бы́хомъ ѡ҆сꙋжде́ни бы́ли.  л҃в Сꙋди́ми же ѿ гдⷭ҇а, наказꙋ́емсѧ, да не съ мі́ромъ  ѡ҆сꙋ́димсѧ. 
Коне́цъ вели́комꙋ четверткꙋ̀. 
л҃г Тѣ́мже бра́тїе моѧ̀, сходѧ́щесѧ ꙗ҆́сти,  дрꙋгъдрꙋ́га жди́те. л҃д А҆́ще ли кто̀ а҆́лчетъ, въ домꙋ̀ да  ꙗ҆́стъ, да не въ грѣ́хъ схо́дитесѧ. ѡ҆ про́чихъ же,  є҆гда̀ прїидꙋ̀, оу҆стро́ю. 
Глава̀ втораѧна́десѧть. 
[и҃] сⷯ а҃ Ѡ҆ дꙋхо́вныхъ же бра́тїе, не хощꙋ̀ ва́съ  не вѣ́дѣти. в҃ Вѣ́сте, ꙗ҆́кѡ є҆гда̀ невѣ́рни бѣ́сте,  ко і҆́дѡлѡмъ безгла́снымъ ꙗ҆́кѡ ведо́ми ведо́стесѧ. г҃  Тѣ́мже сказꙋ́ю ва́мъ, ꙗ҆́кѡ никто́же дх҃омъ бж҃їимъ  глаго́лѧй, рече́тъ а҆на́ѳема і҆и҃са: и҆ никто́же мо́жетъ  рещѝ гдⷭ҇а і҆и҃са, то́чїю дх҃омъ ст҃ы́мъ. д҃ Раздѣлє́нїѧ  же дарова́нїй сꙋ́ть, а҆ то́йжде дх҃ъ: є҃ И҆ раздѣлє́нїѧ  слꙋже́нїй сꙋ́ть, а҆ то́йжде гдⷭ҇ь: ѕ҃ И҆ раздѣлє́нїѧ  дѣ́йствъ сꙋ́ть, а҆ то́йжде є҆́сть бг҃ъ, дѣ́йствꙋѧй всѧ̑  во всѣ́хъ. 
Коне́цъ понедѣ́льникꙋ. 
(заⷱ҇ рн҃а) з҃ Комꙋ́ждо же꙳꙳Ное́мврїа  з҃і, ст҃о́мꙋ григо́рїю: Бра́тїе, комꙋ́ждо꙳꙳ дае́тсѧ  ꙗ҆вле́нїе дх҃а на по́льзꙋ. и҃ Ѻ҆́вомꙋ бо дх҃омъ дае́тсѧ  сло́во премꙋ́дрости: (л. р҃к) и҆но́мꙋ же сло́во ра́зꙋма, ѡ҆  то́мже дс҃ѣ: ѳ҃ Дрꙋго́мꙋ же вѣ́ра, тѣ́мже дх҃омъ: и҆но́мꙋ  же дарова̑нїѧ и҆сцѣле́нїй, ѡ҆ то́мже дс҃ѣ. і҃ Дрꙋго́мꙋ же  дѣ̑йствїѧ си́лъ, и҆но́мꙋ же прⷪ҇ро́чество, дрꙋго́мꙋ же  разсꙋждє́нїѧ дꙋховѡ́мъ, и҆но́мꙋ же ро́ди ѧ҆зы́кѡвъ,  дрꙋго́мꙋ же сказа̑нїѧ ѧ҆зы́кѡвъ. а҃і Всѧ̑ же сїѧ̑  дѣ́йствꙋетъ є҆ди́нъ и҆ то́йжде дх҃ъ, раздѣлѧ́ѧ вла́стїю  коемꙋ́ждо, ꙗ҆́коже хо́щетъ. 
Коне́цъ ст҃о́мꙋ. 
(заⷱ҇ рн҃в) в҃і Ꙗ҆́коже бо тѣ́ло꙳Во  вто́рникъ ѳ҃ недѣ́ли: Бра́тїе, ꙗ҆́коже тѣ́ло꙳  є҆ди́но є҆́сть, и҆ оу҆́ды и҆́мать мно́ги: вси́ же оу҆́ды  є҆ди́нагѡ тѣ́ла, мно́зи сꙋ́ще, є҆ди́но сꙋ́ть тѣ́ло,  та́кѡ и҆ хрⷭ҇то́съ. г҃і И҆́бо є҆ди́нѣмъ дх҃омъ мы̀ всѝ  во є҆ди́но тѣ́ло крⷭ҇ти́хомсѧ, а҆́ще і҆ꙋдє́и, а҆́ще  є҆́ллини, и҆лѝ рабѝ, и҆лѝ свобо́дни: и҆ всѝ є҆ди́нѣмъ  дх҃омъ напои́хомсѧ. д҃і И҆́бо тѣ́ло нѣ́сть є҆ди́нъ  оу҆́дъ, но мно́зи. є҃і А҆́ще рече́тъ нога̀, ꙗ҆́кѡ  нѣ́смь рꙋка̀, нѣ́смь ѿ тѣ́ла: є҆да̀ сегѡ̀ ра́ди  нѣ́сть ѿ тѣ́ла; ѕ҃і И҆ а҆́ще рече́тъ оу҆́хо, ꙗ҆́кѡ  нѣ́смь ѻ҆́ко, нѣ́смь ѿ тѣ́ла: є҆да̀ сегѡ̀ ра́ди  нѣ́сть ѿ тѣ́ла; а҆́ще всѐ тѣ́ло ѻ҆́ко, гдѣ̀ слꙋ́хъ;  з҃і А҆́ще же всѐ слꙋ́хъ, гдѣ̀ оу҆ха́нїе; и҃і Ны́нѣ же  положѝ бг҃ъ оу҆́ды, є҆ди́наго коего́ждо и҆́хъ въ  тѣлесѝ, ꙗ҆́коже и҆зво́ли. ѳ҃і А҆́ще ли бы́ша всѝ  є҆ди́нъ оу҆́дъ, гдѣ̀ тѣ́ло; к҃ Ны́нѣ же мно́зи оу҆́бѡ  оу҆́дове, є҆ди́но же тѣ́ло. к҃а Не мо́жетъ же ѻ҆́ко  рещѝ рꙋцѣ̀: не тре́бѣ мѝ є҆сѝ. и҆лѝ па́ки глава̀  нога́ма, не тре́бѣ мѝ є҆стѐ. к҃в Но мно́гѡ (л. р҃к ѡ҆б.)  па́че мнѧ́щїисѧ оу҆́ди тѣ́ла немощнѣ́йши бы́ти,  нꙋ́жнѣйши сꙋ́ть: к҃г И҆ и҆̀хже мни́мъ безче́стнѣйшихъ  бы́ти тѣ́ла, си́мъ че́сть мно́жайшꙋю прилага́емъ: к҃д И҆  неблагоѻбра́знїи на́ши, благоѻбра́зїе мно́жайше и҆́мꙋтъ:  а҆ благоѻбра́знїи на́ши, не тре́бѣ и҆́мꙋтъ. но бг҃ъ  растворѝ тѣ́ло, хꙋдѣ́йшемꙋ бо́льшꙋ да́въ че́сть: к҃є Да  не бꙋ́детъ ра́спри въ тѣлесѝ. но ꙾да то́жде въ себѣ̀꙾꙾  да ра́внѡ є҆ди́нъ ѡ҆ дрꙋго́мъ꙾ пекꙋ́тсѧ оу҆́ди. к҃ѕ И҆  а҆́ще стра́ждетъ є҆ди́нъ оу҆́дъ, съ ни́мъ стра́ждꙋтъ всѝ  оу҆́ди: а҆́ще ли же сла́витсѧ є҆ди́нъ оу҆́дъ, съ ни́мъ  ра́дꙋютсѧ всѝ оу҆́ди. 
Коне́цъ вто́рникꙋ. 
(заⷱ҇ рн҃г) к҃з Вы́ же є҆стѐ꙳Ст҃ы̑мъ  безсре́бреникѡмъ: Бра́тїе, вы̀ є҆стѐ꙳ тѣ́ло  хрⷭ҇то́во, и҆ оу҆́ди ѿ ча́сти. к҃и И҆ ѻ҆́вы оу҆́бѡ  положѝ бг҃ъ въ цр҃кви, пе́рвѣе а҆пⷭ҇лы, второ́е прⷪ҇ро́ки,  тре́тїе оу҆чи́тели: пото́мже си̑лы, та́же дарова̑нїѧ  и҆сцѣле́нїй, застꙋплє́нїѧ, правлє́нїѧ, ро́ди ѧ҆зы́кѡвъ:  к҃ѳ Є҆да̀ всѝ а҆пⷭ҇ли; є҆да̀ всѝ прⷪ҇ро́цы; є҆да̀ всѝ  оу҆чи́тели; є҆да̀ всѝ си̑лы; л҃ Є҆да̀ всѝ дарова̑нїѧ  и҆́мꙋтъ и҆сцѣле́нїй; є҆да̀ всѝ ѧ҆зы̑ки глаго́лютъ; є҆да̀  всѝ сказꙋ́ютъ; л҃а Ревнꙋ́йте же дарова́нїй бо́льшихъ: и҆  є҆щѐ по превосхожде́нїю пꙋ́ть ва́мъ показꙋ́ю. 
Глава̀ третїѧна́десѧть. 
[а҃] сⷯ а҃ А҆́ще ѧ҆зы̑ки человѣ́ческими  глаго́лю и҆ а҆́гг҃льскими, любве́ же не и҆́мамъ, бы́хъ  [ꙗ҆́кѡ] мѣ́дь звенѧ́щи, и҆лѝ кѷмва́лъ звѧца́ѧй. в҃ И҆  а҆́ще и҆́мамъ проро́чество, и҆ вѣ́мъ та̑йны всѧ̀, и҆ (л.  рк҃а) ве́сь ра́зꙋмъ: и҆ а҆́ще и҆́мамъ всю̀ вѣ́рꙋ, ꙗ҆́кѡ и҆  го́ры преставлѧ́ти, любве́ же не и҆́мамъ, ничто́же є҆́смь.  г҃ И҆ а҆́ще разда́мъ всѧ̀ и҆мѣ̑нїѧ моѧ̀, и҆ а҆́ще преда́мъ  тѣ́ло моѐ во є҆́же сжещѝ є҆̀, любве́ же не и҆́мамъ,  ника́ѧ по́льза мѝ є҆́сть. 
(заⷱ҇ рн҃д) д҃ Любы̀꙳Въ сре́дꙋ ѳ҃-ѧ  недѣ́ли: Бра́тїе, любы̀꙳ долготерпи́тъ,  млⷭ҇рдствꙋетъ: любы̀ не зави́дитъ: любы̀ не превозно́ситсѧ,  не горди́тсѧ: є҃ Ни безчи́нствꙋетъ, не и҆́щетъ своѧ́ си, не  раздража́етсѧ, не мы́слитъ ѕла̀: ѕ҃ Не ра́дꙋетсѧ ѡ҆  непра́вдѣ, ра́дꙋетсѧ же ѡ҆ и҆́стинѣ: з҃ Всѧ̑ ꙾лю́битъ꙾꙾  покрыва́етъ ꙾, всемꙋ̀ вѣ́рꙋ є҆́млетъ, всѧ̑ оу҆пова́етъ,  всѧ̑ терпи́тъ: и҃ Любы̀ николи́же ѿпа́даетъ, 
Коне́цъ ст҃ы̑мъ. 
а҆́ще же проро́чєствїѧ оу҆празднѧ́тсѧ, а҆́ще ли  ѧ҆зы́цы оу҆мо́лкнꙋтъ, а҆́ще ра́зꙋмъ и҆спраздни́тсѧ. ѳ҃  Ѿча́сти бо разꙋмѣва́емъ, и҆ ѿ ча́сти проро́чествꙋемъ.  і҃ Є҆гда́ же прїи́детъ соверше́нное, тогда̀ є҆́же ѿ  ча́сти, оу҆праздни́тсѧ. 
(заⷱ҇) а҃і Є҆гда̀ бѣ́хъ꙳꙳Ки́рѷкꙋ и҆  і҆ꙋли́ттѣ: Бра́тїе, є҆гда̀ бѣ́хъ꙳꙳ млⷣнецъ,  ꙗ҆́кѡ млⷣнецъ глаго́лахъ, ꙗ҆́кѡ младе́нецъ мꙋ́дрствовахъ,  ꙗ҆́кѡ младе́нецъ смышлѧ́хъ: є҆гда́ же бы́хъ мꙋ́жъ,  ѿверго́хъ млⷣнчєскаѧ. в҃і Ви́димъ бо ны́нѣ ꙗ҆́коже  зерца́ломъ въ гада́нїи тогда́ же лице́мъ къ лицꙋ̀: ны́нѣ  разꙋмѣ́ю ѿ ча́сти тогда́ же позна́ю, ꙗ҆́коже и҆ позна́нъ  бы́хъ. г҃і Ны́нѣ же пребыва́ютъ вѣ́ра, наде́жда, любы̀,  трѝ сїѧ̀: бо́льши же си́хъ, любы̀. (л. рк҃а ѡ҆б.) 
Глава̀ четвертаѧна́десѧть. 
сⷯ а҃ Держи́тесѧ любвѐ: ревнꙋ́йте же дꙋхѡ́внымъ,  па́че же да проро́чествꙋете. в҃ Глаго́лѧй бо ѧ҆зы́ки, не  человѣ́кѡмъ глаго́летъ, но бг҃ꙋ: никто́же бо слы́шитъ,  дх҃омъ же глаго́летъ та̑йны. г҃ Проро́чествꙋѧй же,  человѣ́кѡмъ глаго́летъ созида́нїе, и҆ оу҆тѣше́нїе, и҆  оу҆твержде́нїе. [в҃] д҃ Глаго́лѧй бо ѧ҆зы́ки, себѐ  зи́ждетъ: а҆ проро́чествꙋѧй, цр҃ковь зи́ждетъ. є҃ Хощꙋ́ же  всѣ́хъ ва́съ глаго́лати ѧ҆зы́ки, па́че же да прорица́ете:  бо́лїй бо проро́чествꙋѧй, не́жели глаго́лѧй ѧ҆зы́ки, ра́звѣ  а҆́ще кто̀ сказꙋ́етъ, да цр҃ковь созида́нїе прїе́млетъ. 
Коне́цъ средѣ̀ и҆ ки́рѷкꙋ. 
(заⷱ҇ рн҃є) ѕ҃ Ны́нѣ же бра́тїе,  а҆́ще꙳Въ четверто́къ ѳ҃-ѧ недѣ́ли: Бра́тїе,  а҆́ще꙳ прїидꙋ̀ къ ва́мъ ѧ҆зы́ки глаго́лѧ, кꙋ́ю ва́мъ  по́льзꙋ сотворю̀, а҆́ще ва́мъ не глаго́лю и҆лѝ во  ѿкрове́нїи, и҆лѝ въ ра́зꙋмѣ, и҆лѝ въ проро́чествїи,  и҆лѝ въ наꙋче́нїи; з҃ Ѻ҆ба́че бездꙋ̑шнаѧ гла́съ даю́щаѧ,  а҆́ще сопѣ́ль, а҆́ще гꙋ́сли, а҆́ще ра́знствїѧ писка́нїємъ  не дадѧ́тъ, ка́кѡ разꙋ́мно бꙋ́детъ писка́нїе, и҆лѝ  гꙋде́нїе; и҃ И҆́бо а҆́ще безвѣ́стенъ гла́съ трꙋба̀ да́стъ,  кто̀ оу҆гото́витсѧ на бра́нь; ѳ҃ Та́кѡ и҆ вы̀ а҆́ще  неблагоразꙋ́мно сло́во дадитѐ ѧ҆зы́комъ, ка́кѡ  оу҆разꙋмѣ́етсѧ глаго́лемое, бꙋ́дете бо въ воздꙋ́хъ  глаго́люще. і҃ Толи́ки оу҆́бѡ, а҆́ще ключи́тсѧ, ро́ди  гласѡ́въ сꙋ́ть въ мі́рѣ, и҆ ни є҆ди́нъ и҆́хъ (л. рк҃в)  безгла́сенъ. а҃і А҆́ще оу҆̀бо не оу҆вѣ́мъ си́лы гла́са,  бꙋ́дꙋ глаго́лющемꙋ и҆ноѧзы́чникъ: и҆ глаго́лющїй, мнѣ̀  и҆ноѧзы́чникъ. в҃і Та́кѡ и҆ вы̀, поне́же ревни́тели є҆стѐ  дх҃овѡ́мъ, ꙗ҆̀же къ созда́нїю цр҃кве ꙾проси́те꙾꙾ и҆щи́те  ꙾, да и҆збы́точествꙋете. г҃і Тѣ́мже глаго́лѧй ѧ҆зы́комъ,  да мо́литсѧ, да сказꙋ́етъ. д҃і А҆́ще бо молю́сѧ ѧ҆зы́комъ,  дх҃ъ мо́й мо́литсѧ, а҆ оу҆́мъ мо́й без̾ плода̀ є҆́сть.  є҃і Что̀ оу҆̀бо є҆́сть; помолю́сѧ дх҃омъ, помолю́сѧ же  и҆ оу҆мо́мъ: воспою̀ дх҃омъ, воспою́ же и҆ оу҆мо́мъ. ѕ҃і  Поне́же а҆́ще бл҃гослови́ши дх҃омъ, и҆сполнѧ́ѧй мѣ́сто  невѣ́жды, ка́кѡ рече́тъ, а҆ми́нь, по твоемꙋ̀ благодаре́нїю:  поне́же не вѣ́сть, что̀ глаго́леши. з҃і Ты̀ оу҆́бѡ  до́брѣ бл҃годари́ши: но дрꙋгі́й не созида́етсѧ. и҃і  Благодарю̀ бг҃а моего̀, па́че всѣ́хъ ва́съ ѧ҆зы́ки  глаго́лѧ: ѳ҃і Но въ цр҃кви хощꙋ̀ пѧ́ть слове́съ оу҆мо́мъ  мои́мъ глаго́лати, да и҆ и҆́ны по́льзꙋю, не́жели тмы̑  слове́съ ѧ҆зы́комъ. 
Коне́цъ четверткꙋ̀. 
(заⷱ҇ рн҃ѕ) к҃ Бра́тїе, не дѣ́ти꙳Въ  сꙋббѡ́тꙋ з҃і-ю: Бра́тїе, не дѣ́ти꙳ быва́йте  оу҆мы̀, но ѕло́бою младе́нствꙋйте, оу҆мы́ же соверше́ни  быва́йте. к҃а Въ зако́нѣ пи́шетъ: ꙗ҆́кѡ и҆ны́ми ѧ҆зы́ки,  и҆ оу҆стны̀ и҆ны́ми возглаго́лю лю́демъ си́мъ: и҆ ни та́кѡ  послꙋ́шаютъ менѐ, глаго́летъ гдⷭ҇ь. к҃в Тѣ́мже ѧ҆зы́цы въ  зна́менїе сꙋ́ть, не вѣ́рꙋющымъ, но невѣ̑рнымъ: а҆  проро́чество, не невѣ̑рнымъ, но вѣ́рꙋющымъ. к҃г А҆́ще  оу҆́бѡ сни́детсѧ цр҃ковь всѧ̀ вкꙋ́пѣ, и҆ всѝ ѧ҆зы́ки  глаго́лютъ: вни́дꙋтъ же и҆ неразꙋ́мивїи, и҆лѝ (л. рк҃в)  невѣ́рнїи, не рекꙋ́тъ ли, ꙗ҆́кѡ бѣснꙋ́етесѧ: к҃д А҆́ще же  всѝ проро́чествꙋютъ, вни́детъ же нѣ́кїй невѣ́ренъ, и҆лѝ  невѣ́жда: ѡ҆блича́етсѧ всѣ́ми, и҆ и҆стѧзꙋ́етсѧ ѿ  всѣ́хъ. (срⷣе) к҃є И҆ си́це та̑йнаѧ се́рдца є҆гѡ̀  ꙗ҆влє́на быва́ютъ: и҆ та́кѡ па́дъ ни́цъ, покло́нитсѧ  бг҃ови, возвѣща́ѧ, ꙗ҆́кѡ вои́стиннꙋ бг҃ъ съ ва́ми є҆́сть. 
Коне́цъ сꙋббѡ́тѣ. 
(заⷱ҇ рн҃з) к҃ѕ Что̀ оу҆̀бо є҆́сть бра́тїе;  є҆гда̀ схо́дитесѧ,꙳Въ пѧто́къ ѳ҃-ѧ недѣ́ли:  Бра́тїе, є҆гда̀ схо́дитесѧ,꙳ ко́ждо ва́съ ѱало́мъ  и҆́мать, оу҆че́нїе и҆́мать, ѧ҆зы́къ и҆́мать, ѿкрове́нїе  и҆́мать, сказа́нїе и҆́мать: всѧ̑ же къ созда́нїю да  быва́ютъ. к҃з А҆́ще ѧ҆зы́комъ кто̀ глаго́летъ, по двѣма̀,  и҆лѝ мно́жае по трїе́мъ, и҆ по ча́сти, и҆ є҆ди́нъ да  сказꙋ́етъ. к҃и А҆́ще ли не бꙋ́детъ сказа́тель, да молчи́тъ  въ цр҃кви, себѣ́ же да глаго́летъ и҆ бг҃ови. к҃ѳ Прⷪ҇ро́цы  же два̀ и҆лѝ трїѐ да глаго́лютъ, и҆ дрꙋзі́и да  разсꙋжда́ютъ. л҃ А҆́ще ли и҆но́мꙋ ѿкры́етсѧ сѣдѧ́щꙋ,  пе́рвый да молчи́тъ. л҃а Мо́жете бо всѝ по є҆ди́номꙋ  проро́чествовати, да всѝ оу҆ча́тсѧ, и҆ всѝ  оу҆тѣша́ютсѧ. л҃в И҆ дꙋ́си проро́честїи, проро́кѡмъ  повинꙋ́ютсѧ. л҃г Нѣ́сть бо нестрое́нїѧ бг҃ъ, но ми́ра,  ꙗ҆́кѡ во всѣ́хъ цр҃квахъ ст҃ы́хъ. л҃д Жєны̀ ва́шѧ въ  цр҃квахъ да молча́тъ, не повелѣ́сѧ бо и҆̀мъ глаго́лати, но  повинова́тисѧ, ꙗ҆́коже и҆ зако́нъ глаго́летъ. л҃є А҆́ще ли  чесомꙋ̀ наꙋчи́тисѧ хотѧ́тъ, въ домꙋ̀ свои́хъ мꙋже́й да  вопроша́ютъ: сра́мно бо є҆́сть женѣ̀ въ цр҃кви глаго́лати.  л҃ѕ И҆лѝ ѿ ва́съ сло́во бж҃їе (л. рк҃г) и҆зы́де; и҆лѝ въ  ва́съ є҆ди́ныхъ дости́же; л҃з А҆́ще кто̀ мни́тсѧ проро́къ  бы́ти и҆лѝ дꙋхо́венъ, да разꙋмѣ́етъ, ꙗ҆̀же пишꙋ̀ ва́мъ,  занѐ гдⷭ҇ни сꙋ́ть за́пѡвѣди. л҃и А҆́ще ли кто̀ не  разꙋмѣ́етъ, да не разꙋмѣва́етъ. л҃ѳ Тѣ́мже, бра́тїе моѧ̀,  ревнꙋ́йте є҆́же проро́чествовати: и҆ є҆́же глаго́лати  ѧ҆зы́ки не возбранѧ́йте. м҃ Всѧ̑ же благоѻбра́знѡ и҆ по  чи́нꙋ да быва́ютъ. 
Коне́цъ пѧткꙋ̀. 
Глава̀ пѧтаѧна́десѧть. 
(заⷱ҇ рн҃и) [ѳ҃] сⷯ а҃ Сказꙋ́ю же ва́мъ  бра́тїе,꙳Недѣ́лѧ в҃і: Бра́тїе, сказꙋ́ю  ва́мъ꙳ благовѣствова́нїе, є҆́же благовѣсти́хъ ва́мъ,  є҆́же и҆ прїѧ́сте, въ не́мже и҆ стоитѐ: в҃ И҆́мже и҆  спаса́етесѧ, ка́цѣмъ сло́вомъ благовѣсти́хъ ва́мъ, а҆́ще  содержитѐ, ра́звѣ а҆́ще не всꙋ́е вѣ́ровасте. г҃ Преда́хъ  бо ва́мъ и҆спе́рва, є҆́же и҆ прїѧ́хъ, ꙗ҆́кѡ хрⷭ҇то́съ  оу҆́мре грѣ̑хъ на́шихъ ра́ди, по писа́нїємъ, д҃ И҆ ꙗ҆́кѡ  погребе́нъ бы́сть, и҆ ꙗ҆́кѡ воста̀ въ тре́тїй де́нь, по  писа́нїємъ. є҃ И҆ ꙗ҆́кѡ ꙗ҆ви́сѧ ки́фѣ, та́же  є҆динона́десѧтимъ. ѕ҃ Пото́мъ же ꙗ҆ви́сѧ бо́ле пѧтѝ сѡ́тъ  бра́тїѧмъ є҆ди́ною, ѿ ни́хже мно́жайшїи пребыва́ютъ  досе́лѣ, нѣ́цыи же и҆ почи́ша. з҃ Пото́мъ же ꙗ҆ви́сѧ  і҆а́кѡвꙋ: та́же а҆пⷭ҇лѡмъ всѣ́мъ. и҃ Послѣди́ же всѣ́хъ,  ꙗ҆́кѡ нѣ́коемꙋ и҆́звергꙋ, ꙗ҆ви́сѧ и҆ мнѣ̀. ѳ҃ А҆́зъ бо  є҆́смь мні́й а҆пⷭ҇лѡвъ, и҆́же нѣ́смь досто́инъ нарещи́сѧ  а҆пⷭ҇лъ, занѐ гони́хъ цр҃ковь бж҃їю. і҃ Бл҃года́тїю же (л.  рк҃г ѡ҆б.) бж҃їею є҆́смь, є҆́же є҆́смь, и҆ бл҃года́ть  є҆гѡ̀, ꙗ҆́же во мнѣ̀, не тща̀ бы́сть, но па́че всѣ́хъ  и҆́хъ потрꙋди́хсѧ: не а҆́зъ же, но благода́ть бж҃їѧ, ꙗ҆́же  со мно́ю. а҃і А҆́ще оу҆́бѡ а҆́зъ, а҆́ще ли ѻ҆нѝ, та́кѡ  проповѣ́дꙋемъ, и҆ та́кѡ вѣ́ровасте. 
Коне́цъ недѣ́ли. 
(заⷱ҇ рн҃ѳ) [а҃] в҃і А҆́ще же  хрⷭ҇то́съ꙳Въ понедѣ́льникъ і҃-ѧ недѣ́ли:  Бра́тїе, а҆́ще хрⷭ҇то́съ꙳ проповѣ́дꙋетсѧ, ꙗ҆́кѡ и҆з̾  ме́ртвыхъ воста̀, ка́кѡ глаго́лютъ нѣ́цыи въ ва́съ, ꙗ҆́кѡ  воскрⷭ҇нїѧ ме́ртвыхъ нѣ́сть; г҃і И҆ а҆́ще воскрⷭ҇нїѧ  ме́ртвыхъ нѣ́сть, то̀ ни хрⷭ҇то́съ воста̀. д҃і А҆́ще же  хрⷭ҇то́съ не воста̀, тщѐ оу҆̀бо проповѣ́данїе на́ше, тща́  же и҆ вѣ́ра ва́ша. є҃і Ѡ҆брѣта́емсѧ же и҆  лжесвидѣ́телє бж҃їи, ꙗ҆́кѡ послꙋшествова́хомъ на бг҃а,  ꙗ҆́кѡ воскресѝ хрⷭ҇та̀, є҆гѡ́же не воскресѝ, а҆́ще  оу҆́бѡ ме́ртвїи не востаю́тъ: ѕ҃і А҆́ще бо ме́ртвїи не  востаю́тъ, то̀ ни хрⷭ҇то́съ воста̀. з҃і А҆́ще же хрⷭ҇то́съ  не воста̀, сꙋ́етна вѣ́ра ва́ша, є҆щѐ є҆стѐ во  грѣсѣ́хъ ва́шихъ. и҃і Оу҆̀бо и҆ оу҆ме́ршїи ѡ҆ хрⷭ҇тѣ̀,  погибо́ша. ѳ҃і И҆ а҆́ще въ животѣ̀ се́мъ оу҆пова́юще  є҆смы̀ во хрⷭ҇та̀ то́чїю, ѻ҆каѧ́ннѣйши всѣ́хъ человѣ̑къ  є҆смы̀. 
Коне́цъ понедѣ́льникꙋ. 
(заⷱ҇ р҃ѯ) к҃ Ны́нѣ же хрⷭ҇то́съ꙳꙳Въ  па́мѧть оу҆ме́ршихъ: Бра́тїе, хрⷭ҇то́съ꙳꙳ воста̀ ѿ  ме́ртвыхъ, нача́токъ оу҆ме́ршымъ бы́сть: к҃а Поне́же бо  чл҃вѣ́комъ сме́рть бы́сть, и҆ чл҃вѣ́комъ воскрⷭ҇нїе  ме́ртвыхъ. к҃в Ꙗ҆́коже бо ѡ҆ а҆да́мѣ всѝ оу҆мира́ютъ,  та́кожде и҆ ѡ҆ хрⷭ҇тѣ̀ всѝ ѡ҆живꙋ́тъ. к҃г Ко́ждо же во  свое́мъ чинꙋ̀: (л. рк҃д) нача́токъ хрⷭ҇то́съ, пото́мъ же  хрⷭ҇тꙋ̀ вѣ́ровавшїи, въ прише́ствїи є҆гѡ̀. к҃д Та́же  кончи́на, є҆гда̀ преда́стъ црⷭ҇тво бг҃ꙋ и҆ ѻ҆ц҃ꙋ̀: є҆гда̀  и҆спраздни́тъ всѧ́ко нача́льство, и҆ всѧ́кꙋ вла́сть и҆  си́лꙋ. к҃є Подоба́етъ бо є҆мꙋ̀ ца́рствовати, до́ндеже  положи́тъ всѧ̀ врагѝ под̾ нога́ма свои́ма. к҃ѕ Послѣ́днїй  же вра́гъ и҆спраздни́тсѧ сме́рть: к҃з Всѧ̑ бо покорѝ под̾  но́зѣ є҆гѡ̀, внегда́ же рещѝ, ꙗ҆́кѡ всѧ̑ покорє́на  сꙋ́ть є҆мꙋ̀, ꙗ҆́вѣ ꙗ҆́кѡ ра́звѣ поко́ршагѡ є҆мꙋ̀ всѧ̑.  к҃и Є҆гда́ же покори́тъ є҆мꙋ̀ всѧ́чєскаѧ, тогда̀ и҆ са́мъ  сн҃ъ покори́тсѧ поко́ршемꙋ є҆мꙋ̀ всѧ́чєскаѧ, да бꙋ́детъ  бг҃ъ всѧ́чєскаѧ во всѣ́хъ. 
Коне́цъ мє́ртвымъ. 
к҃ѳ Поне́же 
(заⷱ҇ рѯ҃а) Что̀ сотворѧ́тъ꙳Во  вто́рникъ і҃-ѧ недѣ́ли: Бра́тїе, что̀ сотворѧ́тъ꙳  крестѧ́щїисѧ ме́ртвыхъ ра́ди; а҆́ще ѿню́дъ ме́ртвїи не  востаю́тъ, что̀ и҆ креща́ютсѧ ме́ртвыхъ ра́ди; л҃ Почто́ же  и҆ мы̀ бѣды̑ прїе́млемъ на всѧ́къ ча́съ; л҃а По всѧ̀ днѝ  оу҆мира́ю, та́кѡ мѝ ва́ша похвала̀ бра́тїе, ю҆́же и҆́мамъ  ѡ҆ хрⷭ҇тѣ̀ і҆и҃сѣ гдⷭ҇ѣ на́шемъ. л҃в А҆́ще бо по  человѣ́кꙋ со ѕвѣ́ремъ борѧ́хсѧ въ є҆фе́сѣ, ка́ѧ мѝ  по́льза, а҆́ще ме́ртвїи не востаю́тъ; да ꙗ҆́мы и҆ пїе́мъ,  оу҆́трѣ бо оу҆́мремъ. л҃г Не льсти́тесѧ: тлѧ́тъ ѻ҆бы́чаи  бла́ги бесѣ́ды ѕлы̑. л҃д И҆стрезви́тесѧ пра́веднѡ, и҆ не  согрѣша́йте: невѣ́дѣнїе бо бж҃їе нѣ́цыи и҆́мꙋтъ: къ  сра́мꙋ ва́мъ глаго́лю. [в҃] л҃є Но рече́тъ нѣ́кто:  ка́кѡ воста́нꙋтъ ме́ртвїи; ко́имъ же тѣ́ломъ прїи́дꙋтъ; л҃ѕ  Безꙋ́мне, (л. рк҃д ѡ҆б.) ты̀ є҆́же сѣ́еши, не ѡ҆живе́тъ,  а҆́ще не оу҆́мретъ. л҃з И҆ є҆́же сѣ́еши, не тѣ́ло  бꙋ́дꙋщее сѣ́еши, но голо̀ зе́рно, а҆́ще слꙋчи́тсѧ, пшени́цы  и҆лѝ и҆но́го ѿ про́чихъ: л҃и Бг҃ъ же дае́тъ є҆мꙋ̀  тѣ́ло, ꙗ҆́коже восхо́щетъ, и҆ коемꙋ́ждо сѣ́мени своѐ  тѣ́ло. 
Коне́цъ вто́рникꙋ. 
(заⷱ҇ рѯ҃в) л҃ѳ Не всѧ́ка пло́ть,꙳Въ  сꙋббѡ́тꙋ и҃і-ю: Бра́тїе, не всѧ́ка пло́ть꙳ та́ же  пло́ть: но и҆́на оу҆́бѡ пло́ть человѣ́кѡмъ, и҆́на же  пло́ть скотѡ́мъ, и҆́на же ры́бамъ, и҆́на же пти́цамъ. м҃ И҆  тѣлеса̀ нбⷭ҇наѧ, и҆ тѣлеса̀ земна́ѧ: но и҆́на оу҆́бѡ  нбⷭ҇нымъ сла́ва, и҆ и҆́на земны̑мъ. м҃а И҆́на сла́ва  со́лнцꙋ, и҆ и҆́на сла́ва лꙋнѣ̀, и҆ и҆́на сла́ва ѕвѣзда́мъ:  ѕвѣзда́ бо ѿ ѕвѣзды̀ ра́знствꙋетъ во сла́вѣ. м҃в  Та́кожде и҆ воскрⷭ҇нїе ме́ртвыхъ: сѣ́етсѧ въ тлѣ́нїе,  востае́тъ въ нетлѣ́нїи: м҃г Сѣ́етсѧ не въ че́сть,  востае́тъ въ сла́вѣ: сѣ́етсѧ въ не́мощи, востае́тъ въ  си́лѣ: м҃д Сѣ́етсѧ тѣ́ло дꙋше́вное, востае́тъ тѣ́ло  дх҃о́вное: є҆́сть тѣ́ло дꙋше́вное, и҆ є҆́сть тѣ́ло  дх҃о́вное. м҃є Та́кѡ и҆ пи́сано є҆́сть: бы́сть пе́рвый  чл҃вѣ́къ а҆да́мъ въ дꙋ́шꙋ жи́вꙋ, послѣ́днїй а҆да́мъ, въ  дх҃ъ животворѧ́щъ. 
Коне́цъ сꙋббѡ́тѣ. 
м҃ѕ Но не пре́жде дх҃о́вный, но дꙋше́вный: пото́мъ же  дх҃о́вный. 
(заⷱ҇ рѯ҃г) м҃з Пе́рвый꙳꙳Въ па́мѧть  оу҆ме́ршихъ: Бра́тїе, пе́рвый꙳꙳ человѣ́къ ѿ  землѝ пе́рстенъ, вторы́й чл҃вѣ́къ гдⷭ҇ь съ нб҃сѐ. м҃и  Ꙗ҆ко́въ пе́рстный, таковѝ и҆ пе́рстнїи: и҆ ꙗ҆ко́въ  нбⷭ҇ный, та́цы же и҆ нбⷭ҇нїи. (л. рк҃є) м҃ѳ И҆ ꙗ҆́коже  ѡ҆блеко́хомсѧ во ѻ҆́бразъ пе́рстнагѡ, да ѡ҆блече́мсѧ и҆ во  ѻ҆́бразъ нбⷭ҇нагѡ. н҃ Сїе́ же глаго́лю, бра́тїе, ꙗ҆́кѡ  пло́ть и҆ кро́вь црⷭ҇твїѧ бж҃їѧ наслѣ́дити не мо́гꙋтъ,  нижѐ тлѣ́нїе нетлѣ́нїѧ наслѣ́дствꙋетъ. [г҃] н҃а Сѐ  та́йнꙋ ва́мъ глаго́лю: вси́ бо не оу҆́спнемъ, вси́ же  и҆змѣни́мсѧ, н҃в Вско́рѣ, во мгнове́нїи ѻ҆́ка, въ  послѣ́днѣй трꙋбѣ̀: вострꙋ́битъ бо, и҆ ме́ртвїи воста́нꙋтъ  нетлѣ́нни, и҆ мы̀ и҆змѣни́мсѧ. н҃г Подоба́етъ бо  тлѣ́нномꙋ семꙋ̀ ѡ҆блещи́сѧ въ нетлѣ́нїе, и҆ ме́ртвенномꙋ  семꙋ̀ ѡ҆блещи́сѧ въ безсме́ртїе. н҃д Є҆гда́ же тлѣ́нное  сїѐ ѡ҆блече́тсѧ въ нетлѣ́нїе, и҆ сме́ртное сїѐ  ѡ҆блече́тсѧ въ безсме́ртїе, тогда̀ бꙋ́детъ сло́во  напи́санное: поже́рта бы́сть сме́рть побѣ́дою. (чеⷦ҇)  н҃є Гдѣ́ ти сме́рте, жа́ло; гдѣ́ ти а҆́де, побѣ́да; н҃ѕ  Жа́ло же сме́рти, грѣ́хъ: си́ла же грѣха̀, зако́нъ. н҃з  Бг҃ꙋ же благодаре́нїе, да́вшемꙋ на́мъ побѣ́дꙋ гдⷭ҇емъ  на́шимъ і҆и҃съ хрⷭ҇то́мъ. 
Коне́цъ мє́ртвымъ. 
(заⷱ҇ рѯ҃д) н҃и Тѣ́мже, бра́тїе моѧ̀  возлю́блєннаѧ, тве́рди быва́йте,꙳Въ сꙋббѡ́тꙋ ѳ҃і- ю: Бра́тїе, тве́рди быва́йте,꙳ непостꙋ́пни,  и҆збы́точествꙋюще въ дѣ́лѣ гдⷭ҇ни всегда̀: вѣ́дѧще,  ꙗ҆́кѡ трꙋ́дъ ва́шъ нѣ́сть то́щъ пред̾ гдⷭ҇емъ. 
Глава̀ шестаѧна́десѧть. 
сⷯ а҃ Ѡ҆ ми́лостыни же, ꙗ҆́же ко ст҃ы̑мъ, ꙗ҆́коже  оу҆стро́ихъ цр҃квамъ галаті́йскимъ, та́кѡ и҆ вы̀  сотворѧ́йте. в҃ По є҆ди́нѣй ѿ сꙋббѡ́тъ (л. рк҃є ѡ҆б.)  ко́ждо ва́съ да полага́етъ оу҆ себѐ, сохранѧ́ѧ є҆́же  а҆́ще что̀ бл҃го поспѣши́тсѧ: да не є҆гда̀ прїидꙋ̀, тогда̀  собра̑нїѧ быва́ютъ. г҃ Є҆гда́ же прїидꙋ̀, и҆̀хже а҆́ще  и҆скꙋ́сите посла́ньми, си́хъ послю̀ ѿнестѝ блгⷣть ва́шꙋ  во і҆ерꙋсали́мъ. 
Коне́цъ сꙋббѡ́тѣ. 
(заⷱ҇ рѯ҃є) д҃ А҆́ще же꙳Въ сре́дꙋ і҃- ѧ недѣ́ли: Бра́тїе, а҆́ще꙳ досто́йно бꙋ́детъ и҆  мнѣ̀ и҆тѝ, со мно́ю по́йдꙋтъ. є҃ Прїидꙋ́ же къ ва́мъ,  є҆гда̀ македо́нїю прейдꙋ̀: [македо́нїю бо прохождꙋ̀.] ѕ҃  Оу҆ ва́съ же, а҆́ще слꙋчи́тсѧ мнѣ̀, пребꙋ́дꙋ, и҆лѝ и҆  ѡ҆зимѣ́ю, да вы́ мѧ прово́дите, а҆́може а҆́ще поидꙋ̀. з҃ Не  хощꙋ́ бо ва́съ ны́нѣ въ мимохожде́нїи ви́дѣти: оу҆пова́ю  же вре́мѧ нѣ́кое пребы́ти оу҆ ва́съ, а҆́ще гдⷭ҇ь  повели́тъ. и҃ Пребꙋ́дꙋ же во є҆фе́сѣ до пентїко́стїи: ѳ҃  Две́рь бо мѝ ѿве́рзесѧ вели́ка и҆ поспѣ́шна, и҆  сопроти́внїи мно́зи. і҃ А҆́ще же прїи́детъ тїмоѳе́й,  блюди́те, да без̾ стра́ха бꙋ́детъ оу҆ ва́съ: дѣ́ло бо  гдⷭ҇не дѣ́лаетъ, ꙗ҆́коже и҆ а҆́зъ. а҃і Да никто́же  оу҆̀бо є҆го̀ оу҆ничижи́тъ: проводи́те же є҆го̀ съ  ми́ромъ, да прїи́детъ ко мнѣ̀: ждꙋ́ бо є҆го̀ съ бра́тїею.  в҃і Ѡ҆ а҆поллѡ́сѣ же бра́тѣ, мно́гѡ моли́хъ є҆го̀, да  прїи́детъ къ ва́мъ съ бра́тїею: и҆ всѧ́кѡ не бѣ̀ во́лѧ, да  ны́нѣ прїи́детъ: прїи́детъ же, є҆гда̀ оу҆праздни́тсѧ. 
Коне́цъ средѣ̀. 
(заⷱ҇ рѯ҃ѕ) г҃і  Бо́дрствꙋйте,꙳꙳Недѣ́лѧ г҃і: Бра́тїе,  бо́дрствꙋйте,꙳꙳ сто́йте въ вѣ́рѣ, мꙋжа́йтесѧ  оу҆твержда́йтесѧ. д҃і Всѧ̑ ва́мъ любо́вїю да быва́ютъ. (л.  рк҃ѕ) є҃і Молю́ же вы̀ бра́тїе: вѣ́сте до́мъ  стефани́новъ, ꙗ҆́кѡ є҆́сть нача́токъ а҆ха́їи, и҆ въ  слꙋже́нїе ст҃ы̑мъ оу҆чини́ша себѐ: ѕ҃і Да и҆ вы̀  повинꙋ́йтесѧ таковы̑мъ, и҆ всѧ́комꙋ споспѣ́шствꙋющꙋ и҆  трꙋжда́ющꙋсѧ. з҃і Возра́довахсѧ же ѡ҆ прише́ствїи  стефани́новѣ, и҆ фꙋртꙋна́товѣ, и҆ а҆ха́їковѣ, ꙗ҆́кѡ  ва́ше лише́нїе сі́и и҆спо́лниша. и҃і Поко́иша бо мо́й дꙋ́хъ  и҆ ва́шъ: познава́йте оу҆̀бо таковы̑ѧ. ѳ҃і Цѣлꙋ́ютъ вы̀  цр҃кви а҆сі́йскїѧ. цѣлꙋ́ютъ вы̀ ѡ҆ гдⷭ҇ѣ мно́гѡ а҆кѵ́ла и҆  прїскі́лла, съ дома́шнею и҆́хъ цр҃ковїю. к҃ Цѣлꙋ́ютъ вы̀  бра́тїѧ всѧ̀. цѣлꙋ́йте дрꙋгъдрꙋ́га лобза́нїемъ ст҃ы́мъ. к҃а  Цѣлова́нїе мое́ю рꙋко́ю па́ѵлею. к҃в А҆́ще кто̀ не лю́битъ  гдⷭ҇а і҆и҃са хрⷭ҇та̀, да бꙋ́детъ про́клѧтъ: ꙾мара́н  а҆ѳа̀꙾꙾гдⷭ҇ь на́шъ прїи́де꙾ [сѵ́рскїй гла́съ].. к҃г  Бл҃года́ть гдⷭ҇а на́шегѡ і҆и҃са хрⷭ҇та̀ съ ва́ми: к҃д И҆  любы̀ моѧ̀ со всѣ́ми ва́ми, ѡ҆ хрⷭ҇тѣ̀ і҆и҃сѣ, а҆ми́нь. 
Коне́цъ недѣ́ли. 
Коне́цъ пе́рвагѡ посла́нїѧ къ корі́нѳѧнѡмъ, є҆́же  написа́сѧ ѿ фїлі̑ппъ, стефани́номъ, и҆ фꙋртꙋна́томъ, и҆  а҆ха́їкомъ, и҆ тїмоѳе́емъ: и҆́мать въ себѣ̀ гла́въ, ѕ҃і:  зача́лъ цр҃ко́вныхъ м҃з: стїхѡ́въ ул҃з: знамена́нїй  че́рныхъ, ѳ҃: послѣ́дꙋющихъ же и҆̀мъ червле́ныхъ,  є҃і. 


(л. рк҃ѕ ѡ҆б.)  
Знамєна́нїѧ къ корі́нѳѧнѡмъ втора́гѡ посла́нїѧ. 
[а҃] Бл҃годаре́нїе ѡ҆ бж҃їей по́мощи, на ню́же  оу҆пова́ти. 
[в҃] Ѡ҆ любвѝ ꙗ҆́же къ ни́мъ, и҆ ѡ҆ пощадѣ́нїи. 
[г҃] Ѡ҆ є҆́же и҆̀мъ бж҃е́ственнѣй по́льзѣ. 
[д҃] Ѡ҆ ꙗ҆́же по бз҃ѣ бж҃е́ственнѣй слꙋ́жбѣ. 
[є҃] Ѡ҆ бж҃е́ственнѣй сла́вѣ. 
[ѕ҃] Ѡ҆ тѣле́сномъ неможе́нїи. 
[з҃] Ѡ҆ є҆гѡ̀ бг҃олю́бїи. 
[и҃] Ѡ҆ похвале́нїи корі́нѳѧнъ послꙋша́нїѧ. 
[ѳ҃] Подвиже́нїе къ пода́нїю и҆мѣ́нїй ст҃ы̑мъ. 
[а҃] Въ не́мже ѡ҆ а҆по́стольствѣ ті́товѣ. 
[і҃] Повѣ́данїе свои́хъ трꙋдѡ́въ, и҆ сꙋ́щей на  не́мъ бл҃года́ти, да не приложа́тсѧ корі́нѳѧне лестцє́мъ. 
[а҃] Въ не́мже противостѧза́нїе є҆гѡ̀ къ ни́мъ. 
[в҃] Ѡ҆ ѡ҆бличе́нїи и҆́хъ. 
[г҃] Сегѡ̀ ра́ди болѣ́зненно, є҆́же ѿ бг҃а  че́стно, поле́зно, самопы́тно. 
[д҃] Ѡ҆ оу҆гото́ванїи къ є҆гѡ̀ прише́ствїю. (л.  рк҃з) 
Сказа́нїе къ корі́нѳѧнѡмъ втора́гѡ посла́нїѧ ст҃а́гѡ  а҆пⷭ҇ла па́ѵла. 
Сїѐ посыла́етъ ѿ македо́нїи, вина́ же посла́нїю  сїѧ̀ є҆́сть: Прїе́мше корі́нѳѧне пе́рвое посла́нїе,  оу҆мили́шасѧ ѡ҆ грѣсѣ̀ прїи́мшагѡ ма́чехꙋ свою̀, и҆  ѡ҆скорби́шасѧ, ꙗ҆́кѡ презрѣ́ша сицево́е прегрѣше́нїе.  Та́кожде прельща́хꙋсѧ ѿ нѣ́кихъ творѧ́щихъ и҆звѣ́ты,  ꙗ҆́коже присѣдѣ́ти пи́смени зако́нномꙋ, и҆ неполе́знꙋ  мнѣ́ти ꙗ҆́же ѿ хрⷭ҇та̀ бл҃года́ть: и҆ па́че внима́хꙋ въ  лицѐ хва́лѧщымсѧ. бѣ́ѧхꙋ же и҆ ѡ҆ ꙗ҆́же ко ст҃ы́мъ  ми́лостыни до́брѣ пекꙋ́щесѧ. Къ си́мъ оу҆́бѡ пи́шетъ, и҆  пе́рвѣе оу҆́бѡ хва́литъ и҆̀хъ ѿри́нꙋвшихъ  беззако́нновавшаго. Та́же оу҆тѣ́шивъ и҆̀хъ, и҆ оу҆чи́тъ  раска́ѧвшагосѧ ѻ҆́наго прїима́ти. Оу҆чи́тъ же и҆ ѡ҆  зако́нѣ, раздѣлѧ́ѧ пи́смѧ, и҆ сказꙋ́етъ, ꙗ҆́кѡ не  подоба́етъ прїима́ти то́чїю пи́смѧ зако́нное: но въ само́мъ  пи́смени скры́тый и҆спы́товати ра́зꙋмъ. не то́чїю бо  глаго́лы є҆́сть зако́нъ, но въ глаго́лемыхъ и҆ оу҆́мъ дх҃а  є҆́сть. Та́же оу҆чи́тъ, ꙗ҆́кѡ хрⷭ҇тꙋ̀ прише́дшꙋ, но́въ  зако́нъ бы́сть: и҆ не подоба́етъ по ве́тхомꙋ жи́ти, но  ꙗ҆́коже въ но́вѣй тва́ри по всемꙋ̀ ѡ҆бновлѧ́тисѧ, и҆  пра́зднꙋ про́чее бы́ти ѡ҆брѣ́занїю. хва́литъ же и҆̀хъ и҆ ѡ҆  слꙋже́нїи ко ст҃ы́мъ, и҆ повелѣва́етъ и҆̀мъ наипа́че  оу҆мно́жити є҆̀. Оу҆корѧ́ѧ же въ лицѐ хва́лѧщихсѧ,  и҆счита́етъ всѧ̑, є҆ли̑ка пострада̀ хрⷭ҇та̀ ра́ди: и҆  видѣ̑нїѧ же сказꙋ́етъ, ꙗ҆̀же ви́дѣ, и҆ є҆́же въ ра́й и҆  до тре́тїѧгѡ нб҃сѐ восхище́нїе. Та́же завѣщава́етъ не  согрѣша́ти, и҆ согрѣша́ющымъ клѧ́тисѧ. И҆ си́це со  благодаре́нїемъ скончава́етъ посла́нїе. (л. рк҃з ѡ҆б.) 
И҆но́е сказа́нїе. 
Всѐ сло́во є҆́сть въ посла́нїи се́мъ ѡ҆ себѣ̀, и҆  ѡ҆ корі́нѳѧнѣхъ, и҆ ѡ҆ лжи́выхъ а҆по́столѣхъ. И҆ ѿ сеѧ̀  вины̀ прехо́дитъ въ ꙗ҆̀же ѡ҆ бл҃года́ти бж҃їей, и҆ ѡ҆  до́бромъ жи́тельствѣ, по до́брѣй со́вѣсти, и҆ ѡ҆  по́двизѣхъ дх҃о́вныхъ: и҆ ѡ҆ несребролю́бїи, и҆ ѡ҆  пода́тельнѣй добродѣ́тели, и҆ ѡ҆ лꙋка́вствѣ и҆ го́рдости  лжи́выхъ а҆по́столѡвъ. (л. рк҃и) 
КЪ КОРІ́НѲѦНѠМЪ ВТОРО́Е ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ рѯ҃з) сⷯ а҃ Па́ѵелъ꙳Въ  четверто́къ і҃-ѧ недѣ́ли: Па́ѵелъ꙳ посла́нникъ  і҆и҃съ хрⷭ҇то́въ, во́лею бж҃їею: и҆ тїмоѳе́й бра́тъ, це́ркви  бж҃їей сꙋ́щей въ корі́нѳѣ, со ст҃ы́ми всѣ́ми сꙋ́щими во  все́й а҆ха́їи: в҃ Бл҃года́ть ва́мъ и҆ ми́ръ ѿ бг҃а ѻ҆ц҃а̀  на́шегѡ, и҆ гдⷭ҇а і҆и҃са хрⷭ҇та̀. 
(заⷱ҇) [а҃] г҃ Бл҃гослове́нъ꙳꙳Вели́кимъ  мꙋ́ченикѡмъ: Бра́тїе, бл҃гослове́нъ꙳꙳ бг҃ъ, и҆ ѻ҆ц҃ъ  гдⷭ҇а на́шегѡ і҆и҃са хрⷭ҇та̀, ѻ҆ц҃ъ щедро́тъ и҆ бг҃ъ  всѧ́кїѧ оу҆тѣ́хи: д҃ Оу҆тѣша́ѧй на́съ ѡ҆ всѧ́кой ско́рби  на́шей, ꙗ҆́кѡ возмощѝ на́мъ оу҆тѣ́шити сꙋ́щыѧ во всѧ́кой  ско́рби, оу҆тѣше́нїемъ, и҆́мже оу҆тѣша́емсѧ са́ми ѿ  бг҃а. є҃ Занѐ ꙗ҆́коже и҆збы́точествꙋютъ страда̑нїѧ  хрⷭ҇то́ва въ на́съ, та́кѡ хрⷭ҇то́мъ и҆збы́точествꙋетъ и҆  оу҆тѣше́нїе на́ше. ѕ҃ А҆́ще ли же скорби́мъ, ѡ҆ ва́шемъ  оу҆тѣше́нїи, и҆ спасе́нїи, дѣ́йствꙋющемсѧ въ терпѣ́нїи  тѣ́хже страда́нїй, ꙗ҆̀же и҆ мы̀ стра́ждемъ: з҃ И҆  оу҆пова́нїе на́ше (л. рк҃и ѡ҆б.) и҆звѣ́стно ѡ҆ ва́съ.  а҆́ще ли оу҆тѣша́емсѧ, ѡ҆ ва́шемъ оу҆тѣше́нїи и҆  спасе́нїи: вѣ́дѧще, занѐ ꙗ҆́коже ѻ҆́бщницы є҆стѐ  страсте́мъ на́шымъ, та́кожде и҆ оу҆тѣше́нїю. 
Коне́цъ четверткꙋ̀, и҆ мꙋ́ченикѡмъ. 
(заⷱ҇ рѯ҃и) и҃ Не бо̀ хо́щемъ ва́съ,  бра́тїе,꙳Въ сꙋббѡ́тꙋ к҃-ю: Бра́тїе, не хощꙋ̀  ва́съ꙳ не вѣ́дѣти ѡ҆ ско́рби на́шей бы́вшей на́мъ во  а҆сі́и, ꙗ҆́кѡ по премно́гꙋ и҆ па́че си́лы ѡ҆тѧготи́хомсѧ,  ꙗ҆́кѡ не надѣ́ѧтисѧ на́мъ и҆ жи́ти. ѳ҃ Но са́ми въ себѣ̀  ѡ҆сꙋжде́нїе сме́рти и҆мѣ́хомъ, да не надѣ́ющесѧ бꙋ́демъ на  сѧ̀, но на бг҃а возставлѧ́ющаго мє́ртвыѧ: і҃ И҆́же ѿ  толи́кїѧ сме́рти и҆зба́вилъ ны̀ є҆́сть, и҆ и҆збавлѧ́етъ:  на́ньже и҆ оу҆пова́хомъ, ꙗ҆́кѡ и҆ є҆щѐ и҆зба́витъ. а҃і  Поспѣша́ющымъ и҆ ва́мъ по на́съ моли́твою: да ѿ мнѡ́гъ  ли́цъ є҆́же въ на́съ дарова́нїе, мно́гими благодари́тсѧ ꙾ѡ҆  ва́съ꙾въ нѣ́которыхъ ꙾ѡ҆ на́съ꙾. 
Коне́цъ сꙋббѡ́тѣ. 
(заⷱ҇ рѯ҃ѳ) в҃і Похвале́нїе бо  на́ше꙳꙳Въ пѧто́къ і҃-ѧ недѣ́ли: Бра́тїе,  похвале́нїе на́ше꙳꙳ сїѐ є҆́сть, свидѣ́тельство  со́вѣсти на́шеѧ, ꙗ҆́кѡ въ простотѣ̀ и҆ чистотѣ̀ бж҃їей,  а҆ не въ мꙋ́дрости пло́ти, но бл҃года́тїю бж҃їею жи́хомъ въ  мі́рѣ, мно́жае же оу҆ ва́съ. г҃і Не и҆на̑ѧ бо пи́шемъ  ва́мъ, но ꙗ҆̀же чтетѐ, и҆ разꙋмѣва́ете: оу҆пова́ю же,  ꙗ҆́кѡ и҆ до конца̀ оу҆разꙋмѣ́ете: д҃і Ꙗ҆́коже и҆  разꙋмѣ́сте на́съ ѿ ча́сти, ꙗ҆́кѡ похвале́нїе ва́мъ  є҆смы̀, ꙗ҆́коже и҆ вы̀ на́мъ, въ де́нь гдⷭ҇а на́шегѡ  і҆и҃са хрⷭ҇та̀. [в҃] є҃і И҆ си́мъ оу҆пова́нїемъ хотѣ́хъ  къ ва́мъ прїитѝ пре́жде, да вторꙋ́ю бл҃года́ть и҆́мате: (л.  рк҃ѳ) ѕ҃і И҆ ва́ми проитѝ въ македо́нїю, и҆ па́ки ѿ  македо́нїи прїитѝ къ ва́мъ, и҆ ва́ми проводи́тисѧ во  і҆ꙋде́ю. з҃і Сїе́ же хотѧ̀, є҆да̀ что̀ оу҆́бѡ легкото́ю  дѣ́ѧхъ; и҆лѝ ꙗ҆̀же совѣщава́ю, по пло́ти совѣщава́ю; да  бꙋ́детъ оу҆ менѐ є҆́же є҆́й, є҆́й: и҆ є҆́же нѝ, нѝ.  и҃і Вѣ́ренъ же бг҃ъ, ꙗ҆́кѡ сло́во на́ше, є҆́же къ ва́мъ,  не бы́сть є҆́й и҆ нѝ. ѳ҃і И҆́бо бж҃їй сн҃ъ і҆и҃съ  хрⷭ҇то́съ, и҆́же оу҆ ва́съ на́ми проповѣ́данный, мно́ю и҆  сїлꙋа́номъ и҆ тїмоѳе́емъ, не бы́сть є҆́й и҆ нѝ: но въ  не́мъ само́мъ є҆́й бы́сть. к҃ Є҆ли̑ка бо ѡ҆бѣтова̑нїѧ  бж҃їѧ, въ то́мъ є҆́й, и҆ въ то́мъ а҆ми́нь, бг҃ꙋ къ сла́вѣ  на́ми. 
Коне́цъ пѧткꙋ̀. 
(заⷱ҇ р҃ѻ) к҃а И҆звѣствꙋ́ѧй же  на́съ꙳Недѣ́лѧ д҃і: Бра́тїе, и҆звѣствꙋ́ѧй  на́съ꙳ съ ва́ми во хрⷭ҇та̀, и҆ пома́завый на́съ, бг҃ъ:  к҃в И҆́же и҆ запечатлѣ́вый на́съ, и҆ да́вый ѡ҆брꙋче́нїе  дх҃а въ сердца̀ на́ша. к҃г А҆́зъ же свидѣ́телѧ бг҃а  призыва́ю на мою̀ дꙋ́шꙋ, ꙗ҆́кѡ щадѧ̀ ва́съ ктомꙋ̀ не  прїидо́хъ въ корі́нѳъ: к҃д Не ꙗ҆́кѡ ѡ҆блада́емъ вѣ́рѣ  ва́шей, но ꙗ҆́кѡ споспѣ́шницы є҆смы̀ ва́шей ра́дости:  вѣ́рою бо стоитѐ. 
Глава̀ втора́ѧ. 
сⷯ а҃ Сꙋди́хъ же въ себѣ̀ сїѐ, не па́ки  ско́рбїю къ ва́мъ прїитѝ. в҃ А҆́ще бо а҆́зъ ско́рбь творю̀  ва́мъ: то̀ кто̀ є҆́сть веселѧ́ѧй мѧ̀, то́чїю прїе́млѧй  ско́рбь ѿ менѐ; г҃ И҆́бо писа́хъ ва́мъ сїѐ и҆́стое, да  не прише́дъ ско́рбь на ско́рбь прїимꙋ̀, ѡ҆ (л. рк҃ѳ ѡ҆б.)  ни́хже подоба́ше мѝ ра́доватисѧ, надѣ́ѧсѧ на всѧ̀ вы̀:  ꙗ҆́кѡ 
(заⷱ҇ рѻ҃а) Моѧ̀ ра́дость꙳Въ  понедѣ́льникъ а҃і-ѧ недѣ́ли: Бра́тїе, моѧ̀  ра́дость꙳ всѣ́хъ ва́съ є҆́сть. д҃ Ѿ печа́ли бо  мно́гїѧ и҆ тꙋгѝ се́рдца написа́хъ ва́мъ мно́гими слеза́ми,  не ꙗ҆́кѡ да .ѡ҆скорбите́сѧ, но любо́вь да позна́ете, ю҆́же  и҆́мамъ и҆з̾ѻби́льнѡ къ ва́мъ. 
Коне́цъ недѣ́ли. 
є҃ А҆́ще ли кто̀ ѡ҆скорби́лъ менѐ, не менѐ ѡ҆скорбѝ,  но ѿ ча́сти, да не ѡ҆тѧгчꙋ̀, всѣ́хъ ва́съ. ѕ҃ Дово́льно  бо таково́мꙋ запреще́нїе сїѐ, є҆́же ѿ мно́гихъ. з҃  Тѣ́мже сопроти́вное па́че ва́мъ дарова́ти и҆ оу҆тѣ́шити,  да не ка́кѡ мно́гою ско́рбїю поже́ртъ бꙋ́детъ таковы́й. и҃  Тѣ́мже молю́ вы, оу҆тверди́те къ немꙋ̀ любо́вь. ѳ҃ На сїе́  бо и҆ писа́хъ, да разꙋмѣ́ю и҆скꙋ́сство ва́ше, а҆́ще во  все́мъ послꙋшли́ви є҆стѐ. і҃ Є҆мꙋ́же а҆́ще что̀  да́рꙋете, и҆ а҆́зъ и҆́бо а҆́зъ а҆́ще что̀ дарова́хъ,  є҆мꙋ́же дарова́хъ, ва́съ ра́ди ѡ҆ лицѣ̀ і҆и҃съ хрⷭ҇то́вѣ.  [г҃] а҃і Да не ѡ҆би́дими бꙋ́демъ ѿ сатаны̀: не не  разꙋмѣва́емъ бо оу҆мышле́нїй є҆гѡ̀. (пѧⷦ҇) в҃і  Прише́дъ же въ трѡа́дꙋ во благовѣ́стїе хрⷭ҇то́во, и҆ две́ри  ѿве́рзенѣ мѝ бы́вшей ѡ҆ гдⷭ҇ѣ, г҃і Не и҆мѣ́хъ поко́ѧ  дꙋ́хꙋ моемꙋ̀, не ѡ҆брѣ́тшꙋ мѝ ті́та бра́та моегѡ̀: ꙾но  ѿре́ксѧ и҆̀мъ꙾꙾но цѣлова́въ и҆̀хъ꙾, и҆зыдо́хъ въ  македо́нїю. 
(заⷱ҇ рѻ҃в) д҃і Бг҃ꙋ же꙳꙳Во вто́рникъ  а҃і-ѧ недѣ́ли: Бра́тїе, бг҃ꙋ꙳꙳ благодаре́нїе,  всегда̀ побѣди́тели на́съ творѧ́щемꙋ ѡ҆ хрⷭ҇тѣ̀ і҆и҃сѣ,  и҆ воню̀ ра́зꙋма є҆гѡ̀ (л. р҃л) ꙗ҆влѧ́ющꙋ на́ми во  всѧ́комъ мѣ́стѣ. є҃і Ꙗ҆́кѡ хрⷭ҇то́во благоꙋха́нїе  є҆смы̀ бг҃ови, 
Коне́цъ понедѣ́льникꙋ. 
въ спаса́емыхъ, и҆ въ погиба́ющихъ. ѕ҃і Ѻ҆́вѣмъ  оу҆́бѡ вонѧ̀ сме́ртнаѧ въ сме́рть: ѻ҆́вѣмъ же вонѧ̀  живо́тнаѧ въ живо́тъ. и҆ къ си́мъ кто̀ дово́ленъ; з҃і  Нѣ́смы бо, ꙗ҆́коже мно́зи, нечи́стѡ проповѣ́дающїи сло́во  бж҃їе: но ꙗ҆́кѡ ѿ чистоты̀, но ꙗ҆́кѡ ѿ бг҃а, пред̾  бг҃омъ во хрⷭ҇тѣ̀ глаго́лемъ. 
Глава̀ тре́тїѧ. 
сⷯ а҃ Зачина́емъ ли па́ки ꙗ҆̀же на́съ самѣ́хъ  и҆звѣщава́ти ва́мъ; и҆лѝ тре́бꙋемъ, ꙗ҆́коже нѣ́цыи,  и҆звѣщава́тельныхъ посла́нїй къ ва́мъ, и҆лѝ ѿ ва́съ  и҆звѣсти́тельныхъ; в҃ Посла́нїе бо на́ше вы̀ є҆стѐ,  напи́саное въ сердца́хъ на́шихъ, зна́емое и҆ прочита́емое  ѿ всѣ́хъ человѣ̑къ. г҃ Ꙗ҆влѧ́еми, ꙗ҆́кѡ є҆стѐ  посла́нїе хрⷭ҇то́во, слꙋ́женое на́ми, напи́сано не  черни́ломъ, но дх҃омъ бг҃а жи́ва: не на скрижа́лѣхъ  ка́менныхъ, но на скрижа́лѣхъ се́рдца пло́тѧныхъ. 
Коне́цъ вто́рникꙋ. 
(заⷱ҇ рѻ҃г) д҃ Надѣ́ѧнїе же таково̀꙳Въ  сре́дꙋ а҃і-ѧ недѣ́ли: Бра́тїе, надѣ́ѧнїе таково̀꙳  Сїе́ же и҆ ст҃о́мꙋ оу҆брꙋ́сꙋ. и҆́мамы хрⷭ҇то́мъ къ бг҃ꙋ:  є҃ Не ꙗ҆́кѡ дово́льни є҆смы̀ ѿ себѐ помы́слити что̀,  ꙗ҆́кѡ ѿ себѐ, но дово́льство на́ше ѿ бг҃а. ѕ҃ И҆́же и҆  оу҆дово́ли на́съ слꙋжи́тели бы́ти но́вꙋ завѣ́тꙋ, не  пи́смене, но дх҃ꙋ: писмѧ́ бо оу҆бива́етъ, а҆ дх҃ъ (л. р҃л  ѡ҆б.) животвори́тъ. [д҃] з҃ А҆́ще ли слꙋже́нїе сме́рти  писмены̀ ѡ҆бразова́но въ ка́менехъ, бы́сть въ сла́вꙋ, ꙗ҆́кѡ  не мощѝ взира́ти сынѡ́мъ і҆и҃левымъ на лицѐ мѡѷсе́ово  сла́вы ра́ди лица̀ є҆гѡ̀ престаю́щїѧ: и҃ Ка́кѡ не мно́жае  па́че слꙋже́нїе дх҃а бꙋ́детъ въ сла́вѣ; ѳ҃ А҆́ще бо  слꙋже́нїе ѡ҆сꙋжде́нїѧ, сла́ва: мно́гѡ па́че  и҆збы́точествꙋетъ слꙋже́нїе пра́вды въ сла́вѣ. і҃ И҆́бо не  просла́висѧ просла́вленное въ ча́сти се́й, за превосходѧ́щꙋю  сла́вꙋ. а҃і А҆́ще бо престаю́щее, сла́вою: мно́гѡ па́че  пребыва́ющее, въ сла́вѣ. 
Коне́цъ средѣ̀, и҆ оу҆брꙋ́сꙋ. 
(заⷱ҇ рѻ҃д) в҃і И҆мꙋ́ще оу҆̀бо꙳Въ  сꙋббѡ́тꙋ к҃а-ю: Бра́тїе, и҆мꙋ́ще꙳ таково̀  оу҆пова́нїе, мно́гимъ дерзнове́нїемъ дѣ́йствꙋемъ: г҃і И҆  не ꙗ҆́коже мѡѷсе́й полага́ше покрыва́ло на лицѣ̀ свое́мъ,  за є҆́же не мощѝ взира́ти сынѡ́мъ і҆и҃левымъ на коне́цъ  престаю́щагѡ: д҃і Но ѡ҆слѣпи́шасѧ помышлє́нїѧ и҆́хъ:  да́же бо до сегѡ̀ днѐ, то́жде покрыва́ло во чте́нїи  ве́тхагѡ завѣ́та пребыва́етъ неѿкрове́но, занѐ ѡ҆  хрⷭ҇тѣ̀ престае́тъ. є҃і Но да́же до дне́сь, внегда̀  чте́тсѧ мѡѷсе́й, покрыва́ло на се́рдцѣ и҆́хъ лежи́тъ: ѕ҃і  Внегда́ же ѡ҆братѧ́тсѧ ко гдⷭ҇ꙋ, взима́етсѧ покрыва́ло. з҃і  Гдⷭ҇ь же дх҃ъ є҆́сть: а҆ и҆дѣ́же дх҃ъ гдⷭ҇нь, тꙋ̀  свобо́да. и҃і Мы́ же всѝ ѿкрове́ннымъ лице́мъ сла́вꙋ  гдⷭ҇ню взира́юще, въ то́йже ѻ҆́бразъ преѡбразꙋ́емсѧ ѿ  сла́вы въ сла́вꙋ, ꙗ҆́коже ѿ гдⷭ҇нѧ дх҃а. 
Коне́цъ сꙋббѡ́тѣ. (л. рл҃а) 
Глава̀ четве́ртаѧ. 
(заⷱ҇ рѻ҃є) [є҃] сⷯ а҃ Сегѡ̀ ра́ди  и҆мꙋ́ще꙳Въ четверто́къ а҃і-ѧ недѣ́ли: Бра́тїе,  и҆мꙋ́ще꙳ слꙋже́нїе сїѐ, ꙗ҆́коже поми́ловани бы́хомъ,  не стꙋжа́емъ сѝ. в҃ Но ѿреко́хомсѧ та́йныхъ сра́ма, не въ  лꙋка́вствїи ходѧ́ще, ни льстѧ́ще словесѐ бж҃їѧ, но  ꙗ҆вле́нїемъ и҆́стины, представлѧ́юще себѐ ко всѧ́кой  со́вѣсти чл҃вѣ́честѣй, пред̾ бг҃омъ. г҃ А҆́ще ли же  є҆́сть покрове́но бл҃говѣствова́нїе на́ше, въ ги́бнꙋщихъ  є҆́сть покрове́но: д҃ Въ ни́хже бо́гъ вѣ́ка сегѡ̀  ѡ҆слѣпѝ ра́зꙋмы невѣ́рныхъ, во є҆́же не возсїѧ́ти и҆̀мъ  свѣ́тꙋ бл҃говѣствова́нїѧ сла́вы хрⷭ҇то́вы, и҆́же є҆́сть  ѻ҆́бразъ бг҃а неви́димагѡ. є҃ Не себе́ бо проповѣ́даемъ,  но хрⷭ҇та̀ і҆и҃са, гдⷭ҇а: себе́ же самѣ́хъ, рабы̑ ва́мъ  і҆и҃са [гдⷭ҇а] ра́ди. 
(заⷱ҇ рѻ҃ѕ) ѕ҃ Ꙗ҆́кѡ бг҃ъ꙳꙳Недѣ́лѧ  є҃і: Бра́тїе, бг҃ъ꙳꙳ Сїе́ же и҆ прпⷣбнымъ. рекі́й  и҆з̾ тмы̀ свѣ́тꙋ возсїѧ́ти, и҆́же возсїѧ̀ въ срⷣца́хъ  на́шихъ, къ просвѣще́нїю ра́зꙋма сла́вы бж҃їѧ, ѡ҆ лицѣ̀  і҆и҃съ хрⷭ҇то́вѣ. 
Коне́цъ четверткꙋ̀. 
[ѕ҃] з҃ И҆́мамы же сокро́вище сїѐ въ скꙋде́льныхъ  сосꙋ́дѣхъ, да премно́жество си́лы бꙋ́детъ бж҃їѧ, а҆ не ѿ  на́съ. и҃ Во все́мъ скорбѧ́ще, но не стꙋжа́юще сѝ: не  ча́еми, но не ѿчаѧва́еми: ѳ҃ Гони́ми, но не ѡ҆ставлѧ́еми:  низлага́еми, но не погиба́юще. і҃ Всегда̀ ме́ртвость гдⷭ҇а  і҆и҃са въ тѣ́лѣ носѧ́ще, да и҆ живо́тъ і҆и҃совъ въ тѣ́лѣ  на́шемъ ꙗ҆ви́тсѧ. а҃і При́снѡ бо мы̀ живі́и въ (л. рл҃а  ѡ҆б.) сме́рть предае́мсѧ і҆и҃са ра́ди, да и҆ живо́тъ  і҆и҃совъ ꙗ҆ви́тсѧ въ ме́ртвеннѣй пло́ти на́шей. в҃і  Тѣ́мже сме́рть оу҆́бѡ въ на́съ дѣ́йствꙋетъ, а҆ живо́тъ въ  ва́съ. 
(заⷱ҇ рѻ҃з) г҃і И҆мꙋ́ще же꙳Въ пѧто́къ  а҃і-ѧ недѣ́ли: Бра́тїе, и҆мꙋ́ще꙳ то́йже дх҃ъ  вѣ́ры, по пи́санномꙋ: вѣ́ровахъ, тѣ́мже возглаго́лахъ, и҆  мы̀ вѣ́рꙋемъ, тѣ́мже и҆ глаго́лемъ: д҃і Вѣ́дѧще, ꙗ҆́кѡ  воздви́гїй гдⷭ҇а і҆и҃са, и҆ на́съ со і҆и҃сомъ воздви́гнетъ,  и҆ предпоста́витъ съ ва́ми. є҃і Всѧ̑ бо ва́съ ра́ди, да  благода́ть оу҆мно́жившаѧсѧ, мно́жайшими бл҃годаре́нїи  и҆збы́точествитъ въ сла́вꙋ бж҃їю. 
Коне́цъ недѣ́ли, и҆ преподѡ́бнымъ. 
ѕ҃і Тѣ́мже не стꙋжа́емъ сѝ: но а҆́ще и҆ внѣ́шнїй  на́шъ человѣ́къ тлѣ́етъ, но внꙋ́треннїй ѡ҆бновлѧ́етсѧ по  всѧ̀ днѝ. з҃і Є҆́же бо ны́нѣ ле́гкое печа́ли на́шеѧ, по  преꙋмноже́нїю въ преспѣ́ѧнїе, тѧготꙋ̀ вѣ́чныѧ сла́вы  содѣ́ловаетъ на́мъ. и҃і Не смотрѧ́ющымъ на́мъ ви́димыхъ,  но неви́димыхъ: ви̑димаѧ бо вре́мєнна, неви̑димаѧ же  вѣ̑чна. 
Коне́цъ пѧткꙋ̀. 
Глава̀ пѧ́таѧ. 
(заⷱ҇ рѻ҃и) сⷯ а҃ Вѣ́мы бо,꙳꙳Въ  сꙋббѡ́тꙋ к҃в-ю: Бра́тїе, вѣ́мы꙳꙳ Сїе́ же въ сре́дꙋ  оу҆со́пшымъ. ꙗ҆́кѡ а҆́ще земна́ѧ на́ша хра́мина тѣ́ла  разори́тсѧ, созда́нїе ѿ бг҃а и҆́мамы хра́минꙋ  нерꙋкотворе́нꙋ, вѣ́чнꙋ на нб҃сѣ́хъ. в҃ И҆́бо ѡ҆ се́мъ  воздыха́емъ, въ жили́ще на́ше нбⷭ҇ное (л. рл҃в) ѡ҆блещи́сѧ  жела́юще: г҃ А҆́ще и҆ ѡ҆бле́кшесѧ, не на́зи ѡ҆брѧ́щемсѧ. д҃  И҆́бо сꙋ́щїи въ тѣ́лѣ се́мъ, воздыха́емъ ѡ҆тѧгча́еми:  поне́же не хо́щемъ совлещи́сѧ, но поѡблещи́сѧ: да поже́рто  бꙋ́детъ ме́ртвенное живото́мъ. є҃ Сотвори́вый же на́съ въ  сїѐ и҆́стое бг҃ъ, и҆́же и҆ дадѐ на́мъ ѡ҆брꙋче́нїе дх҃а. ѕ҃  Дерза́юще оу҆́бѡ всегда̀, и҆ вѣ́дѧще, ꙗ҆́кѡ живꙋ́ще въ  тѣ́лѣ, ѿхо́димъ ѿ гдⷭ҇а: з҃ [Вѣ́рою бо хо́димъ, а҆ не  видѣ́нїемъ.] и҃ Дерза́емъ же, и҆ благоволи́мъ па́че ѿитѝ  ѿ тѣ́ла, и҆ вни́ти ко гдⷭ҇ꙋ. ѳ҃ Тѣ́мже и҆ тщи́мсѧ, а҆́ще  входѧ́ще, а҆́ще ѿходѧ́ще, благоꙋго́дни є҆мꙋ̀ бы́ти. 
(заⷱ҇ рѻ҃ѳ) і҃ Всѣ́мъ бо ꙗ҆ви́тисѧ  на́мъ꙳Въ понедѣ́льникъ в҃і-ѧ недѣ́ли: Бра́тїе,  всѣ́мъ на́мъ ꙗ҆ви́тисѧ꙳ подоба́етъ пред̾ сꙋди́щемъ  хрⷭ҇то́вымъ 
Коне́цъ сꙋббѡ́тѣ, и҆ мє́ртвымъ. 
да прїи́метъ ко́ждо ꙗ҆̀же съ тѣ́ломъ содѣ́ла, и҆лѝ  бла̑га, и҆лѝ ѕла̑. а҃і Вѣ́дꙋще оу҆̀бо стра́хъ гдⷭ҇нь,  человѣ́ки оу҆вѣщава́емъ, бг҃ови же ꙗ҆вле́ни бы́хомъ:  оу҆пова́емъ же, ꙗ҆́кѡ и҆ въ со́вѣстехъ ва́шихъ ꙗ҆вле́ни  є҆смы̀. в҃і Не па́ки бо себѐ хва́лимъ пред̾ ва́ми, но  винꙋ̀ дае́мъ ва́мъ похвале́нїю по на́съ, да и҆́мате къ  хва́лѧщымсѧ въ лицѐ, а҆ не въ се́рдцы. г҃і А҆́ще бо  и҆зꙋми́хомсѧ, бг҃ови: а҆́ще ли цѣломꙋ́дрствꙋемъ, ва́мъ.  д҃і И҆́бо любы̀ бж҃їѧ содержи́тъ на́съ сꙋ́ждьшихъ сїѐ:  ꙗ҆́кѡ а҆́ще є҆ди́нъ за всѣ́хъ оу҆́мре, то̀ оу҆̀бо всѝ  оу҆мро́ша. (л. рл҃в ѡ҆б.) 
(заⷱ҇ р҃п) є҃і Хрⷭ҇то́съ же꙳Во  вто́рникъ в҃і недѣ́ли: Бра́тїе, хрⷭ҇то́съ꙳ за всѧ̑  оу҆́мре, да живꙋ́щїи не ктомꙋ̀ себѣ̀ живꙋ́тъ: но  оу҆ме́ршемꙋ за ни́хъ и҆ воскре́сшемꙋ. 
Коне́цъ понедѣ́льникꙋ. 
ѕ҃і Тѣ́мже и҆ мы̀ ѿ ны́нѣ ни є҆ди́нагѡ вѣ́мы по  пло́ти: а҆́ще же и҆ разꙋмѣ́хомъ по пло́ти хрⷭ҇та̀, но  ны́нѣ ктомꙋ̀ не разꙋмѣ́емъ. з҃і Тѣ́мже а҆́ще ка́ѧ ѡ҆  хрⷭ҇тѣ̀, нова̀ тва́рь: дрє́внѧѧ мимоидо́ша, сѐ бы́ша всѧ̑  нѡва̀. и҃і Всѧ́чєскаѧ же ѿ бг҃а, примири́вшагѡ на́съ  себѣ̀ і҆и҃съ хрⷭ҇то́мъ, и҆ да́вшагѡ на́мъ слꙋже́нїе  примире́нїѧ. ѳ҃і Занѐ бг҃ъ бѣ̀ во хрⷭ҇тѣ̀ мі́ръ  примирѧ́ѧ себѣ̀, не вмѣнѧ́ѧ и҆̀мъ согрѣше́нїй и҆́хъ: и҆  положи́въ въ на́съ сло́во примире́нїѧ. к҃ По хрⷭ҇тѣ̀  оу҆́бѡ ꙾мо́лимъ꙾꙾посо́льствꙋемъ꙾, ꙗ҆́кѡ бг҃ꙋ молѧ́щꙋ  на́ми: мо́лимсѧ оу҆́бѡ по хрⷭ҇тѣ̀, примири́тесѧ съ бг҃омъ.  к҃а Не вѣ́дѣвшаго бо грѣха̀, по на́съ грѣ́хъ сотворѝ,  да мы̀ бꙋ́демъ пра́вда бж҃їѧ ѡ҆ не́мъ. 
Коне́цъ вто́рникꙋ. 
Глава̀ шеста́ѧ. 
(заⷱ҇ рп҃а) сⷯ а҃ Поспѣ́шствꙋюще же и҆  мо́лимъ,꙳꙳Недѣ́лѧ ѕ҃і: Бра́тїе, поспѣ́шствꙋюще  мо́лимъ,꙳꙳ Сїе́ же и҆ мꙋ́ченицамъ. не вотщѐ бл҃года́ть  бж҃їю прїѧ́ти ва́мъ. в҃ Глаго́летъ бо: во вре́мѧ прїѧ́тно  послꙋ́шахъ тебѐ, и҆ въ де́нь спасе́нїѧ помого́хъ тѝ. сѐ  ны́нѣ вре́мѧ бл҃гопрїѧ́тно, сѐ ны́нѣ де́нь спасе́нїѧ: г҃  Ни є҆ди́но ни въ че́мже даю́ще претыка́нїе, да слꙋже́нїе  безпоро́чно бꙋ́детъ. д҃ Но во (л. рл҃г) все́мъ  представлѧ́юще себѐ ꙗ҆́коже бж҃їѧ слꙋгѝ, въ терпѣ́нїи  мно́зѣ, въ ско́рбехъ, въ бѣда́хъ, въ тѣснота́хъ, є҃ Въ  ра́нахъ, въ темни́цахъ, въ нестрое́нїихъ, въ трꙋдѣ́хъ, во  бдѣ́нїихъ, въ поще́нїихъ, ѕ҃ Во ѡ҆чище́нїи, въ ра́зꙋмѣ, въ  долготерпѣ́нїи, въ бла́гости, въ дс҃ѣ ст҃ѣ, въ любвѝ  нелицемѣ́рнѣ, з҃ Въ словесѝ и҆́стины, въ си́лѣ бж҃їей:  ѻ҆рꙋ́жїи пра́вды, десны́ми и҆ шꙋ́ими. и҃ Сла́вою, и҆  безче́стїемъ: гажде́нїемъ, и҆ благохвале́нїемъ: ꙗ҆́кѡ  лестцы̀, и҆ и҆́стинни: ѳ҃ Ꙗ҆́кѡ незна́еми, и҆ познава́еми:  ꙗ҆́кѡ оу҆мира́юще, и҆ сѐ жи́ви є҆смы̀: ꙗ҆́кѡ  наказꙋ́еми, а҆ не оу҆мерщвлѧ́еми: і҃ Ꙗ҆́кѡ скорбѧ́ще,  при́снѡ же ра́дꙋющесѧ: ꙗ҆́кѡ ни́щи, а҆ мно́гихъ богатѧ́ще:  ꙗ҆́кѡ ничто́же и҆мꙋ́ще, а҆ всѧ̑ содержа́ще. 
Коне́цъ недѣ́ли, и҆ мꙋ́ченицамъ. 
(заⷱ҇ рп҃в) а҃і Оу҆ста̀ на́ша꙳Въ сре́дꙋ  в҃і недѣ́ли: Бра́тїе, оу҆ста̀ на́ша꙳ ѿверзо́шасѧ  къ ва́мъ корі́нѳѧне, се́рдце на́ше распространи́сѧ. в҃і Не  тѣ́снѡ вмѣща́етесѧ въ на́съ, оу҆тѣснѧ́етесѧ же во  оу҆тро́бахъ ва́шихъ. г҃і То́жде возме́здїе [ꙗ҆́коже  ча́дѡмъ глаго́лю,] распространи́тесѧ и҆ вы̀. д҃і ꙾Не  быва́йте оу҆до́бь прело́жни ко и҆но́мꙋ ꙗ҆рмꙋ̀, ꙗ҆́коже  невѣ́рнїи꙾꙾не быва́йте прело́жни ко и҆но́мꙋ ꙗ҆рмꙋ̀  невѣ́рныхъ꙾: ко́е бо прича́стїе пра́вдѣ къ беззако́нїю;  и҆лѝ ко́е ѻ҆бще́нїе свѣ́тꙋ ко тмѣ̀; є҃і Ко́е же  согла́сїе хрⷭ҇то́ви съ велїа́ромъ; и҆лѝ ка́ѧ ча́сть вѣ́рнꙋ  съ невѣ́рнымъ; ѕ҃і И҆лѝ ко́е сложе́нїе цр҃кви бж҃їей со  і҆́дѡлы; 
(заⷱ҇) Вы́ бо є҆стѐ꙳꙳Недѣ́лѧ з҃і:  Бра́тїе, вы̀ є҆стѐ꙳꙳ цр҃кви бг҃а жи́ва, ꙗ҆́коже  речѐ бг҃ъ: 
Коне́цъ средѣ̀. (л. рл҃г ѡ҆б.) 
ꙗ҆́кѡ вселю́сѧ въ ни́хъ и҆ похождꙋ̀, и҆ бꙋ́дꙋ и҆̀мъ  бг҃ъ, и҆ ті́и бꙋ́дꙋтъ мнѣ̀ лю́дїе. з҃і Тѣ́мже и҆зыди́те  ѿ среды̀ и҆́хъ, и҆ ѿлꙋчи́тесѧ, глаго́летъ гдⷭ҇ь, и҆  нечистотѣ̀ не прикаса́йтесѧ: и҆ а҆́зъ прїимꙋ̀ вы̀. и҃і И҆  бꙋ́дꙋ ва́мъ во ѻ҆тца̀, и҆ вы̀ бꙋ́дете мнѣ̀ въ сы́ны и҆  дщє́ри, глаго́летъ гдⷭ҇ь вседержи́тель. 
Глава̀ седма́ѧ. 
сⷯ а҃ Сицева̀ оу҆̀бо и҆мꙋ́ще ѡ҆бѣтова̑нїѧ, ѽ  возлю́бленнїи, 
(заⷱ҇ рп҃г) Ѡ҆чи́стимъ꙳Четверто́къ в҃і  недѣ́ли: Бра́тїе, ѡ҆чи́стимъ꙳ себѐ ѿ всѧ́кїѧ  скве́рны пло́ти и҆ дх҃а, творѧ́ще ст҃ы́ню въ стра́сѣ бж҃їи. 
Коне́цъ недѣ́ли. 
[и҃] в҃ Вмѣсти́те ны̀: ни є҆ди́наго ѡ҆би́дѣхомъ,  ни є҆ди́наго и҆стли́хомъ, ни є҆ди́наго лихои́мствовахомъ.  (сꙋⷠ҇) г҃ Не на ѡ҆сꙋжде́нїе глаго́лю: пре́жде бо рѣ́хъ,  ꙗ҆́кѡ въ сердца́хъ на́шихъ є҆стѐ, во є҆́же оу҆мре́ти съ  ва́ми и҆ сожи́ти. д҃ Мно́го мѝ дерзнове́нїе къ ва́мъ,  мно́га мѝ похвала̀ по ва́съ: и҆спо́лнихсѧ оу҆тѣ́хи,  преизбы́точествꙋю ра́достїю ѡ҆ всѧ́кой печа́ли на́шей. є҃  И҆́бо прише́дшымъ на́мъ въ македо́нїю, ни є҆ди́нагѡ и҆мѣ̀  поко́ѧ пло́ть на́ша, но во все́мъ скорбѧ́ще: внѣꙋ́дꙋ  бра̑ни, внꙋтрьꙋ́дꙋ боѧ̑зни. ѕ҃ Но оу҆тѣша́ѧй смирє́нныѧ,  оу҆тѣ́ши на́съ бг҃ъ прише́ствїемъ ті́товымъ. з҃ Не то́кмѡ  же прише́ствїемъ є҆гѡ̀, но и҆ оу҆тѣше́нїемъ, и҆́мже  оу҆тѣ́шисѧ ѡ҆ ва́съ, повѣ́даѧ на́мъ ва́ше жела́нїе, ва́ше  рыда́нїе, ва́шꙋ ре́вность по мнѣ̀: ꙗ҆́кѡ (л. рл҃д) мѝ  па́че возра́доватисѧ. и҃ Ꙗ҆́кѡ а҆́ще и҆ ѡ҆скорби́хъ ва́съ  посла́нїемъ, не раска́юсѧ, а҆́ще и҆ раска́ѧлъ бы́хъ сѧ.  ви́жꙋ бо, ꙗ҆́кѡ посла́нїе ѻ҆́но, а҆́ще и҆ въ ча́съ,  ѡ҆скорбѝ ва́съ. ѳ҃ Ны́нѣ ра́дꙋюсѧ, не ꙗ҆́кѡ ско́рбни  бы́сте, но ꙗ҆́кѡ ѡ҆скорби́стесѧ въ покаѧ́нїе: ѡ҆скорбѣ́сте  бо по бз҃ѣ, да ни ѡ҆ є҆ди́номъ ѿтщетите́сѧ ѿ на́съ. 
(заⷱ҇ рп҃д) і҃ Печа́ль бо,  ꙗ҆́же꙳Пѧто́къ в҃і недѣ́ли: Бра́тїе, печа́ль  ꙗ҆́же꙳ по бз҃ѣ, покаѧ́нїе нераска́ѧнно во спасе́нїе  содѣ́ловаетъ: 
Коне́цъ четверткꙋ̀. 
а҆ сегѡ̀ мі́ра печа́ль, сме́рть содѣ́ловаетъ. а҃і Се́  бо сїѐ са́мое, є҆́же по бз҃ѣ ѡ҆скорби́тисѧ ва́мъ, коли́ко  содѣ́ла въ ва́съ тща́нїе, но ѿвѣ́тъ, но негодова́нїе, но  стра́хъ, но вожделѣ́нїе, но ре́вность, но ѿмще́нїе: во  все́мъ предста́висте себѐ чи́сты бы́ти въ ве́щи. в҃і А҆́ще  бо и҆ писа́хъ ва́мъ, не ѡ҆би́дѣвшагѡ ра́ди нижѐ  ѡ҆би́димагѡ ра́ди: но за є҆́же ꙗ҆ви́тисѧ въ ва́съ тща́нїю  на́шемꙋ, є҆́же ѡ҆ ва́съ пред̾ бг҃омъ. г҃і Сегѡ̀ ра́ди  оу҆тѣ́шихомсѧ ѡ҆ оу҆тѣше́нїи ва́шемъ: ли́шше же па́че  возра́довахомсѧ ѡ҆ ра́дости ті́товѣ, ꙗ҆́кѡ поко́исѧ дх҃ъ  є҆гѡ̀ ѿ всѣ́хъ ва́съ. д҃і Ꙗ҆́кѡ а҆́ще что̀ є҆мꙋ̀ ѡ҆  ва́съ похвали́хсѧ, не посрами́хсѧ: но ꙗ҆́кѡ всѧ̑ вои́стиннꙋ  глаго́лахомъ ва́мъ, та́кѡ и҆ похвале́нїе на́ше є҆́же къ  ті́тꙋ, и҆́стинно бы́сть. є҃і И҆ оу҆тро́ба є҆гѡ̀ и҆́злиха  въ ва́съ є҆́сть, воспомина́ющꙋ всѣ́хъ ва́съ послꙋша́нїе,  ꙗ҆́кѡ со стра́хомъ и҆ тре́петомъ прїѧ́сте є҆го̀. ѕ҃і  Ра́дꙋюсѧ оу҆̀бо, ꙗ҆́кѡ во все́мъ дерза́ю въ ва́съ. 
Коне́цъ пѧткꙋ̀. (л. рл҃д ѡ҆б.) 
Глава̀ ѻ҆сма́ѧ. 
(заⷱ҇ рп҃є) [ѳ҃] сⷯ а҃ Сказꙋ́емъ же ва́мъ,  бра́тїе, блгⷣть бж҃їю,꙳Сꙋббѡ́та к҃г: Бра́тїе,  сказꙋ́ю ва́мъ блгⷣть бж҃їю,꙳ да́ннꙋю въ цр҃квахъ  македо́нскихъ: в҃ Ꙗ҆́кѡ во мно́зѣмъ и҆скꙋше́нїи скорбе́й,  и҆збы́токъ ра́дости и҆́хъ, и҆ ꙗ҆́же во глꙋбинѣ̀ нищета̀  и҆́хъ, и҆збы́точествова въ бога́тство простоты̀ и҆́хъ. г҃  Ꙗ҆́кѡ по си́лѣ и҆́хъ [свидѣ́тельствꙋю,] и҆ па́че си́лы,  доброхо́тни: д҃ Со мно́гимъ моле́нїемъ молѧ́ще на́съ,  бл҃года́ть и҆ ѻ҆бще́нїе слꙋже́нїѧ, є҆́же во ст҃ы́хъ,  прїѧ́ти на́мъ. є҃ И҆ не ꙗ҆́коже надѣ́ѧхомсѧ, но себѐ  вда́ша пе́рвѣе гдⷭ҇ви, и҆ на́мъ во́лею бж҃їею. 
Коне́цъ сꙋббѡ́тѣ. 
ѕ҃ Во є҆́же оу҆моли́ти на́мъ ті́та, да ꙗ҆́коже  пре́жде нача́тъ, та́кожде и҆ сконча́етъ въ ва́съ и҆  бл҃года́ть сїю̀. 
(заⷱ҇ рп҃ѕ) з҃ Но ꙗ҆́коже во  все́мъ꙳꙳Понедѣ́льникъ г҃і-ѧ недѣ́ли: Бра́тїе,  ꙗ҆́кѡ во все́мъ꙳꙳ и҆збы́точествꙋете вѣ́рою, и҆  сло́вомъ, и҆ ра́зꙋмомъ, и҆ всѧ́цѣмъ тща́нїемъ, и҆ любо́вїю  ꙗ҆́же ѿ ва́съ къ на́мъ, да и҆ въ се́й бл҃года́ти  и҆збы́точествꙋете. и҃ Не по повелѣ́нїю глаго́лю, но за  и҆ны́хъ тща́нїе, и҆ ва́шеѧ любвѐ и҆́стинное и҆скꙋша́ѧ. ѳ҃  Вѣ́сте бо бл҃года́ть гдⷭ҇а на́шегѡ і҆и҃са хрⷭ҇та̀, ꙗ҆́кѡ  ва́съ ра́ди ѡ҆бнища̀ бога́тъ сы́й, да вы̀ нището́ю є҆гѡ̀  ѡ҆богатите́сѧ. і҃ И҆ совѣ́тъ даю̀ ѡ҆ се́мъ: се́ бо ва́мъ  є҆́сть на по́льзꙋ, и҆̀же не то́чїю є҆́же твори́ти, (л.  рл҃є) но и҆ є҆́же хотѣ́ти пре́жде нача́сте ѿ  преше́дшагѡ лѣ́та. а҃і Ны́нѣ же и҆ є҆́же твори́ти  сконча́йте: да ꙗ҆́коже бы́сть оу҆се́рдїе хотѣ́ти, та́кѡ  да бꙋ́детъ и҆ и҆спо́лнити, ѿ є҆́же и҆мѣ́ти. в҃і А҆́ще  бо оу҆се́рдїе предлежи́тъ, по є҆ли́кꙋ а҆́ще кто̀ и҆́мать,  бл҃гопрїѧ́тенъ є҆́сть, а҆ не по є҆ли́кꙋ не и҆́мать. г҃і  Не бо̀ да и҆ны̑мъ оу҆́бѡ ѿра́да, ва́мъ же ско́рбь: но ѿ  и҆зравне́нїѧ. д҃і Въ ны́нѣшнее вре́мѧ, ва́ше  и҆збы́точествїе, во ѻ҆́нѣхъ лише́нїе, да и҆ ѻ҆́нѣхъ  и҆збы́токъ бꙋ́детъ въ ва́ше лише́нїе: ꙗ҆́кѡ да бꙋ́детъ  ра́венство. є҃і Ꙗ҆́коже є҆́сть пи́сано: ꙾и҆́же мно́гое,  не преꙋмно́жилъ є҆́сть, и҆ и҆́же ма́лое, не  оу҆ма́лилъ꙾꙾не преизбы́точествова и҆́же мно́гѡ: и҆ и҆́же  ма́лѡ не мнѣ́е прїѧ́тъ꙾. 
Коне́цъ понедѣ́льникꙋ. 
(заⷱ҇ рп҃з) [а҃] ѕ҃і Благодаре́нїе  же꙳Вто́рникъ г҃і-ѧ недѣ́ли: Бра́тїе,  бл҃годаре́нїе꙳ бг҃ови, да́вшемꙋ то́жде тща́нїе ѡ҆ ва́съ  въ се́рдце ті́тово: з҃і Ꙗ҆́кѡ моле́нїе оу҆́бѡ прїѧ́тъ,  тщали́вѣйшїй же сы́й, свое́ю во́лею и҆зы́де къ ва́мъ. и҃і  Посла́хомъ же съ ни́мъ и҆ бра́та, є҆гѡ́же похвала̀ во  є҆ѵⷢ҇лїи по всѣ́мъ цр҃квамъ. ѳ҃і Не то́чїю же, но и҆  ѡ҆свѧ́щсѧ ѿ цр҃кве́й съ на́ми ходи́ти, со благода́тїю се́ю  слꙋжи́мою на́ми, къ самогѡ̀ гдⷭ҇а сла́вѣ, и҆ оу҆се́рдїю  ва́шемꙋ: к҃ Блюдꙋ́щесѧ тогѡ̀ да не кто̀ на́съ порече́тъ во  ѻ҆би́лїи се́мъ, слꙋжи́мѣмъ на́ми: к҃а Промышлѧ́юще  дѡ́браѧ, не то́кмѡ пред̾ бг҃омъ, но и҆ пред̾ человѣ́ки.  к҃в Посла́хомъ же съ ни́ми и҆ бра́та на́шего, є҆го́же  и҆скꙋси́хомъ во мно́гихъ ꙳мно́гащи встанли́ва꙳꙳мно́гажды  тща́тельна꙳ сꙋ́ща, ны́нѣ же ꙳꙳ѕѣлѡ̀ (л. рл҃є ѡ҆б.)  встанли́вѣйша꙳꙳꙳꙳мно́жае тща́тельнѣйша꙳꙳, надѣ́ѧнїемъ  мно́гимъ є҆́же въ ва́съ. к҃г А҆́ще ли же ѡ҆ ті́тѣ,  ѻ҆́бщникъ мнѣ̀, и҆ въ ва́съ поспѣ́шникъ: а҆́ще ли бра́тїѧ  на́шѧ, и҆ посла́нницы цр҃кве́й, сла́ва хрⷭ҇то́ва. к҃д  Показа́нїе оу҆̀бо любвѐ ва́шеѧ, и҆ на́шегѡ хвале́нїѧ ѡ҆  ва́съ, въ ни́хъ покажи́те, въ лицѐ цр҃кве́й. 
Глава̀ девѧ́таѧ. 
сⷯ а҃ Ѡ҆ слꙋ́жбѣ бо ꙗ҆́же ко ст҃ы̑мъ, ли́шше  мѝ є҆́сть писа́ти ва́мъ. в҃ Вѣ́мъ бо оу҆се́рдїе ва́ше,  и҆́мже ѡ҆ ва́съ хвалю́сѧ македо́нѧнѡмъ, ꙗ҆́кѡ а҆ха́їа  пригото́висѧ ѿ мимоше́дшагѡ лѣ́та, и҆ ꙗ҆́же ѿ ва́съ  ре́вность, раздражѝ мно́жайшихъ. г҃ Посла́хъ же бра́тїю, да  не похвале́нїе на́ше, є҆́же ѡ҆ ва́съ, и҆спра́зднитсѧ въ  ча́сти се́й: но да [ꙗ҆́коже глаго́лахъ] пригото́вани  бꙋ́дете. д҃ Да не ка́кѡ а҆́ще прїи́дꙋтъ со мно́ю  македо́нѧне, и҆ ѡ҆брѧ́щꙋтъ вы̀ не пригото́ваныхъ,  постыди́мсѧ мы̀, [да не глаго́лемъ вы̀] въ ча́сти се́й  похвале́нїѧ. є҃ Потре́бно оу҆̀бо оу҆мы́слихъ оу҆моли́ти  бра́тїю, да пре́жде прїи́дꙋтъ къ ва́мъ, и҆ пред̾ꙋгото́вѧтъ  пре́жде возвѣще́нное бл҃гослове́нїе ва́ше, сїѐ гото́во  бы́ти, та́кѡ ꙗ҆́коже бл҃гослове́нїе, а҆ не ꙗ҆́кѡ  лихои́мство. 
Коне́цъ вто́рникꙋ. 
(заⷱ҇ рп҃и) ѕ҃ Се́ же глаго́лю: сѣ́ѧй  скꙋ́достїю,꙳Недѣ́лѧ и҃і: Бра́тїе, сѣ́ѧй  скꙋ́достїю,꙳ скꙋ́достїю и҆ по́жнетъ: а҆ сѣ́ѧй ѡ҆  бл҃гослове́нїи, ѡ҆ (л. рл҃ѕ) бл҃гослове́нїи и҆ по́жнетъ. з҃  Ко́ждо ꙗ҆́коже и҆зволе́нїе и҆́мать се́рдцемъ не ѿ  ско́рби, ни ѿ нꙋ́жды: доброхо́тна бо да́телѧ лю́битъ бг҃ъ.  и҃ Си́ленъ же бг҃ъ всѧ́кꙋ бл҃года́ть и҆з̾ѡби́ловати въ  ва́съ, да ѡ҆ все́мъ всегда̀ всѧ́ко дово́льство и҆мꙋ́ще,  и҆збы́точествꙋете во всѧ́ко дѣ́ло бла́го. ѳ҃ Ꙗ҆́коже  є҆́сть пи́сано: расточѝ, дадѐ оу҆бѡ́гимъ: пра́вда є҆гѡ̀  пребыва́етъ во вѣ́ки. і҃ Даѧ́й же сѣ́мѧ сѣ́ющемꙋ, и҆  хлѣ́бъ въ снѣ́дь да пода́стъ, и҆ оу҆мно́житъ сѣ́мѧ  ва́ше, и҆ да возрасти́тъ жи̑та пра́вды ва́шеѧ. а҃і Да ѡ҆  все́мъ богатѧ́щесѧ во всѧ́кꙋ простотꙋ̀, ꙗ҆́же содѣва́етъ  на́ми благодаре́нїе бг҃ꙋ. 
Коне́цъ недѣ́ли. 
(заⷱ҇ рп҃ѳ) в҃і Ꙗ҆́кѡ рабо́та꙳Среда̀  г҃і-ѧ недѣ́ли: Бра́тїе, рабо́та꙳ сегѡ̀ слꙋже́нїѧ,  не то́кмѡ є҆́сть и҆сполнѧ́ющаѧ лишє́нїѧ ст҃ы́хъ, но и҆  и҆збы́точествꙋющаѧ мно́гими благодаре́ньми бг҃ови. г҃і  И҆скꙋше́нїемъ слꙋже́нїѧ сегѡ̀, сла́вѧще бг҃а въ покоре́нїи  и҆сповѣ́данїѧ ва́шегѡ, въ бл҃говѣствова́нїе хрⷭ҇то́во, и҆  простотѣ̀ соѻбще́нїѧ къ ни́мъ, и҆ ко всѣ́мъ. д҃і И҆  тѣ́хъ мл҃твою по ва́съ, возжелѣ́ющымъ ва́съ, за премно́гꙋю  бл҃года́ть бж҃їю на ва́съ. є҃і Бл҃годаре́нїе же бг҃ови ѡ҆  неисповѣди́мѣмъ є҆гѡ̀ да́рѣ. 
Глава̀ десѧ́таѧ. 
[і҃] сⷯ а҃ Са́мъ же а҆́зъ па́ѵелъ молю̀ вы̀  кро́тостїю и҆ ти́хостїю хрⷭ҇то́вою, и҆́же на лицѣ̀ оу҆́бѡ  смире́нъ въ ва́съ, не сы́й же оу҆ ва́съ дерза́ю въ (л. рл҃ѕ  ѡ҆б.) ва́съ. в҃ Молю́ же є҆́же не сы́й тꙋ̀ дерза́ти  надѣ́ѧнїемъ, и҆́мже помышлѧ́ю смѣ́ти на нѣ́кїѧ непщꙋ́ющыѧ  на́съ, ꙗ҆́кѡ по пло́ти ходѧ́щихъ. г҃ Во пло́ти бо ходѧ́ще,  не по пло́ти во́инствꙋемъ: д҃ Ѻ҆рꙋ́жїѧ бо во́инства на́шегѡ  не плотска̑ѧ, но си̑льна бг҃ови, на разоре́нїе тве́рдємъ,  помышлє́нїѧ низлага́юще, є҃ И҆ всѧ́ко возноше́нїе  вз̾има́ющеесѧ на ра́зꙋмъ бж҃їй, и҆ плѣнѧ́юще всѧ́къ  ра́зꙋмъ въ послꙋша́нїе хрⷭ҇то́во. ѕ҃ И҆ гото́во и҆мꙋ́ще  ѿмсти́ти всѧ́ко преслꙋша́нїе, є҆гда̀ и҆спо́лнитсѧ ва́ше  послꙋша́нїе. з҃ Ꙗ҆̀же ли пред̾ лице́мъ, зри́те; 
(заⷱ҇ р҃ч) А҆́ще кто̀꙳Четверто́къ г҃і-ѧ  недѣ́ли: Бра́тїе, а҆́ще кто̀꙳ надѣ́етсѧ себѐ  хрⷭ҇то́ва бы́ти, да помышлѧ́етъ па́ки ѿ себѐ, занѐ  ꙗ҆́коже ѻ҆́нъ хрⷭ҇то́въ, та́кожде и҆ мы̀ хрⷭ҇то́вы. 
Коне́цъ средѣ̀. 
и҃ А҆́ще бо и҆ ли́шше что̀ похвалю́сѧ ѡ҆ вла́сти на́шей,  ю҆́же дадѐ на́мъ гдⷭ҇ь въ созда́нїе, а҆ не на разоре́нїе  ва́ше, не постыжꙋ́сѧ. [а҃] ѳ҃ Но да не ꙗ҆влю́сѧ ꙗ҆́кѡ  страшѧ̀ ва́съ посла́ньми. і҃ Ꙗ҆́кѡ посла̑нїѧ оу҆́бѡ,  речѐ, тѧ́жки и҆ крѣ́пки, а҆ прише́ствїе тѣ́ла не́мощно,  и҆ сло́во оу҆ничиже́нно. (нлⷣѧ) а҃і Сїѐ да  помышлѧ́етъ таковы́й, ꙗ҆́кѡ ꙗ҆́цы же є҆смы̀ сло́вомъ  посла́нїй, ѿстоѧ́ще: такові́и и҆ тꙋ̀ сꙋ́ще є҆смы̀  дѣ́ломъ. в҃і Не смѣ́емъ бо ꙾сꙋди́ти꙾꙾присовокꙋплѧ́ти꙾,  и҆лѝ прикла́довати себѐ и҆ны̑мъ, хва́лѧщымъ себѐ  самѣ́хъ: но са́ми въ себѣ̀ себѐ и҆змѣрѧ́юще, и҆  прилага́юще себѣ̀, себѐ не разꙋмѣва́ютъ. г҃і Мы́ же не  (л. рл҃з) въ безмѣ̑рнаѧ похва́лимсѧ: но по мѣ́рѣ  пра́вила, є҆го́же раздѣлѝ на́мъ бг҃ъ мѣ́рꙋ, достиза́ти  да́же и҆ до ва́съ. д҃і Не ꙗ҆́кѡ бо не досѧ́жꙋще до ва́съ,  па́че простира́емъ себѐ: да́же бо и҆ до ва́съ достиго́хомъ  бл҃говѣ́стїемъ хрⷭ҇то́вымъ. є҃і Не въ безмѣ̑рнаѧ  хва́лѧщесѧ, нижѐ въ чꙋжди́хъ трꙋдѣ́хъ, оу҆пова́нїе же  и҆мꙋ́ще, растꙋ́щей вѣ́рѣ ва́шей, въ ва́съ велича́тисѧ по  пра́вилꙋ на́шемꙋ и҆з̾ѡби́льнѡ. ѕ҃і Во є҆́же и҆ въ  да́льшихъ ва́съ [страна́хъ] благовѣсти́ти, не чꙋжи́мъ  пра́виломъ въ готѡ́ваѧ похвали́тисѧ. з҃і Хвалѧ́йсѧ же, ѡ҆  гдⷭ҇ѣ да хва́литсѧ. и҃і Не хвалѧ́й бо себѐ се́й  и҆скꙋ́сенъ: но є҆го́же бг҃ъ восхвалѧ́етъ. 
Коне́цъ четверткꙋ̀. 
Глава̀ перваѧна́десѧть. 
(заⷱ҇ рч҃а) [в҃] сⷯ а҃ Ѽ да бы́сте  ма́лѡ꙳Сꙋббѡ́та к҃д: Бра́тїе, ѽ да бы́сте  ма́лѡ꙳ потерпѣ́ли безꙋ́мїю моемꙋ̀, но и҆ потерпи́те  мѧ̀. в҃ Ревнꙋ́ю бо ѡ҆ ва́съ бж҃їею ре́вностїю: ѡ҆брꙋчи́хъ бо  ва́съ є҆ди́номꙋ мꙋ́жꙋ, дв҃ꙋ чи́стꙋ предста́вити, хрⷭ҇то́ви.  г҃ Бою́сѧ же, да не ка́кѡ ꙗ҆́коже ѕмїѧ̀ є҆́ѵꙋ прельстѝ  лꙋка́вствомъ свои́мъ, та́кѡ и҆стлѣ́ютъ и҆ ра́зꙋмы ва́шѧ ѿ  простоты̀ ꙗ҆́же ѡ҆ хрⷭ҇тѣ̀. д҃ А҆́ще бо грѧды́й и҆́наго  і҆и҃са проповѣ́даетъ, є҆гѡ́же не проповѣ́дахомъ, и҆лѝ  дꙋ́ха и҆на́го прїе́млете, є҆го́же не прїѧ́сте, и҆лѝ  бл҃говѣствова́нїе и҆́но, є҆́же не прїѧ́сте, до́брѣ бы́сте  потерпѣ́ли. (л. рл҃з ѡ҆б.) 
(заⷱ҇ рч҃в) є҃ Непщꙋ́ю бо꙳Пѧто́къ г҃і  недѣ́ли: Бра́тїе, непщꙋ́ю꙳ ничи́мже лиши́тисѧ  пре́днихъ а҆по́стѡлъ. ѕ҃ А҆́ще бо и҆ невѣ́жда сло́вомъ, но  не ра́зꙋмомъ, ꙾но вездѣ̀ ꙗ҆́вльшесѧ ѡ҆ все́мъ въ  ва́съ꙾꙾но во все́мъ ꙗ҆вле́нны є҆смы̀ во всѣ́хъ къ  ва́мъ꙾. 
Коне́цъ сꙋббѡ́тѣ. 
з҃ И҆лѝ грѣ́хъ сотвори́хъ, себѐ смирѧ́ѧ, да вы̀  вознесе́тесѧ, ꙗ҆́кѡ тꙋ́не бж҃їе бл҃говѣствова́нїе  благовѣсти́хъ ва́мъ; и҃ Ѿ и҆ны́хъ церкве́й оу҆и́мъ,  прїи́мъ ѡ҆бро́къ къ ва́шемꙋ слꙋже́нїю, и҆ прише́дъ къ ва́мъ,  и҆ въ скꙋ́дости бы́въ, не стꙋжи́хъ ни є҆ди́номꙋ. ѳ҃  Скꙋ́дость бо мою̀ и҆спо́лниша бра́тїѧ прише́дше ѿ  македо́нїи: и҆ во все́мъ без̾ стꙋже́нїѧ ва́мъ себѐ  соблюдо́хъ, и҆ соблюдꙋ̀. і҃ Є҆́сть и҆́стина хрⷭ҇то́ва во  мнѣ̀, ꙗ҆́кѡ похвале́нїе сїѐ не загради́тсѧ ѡ҆ мнѣ̀ въ  страна́хъ а҆ха́йстѣхъ. а҃і Почто̀; занѐ не люблю́ ли  ва́съ; бг҃ъ вѣ́сть. а҆ є҆́же творю̀, и҆ сотворю̀, в҃і Да  ѿсѣкꙋ̀ винꙋ̀, хотѧ́щымъ вины̀: да, ѡ҆ не́мже хва́лѧтсѧ,  ѡ҆брѧ́щꙋтсѧ ꙗ҆́коже и҆ мы̀. г҃і Такові́и бо лжи́ви  а҆по́столи, дѣ́латели льсти́вїи, преѡбразꙋ́ющесѧ во  а҆по́столы хрⷭ҇то́вы. д҃і И҆ не ди́вно: са́мъ бо сатана̀  преѡбразꙋ́етсѧ во а҆́гг҃ла свѣ́тла. є҃і Не ве́лїе  оу҆́бѡ, а҆́ще и҆ слꙋжи́телїе є҆гѡ̀ преѡбразꙋ́ютсѧ ꙗ҆́кѡ  слꙋжи́тели пра́вды, и҆̀мже кончи́на бꙋ́детъ по дѣлѡ́мъ  и҆́хъ. ѕ҃і Па́ки глаго́лю, да никто́же мни́тъ мѧ̀ безꙋ́мна  бы́ти: а҆́ще ли нѝ, понѐ ꙗ҆́кѡ безꙋ́мна прїими́те мѧ̀, да  и҆ а҆́зъ ма́лѡ что̀ похвалю́сѧ. з҃і А҆ є҆́же глаго́лю, не  глаго́лю по гдⷭ҇ѣ, но ꙗ҆́кѡ въ безꙋ́мїи, въ се́й ча́сти  похвалы̀. и҃і Поне́же (л. рл҃и) мно́зи хва́лѧтсѧ по пло́ти,  и҆ а҆́зъ похвалю́сѧ: ѳ҃і Любе́знѡ бо прїе́млете безꙋ̑мныѧ,  мꙋ́дри сꙋ́ще. к҃ Прїе́млете бо, а҆́ще кто̀ ва́съ  порабоща́етъ, а҆́ще кто̀ поѧда́етъ, а҆́ще кто̀ не влѣ́потꙋ  ꙾прото́ритъ꙾꙾ѿе́млетъ꙾, а҆́ще кто̀ по лицꙋ̀ бїе́тъ вы̀,  а҆́ще кто̀ велича́етсѧ. к҃в По досажде́нїю, глаго́лю, занѐ  ꙗ҆́кѡ мы̀ и҆знемого́хомъ. 
Коне́цъ пѧткꙋ̀. 
(заⷱ҇ рч҃г) [г҃] Ѡ҆ не́мже꙳І҆ꙋ́нїа к҃ѳ,  ст҃ы́мъ а҆пⷭ҇толѡмъ: Бра́тїе, ѡ҆ не́мже꙳ а҆́ще  дерза́етъ кто̀, [несмы́сленнѡ глаго́лю:] дерза́ю и҆ а҆́зъ:  к҃в Є҆вре́и ли сꙋ́ть; и҆ а҆́зъ: і҆и҃льте ли сꙋ́ть; и҆  а҆́зъ: сѣ́мѧ а҆враа́мле ли сꙋ́ть; и҆ а҆́зъ: к҃г Слꙋжи́телїе  ли хрⷭ҇то́вы сꙋ́ть; [не въ мꙋ́дрости глаго́лю,] па́че а҆́зъ:  въ трꙋдѣ́хъ мно́жае, въ ра́нахъ пребо́лѣ, въ темни́цахъ  и҆́злиха, въ сме́ртехъ мно́гащи. к҃д Ѿ і҆ꙋдє́й пѧтькра́ты  четы́ридесѧть, ра́звѣ є҆ди́ныѧ, прїѧ́хъ. к҃є Три́щи  па́лицами бїе́нъ бы́хъ, є҆ди́ною ка́меньми наме́танъ бы́хъ,  трикра́ты кора́бль ѡ҆прове́ржесѧ со мно́ю: но́щь и҆ де́нь во  глꙋбинѣ̀ сотвори́хъ. к҃ѕ Въ пꙋ́тныхъ ше́ствїихъ мно́жицею:  бѣды̑ въ рѣка́хъ, бѣды̑ ѿ разбѡ́йникъ, бѣды̑ ѿ  срѡ́дникъ, бѣды̑ ѿ ꙗ҆зы̑къ, бѣды̑ во градѣ́хъ, бѣды̑  въ пꙋсты́ни, бѣды̑ въ мо́ри, бѣды̑ во лжебра́тїи. к҃з Въ  трꙋдѣ̀ и҆ по́двизѣ, во бдѣ́нїихъ мно́жицею, во а҆́лчбѣ  и҆ жа́жди, и҆ въ поще́нїихъ мно́гащи, въ зимѣ̀ и҆ наготѣ̀.  к҃и Кромѣ̀ внѣ́шнихъ, нападе́нїе є҆́же по всѧ̀ днѝ, и҆  попече́нїе всѣ́хъ цр҃кве́й. к҃ѳ Кто̀ и҆знемога́етъ, и҆ не  и҆знемога́ю; кто̀ соблазнѧ́етсѧ, и҆ а҆́зъ не (л. рл҃и ѡ҆б.)  разжиза́юсѧ; л҃ А҆́ще хвали́тисѧ мѝ подоба́етъ, ꙗ҆̀же ѡ҆  не́мощи мое́й похвалю́сѧ. 
(заⷱ҇ рч҃д) л҃а Бг҃ъ꙳Недѣ́лѧ ѳ҃і:  Бра́тїе, бг҃ъ꙳ и҆ ѻ҆ц҃ъ гдⷭ҇а на́шегѡ і҆и҃са хрⷭ҇та̀  вѣ́сть, сы́й благослове́нъ во вѣ́ки, ꙗ҆́кѡ не лгꙋ̀. л҃в  Въ дама́сцѣ ꙗ҆зы́ческїй кнѧ́зь а҆ре́ѳы царѧ̀ стрежа́ше  дама́скъ гра́дъ, ꙗ҆́ти мѧ̀ хотѧ̀: и҆ ѻ҆ко́нцемъ въ  ко́шницѣ свѣ́шенъ бы́хъ по стѣнѣ̀, и҆ и҆збѣго́хъ и҆з̾  рꙋкꙋ̀ є҆гѡ̀. 
Глава̀ втораѧна́десѧть. 
сⷯ а҃ Похвали́тисѧ же не по́льзꙋетъ мѝ:  прїидꙋ́ бо въ видѣ̑нїѧ и҆ ѿкровє́нїѧ гдⷭ҇нѧ. в҃ Вѣ́мъ  человѣ́ка ѡ҆ хрⷭ҇тѣ̀, пре́жде лѣ́тъ четырина́десѧти:  [а҆́ще въ тѣ́лѣ, не вѣ́мъ, а҆́ще ли кромѣ̀ тѣ́ла, не  вѣ́мъ: бг҃ъ вѣ́сть:] восхище́на бы́вша такова́го до  тре́тїѧгѡ нб҃сѐ. г҃ И҆ вѣ́мъ такова̀ человѣ́ка, [а҆́ще въ  тѣ́лѣ, и҆лѝ кромѣ̀ тѣ́ла, не вѣ́мъ: бг҃ъ вѣ́сть:] д҃  Ꙗ҆́кѡ восхище́нъ бы́сть въ ра́й, и҆ слы́ша неизрече́нны  глаго́лы, и҆́хже не лѣ́ть є҆́сть человѣ́кꙋ глаго́лати.  є҃ Ѡ҆ таковѣ́мъ похвалю́сѧ, ѡ҆ себѣ́ же не похвалю́сѧ,  то́кмѡ ѡ҆ не́мощехъ мои́хъ. ѕ҃ А҆́ще бо восхощꙋ̀  похвали́тисѧ, не бꙋ́дꙋ безꙋ́менъ, и҆́стинꙋ бо рекꙋ̀: щаждꙋ́  же, да не ка́кѡ кто̀ вознепщꙋ́етъ ѡ҆ мнѣ̀ па́че, є҆́же  ви́дитъ мѧ̀, и҆лѝ слы́шитъ что̀ ѿ менѐ. з҃ И҆ за  премнѡ́гаѧ ѿкровє́нїѧ да не превозношꙋ́сѧ, даде́сѧ мѝ  па́костникъ пло́ти а҆́ггелъ сатани́нъ, да мѝ па́кѡсти  дѣ́етъ, да не превозношꙋ́сѧ. и҃ Ѡ҆ се́мъ трикра́ты гдⷭ҇а  моли́хъ, да и҆ (л. рл҃ѳ) ѿстꙋ́питъ ѿ менѐ. ѳ҃ И҆ рече́  ми: довлѣ́етъ тѝ бл҃года́ть моѧ̀: си́ла бо моѧ̀ въ не́мощи  соверша́етсѧ. сла́дцѣ оу҆̀бо похвалю́сѧ па́че въ не́мощехъ  мои́хъ, да всели́тсѧ въ мѧ̀ си́ла хрⷭ҇то́ва. 
Коне́цъ недѣ́ли, и҆ а҆пⷭ҇толѡмъ. 
(заⷱ҇ рч҃є) і҃ Тѣ́мже  бл҃говолю̀꙳Понедѣ́льникъ д҃і недѣ́ли: Бра́тїе,  благоволю̀꙳ въ не́мощехъ, въ досажде́нїихъ, въ  бѣда́хъ, во и҆згна́нїихъ, въ тѣснота́хъ по хрⷭ҇тѣ̀:  є҆гда́ бо немощствꙋ́ю, тогда̀ си́ленъ є҆́смь. а҃і Бы́хъ  несмы́сленъ хвалѧ́сѧ: вы́ мѧ понꙋ́дисте. а҆́зъ бо до́лженъ  бѣ́хъ ѿ ва́съ хвали́мь быва́ти: ничи́мже бо лиши́хсѧ  пе́рвѣйшихъ а҆по́стѡлъ, а҆́ще и҆ ничто́же є҆́смь. в҃і  Зна́мєнїѧ бо а҆по́столова содѣ́ѧшасѧ въ ва́съ во всѧ́комъ  терпѣ́нїи, въ зна́менїихъ и҆ чꙋдесѣ́хъ и҆ си́лахъ. г҃і  Что́ бо є҆́сть, є҆гѡ́же лиши́стесѧ па́че про́чихъ цр҃квей,  а҆́ще то́чїю ꙗ҆́кѡ а҆́зъ са́мъ не стꙋжи́хъ ва́мъ; дади́те  мѝ непра́вдꙋ сїю̀. д҃і Сѐ тре́тїе гото́въ є҆́смь прїитѝ  къ ва́мъ, и҆ не стꙋжꙋ̀ ва́мъ: не и҆щꙋ́ бо ва́шихъ, но ва́съ.  не до́лжна бо сꙋ́ть ча́да роди́телємъ сниска́ти и҆мѣ́нїѧ  но роди́тели ча́дѡмъ. є҃і А҆́зъ же въ сла́дость и҆ждивꙋ̀  и҆ и҆ждиве́нъ бꙋ́дꙋ по дꙋша́хъ ва́шихъ: а҆́ще и҆ и҆зли́шше  ва́съ любѧ̀, ме́ньши люби́мь є҆́смь. ѕ҃і Бꙋ́ди же а҆́зъ не  ѡ҆тѧгчи́хъ ва́съ: но кова́ренъ сы́й, ле́стїю ва́съ прїѧ́хъ.  з҃і Є҆да̀ ко́имъ ѿ по́сланныхъ къ ва́мъ лихои́мствовахъ  ва́съ; и҃і Оу҆моли́хъ ті́та, и҆ съ ни́мъ посла́хъ бра́та:  є҆да̀ лихои́мствова чи́мъ ва́съ ті́тъ; (л. рл҃ѳ ѡ҆б.) не  тѣ́мже ли дх҃омъ ходи́хомъ; не тѣ́ми же ли стопа́ми; ѳ҃і  Па́ки ли мнитѐ, ꙗ҆́кѡ ѿвѣ́тъ ва́мъ твори́мъ; пред̾  бг҃омъ ѡ҆ хрⷭ҇тѣ̀ глаго́лемъ: всѧ̑ же возлю́бленнїи, ѡ҆  ва́шемъ созда́нїи [и҆ оу҆твержде́нїи]. 
Коне́цъ понедѣ́льникꙋ. 
(заⷱ҇ рч҃ѕ) [д҃] к҃ Бою́сѧ же,  є҆да̀꙳Во вто́рникъ д҃і недѣ́ли: Бра́тїе, бою́сѧ,  є҆да̀꙳ ка́кѡ прише́дъ не ꙗ҆́цѣхъ же хощꙋ̀, ѡ҆брѧ́щꙋ  ва́съ: и҆ а҆́зъ ѡ҆брѧ́щꙋсѧ ва́мъ, ꙗ҆кова́ же не хо́щете: да  не ка́кѡ [бꙋ́дꙋтъ] рвє́нїѧ, за́висти, ꙗ҆́рѡсти, рє́ти,  клеветы̑, шепта̑нїѧ, кичє́нїѧ, нестроє́нїѧ. к҃а Да не  па́ки прише́дша мѧ̀ смири́тъ бг҃ъ мо́й оу҆ ва́съ, и҆  воспла́чꙋсѧ мно́гихъ пре́жде согрѣ́шшихъ, и҆ не  пока́ѧвшихсѧ ѡ҆ нечистотѣ̀, и҆ блꙋже́нїи, и҆  стꙋдоло́жствїи, ꙗ҆̀же содѣ́ѧша. 
Глава̀ третїѧна́десѧть. 
сⷯ а҃ Трети́цею сѐ грѧдꙋ̀ къ ва́мъ: при  оу҆стѣ́хъ двою̀ и҆лѝ трїе́хъ свидѣ́телей ста́нетъ всѧ́къ  глаго́лъ. (пнⷣе) в҃ Пре́жде рѣ́хъ, и҆ предглаго́лю,  ꙗ҆́кѡ оу҆ ва́съ бы́въ второ́е, и҆ не сы́й ны́нѣ пишꙋ̀,  пре́жде согрѣ́шшымъ и҆ про́чымъ всѣ́мъ: ꙗ҆́кѡ а҆́ще  прїидꙋ̀ па́ки, не пощажꙋ̀. 
Коне́цъ вто́рникꙋ. 
(заⷱ҇ рч҃з) г҃ Поне́же꙳꙳Въ сре́дꙋ д҃і  недѣ́ли: Бра́тїе, поне́же꙳꙳ и҆скꙋше́нїѧ и҆́щете  глаго́лющагѡ во мнѣ̀ хрⷭ҇та̀, и҆́же въ ва́съ не  и҆знемога́етъ, но мо́жетъ въ ва́съ. д҃ И҆́бо а҆́ще и҆  ра́спѧтъ бы́сть ѿ не́мощи, но жи́въ є҆́сть ѿ си́лы  бж҃їѧ: и҆́бо и҆ мы̀ (л. р҃м) немощствꙋ́емъ въ не́мъ, но  жи́ви бꙋ́демъ съ ни́мъ ѿ си́лы бж҃їѧ въ ва́съ. є҃ Себѐ  и҆скꙋша́йте, а҆́ще є҆стѐ въ вѣ́рѣ, себѐ и҆скꙋша́йте:  и҆лѝ не зна́ете себѐ, ꙗ҆́кѡ і҆и҃съ хрⷭ҇то́съ въ ва́съ  є҆́сть, а҆́ще то́чїю чи́мъ неискꙋ́сни є҆стѐ; ѕ҃  Оу҆пова́ю же, ꙗ҆́кѡ разꙋмѣ́ти и҆́мате, ꙗ҆́кѡ мы̀ нѣ́смы  неискꙋ́сни. з҃ Мо́лимсѧ же къ бг҃ꙋ, не сотвори́ти ва́мъ ни  є҆ди́нагѡ ѕла̀: не ꙗ҆́кѡ да мы̀ и҆скꙋ́сни ꙗ҆ви́мсѧ, но да  вы̀ до́брое сотворитѐ, мы́ же ꙗ҆́кѡ неискꙋ́сни бꙋ́демъ. и҃  Ничто́же бо мо́жемъ на и҆́стинꙋ, но по и҆́стинѣ. ѳ҃  Ра́дꙋемсѧ же, є҆гда̀ мы̀ немощствꙋ́емъ, вы́ же си́льни  быва́ете: се́ бо и҆ мо́лимсѧ ѡ҆ ва́шемъ соверше́нїи. і҃  Сегѡ̀ ра́ди не сы́й оу҆ ва́съ сїѧ̑ пишꙋ̀, да прише́дъ, не  безща́днѡ сотворю̀ по вла́сти, ю҆́же гдⷭ҇ь да́лъ мѝ є҆́сть  въ созда́нїе, а҆ не на разоре́нїе. а҃і Про́чее же бра́тїе,  ра́дꙋйтесѧ, соверша́йтесѧ, оу҆тѣша́йтесѧ, то́жде  мꙋ́дрствꙋйте, ми́ръ и҆мѣ́йте: и҆ бг҃ъ любвѐ и҆ ми́ра  бꙋ́детъ съ ва́ми. в҃і Цѣлꙋ́йте дрꙋгъдрꙋ́га лобза́нїемъ  ст҃ы́мъ: цѣлꙋ́ютъ вы̀ ст҃і́и всѝ. г҃і Бл҃года́ть гдⷭ҇а  на́шегѡ і҆и҃са хрⷭ҇та̀, и҆ любы̀ бг҃а [и҆ ѻ҆ц҃а̀] и҆  ѻ҆бще́нїе ст҃а́гѡ дх҃а со всѣ́ми ва́ми. а҆ми́нь. 
Коне́цъ средѣ̀. 
Коне́цъ втора́гѡ посла́нїѧ къ корі́нѳѧнѡмъ, є҆́же  написа́сѧ ѿ фїлїпписі́и, ті́томъ и҆ лꙋко́ю: и҆́мать въ  себѣ̀ гла́въ г҃і: зача́лъ цр҃ко́вныхъ, л҃в: стїхѡ́въ,  сн҃ѕ: знамена́нїй че́рныхъ, і҃: послѣ́дꙋющихъ же и҆̀мъ  червле́ныхъ, є҃. 


(л. р҃м ѡ҆б.)  
Знамєна́нїѧ къ гала́тѡмъ посла́нїѧ. 
[а҃] По предписа́нїю по́вѣсть, ѡ҆ свое́мъ  преложе́нїи ѿ жидо́вства по ꙗ҆вле́нїю. 
[в҃] Ѡ҆ свидѣ́тельствѣ а҆по́столѡвъ, и҆ ѡ҆ житїѝ  вѣ́рнѣ. 
[г҃] Ѡ҆ є҆́же къ ки́фѣ противорѣ́чїи. 
[д҃] Ꙗ҆́кѡ вѣ́рою ѡ҆сщ҃е́нїе, а҆ не зако́номъ. 
[є҃] Ꙗ҆́кѡ и҆ а҆враа́мъ ѿ вѣ́ры ѡ҆правда́сѧ, во  ѻ҆́бразъ на́мъ. 
[ѕ҃] Ꙗ҆́кѡ зако́нъ не ѡ҆правда́етъ, но ѡ҆блича́етъ,  и҆ клѧ́твꙋ возлага́етъ, ю҆́же разрѣша́етъ хрⷭ҇то́съ. 
[з҃] Ꙗ҆́кѡ не ѿ зако́на, но ѿ ѡ҆бѣтова́нїѧ  бл҃га̑ѧ. 
[и҃] Ꙗ҆́кѡ под̾ сꙋдо́мъ бы́ша и҆̀же въ зако́нѣ. 
[ѳ҃] Ꙗ҆́кѡ свобо́дною жено́ю а҆враа́млею, и҆  и҆́скреннимъ дѣ́тищемъ пред̾ѡбрази́вшымсѧ, не подоба́етъ  на́мъ порабощє́нымъ бы́ти зако́нꙋ. 
[і҃] Ꙗ҆́кѡ зва́нїе на́ше не подлежи́тъ  ѡ҆брѣ́занїю и҆ зако́нꙋ, за хрⷭ҇то́вꙋ стрⷭ҇ть. 
[а҃і] Подписа́нїе свобо́ды, ꙗ҆́же по дх҃ꙋ ст҃о́мꙋ. 
[в҃і] Ѿведе́нїе ѿ привлача́ющихъ ко  ѡ҆брѣ́занїю. и҆ подвиже́нїе къ но́вомꙋ животꙋ̀ дх҃о́вномꙋ.  (л. рм҃а) 
Сказа́нїе къ гала́тѡмъ посла́нїѧ ст҃а́гѡ а҆пⷭ҇ла  па́ѵла. 
Сїѐ посыла́етъ ѿ ри́ма, ви́дѣвъ и҆̀хъ оу҆жѐ и҆  наꙋчи́въ. Вина́ же посла́нїѧ сїѧ̀: Наꙋче́ни бы́вше до́брѣ  гала́тє ѿ а҆пⷭ҇ла, и҆ вѣ́ровавше и҆́скреннѡ во хрⷭ҇та̀,  по ѿше́ствїи а҆пⷭ҇ловѣ прельсти́шасѧ ѿ нѣ́кихъ, ꙗ҆́кѡ  ѡ҆брѣ́затисѧ. Сїѧ̑ оу҆́бѡ оу҆вѣ́давъ а҆пⷭ҇лъ, пи́шетъ къ  ни́мъ. И҆ пе́рвѣе оу҆́бѡ свидѣ́тельствꙋетъ и҆̀мъ, ѡ҆  не́йже и҆мѣ́ѧхꙋ вѣ́рѣ, и҆ и҆́скреннѣмъ ѡ҆ хрⷭ҇тѣ̀  и҆зволе́нїи: оу҆корѧ́етъ же, ꙗ҆́кѡ несмы́сленнѡ  содѣ́ѧвшымъ, и҆ преложи́вшымсѧ. Та́же повѣствꙋ́етъ ѡ҆  зако́нѣ и҆ вѣ́рѣ, ꙗ҆́же по а҆враа́мꙋ, и҆ показꙋ́етъ ѿ  зако́на же, и҆ же́нъ а҆враа́мовыхъ, и҆носказа́тельнѣ  толкꙋ́ѧ и҆̀хъ, до вре́мене да́нымъ бы́вшымъ и҆ сѣ́ни и҆  ѡ҆брѣ́занїю, и҆ и҆спраздни́тисѧ и҆̀мъ про́чее хрⷭ҇то́вымъ  прише́ствїемъ. И҆ си́це и҆з̾ѧсни́въ, завѣщава́етъ про́чее  и҆́мъ ктомꙋ̀ не внима́ти прельща́ющымъ ѧ҆̀, но па́че  держа́тисѧ вѣ́ры, ꙗ҆́же во хрⷭ҇та̀, и҆ вѣ́дѣти, ꙗ҆́кѡ  ꙗ҆́же ѡ҆ хрⷭ҇тѣ̀ бл҃года́ть, оу҆пражднѧ́етъ є҆́же по  пло́ти ѡ҆брѣ́занїе, и҆ си́це па́ки ѡ҆ ѻ҆бы́чаехъ наꙋчи́въ  и҆ наказа́въ, скончава́етъ посла́нїе. (л. рм҃а ѡ҆б.) 
И҆́но предвѣ́дѣнїе і҆ѡа́нна златоꙋ́стагѡ 
И҆́же ѿ і҆ꙋдє́й вѣ́ровавшїи, вкꙋ́пѣ оу҆́бѡ ѡ҆  предпрїѧ́тїи і҆ꙋде́йства хва́лѧщесѧ, вкꙋ́пѣ же и҆  тщесла́вїемъ пїѧ́нствꙋюще, и҆ хотѧ́ще са́нъ оу҆чи́тельный  себѣ̀ приложи́ти, прише́дше въ ꙗ҆зы́къ гала́тскїй  оу҆ча́хꙋ и҆̀хъ, ꙗ҆́кѡ подоба́етъ ѡ҆брѣ́затисѧ, и҆  сꙋббѡ́ты храни́ти и҆ новомѣ̑сѧчїѧ, и҆ не внима́ти па́ѵлꙋ  ѿе́млющꙋ и҆̀хъ. И҆́же бо ѡ҆ петрѣ̀, и҆ і҆а́кѡвѣ, и҆  і҆ѡа́ннѣ, не возбранѧ́етъ, пе́рвїи а҆пⷭ҇лѡмъ сꙋ́ще, и҆ со  хрⷭ҇то́мъ бы́вше, и҆ вои́стиннꙋ не возбранѧ́хꙋ: но не  оу҆законѧ́юще сїѐ творѧ́хꙋ, но не́мощи сходѧ́ще  вѣ́ровавшихъ і҆ꙋдє́й. Па́ѵелъ же въ ꙗ҆зы́цѣхъ  проповѣ́дꙋѧ, не тре́боваше такова́гѡ схожде́нїѧ. Є҆гда́ же  во і҆ꙋде́йстѣй странѣ̀ бы́сть, тогда̀ и҆ то́й потре́бова  схожде́нїѧ сегѡ̀. Но прельстѧ́щїи не глаго́люще вины̀,  и҆́хже ра́ди и҆ се́й и҆ ѻ҆нѝ схожда́хꙋ, прельща́хꙋ  простѣ́йшихъ, глаго́люще: ꙗ҆́кѡ не подоба́етъ внима́ти  па́ѵлꙋ: се́й бо вчера̀ и҆ дне́сь ꙗ҆ви́сѧ, ѻ҆ни́ же  пе́рвїи, и҆ ѡ҆ петрѣ̀: и҆ се́й оу҆́бѡ оу҆чени́къ  а҆пⷭ҇лѡвъ бы́сть, ѻ҆ни́ же хрⷭ҇то́вы: и҆ се́й є҆ди́нъ,  ѻ҆ни́ же мно́зи, и҆ столпѝ це́ркве. и҆ лицемѣ́рїемъ  є҆щѐ ѡ҆клевета́хꙋ є҆го̀, глаго́люще, ꙗ҆́кѡ то́й са́мъ  ѿе́млѧй ѡ҆брѣ́занїе, ꙗ҆влѧ́етсѧ потре́бовавъ си́хъ  и҆́ндѣ: и҆ и҆́накѡ оу҆́бѡ ва́мъ, и҆́накѡ же и҆ны̑мъ  проповѣ́дꙋѧ. Є҆лма̀ оу҆́бѡ возжже́нъ ви́дѣ ꙗ҆зы́къ  ве́сь, и҆ пожа́ръ лю́тъ возгорѣ́сѧ въ це́ркви  галаті́йстѣй, и҆ созда́нїе коле́блемо бѣдꙋ̀ прїе́млюще  па́сти. ѻ҆́во оу҆́бѡ ѿ ꙗ҆́рости пра́ведныѧ, ѻ҆́во же  ѿ печа́ли содержи́мь, и҆́бо и҆ сїѐ ꙗ҆ви́лъ є҆́сть  ре́къ: ꙗ҆́кѡ оу҆̀бо хотѣ́лъ бы прїитѝ къ ва́мъ ны́нѣ,  и҆ премѣни́ти гла́съ мо́й, пи́шетъ посла́нїе сїѐ ко  всѣ́мъ си̑мъ ѿвѣщава́ѧ. И҆ а҆́бїе ѿ предисло́вїѧ  проти́вꙋ ѻ҆́номꙋ (л. рм҃в) простира́етсѧ, и҆́мже  прокопова́юще є҆гѡ̀ оу҆чи́тельскїй са́нъ, глаго́лахꙋ:  ꙗ҆́кѡ про́чїи оу҆́бѡ хрⷭ҇то́вы, се́й же а҆пⷭ҇лѡвъ бы́сть  оу҆чени́къ. тѣ́мже и҆ си́це начина́етъ посла́нїе: Па́ѵелъ  а҆пⷭ҇лъ, не ѿ человѣ̑къ, ни человѣ́комъ, но і҆и҃сомъ  хрⷭ҇то́мъ, и҆ бг҃омъ и҆ ѻ҆ц҃е́мъ. Сїѐ че́сти ра́ди ꙗ҆́же  ко ѻ҆ц҃ꙋ̀ ре́клъ є҆́сть, и҆ сла́бости ра́ди слы́шателей.  Чесѡ́ же ра́ди сїѐ нигдѣ́же и҆́ндѣ приложи́лъ ко и҆ны́мъ  посыла́ѧ: и҆ ѻ҆вогда̀ своѐ и҆́мѧ то́чїю полага́етъ, и҆лѝ  двои́хъ, и҆лѝ трїе́хъ и҆ны́хъ и҆мена̀. Здѣ́ же мно́жество  цѣ́ло положи́лъ: чесѡ́ ли оу҆́бѡ ра́ди, клевета́хꙋ бо  є҆го̀, ꙗ҆́кѡ є҆ди́нъ сїѧ̑ проповѣ́дꙋетъ, и҆ но́во  оу҆че́нїе вво́дитъ въ догма́тѣхъ: хотѧ́ же ѿѧ́ти сїѐ  ѕло́е мнѣ́нїе и҆́хъ, и҆ показа́ти, ꙗ҆́кѡ мно́ги и҆́мать  ѻ҆́бщники оу҆че́нїю семꙋ̀, счини́лъ є҆́сть себѣ̀  бра́тїю, сказꙋ́ѧ, ꙗ҆́кѡ ꙗ҆́же пи́шетъ, и҆ ѿ ра́зꙋма  и҆́хъ пи́шетъ. (л. рм҃в ѡ҆б.) 
КЪ ГАЛА́ТѠМЪ ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ рч҃и) сⷯ а҃ Па́ѵелъ а҆пⷭ҇лъ,꙳Въ  четверто́къ д҃і-ѧ недѣ́ли: Па́ѵелъ а҆по́столъ꙳ [ни  ѿ человѣ̑къ, ни человѣ́комъ, но і҆и҃съ хрⷭ҇то́мъ и҆  бг҃омъ ѻ҆ц҃е́мъ, воскреси́вшимъ є҆го̀ и҆з̾ ме́ртвыхъ:] в҃  И҆ и҆̀же со мно́ю всѧ̀ бра́тїѧ, це́рквамъ галаті́йскимъ. 
(заⷱ҇ рч҃ѳ) г҃ Бл҃года́ть ва́мъ꙳꙳Въ  сꙋббѡ́тꙋ к҃є: Бра́тїе, бл҃года́ть ва́мъ꙳꙳ и҆ ми́ръ  ѿ бг҃а ѻ҆ц҃а̀, и҆ гдⷭ҇а на́шегѡ і҆и҃са хрⷭ҇та̀: д҃  Да́вшагѡ себѐ по грѣсѣ́хъ на́шихъ, ꙗ҆́кѡ да и҆зба́витъ  ны̀ ѿ настоѧ́щагѡ вѣ́ка лꙋка́вагѡ по во́ли бг҃а и҆  ѻ҆ц҃а̀ на́шегѡ: є҃ Є҆мꙋ́же сла́ва во вѣ́ки вѣкѡ́въ,  а҆ми́нь. ѕ҃ Чꙋждꙋ́сѧ, ꙗ҆́кѡ та́кѡ ско́рѡ прелага́етесѧ, ѿ  зва́вшагѡ вы̀ бл҃года́тїю хрⷭ҇то́вою, во и҆́но  бл҃говѣствова́нїе: з҃ Є҆́же нѣ́сть и҆́но, то́чїю нѣ́цыи  сꙋ́ть смꙋща́ющїи вы̀, и҆ хотѧ́щїи преврати́ти  бл҃говѣствова́нїе хрⷭ҇то́во. и҃ Но и҆ а҆́ще мы̀, и҆лѝ  а҆́гг҃лъ съ нб҃сѐ бл҃говѣсти́тъ ва́мъ па́че, (л. рм҃г)  є҆́же бл҃говѣсти́хомъ ва́мъ, а҆на́ѳема да бꙋ́детъ. ѳ҃  Ꙗ҆́коже предреко́хомъ, и҆ ны́нѣ па́ки глаго́лю: а҆́ще кто̀  ва́мъ бл҃говѣсти́тъ па́че є҆́же прїѧ́сте, а҆на́ѳема да  бꙋ́детъ. і҃ Ны́нѣ бо человѣ́ки препира́ю и҆лѝ бг҃а;  и҆лѝ и҆щꙋ̀ человѣ́кѡмъ оу҆гожда́ти; а҆́ще бо бы́хъ є҆щѐ  человѣ́кѡмъ оу҆гожда́лъ, хрⷭ҇то́въ ра́бъ не бы́хъ оу҆́бѡ  бы́лъ. 
Престꙋпѝ четверткꙋ̀. Коне́цъ сꙋббѡ́тѣ. 
(заⷱ҇ с҃) [а҃] а҃і Сказꙋ́ю же ва́мъ  бра́тїе,꙳Недѣ́лѧ к҃: Бра́тїе, сказꙋ́ю ва́мъ꙳  Сїе́ же и҆ недѣ́лѧ по ржⷭ҇твѣ̀ хрⷭ҇то́вѣ  бл҃говѣствова́нїе бл҃говѣще́нное ѿ менѐ, ꙗ҆́кѡ нѣ́сть  по человѣ́кꙋ. в҃і Ни бо а҆́зъ ѿ человѣ́ка прїѧ́хъ є҆̀,  нижѐ наꙋчи́хсѧ: но ꙗ҆вле́нїемъ і҆и҃съ хрⷭ҇то́вымъ. г҃і  Слы́шасте бо моѐ житїѐ и҆ногда̀ въ жидо́вствѣ, ꙗ҆́кѡ  попремно́гꙋ гони́хъ це́рковь бж҃їю, и҆ разрꙋша́хъ ю҆̀: д҃і  И҆ преспѣва́хъ въ жидо́вствѣ па́че мно́гихъ свє́рстникъ  мои́хъ въ ро́дѣ мое́мъ, и҆́злиха ревни́тель сы́й  ѻ҆те́ческихъ мои́хъ преда́нїй. є҃і Є҆гда́ же благоволѝ  бг҃ъ, и҆збра́вый мѧ̀ ѿ чре́ва ма́тере моеѧ̀, и҆ призва́вый  бл҃года́тїю свое́ю, ѕ҃і Ꙗ҆ви́ти сн҃а своего̀ во мнѣ̀, да  бл҃говѣствꙋ́ю є҆го̀ во ꙗ҆зы́цѣхъ: а҆́бїе не приложи́хсѧ  пло́ти и҆ кро́ви, з҃і Ни взыдо́хъ во і҆ерꙋсали́мъ къ  прє́днимъ менѐ а҆по́столѡмъ: но и҆до́хъ во а҆раві́ю, и҆  па́ки возврати́хсѧ въ дама́скъ. и҃і Пото́мъ же по трїе́хъ  лѣ́тѣхъ взыдо́хъ во і҆ерꙋсали́мъ соглѧ́дати петра̀, и҆  пребы́хъ оу҆ негѡ̀ дні́й пѧтьна́десѧть. (л. рм҃г ѡ҆б.) ѳ҃і  И҆но́гѡ же ѿ а҆по́стѡлъ не ви́дѣхъ, то́кмѡ і҆а́кѡва  бра́та гдⷭ҇нѧ. 
Коне́цъ недѣ́ли. Чтѝ четверткꙋ̀. 
к҃ А҆ ꙗ҆̀же пишꙋ̀ ва́мъ, сѐ пред̾ бг҃омъ, ꙗ҆́кѡ  не лгꙋ̀. к҃а Пото́мъ же прїидо́хъ въ страны̑ сѵ́рскїѧ, и҆  кїлїкі́йскїѧ. к҃в Бѣ́хъ же не зна́емь лице́мъ це́рквамъ  і҆ꙋде́йскимъ, ꙗ҆̀же ѡ҆ хрⷭ҇тѣ̀: к҃г То́чїю же слы́шаще  бѧ́хꙋ, ꙗ҆́кѡ гонѧ́й на́съ и҆ногда̀, ны́нѣ благовѣствꙋ́етъ  вѣ́рꙋ, ю҆́же и҆ногда̀ разрꙋша́ше. к҃д И҆ сла́влѧхꙋ ѡ҆ мнѣ̀  бг҃а. 
Глава̀ втора́ѧ. 
[в҃] сⷯ а҃ Пото́мъ же по четырена́десѧти  лѣ́тѣхъ, па́ки взыдо́хъ во і҆ерꙋсали́мъ съ варна́вою,  пое́мъ съ собо́ю и҆ ті́та. в҃ Взыдо́хъ же по ѿкрове́нїю,  и҆ возложи́хъ и҆̀мъ бл҃говѣствова́нїе, є҆́же проповѣ́дꙋю  во ꙗ҆зы́цѣхъ, наединѣ́ же мни́мымъ, да не ка́кѡ вотщѐ  текꙋ̀, и҆лѝ теко́хъ. г҃ Но ни ті́тъ и҆́же со мно́ю,  є҆́ллинъ сы́й, нꙋ́жденъ бы́сть ѡ҆брѣ́затисѧ: д҃ И҆ за  привше́дшꙋю лжебра́тїю, и҆̀же привнидо́ша соглѧ́дати  свобо́ды на́шеѧ, ю҆́же и҆́мамы ѡ҆ хрⷭ҇тѣ̀ і҆и҃сѣ, да на́съ  порабо́тѧтъ. є҃ И҆̀мже ни къ часꙋ̀ повинꙋ́хомсѧ въ  покоре́нїе, да и҆́стина бл҃говѣ́стїѧ пребꙋ́детъ въ ва́съ. 
Коне́цъ четверткꙋ̀. 
(заⷱ҇ с҃а) ѕ҃ Ѿ мнѧ́щихсѧ же꙳Въ пѧто́къ  д҃і-ѧ недѣ́ли: Бра́тїе, ѿ мнѧ́щихсѧ꙳ бы́ти что̀,  [ꙗ҆ковѝ нѣ́когда бѣ́ша, ничто́же мѝ ра́знствꙋетъ: лица̀  бг҃ъ (л. рм҃д) человѣ́ча не прїе́млетъ.] мнѣ́ бо мни́мїи  ничто́же привозложи́ша: з҃ Но сопроти́вное, оу҆разꙋмѣ́вше,  ꙗ҆́кѡ оу҆вѣ́рено мѝ бы́сть бл҃говѣ́стїе неѡбрѣ́занїѧ,  ꙗ҆́коже петрꙋ̀ ѡ҆брѣ́занїѧ. и҃ [И҆́бо споспѣ́шествовавый  петрꙋ̀ въ посла́нїе ѡ҆брѣ́занїѧ, поспѣ́шествова и҆ мнѣ̀  во ꙗ҆зы́ки.] ѳ҃ И҆ позна́вше бл҃года́ть да́ннꙋю мѝ,  і҆а́кѡвъ, и҆ ки́фа, и҆ і҆ѡа́ннъ, мни́мїи столпѝ бы́ти,  дє́снаѧ да́ша мнѣ̀ и҆ варна́вѣ ѻ҆бще́нїѧ, да мы̀ во  ꙗ҆зы́ки, ѻ҆ни́ же во ѡ҆брѣ́занїе: і҃ То́чїю ни́щихъ да  по́мнима, є҆́же и҆ потща́хсѧ сїѐ и҆́стое сотвори́ти. 
Коне́цъ пѧткꙋ̀. 
(заⷱ҇ с҃в) [г҃] а҃і Є҆гда́ же  прїи́де꙳Въ понедѣ́льникъ є҃і-ѧ недѣ́ли:  Бра́тїе, є҆гда̀ прїи́де꙳ пе́тръ во а҆нтїохі́ю, въ  лицѐ є҆мꙋ̀ проти́вꙋ ста́хъ, ꙗ҆́кѡ зазо́ренъ бѣ̀. в҃і  Пре́жде бо да́же не прїитѝ нѣ̑кимъ ѿ і҆а́кѡва, съ  ꙗ҆зы́ки ꙗ҆дѧ́ше: є҆гда́ же прїидо́ша, ѡ҆прѧ́ташесѧ и҆  ѿлꙋча́шесѧ, боѧ́сѧ сꙋ́щихъ ѿ ѡ҆брѣ́занїѧ. г҃і И҆  лицемѣ́ришасѧ съ ни́мъ и҆ про́чїи і҆ꙋдє́и, ꙗ҆́кѡ и҆  варна́вѣ приста́ти лицемѣ́рствꙋ и҆́хъ. д҃і Но є҆гда̀  ви́дѣхъ, ꙗ҆́кѡ не пра́вѡ хо́дѧтъ ко и҆́стинѣ  бл҃говѣствова́нїѧ, реко́хъ петрꙋ̀ пред̾ всѣ́ми: а҆́ще ты̀  і҆ꙋде́й сы́й, ꙗ҆зы́чески а҆ не і҆ꙋде́йски живе́ши, почто̀  ꙗ҆зы́ки нꙋ́диши і҆ꙋде́йски жи́тельствовати; є҃і Мы̀  є҆стество́мъ і҆ꙋдє́и, а҆ не ѿ ꙗ҆зы̑къ грѣ́шницы. 
(заⷱ҇ с҃г) ѕ҃і Оу҆вѣ́дѣвше  же,꙳꙳Недѣ́лѧ к҃а: Бра́тїе, оу҆вѣ́дѣвше꙳꙳ Сїе́  же и҆ по воздви́женїи недѣ́лѧ. ꙗ҆́кѡ не ѡ҆правди́тсѧ  человѣ́къ ѿ дѣ́лъ зако́на, но то́кмѡ вѣ́рою і҆и҃съ  хрⷭ҇то́вою, (л. рм҃д ѡ҆б.) и҆ мы̀ во хрⷭ҇та̀ і҆и҃са  вѣ́ровахомъ, да ѡ҆правди́мсѧ ѿ вѣ́ры хрⷭ҇то́вы, а҆ не  ѿ дѣ́лъ зако́на: занѐ не ѡ҆правди́тсѧ ѿ дѣ́лъ зако́на  всѧ́ка пло́ть. 
Коне́цъ понедѣ́льникꙋ. 
з҃і А҆́ще ли и҆́щꙋще ѡ҆правди́тисѧ ѡ҆ хрⷭ҇тѣ̀,  ѡ҆брѣто́хомсѧ и҆ са́ми грѣ́шницы: хрⷭ҇то́съ оу҆́бѡ  грѣхꙋ́ ли слꙋжи́тель; да не бꙋ́детъ. и҃і А҆́ще бо ꙗ҆̀же  разори́хъ, сїѧ̑ па́ки созида́ю, престꙋ́пника себѐ  представлѧ́ю. ѳ҃і А҆́зъ бо зако́номъ зако́нꙋ оу҆мро́хъ, да  бг҃ови жи́въ бꙋ́дꙋ: хрⷭ҇то́ви сраспѧ́хсѧ. (втоⷬ҇) к҃  Живꙋ́ же не ктомꙋ̀ а҆́зъ, но живе́тъ во мнѣ̀ хрⷭ҇то́съ: а҆  є҆́же ны́нѣ живꙋ̀ во пло́ти, вѣ́рою живꙋ̀ сн҃а бж҃їѧ,  возлюби́вшагѡ менѐ, и҆ преда́вшагѡ себѐ по мнѣ̀. 
Коне́цъ недѣ́ли. 
(заⷱ҇ с҃д) к҃а Не ѿмета́ю꙳Во вто́рникъ  є҃і-ѧ недѣ́ли: Бра́тїе, не ѿмета́ю꙳ бл҃года́ти  бж҃їѧ: а҆́ще бо зако́номъ пра́вда, оу҆̀бо хрⷭ҇то́съ тꙋ́не  оу҆́мре. 
Глава̀ тре́тїѧ. 
[д҃] сⷯ а҃ Ѽ несмы́сленнїи гала́тє, кто́ вы  прельсти́лъ є҆́сть не покори́тисѧ и҆́стинѣ, и҆̀мже пред̾  ѻ҆чи́ма і҆и҃съ хрⷭ҇то́съ преднапи́санъ бы́сть, въ ва́съ  ра́спѧтъ; в҃ Сїѐ є҆ди́но хощꙋ̀ оу҆вѣ́дѣти ѿ ва́съ,  ѿ дѣ́лъ ли зако́на дх҃а прїѧ́сте, и҆лѝ ѿ слꙋ́ха  вѣ́ры; г҃ Та́кѡ ли несмы́сленни є҆стѐ: наче́нше дх҃омъ,  ны́нѣ пло́тїю скончава́ете; д҃ Толи̑ка пострада́сте тꙋ́не,  а҆́ще же и҆ тꙋ́не. є҃ Подаѧ́й оу҆̀бо ва́мъ дх҃а, и҆ (л. рм҃є)  дѣ́йствꙋѧй си̑лы въ ва́съ, ѿ дѣ́лъ ли зако́на, и҆лѝ ѿ  слꙋ́ха вѣ́ры; ѕ҃ Ꙗ҆́коже а҆враа́мъ вѣ́рова бг҃ꙋ, и҆  вмѣни́сѧ є҆мꙋ̀ въ пра́вдꙋ. з҃ Разꙋмѣ́йте оу҆̀бо, ꙗ҆́кѡ  сꙋ́щїи ѿ вѣ́ры, сі́и сꙋ́ть сы́нове а҆враа́мли. 
Коне́цъ вто́рникꙋ. 
(заⷱ҇ с҃є) и҃ Пред̾ꙋви́дѣвше бо꙳Въ  сꙋббѡ́тꙋ к҃ѕ: и҆ въ сꙋббѡ́тꙋ пред̾ ржⷭ҇тво́мъ  хрⷭ҇то́вымъ: Бра́тїе, пред̾ꙋви́дѣвше꙳ писа́нїе,  ꙗ҆́кѡ ѿ вѣ́ры ѡ҆правда́етъ ꙗ҆зы́ки бг҃ъ, пре́жде  бл҃говѣствова̀ а҆враа́мꙋ: ꙗ҆́кѡ бл҃гословѧ́тсѧ ѡ҆ тебѣ̀  всѝ ꙗ҆зы́цы. ѳ҃ Тѣ́мже сꙋ́щїи ѿ вѣ́ры благословѧ́тсѧ  съ вѣ́рнымъ а҆враа́момъ. [ѕ҃] і҃ Є҆ли́цы бо ѿ дѣ́лъ  зако́на сꙋ́ть, под̾ клѧ́твою сꙋ́ть: пи́сано бо є҆́сть:  про́клѧтъ всѧ́къ, и҆́же не пребꙋ́детъ во всѣ́хъ пи́санныхъ  въ кни́зѣ зако́ннѣй, ꙗ҆́кѡ твори́ти ѧ҆̀. а҃і А҆ ꙗ҆́кѡ  въ зако́нѣ никто́же ѡ҆правда́етсѧ ѿ бг҃а, ꙗ҆́вѣ, ꙗ҆́кѡ  пра́ведный ѿ вѣ́ры жи́въ бꙋ́детъ. в҃і Зако́нъ же нѣ́сть  ѿ вѣ́ры: но сотвори́вый та̑ человѣ́къ жи́въ бꙋ́детъ въ  ни́хъ. 
Коне́цъ сꙋббѡ́тѣ пред̾ ржⷭ҇тво́мъ хрⷭ҇то́вымъ. 
Чтѝ сꙋббѡ́тѣ вели́кой, на оу҆́трени: 
(заⷱ҇ с҃ѕ) г҃і Хрⷭ҇то́съ ны̀ и҆скꙋпи́лъ є҆́сть  ѿ клѧ́твы зако́нныѧ, бы́въ по на́съ клѧ́тва: пи́сано бо  є҆́сть: про́клѧтъ всѧ́къ ви́сѧй на дре́вѣ. д҃і Да въ  ꙗ҆зы́цѣхъ бл҃гослове́нїе а҆враа́мле бꙋ́детъ ѡ҆ хрⷭ҇тѣ̀  і҆и҃сѣ, да ѡ҆бѣтова́нїе дх҃а прїи́мемъ вѣ́рою. 
Коне́цъ сꙋббѡ́тѣ вели́кой, на оу҆́трени. 
(заⷱ҇ с҃з) є҃і Бра́тїе, [по чл҃вѣ́кꙋ  глаго́лю,]꙳꙳Въ сре́дꙋ є҃і-ѧ недѣ́ли: Бра́тїе, по  человѣ́кꙋ глаго́лю꙳꙳ ѻ҆ба́че чл҃вѣ́кꙋ  пред̾ꙋтвержде́нна завѣ́та никто́же ѿмета́етъ, и҆лѝ (л.  рм҃є ѡ҆б.) приповелѣва́етъ. [з҃] ѕ҃і А҆враа́мꙋ же рече́ни  бы́ша ѡ҆бѣ́ты, и҆ сѣ́мени є҆гѡ̀: не глаго́летъ же, и҆  сѣ́менємъ, ꙗ҆́кѡ ѡ҆ мно́зѣхъ, но ꙗ҆́кѡ ѡ҆ є҆ди́номъ,  и҆ сѣ́мени твоемꙋ̀, и҆́же є҆́сть хрⷭ҇то́съ. з҃і Сїе́ же  глаго́лю, завѣ́та пред̾ꙋтвержде́нна ѿ бг҃а во хрⷭ҇та̀,  и҆́же по лѣ́тѣхъ четы́риста и҆ три́десѧтихъ бы́вый зако́нъ  не ѿмета́етъ, во є҆́же разори́ти ѡ҆бѣтова́нїе. и҃і  А҆́ще бо ѿ зако́на наслѣ́дїе, не ктомꙋ̀ оу҆жѐ ѿ  ѡ҆бѣтова́нїѧ: а҆враа́мꙋ же ѡ҆бѣтова́нїемъ дарова̀ бг҃ъ.  ѳ҃і Что̀ оу҆̀бо зако́нъ; престꙋпле́нїѧ ра́ди приложи́сѧ,  до́ндеже прїи́детъ сѣ́мѧ, є҆мꙋ́же ѡ҆бѣтова́сѧ, вчине́нъ  а҆́гг҃лы рꙋко́ю хода́таѧ. к҃ Хода́тай же є҆ди́нагѡ нѣ́сть:  бг҃ъ же є҆ди́нъ є҆́сть. к҃а Зако́нъ ли оу҆̀бо проти́вꙋ  ѡ҆бѣтова́нїємъ бж҃їимъ; да не бꙋ́детъ: а҆́ще бо да́нъ  бы́сть зако́нъ могі́й ѡ҆живи́ти, вои́стиннꙋ ѿ зако́на бы  была̀ пра́вда. к҃в Но затворѝ писа́нїе всѧ̑ под̾  грѣхо́мъ, да ѡ҆бѣтова́нїе ѿ вѣ́ры і҆и҃съ хрⷭ҇то́вы  да́стсѧ вѣ́рꙋющымъ. 
Коне́цъ средѣ̀. 
(заⷱ҇ с҃и) к҃г Пре́жде же꙳Въ четверто́къ  є҃і недѣ́ли: Бра́тїе, пре́жде꙳ Сїе́ же и҆  преподѡ́бнымъ жена́мъ. прише́ствїѧ вѣ́ры, под̾  зако́номъ стрего́ми бѣ́хомъ, затворе́ни въ хотѧ́щꙋю вѣ́рꙋ  ѿкры́тисѧ. к҃д Тѣ́мже зако́нъ пѣ́стꙋнъ на́мъ бы́сть во  хрⷭ҇та̀, да ѿ вѣ́ры ѡ҆правди́мсѧ. к҃є Прише́дши же  вѣ́рѣ, оу҆жѐ не под̾ пѣ́стꙋномъ є҆смы̀. к҃ѕ Вси́ бо  вы̀ сы́нове бж҃їи є҆стѐ вѣ́рою ѡ҆ хрⷭ҇тѣ̀ і҆и҃сѣ: к҃з  Є҆ли́цы бо во хрⷭ҇та̀ крⷭ҇ти́стесѧ, во хрⷭ҇та̀  ѡ҆блеко́стесѧ. к҃и Нѣ́сть (л. рм҃ѕ) і҆ꙋде́й, ни є҆́ллинъ:  нѣ́сть ра́бъ, ни свобо́дь: нѣ́сть мꙋ́жескїй по́лъ, ни  же́нскїй: вси́ бо вы̀ є҆ди́но є҆стѐ ѡ҆ хрⷭ҇тѣ̀ і҆и҃сѣ.  к҃ѳ А҆́ще ли вы̀ хрⷭ҇то́вы: оу҆̀бо а҆враа́мле сѣ́мѧ  є҆стѐ, и҆ по ѡ҆бѣтова́нїю наслѣ́дницы. 
Коне́цъ ст҃ы́мъ жена́мъ. 
Глава̀ четве́ртаѧ. 
[и҃] сⷯ а҃ Глаго́лю же, въ нели́ко вре́мѧ  наслѣ́дникъ мла́дъ є҆́сть, ничи́мже лꙋ́чшїй є҆́сть раба̀,  гдⷭ҇ь сы́й всѣ́хъ: в҃ Но под̾ повели́тели и҆ приста́вники  є҆́сть, да́же до наро́ка ѻ҆́ч҃а. г҃ Та́коже и҆ мы̀,  є҆гда̀ бѣ́хомъ мла́ди, под̾ стїхі́ами бѣ́хомъ мі́ра  порабоще́ни. 
(заⷱ҇ с҃ѳ) д҃ Є҆гда́ же꙳На ржⷭ҇тво̀  хрⷭ҇то́во: Бра́тїе, є҆гда̀꙳ прїи́де кончи́на лѣ́та,  посла̀ бг҃ъ сн҃а своего̀ є҆диноро́днаго, ражда́емаго ѿ  жены̀, быва́ема под̾ зако́номъ: є҃ Да подзакѡ́нныѧ  и҆скꙋ́питъ, да всыновле́нїе воспрїи́мемъ. 
Коне́цъ четверткꙋ̀. 
ѕ҃ Да ꙗ҆́кѡ є҆стѐ сн҃ове, посла̀ бг҃ъ дх҃а сн҃а  своегѡ̀ въ сердца̀ ва́ша, вопїю́ща: а҆́вва, ѻ҆́ч҃е. з҃  Тѣ́мже оу҆жѐ нѣ́си ра́бъ, но сн҃ъ: а҆́ще ли же сн҃ъ, и҆  наслѣ́дникъ бж҃їй і҆и҃съ хрⷭ҇то́мъ. 
Коне́цъ пра́здникꙋ. (л. рм҃ѕ ѡ҆б.) 
(заⷱ҇ с҃і) и҃ Но тогда̀ оу҆́бѡ не вѣ́дꙋще  бг҃а,꙳Въ пѧто́къ є҃і недѣ́ли: Бра́тїе,  невѣ́дꙋще бг҃а꙳ Сїе́ же и҆ ѡ҆ болѧ́щихъ. слꙋжи́сте не  по є҆стествꙋ̀ сꙋ́щымъ богѡ́мъ: ѳ҃ Ны́нѣ же позна́вше бг҃а,  па́че же позна́ни бы́вше ѿ бг҃а, ка́кѡ возвраща́етесѧ  па́ки на немощны́ѧ и҆ хꙋды́ѧ стїхі̑и, и҆̀мже  ꙾свы́ше꙾вспѧ́ть па́ки слꙋжи́ти хо́щете; і҃ Днѝ  смотрѧ́ете, и҆ мцⷭ҇ы, и҆ времена̀, и҆ лѣ̑та. а҃і Бою́сѧ ѡ҆  ва́съ, є҆да̀ ка́кѡ всꙋ́е трꙋди́хсѧ въ ва́съ. в҃і Бꙋ́дите  ꙗ҆́коже а҆́зъ, занѐ и҆ а҆́зъ ꙗ҆́коже вы̀: бра́тїе, молю̀  вы̀, ничи́мже менѐ ѡ҆би́дѣсте. г҃і Вѣ́сте же, ꙗ҆́кѡ за  не́мощь пло́ти бл҃говѣсти́хъ ва́мъ пе́рвѣе. д҃і И҆ и҆скꙋше́нїѧ  моегѡ̀ є҆́же во пло́ти мое́й не оу҆ничижи́сте, ни  ѡ҆плева́сте, но ꙗ҆́коже а҆́гг҃ла бж҃їѧ прїѧ́сте мѧ̀, ꙗ҆́кѡ  хрⷭ҇та̀ і҆и҃са. 
Коне́цъ ѡ҆ болѧ́щихъ. 
є҃і Ко́е оу҆̀бо бѧ́ше бл҃же́нство ва́ше,  свидѣ́тельствꙋю бо ва́мъ, ꙗ҆́кѡ а҆́ще бы бы́ло мо́щно,  ѻ҆чеса̀ ва́ша и҆звертѣ́вше, да́ли бы́сте мѝ. ѕ҃і Тѣ́мже  вра́гъ ва́мъ бы́хъ, и҆́стинꙋ ва́мъ глаго́лѧ. з҃і Ревнꙋ́ютъ  по ва́мъ не до́брѣ, но ѿлꙋчи́ти ва́съ хотѧ́тъ, да и҆̀мъ  ревнꙋ́ете. и҃і Добро́ же є҆́же ревнова́ти всегда̀ въ  до́бромъ, и҆ не то́чїю, внегда̀ приходи́ти мѝ къ ва́мъ.  ѳ҃і Ча́дца моѧ̀, и҆́миже па́ки болѣ́знꙋю, до́ндеже  воѡбрази́тсѧ хрⷭ҇то́съ въ ва́съ. к҃ Хотѣ́хъ же прїитѝ къ  ва́мъ ны́нѣ, и҆ и҆змѣни́ти гла́съ мо́й: ꙗ҆́кѡ не  домышлѧ́юсѧ ѡ҆ ва́съ. к҃а Глаго́лите мѝ, и҆̀же под̾  зако́номъ хотѧ́щїи бы́ти, зако́на ли не слꙋ́шаете; 
Коне́цъ пѧткꙋ̀. (л. рм҃з) 
к҃в Пи́сано бо є҆́сть: ꙗ҆́кѡ 
(заⷱ҇) А҆враа́мъ꙳Септе́мврїа ѳ҃, ст҃о́мꙋ  і҆ѡакі́мꙋ и҆ а҆́ннѣ: Бра́тїе, а҆враа́мъ꙳ два̀ сы́на  и҆мѣ̀: є҆ди́наго ѿ рабы̀, а҆ дрꙋга́го ѿ свобо́дныѧ.  к҃г Но и҆́же ѿ рабы̀, по пло́ти роди́сѧ, а҆ и҆́же ѿ  свобо́дныѧ, по ѡ҆бѣтова́нїю: к҃д Ꙗ҆̀же є҆ста̀  и҆носказа́ема. сїѧ́ бо є҆ста̀ два̀ завѣ́та: є҆ди́нъ  оу҆́бѡ ѿ горы̀ сїна́йскїѧ, въ рабо́тꙋ ражда́ѧй, ꙗ҆́же  є҆́сть а҆га́рь. к҃є А҆га́рь бо, сїна̀ гора̀ є҆́сть во  а҆раві́и: прилага́етсѧ же ны́нѣшнемꙋ і҆ерⷭ҇ли́мꙋ,  рабо́таетъ же съ ча́ды свои́ми. к҃ѕ А҆ вы́шнїй і҆ерⷭ҇ли́мъ,  свобо́дь є҆́сть, и҆́же є҆́сть ма́ти всѣ́мъ на́мъ. к҃з  Пи́сано бо є҆́сть: возвесели́сѧ непло́ды не ражда́ющаѧ,  расто́ргни и҆ возопѝ не болѧ́щаѧ, ꙗ҆́кѡ мнѡ́га ча̑да  пꙋсты́ѧ па́че, не́жели и҆мꙋ́щїѧ мꙋ́жа. 
(заⷱ҇ са҃і) к҃и Мы́ же бра́тїе, по  і҆саа́кꙋ꙳꙳Въ понедѣ́льникъ ѕ҃і недѣ́ли: Бра́тїе,  мы̀ по і҆саа́кꙋ꙳꙳ ѡ҆бѣтова́нїѧ ча̑да є҆смы̀. к҃ѳ Но  ꙗ҆́коже тогда̀ по пло́ти роди́выйсѧ, гонѧ́ше дх҃о́внаго:  та́кѡ и҆ ны́нѣ. л҃ Но что̀ глаго́летъ писа́нїе; и҆зженѝ  рабꙋ̀ и҆ сы́на є҆ѧ̀: не и҆́мать бо наслѣ́довати сы́нъ  рабы́нинъ, съ сы́номъ свобо́дныѧ. л҃а Тѣ́мже бра́тїе,  нѣ́смы рабы́нина ча̑да, но свобо́дныѧ. 
Коне́цъ ст҃ы̑мъ. 
Глава̀ пѧ́таѧ. 
сⷯ а҃ Свобо́дою оу҆̀бо, є҆́юже хрⷭ҇то́съ  на́съ свободѝ, сто́йте, и҆ не па́ки под̾ и҆́гомъ рабо́ты  держи́тесѧ. [і҃] в҃ Сѐ а҆́зъ па́ѵелъ глаго́лю ва́мъ:  ꙗ҆́кѡ (л. рм҃з ѡ҆б.) а҆́ще ѡ҆брѣ́заетесѧ, хрⷭ҇то́съ ва́съ  ничто́же по́льзꙋетъ. г҃ Свидѣ́тельствꙋю же па́ки всѧ́комꙋ  человѣ́кꙋ ѡ҆брѣ́зающемꙋсѧ, ꙗ҆́кѡ до́лженъ є҆́сть ве́сь  зако́нъ твори́ти. д҃ Оу҆праздни́стесѧ ѿ хрⷭ҇та̀, и҆̀же  зако́номъ ѡ҆правда́етесѧ: ѿ благода́ти ѿпадо́сте. є҃  Мы́ бо дх҃омъ ѿ вѣ́ры, оу҆пова́нїѧ пра́вды жде́мъ. ѕ҃ Ѡ҆  хрⷭ҇тѣ́ бо і҆и҃сѣ ни ѡ҆брѣ́занїе что̀ мо́жетъ, ни  неѡбрѣ́занїе, но вѣ́ра любо́вїю поспѣшествꙋ́ема. з҃  Теча́сте до́брѣ, кто̀ ва́мъ возбранѝ не покарѧ́тисѧ  и҆́стинѣ; и҃ Препрѣ́нїе не ѿ призва́вшагѡ вы̀. ѳ҃ Ма́лъ  ква́съ всѐ смѣше́нїе ква́ситъ. і҃ А҆́зъ надѣ́юсѧ ѡ҆  ва́съ ѡ҆ гдⷭ҇ѣ, ꙗ҆́кѡ ничто́же и҆́но разꙋмѣ́ти бꙋ́дете:  смꙋща́ѧй же ва́съ, понесе́тъ грѣ́хъ, и҆́же а҆́ще є҆́сть. 
Коне́цъ понедѣ́льникꙋ. 
(заⷱ҇ св҃і) а҃і А҆́зъ же бра́тїе,  а҆́ще꙳Во вто́рникъ ѕ҃і недѣ́ли: Бра́тїе,  а҆́ще꙳ ѡ҆брѣ́занїе є҆щѐ проповѣ́дꙋю, почто̀ є҆щѐ  гони́мь є҆́смь; оу҆̀бо оу҆праздни́сѧ собла́знъ крⷭ҇та̀.  в҃і Ѽ дабы̀ ѿсѣ́чени бы́ли развраща́ющїи ва́съ. [а҃і]  г҃і Вы́ бо на свобо́дꙋ зва́ни бы́сте бра́тїе: то́чїю да не  свобо́да ва́ша въ винꙋ̀ пло́ти, но любо́вїю рабо́тайте  дрꙋгъдрꙋ́гꙋ. д҃і И҆́бо ве́сь зако́нъ во є҆ди́номъ словесѝ  и҆сполнѧ́етсѧ: во є҆́же возлю́биши бли́жнѧго твоего̀  ꙗ҆́коже себѐ. є҃і А҆́ще же дрꙋгъдрꙋ́га оу҆грыза́ете и҆  снѣда́ете, блюди́тесѧ, да не дрꙋ́гъ ѿ дрꙋ́га и҆стребле́ни  бꙋ́дете. ѕ҃і Гл҃ю же: дх҃омъ ходи́те, и҆ по́хѡти плотскі́ѧ  не соверша́йте: з҃і Пло́ть бо похотствꙋ́етъ на дꙋ́ха, дꙋ́хъ  же на пло́ть: сїѧ̑ же (л. рм҃и) дрꙋгъдрꙋ́гꙋ проти́витасѧ, да  не ꙗ҆̀же хо́щете, сїѧ̑ творитѐ. и҃і А҆́ще ли дꙋ́хомъ  води́ми є҆стѐ, нѣ́сте под̾ зако́номъ. ѳ҃і Ꙗ҆вле́на же  сꙋ́ть дѣла̀ плотска̑ѧ ꙗ҆̀же сꙋ́ть: прелюбодѣѧ́нїе,  блꙋ́дъ, нечистота̀, стꙋдодѣѧ́нїе, к҃ І҆дѡлослꙋже́нїе,  чародѣѧ̑нїѧ, вражды̑, рвє́нїѧ, зави̑ды, ꙗ҆́рѡсти,  разжжє́нїѧ, ра̑спри, собла́зны, є҆́рєси, к҃а За̑висти,  оу҆бі̑йства, пїѧ̑нства, безчи́нны кли́чи, и҆ подѡ́бнаѧ  си̑мъ: ꙗ҆̀же предглаго́лю ва́мъ, и҆ предреко́хъ, ꙗ҆́кѡ  такова́ѧ творѧ́щїи црⷭ҇твїѧ бж҃їѧ не наслѣ́дѧтъ. 
Коне́цъ вто́рникꙋ. 
(заⷱ҇ сг҃і) к҃в Пло́дъ же꙳Въ сꙋббѡ́тꙋ  к҃з-ю: Бра́тїе, пло́дъ꙳ Сїе́ же и҆ преподѡ́бнымъ.  дх҃о́вный є҆́сть: любы̀, ра́дость, ми́ръ, долготерпѣ́нїе,  блгⷭ҇ть, млⷭ҇рдїе, вѣ́ра, к҃г Кро́тость, воздержа́нїе: на  таковы́хъ нѣ́сть зако́на. к҃д А҆ и҆̀же хрⷭ҇то́вы сꙋ́ть,  пло́ть распѧ́ша со страстьмѝ и҆ похотьмѝ. к҃є А҆́ще  живе́мъ дх҃омъ, дх҃омъ и҆ да хо́димъ. к҃ѕ Не быва́имъ  тщесла́вни, дрꙋгъдрꙋ́га раздража́юще, дрꙋгъдрꙋ́гꙋ зави́дѧще. 
Глава̀ шеста́ѧ. 
сⷯ а҃ Бра́тїе, а҆́ще и҆ впаде́тъ человѣ́къ въ  нѣ́кое прегрѣше́нїе, вы̀ дх҃о́внїи и҆справлѧ́йте такова́го  дх҃омъ кро́тости: блюды́й себѐ, да не и҆ ты̀ и҆скꙋше́нъ  бꙋ́деши. (л. рм҃и ѡ҆б.) 
(заⷱ҇ сд҃і) в҃ Дрꙋгъдрꙋ́га꙳Въ сре́дꙋ  ѕ҃і-ѧ недѣ́ли: Бра́тїе, дрꙋгъдрꙋ́га꙳ тѧгѡты̀  носи́те, и҆ та́кѡ и҆спо́лните зако́нъ хрⷭ҇то́въ. 
Коне́цъ сꙋббѡ́тѣ, и҆ прпⷣбнымъ. 
г҃ А҆́ще бо кто̀ мни́тъ себѐ бы́ти что̀, ничто́же сы́й,  оу҆мо́мъ льсти́тъ себѐ. д҃ Дѣ́ло же своѐ да и҆скꙋша́етъ  ко́йждо, и҆ тогда̀ въ себѣ̀ то́чїю хвале́нїе да и҆́мать, а҆  не во и҆но́мъ. є҃ Ко́йждо бо своѐ бре́мѧ понесе́тъ. ѕ҃ Да  ѡ҆бща́етсѧ же оу҆чѧ́йсѧ словесѝ оу҆ча́щемꙋ, во всѣ́хъ  бл҃ги́хъ. з҃ Не льсти́тесѧ, бг҃ъ порꙋга́емь не быва́етъ:  є҆́же бо а҆́ще сѣ́етъ чл҃вѣ́къ, то́жде и҆ по́жнетъ. и҃  Ꙗ҆́кѡ сѣ́ѧй въ пло́ть свою̀, ѿ пло́ти по́жнетъ  и҆стлѣ́нїе: а҆ сѣ́ѧй въ дх҃ъ, ѿ дх҃а по́жнетъ живо́тъ  вѣ́чный. ѳ҃ До́брое же творѧ́ще, да не стꙋжа́емъ сѝ: во  вре́мѧ бо своѐ по́жнемъ не ѡ҆слабѣ́юще. і҃ Тѣ́мже  оу҆́бѡ, до́ндеже вре́мѧ и҆́мамы, да дѣ́лаимъ бл҃го́е ко  всѣ́мъ, па́че же къ при̑снымъ въ вѣ́рѣ. 
Коне́цъ средѣ̀. 
(заⷱ҇ сє҃і) [в҃і] а҃і  Ви́дите,꙳꙳Недѣ́лѧ к҃в: Бра́тїе, ви́дите꙳꙳  коли́цѣми кни́гами писа́хъ ва́мъ мое́ю рꙋко́ю. в҃і  Є҆ли́цы хотѧ́тъ хвали́тисѧ по пло́ти, сі́и нꙋ́дѧтъ вы̀  ѡ҆брѣ́затисѧ, то́чїю да не крⷭ҇то́мъ хрⷭ҇то́вымъ го́нѧтсѧ.  г҃і Ни бо̀ ѡ҆брѣ́зающїисѧ са́ми зако́нъ хранѧ́тъ: но  хотѧ́тъ ва́мъ ѡ҆брѣ́зоватисѧ, да въ ва́шей пло́ти  похва́лѧтсѧ. 
(заⷱ҇) д҃і Мнѣ́ же꙳꙳꙳Въ вели́кїй  пѧто́къ, на а҃-мъ часѣ̀: Бра́тїе, мнѣ̀꙳꙳꙳ да не  бꙋ́детъ хвали́тисѧ, то́кмѡ ѡ҆ крⷭ҇тѣ̀ гдⷭ҇а на́шегѡ і҆и҃са  хрⷭ҇та̀, и҆́мже мнѣ̀ мі́ръ (л. рм҃ѳ) распѧ́сѧ, и҆ а҆́зъ  мі́рꙋ. є҃і Ѡ҆ хрⷭ҇тѣ́ бо і҆и҃сѣ, ни ѡ҆брѣ́занїе что̀  мо́жетъ, ни неѡбрѣ́занїе, но нова̀ тва́рь. ѕ҃і И҆ є҆ли́цы  пра́виломъ си́мъ жи́тельствꙋютъ, ми́ръ на ни́хъ и҆ млⷭ҇ть, и҆  на і҆и҃ли бж҃їи. з҃і Про́чее, трꙋды̀ да никто́же мѝ  дае́тъ: а҆́зъ бо ꙗ҆́звы гдⷭ҇а і҆и҃са на тѣ́лѣ мое́мъ  ношꙋ̀. и҃і Бл҃года́ть гдⷭ҇а на́шегѡ і҆и҃са хрⷭ҇та̀, со  дх҃омъ ва́шимъ бра́тїе. а҆ми́нь. 
Коне́цъ недѣ́ли, и҆ пе́рвагѡ часа̀. 
Коне́цъ посла́нїѧ, є҆́же къ гала́тѡмъ: написа́сѧ ѿ  ри́ма тѷхі́комъ: и҆́мать въ себѣ̀ гла́въ, ѕ҃: зача́лъ  цр҃ко́вныхъ, ѳ҃і: стїхѡ́въ, рм҃ѳ: знамена́нїй че́рныхъ,  в҃і: без̾ червле́ныхъ. 


(л. рм҃ѳ ѡ҆б.)  
Знамєна́нїѧ ко є҆фесе́ємъ посла́нїѧ. 
[а҃] Ѡ҆ и҆збра́нїи на́шемъ хрⷭ҇то́мъ, и҆ наказа́нїи,  и҆ соверше́нїи. 
[в҃] Моли́тва ѡ҆ ра́зꙋмѣ бл҃ги́хъ, введе́ныхъ въ  на́съ хрⷭ҇то́мъ. 
[г҃] Ѡ҆ присвое́нїи къ бг҃ꙋ ꙗ҆зы̑къ и҆ і҆ꙋдє́й  хрⷭ҇то́мъ. 
[д҃] Ѡ҆ да́ннѣй є҆мꙋ̀ бж҃е́ственнѣй премꙋ́дрости  на просвѣще́нїе ꙗ҆зы̑къ, и҆ ѡ҆бличе́нїе бѣсѡ́въ. 
[є҃] Моли́тва ѡ҆ цр҃кви, въ си́лꙋ и҆ любо́вь бж҃їю. 
[ѕ҃] Оу҆че́нїе ѡ҆ любвѝ соедини́тельнѣй, а҆́ще и҆  дарова̑нїѧ раздѣле́на сꙋ́ть ко ѻ҆́бщей по́льзѣ. 
[з҃] Ѡ҆ цѣломꙋ́дрїи и҆ пра́вдѣ, творѧ́щихъ на́съ  бг҃ови́дны. 
[и҃] Ѡ҆ є҆́же жи́ти на́мъ досто́йнѡ ст҃ы́ни, ѕло́бꙋ  ѡ҆блича́юще не словесы̀, но дх҃омъ, и҆спо́лнены ѱалмы̀, а҆  не вїно́мъ. 
[ѳ҃] Разчине́нїе дома́шнихъ слꙋже́нїй,  нача́льствꙋємымъ, и҆ нача́льствꙋющымъ. 
[і҃] Оу҆че́нїе во ѻ҆́бразѣ ѡ҆полче́нїѧ, ѡ҆  є҆́же по хрⷭ҇тѣ̀ си́лѣ. (л. р҃н) 
Сказа́нїе ко є҆фесе́ємъ посла́нїѧ ст҃а́гѡ а҆пⷭ҇ла  па́ѵла. 
Сїѐ посыла́етъ ѿ ри́ма, не оу҆̀ ви́дѣвъ оу҆́бѡ  и҆̀хъ, слы́шавъ же ѡ҆ ни́хъ. Вина́ же посла́нїѧ сїѧ̀  є҆́сть: є҆фе́сѧне вѣ́ровавше въ гдⷭ҇а на́шего і҆и҃са  хрⷭ҇та̀, и҆́скреннюю и҆мѣ́ѧхꙋ въ него̀ вѣ́рꙋ и҆ во всѧ̀  ст҃ы̑ѧ любо́вь, и҆ хотѧ́хꙋ ѿ па́ѵла оу҆тверди́тисѧ:  оу҆вѣ́дѣвъ оу҆̀бо сїѐ а҆пⷭ҇лъ, пи́шетъ къ ни́мъ сїѐ  посла́нїе оу҆чи́тельно. И҆ пе́рвѣе оу҆́бѡ сказꙋ́етъ не  но́вꙋ бы́ти, є҆́же по на́съ та́инствꙋ, но и҆з̾ нача́ла, и҆  пре́жде сложе́нїѧ мі́ра, бы́вше сїѐ благоволе́нїе бж҃їе,  ꙗ҆́кѡ хрⷭ҇тꙋ̀ ѡ҆ на́съ страда́ти, и҆ на́мъ тѣ́мъ  спасти́сѧ. Та́же ѡ҆ призва́нїи ꙗ҆зы̑къ бесѣ́дꙋетъ, да  пока́жетъ и҆̀хъ досто́йнѡ вѣ́ровавшихъ: и҆ ꙗ҆влѧ́етъ,  ꙗ҆́кѡ призва́нїе на́ше бы́сть не человѣ́комъ, но і҆и҃съ  хрⷭ҇то́мъ, и҆́же є҆́сть сн҃ъ бж҃їй. Да и҆ ѿ тогѡ̀  навы́кнꙋтъ, ꙗ҆́кѡ не человѣкослꙋжи́телє бы́ша вѣ́ровавше  во хрⷭ҇та̀, но и҆́стиннїи бг҃очести́вїи. Сказꙋ́етъ же и҆  себѐ сегѡ̀ ра́ди по́слана бы́вша, да проповѣ́дꙋетъ  є҆ѵⷢ҇лїе: и҆ ꙗ҆́кѡ и҆ ѡ҆ ни́хъ печа́шесѧ. Пото́мъ  оу҆чи́тєльна словеса̀, мꙋжє́мъ и҆ жена́мъ, ѻ҆тцє́мъ и҆  ча́дѡмъ, господє́мъ и҆ рабѡ́мъ, полага́етъ въ посла́нїи:  вкꙋ́пѣ всѣ́хъ ѡ҆полчева́етъ на дїа́вола, и҆ бѣсѡ́въ  є҆гѡ̀, глаго́лѧ проти́вꙋ и҆́хъ бы́ти на́шей бра́ни: и҆  ꙗ҆́кѡ нѣ́кїй до́бръ подви́жникъ, воѡрꙋжи́лъ всѣ́хъ  словесы̀ на бѣсо́вское ѕлохи́трїе. И҆ си́це скончава́етъ  посла́нїе. (л. р҃н ѡ҆б.) 
КО Є҆ФЕСЕ́ЄМЪ ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ сѕ҃і) [а҃] сⷯ а҃ Па́ѵелъ  посла́нникъ꙳Въ четверто́къ ѕ҃і недѣ́ли: Па́ѵелъ  посла́нникъ꙳ і҆и҃съ хрⷭ҇то́въ, во́лею бж҃їею, ст҃ы̑мъ  сꙋ́щымъ во є҆фе́сѣ, и҆ вѣ̑рнымъ ѡ҆ хрⷭ҇тѣ̀ і҆и҃сѣ: в҃  Блгⷣть ва́мъ и҆ ми́ръ, ѿ бг҃а ѻ҆ц҃а̀ на́шегѡ, и҆ гдⷭ҇а  і҆и҃са хрⷭ҇та̀. г҃ Блгⷭ҇ве́нъ бг҃ъ и҆ ѻ҆ц҃ъ гдⷭ҇а на́шегѡ  і҆и҃са хрⷭ҇та̀, блгⷭ҇ви́вый на́съ всѧ́цѣмъ бл҃гослове́нїемъ  дх҃о́внымъ, въ нбⷭ҇ныхъ ѡ҆ хрⷭ҇тѣ̀. д҃ Ꙗ҆́коже и҆збра̀  на́съ въ не́мъ пре́жде сложе́нїѧ мі́ра, бы́ти на́мъ ст҃ы̑мъ  и҆ непорѡ́чнымъ пред̾ ни́мъ въ любвѝ. є҃ Пре́жде наре́къ  на́съ во оу҆сыне́нїе і҆и҃съ хрⷭ҇то́мъ въ него̀, по  благоволе́нїю хотѣ́нїѧ є҆гѡ̀, ѕ҃ Въ похвалꙋ̀ сла́вы  бл҃года́ти є҆гѡ̀, въ не́йже ѡ҆благодатѝ на́съ ѡ҆  возлю́бленнѣмъ. з҃ Ѡ҆ не́мже 
(заⷱ҇ сз҃і) И҆́мамы и҆збавле́нїе кро́вїю  є҆гѡ̀,꙳꙳Въ пѧто́къ ѕ҃і-ѧ недѣ́ли: Бра́тїе,  и҆́мамы и҆збавле́нїе кро́вїю хрⷭ҇то́вою,꙳꙳ и҆  ѡ҆ставле́нїе прегрѣше́нїй, по бога́тствꙋ бл҃года́ти є҆гѡ̀:  и҃ Ю҆́же (л. рн҃а) преꙋмно́жилъ є҆́сть въ на́съ, во всѧ́кой  премꙋ́дрости и҆ ра́зꙋмѣ, ѳ҃ Сказа́въ на́мъ та́йнꙋ во́ли  своеѧ̀, по бл҃говоле́нїю є҆гѡ̀, 
Коне́цъ четверткꙋ̀. 
є҆́же пре́жде положѝ въ не́мъ: і҃ Въ смотре́нїе  и҆сполне́нїѧ време́нъ, возгла́вити всѧ́чєскаѧ ѡ҆ хрⷭ҇тѣ̀,  ꙗ҆̀же на нб҃сѣ́хъ, и҆ ꙗ҆̀же на землѝ въ не́мъ, а҃і Въ  не́мже и҆ наслѣ̑дницы бы́хомъ, пре́жде нарече́ни бы́вше, по  прозрѣ́нїю бж҃їю, всѧ̑ дѣ́йствꙋющагѡ по совѣ́тꙋ во́ли  своеѧ̀: в҃і Ꙗ҆́кѡ бы́ти на́мъ въ похвале́нїе сла́вы  є҆гѡ̀, пре́жде оу҆пова́вшымъ во хрⷭ҇та̀. г҃і Въ не́мже и҆  вы̀ слы́шавше сло́во и҆́стины, бл҃говѣствова́нїе спасе́нїѧ  на́шегѡ, въ не́мже и҆ вѣ́ровавше зна́менастесѧ дх҃омъ  ѡ҆бѣтова́нїѧ ст҃ы́мъ: д҃і И҆́же є҆́сть ѡ҆брꙋче́нїе  наслѣ́дїѧ на́шегѡ, во и҆збавле́нїе снабдѣ́нїѧ, въ похвалꙋ̀  сла́вы є҆гѡ̀. [в҃] є҃і Сегѡ̀ ра́ди и҆ а҆́зъ слы́шавъ  ва́шꙋ вѣ́рꙋ ѡ҆ хрⷭ҇тѣ̀ і҆и҃сѣ, и҆ любо́вь ꙗ҆́же ко  всѣ́мъ ст҃ы̑мъ: 
(заⷱ҇ си҃і) ѕ҃і Не престаю̀  благодарѧ̀꙳Въ сꙋббѡ́тꙋ к҃и-ю: Бра́тїе, не престаю̀  благодарѧ̀꙳ ѡ҆ ва́съ, помина́нїе ѡ҆ ва́съ творѧ̀, въ  мл҃твахъ мои́хъ: з҃і Да бг҃ъ гдⷭ҇а на́шегѡ і҆и҃са хрⷭ҇та̀,  ѻ҆ц҃ъ сла́вы, да́стъ ва́мъ дх҃а премꙋ́дрости и҆  ѿкрове́нїѧ, 
Коне́цъ пѧткꙋ̀. 
въ позна́нїе є҆гѡ̀: и҃і Просвѣщє́нна ѻ҆чеса̀  се́рдца ва́шегѡ, ꙗ҆́кѡ оу҆вѣ́дѣти ва́мъ, ко́е є҆́сть  оу҆пова́нїе зва́нїѧ є҆гѡ̀: и҆ ко́е бога́тство сла́вы  достоѧ́нїѧ є҆гѡ̀ во ст҃ы́хъ: ѳ҃і И҆ ко́е преспѣ́ющее  вели́чество си́лы є҆гѡ̀ въ (л. рн҃а ѡ҆б.) на́съ,  вѣ́рꙋющихъ по дѣ́йствꙋ держа́вы крѣ́пости є҆гѡ̀, к҃  Ю҆́же содѣ́ѧ ѡ҆ хрⷭ҇тѣ̀, воскреси́въ є҆го̀ ѿ ме́ртвыхъ,  и҆ поса́ждь ѡ҆деснꙋ́ю себѐ на нбⷭ҇ныхъ, к҃а Превы́ше  всѧ́кагѡ нача́льства, и҆ вла́сти, и҆ си́лы, и҆ гдⷭ҇ьства, и҆  всѧ́кагѡ и҆́мене и҆менꙋ́емагѡ, не то́чїю въ вѣ́цѣ се́мъ,  но и҆ во грѧдꙋ́щемъ. 
(заⷱ҇ сѳ҃і) к҃в И҆ всѧ̑꙳Въ  понедѣ́льникъ з҃і-ѧ недѣ́ли: Бра́тїе, бг҃ъ и҆ ѻ҆ц҃ъ  гдⷭ҇а на́шегѡ і҆и҃са хрⷭ҇та̀, всѧ̑꙳ покорѝ под̾  но́зѣ є҆гѡ̀: и҆ того̀ дадѐ главꙋ̀ вы́ше всѣ́хъ цр҃кви,  к҃г Ꙗ҆́же є҆́сть тѣ́ло є҆гѡ̀, и҆сполне́нїе  и҆сполнѧ́ющагѡ всѧ́чєскаѧ во всѣ́хъ. 
Коне́цъ сꙋббѡ́тѣ. 
Глава̀ втора́ѧ. 
[г҃] сⷯ а҃ И҆ ва́съ сꙋ́щихъ прегрѣше́ньми  ме́ртвыхъ, и҆ грѣхѝ ва́шими, в҃ Въ ни́хже и҆ногда̀  ходи́сте, по вѣ́кꙋ мі́ра сегѡ̀, по кнѧ́зю вла́сти  воздꙋ́шныѧ: дꙋ́ха и҆́же ны́нѣ дѣ́йствꙋетъ въ сынѣ́хъ  противле́нїѧ. г҃ Въ ни́хже и҆ мы̀ всѝ жи́хомъ и҆ногда̀, въ  по́хотехъ пло́ти на́шеѧ, творѧ́ще во́лю пло́ти и҆  помышле́нїй: и҆ бѣ́хомъ є҆стество́мъ ча̑да гнѣ́ва,  ꙗ҆́коже и҆ про́чїи. 
Коне́цъ понедѣ́льникꙋ. 
(заⷱ҇ с҃к) д҃ Бг҃ъ же, бога́тъ  сы́й꙳꙳Недѣ́лѧ к҃г: Бра́тїе, бг҃ъ бога́тъ  сы́й꙳꙳ въ млⷭ҇ти, за премно́гꙋю любо́вь свою̀, є҆́юже  возлюбѝ на́съ: є҃ И҆ сꙋ́щихъ на́съ ме́ртвыхъ  прегрѣше́ньми, соѡживѝ хрⷭ҇то́мъ: [бл҃года́тїю є҆стѐ  спасе́ни:] ѕ҃ И҆ съ ни́мъ воскресѝ, и҆ спосадѝ (л. рн҃в)  на нбⷭ҇ныхъ во хрⷭ҇тѣ̀ і҆и҃сѣ: з҃ Да ꙗ҆ви́тъ въ вѣ́цѣхъ  грѧдꙋ́щихъ преѕѣ́льное бога́тство бл҃года́ти своеѧ̀,  бл҃госты́нею на на́съ ѡ҆ хрⷭ҇тѣ̀ і҆и҃сѣ. и҃ Бл҃года́тїю бо  є҆стѐ спасе́ни чрез̾ вѣ́рꙋ: [и҆ сїѐ не ѿ ва́съ, бж҃їй  да́ръ:] ѳ҃ Не ѿ дѣ́лъ, да никто́же похва́литсѧ. і҃ Тогѡ́  бо є҆смы̀ творе́нїе, созда́ни ѡ҆ хрⷭ҇тѣ̀ і҆и҃сѣ на дѣла̀  блага́ѧ, ꙗ҆̀же пре́жде оу҆гото́ва бг҃ъ, да въ ни́хъ  хо́димъ. 
Коне́цъ недѣ́ли. 
(заⷱ҇) а҃і Тѣ́мже помина́йте,꙳Въ  сꙋббѡ́тꙋ к҃ѳ: Бра́тїе, помина́йте,꙳ ꙗ҆́кѡ вы̀, и҆̀же  и҆ногда̀ ꙗ҆зы́цы во пло́ти, глаго́лемїи неѡбрѣ́занїе, ѿ  реко́магѡ ѡ҆брѣ́занїѧ во пло́ти рꙋкотворе́ннагѡ: в҃і  Ꙗ҆́кѡ бѣ́сте во вре́мѧ ѻ҆́но без̾ хрⷭ҇та̀, ѿчꙋжде́ни  житїѧ̀ і҆и҃лева, и҆ чꙋ́жди ѿ завѣ̑тъ ѡ҆бѣтова́нїѧ,  оу҆пова́нїѧ не и҆мꙋ́ще, и҆ безбо́жни въ мі́рѣ. г҃і Ны́нѣ  же ѡ҆ хрⷭ҇тѣ̀ і҆и҃сѣ, вы̀ бы́вшїи и҆ногда̀ дале́че, бли́зъ  бы́сте кро́вїю хрⷭ҇то́вою. 
Коне́цъ сꙋббѡ́тѣ. 
(заⷱ҇ ск҃а) д҃і То́й бо  є҆́сть꙳꙳Недѣ́лѧ к҃д: Бра́тїе, хрⷭ҇то́съ  є҆́сть꙳꙳ ми́ръ на́шъ, сотвори́вый ѻ҆боѧ̑ є҆ди́но, и҆  средостѣ́нїе ѡ҆гра́ды разори́вый, враждꙋ̀ пло́тїю свое́ю,  є҃і Зако́нъ за́повѣдей оу҆че́ньми оу҆праздни́въ, да  ѻ҆́ба сози́ждетъ собо́ю во є҆ди́наго но́ваго человѣ́ка,  творѧ̀ ми́ръ: ѕ҃і И҆ примири́тъ ѻ҆бои́хъ во є҆ди́номъ  тѣ́лѣ бг҃ови крⷭ҇то́мъ, оу҆би́въ враждꙋ̀ на не́мъ. з҃і  И҆ прише́дъ, бл҃говѣстѝ ми́ръ ва́мъ, да̑льнимъ (л. рн҃в  ѡ҆б.) и҆ бли̑жнимъ: и҃і Занѐ тѣ́мъ и҆́мамы приведе́нїе  ѻ҆́бои во є҆ди́номъ дс҃ѣ ко ѻ҆ц҃ꙋ̀. 
(заⷱ҇ ск҃в) ѳ҃і Тѣ́мже оу҆́бѡ  ктомꙋ̀꙳Во вто́рникъ з҃і-ѧ недѣ́ли: Бра́тїе,  ктомꙋ̀꙳ нѣ́сте стра́нни и҆ прише́льцы, но сожи́телє  ст҃ы̑мъ, и҆ при́снїи бг҃ꙋ: к҃ Назда́ни бы́вше на ѡ҆снова́нїи  а҆по́стѡлъ и҆ прорѡ́къ, сꙋ́щꙋ краеꙋго́льнꙋ самомꙋ̀ і҆и҃сꙋ  хрⷭ҇тꙋ̀, (чеⷦ҇) к҃а Ѡ҆ не́мже всѧ́ко созда́нїе  составлѧ́емо расте́тъ въ цр҃ковь ст҃ꙋ́ю ѡ҆ гдⷭ҇ѣ: к҃в Ѡ҆  не́мже и҆ вы̀ созида́етесѧ въ жили́ще бж҃їе дх҃омъ. 
Коне́цъ недѣ́ли. 
Глава̀ тре́тїѧ. 
[д҃] сⷯ а҃ Сегѡ̀ ра́ди а҆́зъ па́ѵелъ, ю҆́зникъ  і҆и҃съ хрⷭ҇то́въ, ѡ҆ ва́съ ꙗ҆зы́цѣхъ похвалю́сѧ: в҃ ꙾А҆́ще  оу҆́бѡ꙾꙾поне́же꙾ слы́шасте смотре́нїе бл҃года́ти бж҃їѧ  да́нныѧ мнѣ̀ въ ва́съ, г҃ Ꙗ҆́кѡ по ѿкрове́нїю сказа́ ми  сѧ та́йна, ꙗ҆́коже преднаписа́хъ вма́лѣ. д҃ ꙳Ѡ҆  не́мже꙳꙳по є҆ли́кꙋ꙳ мо́жете чтꙋ́ще разꙋмѣ́ти ра́зꙋмъ  мо́й въ та́йнѣ хрⷭ҇то́вѣ: є҃ Ꙗ҆́же во и҆нѣ́хъ ро́дѣхъ  не сказа́сѧ сынѡ́мъ человѣ́чєскимъ, ꙗ҆́коже ны́нѣ  ѿкры́сѧ свѧты́мъ є҆гѡ̀ а҆пⷭ҇толѡмъ и҆ проро́кѡмъ дх҃омъ  ст҃ы́мъ: ѕ҃ Ꙗ҆́кѡ бы́ти ꙗ҆зы́кѡмъ снаслѣ́дникѡмъ, и҆  стѣле́сникѡмъ, и҆ сприча́стникѡмъ ѡ҆бѣтова́нїѧ є҆гѡ̀ ѡ҆  хрⷭ҇тѣ̀ і҆и҃сѣ, благовѣствова́нїемъ: з҃ Є҆мꙋ́же бы́хъ  слꙋжи́тель по да́рꙋ бл҃года́ти бж҃їѧ, да́нныѧ мнѣ̀ по  дѣ́йствꙋ си́лы є҆гѡ̀. 
Коне́цъ вто́рникꙋ. (л. рн҃г) 
(заⷱ҇ ск҃г) и҃ Мнѣ̀꙳Въ сре́дꙋ з҃і-ѧ  недѣ́ли: Бра́тїе, мнѣ̀꙳ ме́ньшемꙋ всѣ́хъ ст҃ы́хъ  дана̀ бы́сть бл҃года́ть сїѧ̀, во ꙗ҆зы́цѣхъ благовѣсти́ти  неизслѣ́дованное бога́тство хрⷭ҇то́во, ѳ҃ И҆ просвѣти́ти  всѣ́хъ: что̀ є҆́сть смотре́нїе та́йны сокрове́нныѧ ѿ  вѣкѡ́въ въ бз҃ѣ, созда́вшемъ всѧ́чєскаѧ і҆и҃съ хрⷭ҇то́мъ.  і҃ Да ска́жетсѧ ны́нѣ нача́лѡмъ и҆ властє́мъ на нбⷭ҇ныхъ  це́рковїю, многоразли́чнаѧ премꙋ́дрость бж҃їѧ, а҃і По  предложе́нїю вѣ̑къ, ꙗ҆̀же сотворѝ ѡ҆ хрⷭ҇тѣ̀ і҆и҃сѣ  гдⷭ҇ѣ на́шемъ: в҃і Ѡ҆ не́мже и҆́мамы дерзнове́нїе, и҆  приведе́нїе въ надѣ́ѧнїи, вѣ́рою є҆гѡ̀. г҃і Тѣ́мже  молю́ вы, не стꙋжа́ти сѝ въ ско́рбехъ мои́хъ ꙗ҆̀же ѡ҆  ва́съ, ꙗ҆́же є҆́сть сла́ва ва́ша. [є҃] д҃і Сегѡ̀ ра́ди  преклонѧ́ю кѡлѣ́на моѧ̀ ко ѻ҆ц҃ꙋ̀ гдⷭ҇а на́шегѡ і҆и҃са  хрⷭ҇та̀, є҃і И҆з̾ негѡ́же всѧ́ко ѻ҆те́чество на  небесѣ́хъ и҆ на землѝ и҆менꙋ́етсѧ: ѕ҃і Да да́стъ ва́мъ по  бога́тствꙋ сла́вы своеѧ̀, си́лою оу҆тверди́тисѧ дх҃омъ  є҆гѡ̀, во внꙋ́треннѣмъ человѣ́цѣ, з҃і Всели́тисѧ  хрⷭ҇тꙋ̀ вѣ́рою въ сердца̀ ва́ша, въ любвѝ вкорене́ни и҆  ѡ҆снова́ни: и҃і Да возмо́жете разꙋмѣ́ти со всѣ́ми  ст҃ы́ми, что̀ широта̀, и҆ долгота̀, и҆ глꙋбина̀, и҆ высота̀:  ѳ҃і Разꙋмѣ́ти же преспѣ́ющꙋю ра́зꙋмъ любо́вь хрⷭ҇то́вꙋ,  да и҆спо́лнитесѧ во всѧ́ко и҆сполне́нїе бж҃їе. к҃ Могꙋ́щемꙋ  же па́че всѧ̑ твори́ти по преизбы́точествїю, и҆̀хже  про́симъ, и҆лѝ разꙋмѣ́емъ, по си́лѣ дѣ́йствꙋемѣй въ  на́съ: к҃а Томꙋ̀ сла́ва въ це́ркви ѡ҆ хрⷭ҇тѣ̀ і҆и҃сѣ, во  всѧ̀ ро́ды вѣ́ка вѣкѡ́въ, а҆ми́нь. 
Коне́цъ средѣ̀. (л. рн҃д ѡ҆б.) 
Глава̀ четве́ртаѧ. 
(заⷱ҇ ск҃д) [ѕ҃] сⷯ а҃ Молю̀ оу҆̀бо вы̀  а҆́зъ꙳Недѣ́лѧ к҃є: Бра́тїе, молю̀ вы̀ а҆́зъ꙳  ю҆́зникъ ѡ҆ гдⷭ҇ѣ, досто́йнѡ ходи́ти зва́нїѧ, въ не́же  зва́ни бы́сте, в҃ Со всѧ́кимъ смиреномꙋ́дрїемъ и҆  кро́тостїю, съ долготерпѣ́нїемъ, терпѧ́ще дрꙋгъдрꙋ́га  любо́вїю: г҃ Тща́щесѧ блюстѝ є҆дине́нїе дꙋ́ха, въ сою́зѣ  ми́ра. д҃ Є҆ди́но тѣ́ло, є҆ди́нъ дꙋ́хъ, ꙗ҆́коже и҆  зва́ни бы́сте во є҆ди́номъ оу҆пова́нїи зва́нїѧ ва́шегѡ.  є҃ Є҆ди́нъ гдⷭ҇ь, є҆ди́на вѣ́ра, є҆ди́но креще́нїе: ѕ҃  Є҆ди́нъ бг҃ъ и҆ ѻ҆ц҃ъ всѣ́хъ, и҆́же над̾ всѣ́ми, и҆  чрез̾ всѣ́хъ, и҆ во всѣ́хъ на́съ. 
Коне́цъ недѣ́ли. 
(заⷱ҇) з҃ Є҆ди́номꙋ же꙳꙳Недѣ́лѧ по  просвѣще́нїи: Бра́тїе, є҆ди́номꙋ꙳꙳ Сїе́ же и҆  і҆ера́рхѡмъ. комꙋ́ждо на́съ даде́сѧ благода́ть по мѣ́рѣ  дарова́нїѧ хрⷭ҇то́ва. и҃ Тѣ́мже глаго́летъ: возше́дъ на  высотꙋ̀, плѣни́лъ є҆сѝ плѣ́нъ, и҆ дадѐ даѧ̑нїѧ  человѣ́кѡмъ. ѳ҃ А҆ є҆́же, взы́де, что̀ є҆́сть, а҆́ще не  то́чїю, ꙗ҆́кѡ и҆ сни́де пре́жде въ до́льнѣйшыѧ страны̑  землѝ; і҃ Сше́дый, то́й є҆́сть и҆ возше́дый превы́ше  всѣ́хъ небе́съ, да и҆спо́лнитъ всѧ́чєскаѧ. а҃і И҆ то́й  да́лъ є҆́сть, ѻ҆́вы оу҆́бѡ а҆по́столы, ѻ҆́вы же  проро́ки, ѻ҆́вы же благовѣ́стники, ѻ҆́вы же па́стыри и҆  оу҆чи́тели, в҃і Къ соверше́нїю ст҃ы́хъ, въ дѣ́ло  слꙋже́нїѧ, въ созида́нїе тѣ́ла хрⷭ҇то́ва: г҃і До́ндеже  дости́гнемъ всѝ во є҆дине́нїе вѣ́ры, и҆ позна́нїѧ сн҃а  (л. рн҃д) бж҃їѧ, въ мꙋ́жа соверше́нна, въ мѣ́рꙋ во́зраста  и҆сполне́нїѧ хрⷭ҇то́ва. 
Коне́цъ недѣ́ли по просвѣще́нїи, и҆ і҆ера́рхѡмъ. 
(заⷱ҇ ск҃є) д҃і Да не быва́емъ꙳Въ  четверто́къ з҃і недѣ́ли: Бра́тїе, да не быва́емъ꙳  ктомꙋ̀ младе́нцы, вла́ющесѧ и҆ скита́ющесѧ всѧ́кимъ  вѣ́тромъ оу҆че́нїѧ, во лжѝ человѣ́честѣй, въ  кова́рствѣ ко́зней льще́нїѧ. є҃і И҆́стинствꙋюще же въ  любвѝ, да возрасти́мъ въ него̀ всѧ́чєскаѧ, и҆́же є҆́сть  глава̀ хрⷭ҇то́съ: ѕ҃і И҆з̾ негѡ́же всѐ тѣ́ло  составлѧ́емо и҆ счинѣва́емо прили́чнѣ, всѧ́цѣмъ  ѡ҆сѧза́нїемъ подаѧ́нїѧ по дѣ́йствꙋ въ мѣ́рѣ є҆ди́ныѧ  коеѧ́ждо ча́сти, возраще́нїе тѣ́ла твори́тъ, въ созда́нїе  сама́гѡ себѐ любо́вїю. 
(заⷱ҇ ск҃ѕ) [з҃] з҃і Сїѐ оу҆́бѡ  глаго́лю,꙳꙳Въ пѧто́къ з҃і недѣ́ли: Бра́тїе, сїѐ  глаго́лю,꙳꙳ и҆ послꙋшествꙋ́ю ѡ҆ гдⷭ҇ѣ, ктомꙋ̀ не  ходи́ти ва́мъ, ꙗ҆́коже и҆ про́чїи ꙗ҆зы́цы хо́дѧтъ, въ  сꙋетѣ̀ оу҆ма̀ и҆́хъ, и҃і Помраче́ни смы́сломъ, сꙋ́ще  ѿчꙋжде́ни ѿ жи́зни бж҃їѧ, за невѣ́жество сꙋ́щее въ  ни́хъ, за ѡ҆камене́нїе серде́цъ и҆́хъ: ѳ҃і И҆̀же въ  неча́ѧнїе вло́жшесѧ, преда́ша себѐ стꙋдодѣѧ́нїю, въ  дѣ́ланїе всѧ́кїѧ нечистоты̀ въ лихоима́нїи. 
Коне́цъ четверткꙋ̀. 
к҃ Вы́ же не та́кѡ позна́сте хрⷭ҇та̀. к҃а҃꙾А҆́ще  оу҆́бѡ꙾꙾поне́же꙾ слы́шасте є҆го̀ и҆ ѡ҆ не́мъ  наꙋчи́стесѧ, ꙗ҆́коже є҆́сть и҆́стина ѡ҆ і҆и҃сѣ: к҃в  Ѿложи́ти ва́мъ по пе́рвомꙋ житїю̀ (л. рн҃д ѡ҆б.) ве́тхаго  человѣ́ка, тлѣ́ющаго въ по́хотехъ преле́стныхъ: к҃г  Ѡ҆бновлѧ́тисѧ же дꙋ́хомъ оу҆ма̀ ва́шегѡ: к҃д И҆ ѡ҆блещи́сѧ  въ но́ваго человѣ́ка, созда́ннаго по бг҃ꙋ въ пра́вдѣ, и҆  въ преподо́бїи и҆́стины. 
(заⷱ҇ ск҃з) к҃є Тѣ́мже ѿло́жше  лжꙋ̀,꙳Въ понедѣ́льникъ и҃і недѣ́ли: Бра́тїе,  ѿло́жше лжꙋ̀꙳ глаго́лите и҆́стинꙋ кі́йждо ко  и҆́скреннемꙋ своемꙋ̀: 
Коне́цъ пѧткꙋ̀. 
занѐ є҆смы̀ дрꙋгъдрꙋ́гꙋ оу҆́дове. к҃ѕ Гнѣ́вайтесѧ,  и҆ не согрѣша́йте: со́лнце да не за́йдетъ въ гнѣ́вѣ  ва́шемъ: к҃з Нижѐ дади́те мѣ́ста дїа́волꙋ. к҃и Крады́й,  ктомꙋ̀ да не кра́детъ: но па́че да трꙋжда́етсѧ дѣ́лаѧ  свои́ма рꙋка́ма благо́е, да и҆́мать подаѧ́ти тре́бꙋющемꙋ.  к҃ѳ Всѧ́ко сло́во гни́ло да не и҆схо́дитъ и҆з̾ оу҆́стъ  ва́шихъ: но то́чїю є҆́же є҆́сть бла́го, къ созда́нїю  вѣ́ры, да да́стъ благода́ть слы́шащымъ. л҃ И҆ не  ѡ҆скорблѧ́йте дх҃а ст҃а́гѡ бж҃їѧ, ѡ҆ не́мже зна́менастесѧ въ  де́нь и҆збавле́нїѧ. л҃а Всѧ́ка го́ресть, и҆ гнѣ́въ, и҆  ꙗ҆́рость, и҆ кли́чь, и҆ хꙋла̀, да во́зметсѧ ѿ ва́съ со  всѧ́кою ѕло́бою. л҃в Быва́йте же дрꙋ́гъ ко дрꙋ́гꙋ бла́зи,  милосе́рди, проща́юще дрꙋгъдрꙋ́гꙋ, ꙗ҆́коже и҆ бг҃ъ во  хрⷭ҇тѣ̀ прости́лъ є҆́сть ва́мъ. 
Коне́цъ понедѣ́льникꙋ. 
Глава̀ пѧ́таѧ. 
(заⷱ҇ ск҃и) сⷯ а҃ Быва́йте оу҆́бѡ꙳꙳Въ  сꙋббѡ́тꙋ л҃: Бра́тїе, быва́йте꙳꙳ подража́тели бг҃ꙋ,  ꙗ҆́коже ча́да возлю́блєннаѧ: в҃ И҆ ходи́те въ любвѝ  ꙗ҆́коже и҆ хрⷭ҇то́съ возлюби́лъ є҆́сть на́съ, и҆ предадѐ  (л. рн҃є) себѐ за ны̀ приноше́нїе и҆ же́ртвꙋ бг҃ꙋ, въ  воню̀ благоꙋха́нїѧ. [и҃] г҃ Блꙋ́дъ же, и҆ всѧ́ка нечистота̀,  и҆ лихои́мство, нижѐ да и҆менꙋ́етсѧ въ ва́съ, ꙗ҆́коже  подоба́етъ свѧты̑мъ: д҃ И҆ скверносло́вїе, и҆ бꙋесло́вїе, и҆  кощꙋ́ны, и҆ ꙗ҆̀же неподѡ́бнаѧ, но па́че бл҃годаре́нїе. є҃  Сїе́ бо да є҆стѐ вѣ́дꙋще, ꙗ҆́кѡ всѧ́къ блꙋдни́къ, и҆лѝ  нечи́стъ, и҆лѝ лихои́мецъ, и҆́же є҆́сть і҆дѡлослꙋжи́тель,  не и҆́мать достоѧ́нїѧ въ црⷭ҇твїи хрⷭ҇та̀ и҆ бг҃а. ѕ҃  Никто́же ва́съ да льсти́тъ сꙋ́етными словесы̀: си́хъ бо  ра́ди грѧде́тъ гнѣ́въ бж҃їй на сы́ны непокори́выѧ. з҃ Не  быва́йте оу҆́бѡ соприча́стницы си̑мъ. и҃ Бѣ́сте бо  и҆ногда̀ тма̀, ны́нѣ же свѣ́тъ ѡ҆ гдⷭ҇ѣ. 
Коне́цъ сꙋббѡ́тѣ. 
(заⷱ҇ ск҃ѳ) ѳ҃ Ꙗ҆́коже ча̑да꙳Недѣ́лѧ  к҃ѕ: Бра́тїе, ꙗ҆́кѡ ча̑да꙳ Сїе́ же и҆ въ понедѣ́льникъ  ст҃а́гѡ дх҃а. свѣ́та ходи́те: [Пло́дъ бо дх҃о́вный  є҆́сть во всѧ́кой бл҃госты́ни и҆ пра́вдѣ и҆ и҆́стинѣ:]  і҃ И҆скꙋша́юще, что́ є҆сть благоꙋго́дно бг҃ови. а҃і И҆ не  прїѡбща́йтесѧ къ дѣлѡ́мъ неплѡ́днымъ тмы̀, па́че же и҆  ѡ҆блича́йте. в҃і Быва́ємаѧ бо ѡ҆́тай ѿ ни́хъ, сра́мно  є҆́сть и҆ глаго́лати. г҃і Всѧ̑ же ѡ҆блича́ємаѧ, ѿ  свѣ́та ꙗ҆влѧ́ютсѧ: все́ бо ꙗ҆влѧ́емое свѣ́тъ є҆́сть.  д҃і Сегѡ̀ ра́ди глаго́летъ: воста́ни спѧ́й, и҆ воскрⷭ҇нѝ  ѿ ме́ртвыхъ, и҆ ѡ҆свѣти́тъ тѧ̀ хрⷭ҇то́съ. є҃і Блюди́те  оу҆̀бо, ка́кѡ ѻ҆па́снѡ хо́дите, не ꙗ҆́коже немꙋ́дри, но  ꙗ҆́коже премꙋ́дри: ѕ҃і И҆скꙋпꙋ́юще вре́мѧ, ꙗ҆́кѡ дні́е  лꙋка́ви сꙋ́ть. з҃і Сегѡ̀ ра́ди не быва́йте несмы́сленни, но  разꙋмѣва́юще, что́ є҆сть во́лѧ бж҃їѧ. и҃і И҆ не  оу҆пива́йтесѧ (л. рн҃є ѡ҆б.) вїно́мъ, въ не́мже є҆́сть  блꙋ́дъ: но па́че и҆сполнѧ́йтесѧ дх҃омъ, ѳ҃і Глаго́люще  себѣ̀ во ѱалмѣ́хъ и҆ пѣ́нїихъ, и҆ пѣ́снехъ дх҃о́вныхъ,  воспѣва́юще и҆ пою́ще въ сердца́хъ ва́шихъ гдⷭ҇ви. 
Коне́цъ недѣ́ли, и҆ понедѣ́льникꙋ н҃-мꙋ. 
(заⷱ҇ с҃л) [ѳ҃] к҃ Бл҃годарѧ́ще꙳Во  вто́рникъ и҃і-ѧ недѣ́ли: Бра́тїе, бл҃годарѧ́ще꙳  всегда̀ ѡ҆ всѣ́хъ, ѡ҆ и҆́мени гдⷭ҇а на́шегѡ і҆и҃са хрⷭ҇та̀,  бг҃ꙋ и҆ ѻ҆ц҃ꙋ̀: к҃а Повинꙋ́ющесѧ дрꙋгъдрꙋ́гꙋ въ стра́сѣ  бж҃їи. к҃в Жєны̀, свои́мъ мꙋжє́мъ повинꙋ́йтесѧ, ꙗ҆́коже  гдⷭ҇ꙋ: к҃г Занѐ мꙋ́жъ глава̀ є҆́сть жены̀, ꙗ҆́коже и҆  хрⷭ҇то́съ глава̀ цр҃кве, и҆ то́й є҆́сть сп҃си́тель тѣ́ла.  к҃д Но ꙗ҆́коже цр҃ковь повинꙋ́етсѧ хрⷭ҇тꙋ̀, та́кожде и҆  жєны̀ свои́мъ мꙋжє́мъ во все́мъ. 
(заⷱ҇ сл҃а) к҃є Мꙋ́жїе, люби́те꙳꙳Въ  сре́дꙋ и҃і-ѧ недѣ́ли: Бра́тїе, люби́те꙳꙳ своѧ̀  жєны̀, ꙗ҆́коже и҆ хрⷭ҇то́съ возлюбѝ цр҃ковь, и҆ себѐ  предадѐ за ню̀: к҃ѕ Да ѡ҆свѧти́тъ ю҆̀, ѡ҆чи́стивъ ба́нею  водно́ю въ глаго́лѣ. 
Коне́цъ вто́рникꙋ. 
к҃з Да предста́витъ ю҆̀ себѣ̀ сла́внꙋ цр҃ковь, не  и҆мꙋ́щꙋ скве́рны, и҆лѝ поро́ка, и҆лѝ нѣ́что ѿ  таковы́хъ: но да є҆́сть ст҃а̀ и҆ непоро́чна. к҃и Та́кѡ  до́лжни сꙋ́ть мꙋ́жїе люби́ти своѧ̀ жєны̀, ꙗ҆́кѡ своѧ̀  тѣлеса̀: любѧ́й бо свою̀ женꙋ̀, себѐ сама́го лю́битъ. к҃ѳ  Никто́же бо когда̀ свою̀ пло́ть возненави́дѣ: но пита́етъ,  и҆ грѣ́етъ ю҆̀, ꙗ҆́коже и҆ гдⷭ҇ь цр҃ковь. л҃ Занѐ оу҆́ди  є҆смы̀ тѣ́ла є҆гѡ̀, ѿ пло́ти є҆гѡ̀, и҆ ѿ косте́й  є҆гѡ̀. л҃а Сегѡ̀ ра́ди (л. рн҃ѕ) ѡ҆ста́витъ человѣ́къ  ѻ҆тца̀ своего̀ и҆ ма́терь, и҆ прилѣпи́тсѧ къ женѣ̀  свое́й, и҆ бꙋ́дета два̀ въ пло́ть є҆ди́нꙋ. л҃в Та́йна сїѧ̀  вели́ка є҆́сть: а҆́зъ же глаго́лю во хрⷭ҇та̀, и҆ во  цр҃ковь. 
(заⷱ҇ сл҃в) л҃г Ѡ҆ба́че и҆ вы̀, по є҆ди́номꙋ  кі́йждо꙳Въ четверто́къ и҃і-ѧ недѣ́ли: Бра́тїе, по  є҆ди́номꙋ кі́йждо ва́съ꙳ свою̀ женꙋ̀ си́це да лю́битъ,  ꙗ҆́коже и҆ себѐ: 
Коне́цъ средѣ̀. 
а҆ жена̀ да бои́тсѧ своегѡ̀ мꙋ́жа. 
Глава̀ шеста́ѧ. 
(пѧⷦ҇) сⷯ а҃ Ча̑да, послꙋ́шайте свои́хъ  роди́телей ѡ҆ гдⷭ҇ѣ: сїе́ бо є҆́сть пра́ведно. в҃ Чтѝ  ѻ҆тца̀ твоего̀ и҆ ма́терь, [ꙗ҆́же є҆́сть за́повѣдь  пе́рваѧ во ѡ҆бѣтова́нїи:] г҃ Да бл҃го тѝ бꙋ́детъ, и҆  бꙋ́деши долголѣ́тенъ на землѝ. д҃ И҆ ѻ҆тцы̀, не  раздража́йте ча̑дъ свои́хъ, но воспитова́йте и҆̀хъ въ  наказа́нїи и҆ оу҆че́нїи гдⷭ҇ни. є҃ Рабѝ, послꙋ́шайте  госпо́дїй свои́хъ по пло́ти, со стра́хомъ и҆ тре́петомъ, въ  простотѣ̀ се́рдца ва́шегѡ, ꙗ҆́коже и҆ хрⷭ҇та̀: ѕ҃ Не  пред̾ ѻ҆чи́ма то́чїю рабо́тающе, ꙗ҆́кѡ чл҃вѣкоꙋгѡ́дницы,  но ꙗ҆́коже рабѝ хрⷭ҇то́вы, творѧ́ще во́лю бж҃їю ѿ дꙋшѝ,  з҃ Со бл҃горазꙋ́мїемъ слꙋжа́ще ꙗ҆́коже гдⷭ҇ꙋ, а҆ не ꙗ҆́кѡ  человѣ́кѡмъ: и҃ Вѣ́дѧще, ꙗ҆́кѡ ко́ждо, є҆́же а҆́ще  сотвори́тъ бл҃го́е, сїѐ прїи́метъ ѿ гдⷭ҇а, а҆́ще ра́бъ,  а҆́ще свобо́дь. ѳ҃ И҆ госпо́дїе та̑ѧжде твори́те къ ни́мъ,  (л. рн҃ѕ ѡ҆б.) послаблѧ́юще и҆̀мъ прещє́нїѧ: вѣ́дꙋще,  ꙗ҆́кѡ и҆ ва́мъ самѣ́мъ и҆ тѣ̑мъ гдⷭ҇ь є҆́сть на  нб҃сѣ́хъ, и҆ ѡ҆бинове́нїѧ лица̀ нѣ́сть оу҆ негѡ̀. 
Коне́цъ четверткꙋ̀. 
(заⷱ҇ сл҃г) [і҃] і҃ Про́чее же бра́тїе моѧ̀,  возмога́йте во гдⷭ҇ѣ,꙳Недѣ́лѧ к҃з: Бра́тїе,  возмога́йте ѡ҆ гдⷭ҇ѣ,꙳ Сїе́ же и҆ въ сꙋббѡ́тꙋ по  просвѣще́нїи. и҆ въ держа́вѣ крѣ́пости є҆гѡ̀: а҃і  Ѡ҆блецы́тесѧ во всѧ̀ ѻ҆рꙋ́жїѧ бж҃їѧ, ꙗ҆́кѡ возмощѝ ва́мъ  ста́ти проти́вꙋ ко́знемъ дїа́вольскимъ. в҃і Ꙗ҆́кѡ нѣ́сть  на́ша бра́нь ꙾къ꙾꙾проти́вꙋ꙾ кро́ви и҆ пло́ти: но къ  нача́лѡмъ и҆ ко властє́мъ, и҆ къ мїродержи́телємъ тмы̀  вѣ́ка сегѡ̀, къ дꙋховѡ́мъ ѕло́бы поднебє́снымъ. г҃і Сегѡ̀  ра́ди прїими́те всѧ̀ ѻ҆рꙋ́жїѧ бж҃їѧ, да возмо́жете  проти́витисѧ въ де́нь лю́тъ, и҆ всѧ̑ содѣ́ѧвше ста́ти. д҃і  Ста́ните оу҆̀бо препоѧ́сани чресла̀ ва́ша и҆́стиною, и҆  ѡ҆бо́лкшесѧ въ бронѧ̀ пра́вды, є҃і И҆ ѡ҆бꙋ́вше но́зѣ во  оу҆гото́ванїе бл҃говѣствова́нїѧ ми́ра: з҃і Над̾ всѣ́ми  же воспрїи́мше щи́тъ вѣ́ры: въ не́мже возмо́жете всѧ̀  стрѣ́лы лꙋка́вагѡ разжжє́нныѧ оу҆гаси́ти. И҆ шле́мъ  спасе́нїѧ воспрїими́те, и҆ ме́чь дх҃о́вный, и҆́же є҆́сть  глаго́лъ бж҃їй. 
Коне́цъ недѣ́ли. 
(заⷱ҇ сл҃д) и҃і Всѧ́кою꙳꙳Въ пѧто́къ  и҃і-ѧ недѣ́ли: Бра́тїе, всѧ́кою꙳꙳ моли́твою и҆  моле́нїемъ, молѧ́щесѧ на всѧ́кое вре́мѧ дх҃омъ: и҆ въ сїѐ  и҆́стое бдѧ́ще во всѧ́комъ терпѣ́нїи и҆ мл҃твѣ, ѡ҆ всѣ́хъ  ст҃ы́хъ, ѳ҃і И҆ ѡ҆ мнѣ̀, да да́стсѧ мѝ сло́во во  ѿверзе́нїе оу҆́стъ (л. рн҃з) мои́хъ, съ дерзнове́нїемъ  сказа́ти та́йнꙋ благовѣствова́нїѧ: к҃ Ѡ҆ не́мже  посо́льствꙋю во оу҆́захъ, да въ не́мъ дерза́ю, ꙗ҆́коже  подоба́етъ мѝ глаго́лати. к҃а Да оу҆вѣ́сте же и҆ вы̀  ꙗ҆̀же ѡ҆ мнѣ̀, что̀ дѣ́лаю: всѧ̑ ска́жетъ ва́мъ тѷхі́къ  возлю́бленный бра́тъ, и҆ вѣ́ренъ слꙋжи́тель ѡ҆ гдⷭ҇ѣ: к҃в  Є҆го́же посла́хъ къ ва́мъ на сїѐ и҆́стое, да оу҆вѣ́сте  ꙗ҆́же ѡ҆ на́съ, и҆ да оу҆тѣ́шитъ сердца̀ ва́ша. к҃г Ми́ръ  бра́тїи, и҆ любо́вь съ вѣ́рою, ѿ бг҃а ѻ҆ц҃а̀ и҆ гдⷭ҇а  і҆и҃са хрⷭ҇та̀. к҃д Бл҃года́ть со всѣ́ми лю́бѧщими гдⷭ҇а  на́шего і҆и҃са хрⷭ҇та̀ въ неистлѣ́нїи. а҆ми́нь. 
Коне́цъ пѧткꙋ̀. 
Коне́цъ посла́нїѧ є҆́же ко є҆фесе́ємъ: напи́сано  бы́сть ѿ ри́ма тѷхі́комъ: и҆́мать въ себѣ̀ гла́въ, ѕ҃:  зача́лъ цр҃ко́вныхъ, к҃: стїхѡ́въ рн҃є: знамена́нїй  че́рныхъ, і҃: без̾ червле́ныхъ. 


(л. рн҃з ѡ҆б.)  
Знамєна́нїѧ къ фїлїпписі́ємъ посла́нїѧ. 
[а҃] Ѡ҆ добродѣ́тели фїлїпписі́євъ, и҆ моли́тва ѡ҆  соверше́нїи. 
[в҃] Повѣ́данїе подви́жнагѡ є҆гѡ̀ оу҆че́нїѧ и҆  оу҆се́рдїѧ. 
[г҃] Оу҆че́нїе ѡ҆ є҆́же по бз҃ѣ є҆диномы́слїи,  и҆ бжⷭ҇твеннѣй жи́зни. 
[д҃] Ѡ҆ тїмоѳе́и и҆ є҆пафроді́тѣ, и҆̀хже посла̀ къ  ни́мъ. 
[є҃] Ѡ҆ дх҃о́внѣмъ жи́тельствѣ, є҆́же є҆́сть  подража́тельство сме́рти хрⷭ҇то́вы. 
[ѕ҃] Поꙋчє́нїѧ ѻ҆со́бнаѧ нѣ̑кимъ, и҆ всѣ̑мъ  ѻ҆́бща. 
[з҃] Бл҃годаре́нїе въ посла́ннѣмъ є҆мꙋ̀  тре́бованїи. (л. рн҃и) 
Сказа́нїе къ фїлїпписі́ємъ посла́нїѧ ст҃а́гѡ а҆пⷭ҇ла  па́ѵла. 
Сїѐ посыла́етъ ѿ ри́ма, ви́дѣвъ и҆̀хъ, вкꙋ́пѣ  же и҆ наꙋчи́въ, вина́ же посла́нїѧ сїѧ̀: Посла́вшымъ  фїлїпписі́ємъ слꙋже́нїе па́ѵлꙋ, и҆ и҆ нѣ̑кимъ ѡ҆бходѧ́щымъ  и҆ растлѣва́ющымъ слꙋ́хи неѕло́бивѣйшихъ, вино́ю сѣ́ни  зако́нныѧ и҆ ѡ҆брѣ́занїѧ, и҆ глаго́лющихъ, кромѣ̀ си́хъ не  мощѝ ѡ҆правда́тисѧ. Оу҆вѣ́дѣвъ а҆пⷭ҇лъ, пи́шетъ къ  фїлїпписі́ємъ: и҆ пе́рвѣе оу҆́бѡ хва́литъ и҆́хъ вѣ́рꙋ,  и҆ сказꙋ́етъ себѐ помина́ти и҆̀хъ. Та́же повѣ́дꙋетъ,  ꙗ҆́кѡ ꙗ҆́тъ бы́сть въ ри́мѣ, и҆ ѿвѣща̀, и҆ ꙗ҆́кѡ  нѣ́цыи тѧ́жцы є҆мꙋ̀ бы́ша во оу҆́захъ, за́висть на́нь  дви́жꙋще. Пото́мъ повелѣва́етъ и҆̀мъ дрꙋгъдрꙋ́га люби́ти,  сказꙋ́ѧ сп҃сово человѣколю́бїе, ꙗ҆́кѡ бг҃ъ сы́й,  человѣ́къ бы́сть на́съ ра́ди. Та́же ѡ҆ ѡ҆брѣ́занїи, и҆ ѡ҆  ве́тхомъ зако́нѣ сказа́въ, ꙗ҆влѧ́етъ пра́здно бы́вше  про́чее ѡ҆брѣ́занїе, свое́ю при́тчею и҆звѣствꙋ́ѧ и҆̀хъ, и҆  глаго́лѧ: ꙗ҆́кѡ сїѧ̀ всѧ̑ вмѣни́хъ тщетꙋ̀ за хрⷭ҇та̀.  Тѣ́мже и҆ оу҆ча́щихъ є҆щѐ ѡ҆ ѡ҆брѣ́занїи, и҆ хотѧ́щихъ  прельсти́ти и҆̀хъ оу҆кори́въ, и҆ ре́къ врагѝ хрⷭ҇то́вы  бы́ти ѧ҆̀: бл҃годари́тъ фїлїпписі́євъ, ѡ҆ є҆́же къ немꙋ̀  даѧ́нїи ѻ҆бще́нїѧ. И҆ наꙋчи́въ па́ки и҆̀хъ во ѻ҆бы́чаехъ,  скончава́етъ посла́нїе. (л. рн҃и ѡ҆б.) 
КЪ ФІЛІППИСІ́ЄМЪ ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ сл҃є) сⷯ а҃ Па́ѵелъ꙳Въ  понедѣ́льникъ ѳ҃і-ѧ недѣ́ли: Па́ѵелъ꙳ и҆ тїмоѳе́й,  рабѝ і҆и҃съ хрⷭ҇то́вы, всѣ́мъ ст҃ы̑мъ ѡ҆ хрⷭ҇тѣ̀ і҆и҃сѣ,  сꙋ́щымъ въ фїлі́ппѣхъ, съ є҆пⷭ҇кпы и҆ дїа́коны: в҃  Благода́ть ва́мъ и҆ ми́ръ ѿ бг҃а ѻ҆ц҃а̀ на́шегѡ, и҆ гдⷭ҇а  і҆и҃са хрⷭ҇та̀. [а҃] г҃ Благодарю̀ бг҃а моего̀ ѡ҆ все́й  па́мѧти ва́шей, д҃ Всегда̀ во всѧ́кой моли́твѣ мое́й за  всѣ́хъ ва́съ, съ ра́достїю моли́твꙋ мою̀ творѧ̀. є҃ Ѡ҆  ѻ҆бще́нїи ва́шемъ въ благовѣствова́нїе, ѿ пе́рвагѡ днѐ  да́же и҆ до ны́нѣ: ѕ҃ Надѣ́ѧвсѧ на сїѐ и҆́стое, ꙗ҆́кѡ  начны́й дѣ́ло бла́го въ ва́съ, соверши́тъ є҆̀, да́же до  днѐ і҆и҃съ хрⷭ҇то́ва. з҃ Ꙗ҆́коже є҆́сть пра́ведно мнѣ̀  сїѐ мꙋ́дрствовати ѡ҆ всѣ́хъ ва́съ, за є҆́же и҆мѣ́ти мѝ  въ се́рдцѣ ва́съ, во оу҆́захъ мои́хъ, и҆ во ѿвѣ́тѣ, и҆  и҆звѣще́нїи благовѣ́стїѧ, соѻ́бщники мѝ благода́ти  всѣ́хъ ва́съ сꙋ́щихъ. 
Коне́цъ понедѣ́льникꙋ. (л. рн҃ѳ) 
(заⷱ҇ сл҃ѕ) и҃ Свидѣ́тель бо  мѝ꙳Вто́рникъ ѳ҃і-ѧ недѣ́ли: Бра́тїе, свидѣ́тель  мѝ꙳ є҆́сть бг҃ъ, ꙗ҆́кѡ люблю̀ всѣ́хъ ва́съ, ꙾по  ми́лости і҆и҃съ хрⷭ҇то́вѣ꙾꙾оу҆тро́бою і҆и҃съ  хрⷭ҇то́вою꙾. ѳ҃ И҆ ѡ҆ се́мъ молю́сѧ, да любо́вь ва́ша  є҆щѐ па́че и҆ па́че и҆збы́точествꙋетъ въ ра́зꙋмѣ, и҆ во  всѧ́комъ чꙋ́вствїи. і҃ Во є҆́же и҆скꙋша́ти ва́мъ лꙋ̑чшаѧ,  да бꙋ́дете чи́сти, и҆ непреткнове́нни въ де́нь хрⷭ҇то́въ,  а҃і И҆спо́лнени плодѡ́въ пра́вды і҆и҃съ хрⷭ҇то́мъ, въ  сла́вꙋ и҆ похвалꙋ̀ бж҃їю. 
(заⷱ҇ сл҃з) [в҃] в҃і Разꙋмѣ́ти же хощꙋ̀ ва́мъ  бра́тїе,꙳꙳Въ сре́дꙋ ѳ҃і-ѧ недѣ́ли: Бра́тїе,  разꙋмѣ́ти ва́мъ хощꙋ̀꙳꙳ ꙗ҆́кѡ ꙗ҆̀же ѡ҆ мнѣ̀, па́че  во оу҆спѣ́хъ бл҃говѣствова́нїѧ прїидо́ша. г҃і Ꙗ҆́кѡ  оу҆́замъ мои́мъ ꙗ҆влє́ннымъ ѡ҆ хрⷭ҇тѣ̀ бы́вшымъ во  все́мъ сꙋди́щи, и҆ въ про́чїихъ всѣ́хъ. д҃і И҆ мно́жайшымъ  бра́тїѧмъ ѡ҆ гдⷭ҇ѣ, надѣ́ѧвшымсѧ ѡ҆ оу҆́захъ мои́хъ,  па́че дерза́ти без̾ стра́ха сло́во бж҃їе глаго́лати. 
Коне́цъ вто́рникꙋ. 
є҃і Нѣ́цыи оу҆́бѡ по за́висти и҆ ре́вности, дрꙋзі́и  же и҆ за благоволе́нїе, хрⷭ҇та̀ проповѣ́даютъ. ѕ҃і Ѻ҆́ви  оу҆́бѡ ѿ рве́нїѧ хрⷭ҇та̀ возвѣща́ютъ нечи́стѣ, мнѧ́ще  печа́ль нанестѝ оу҆́замъ мои́мъ: з҃і Ѻ҆́ви же ѿ  любвѐ, вѣ́дѧще ꙗ҆́кѡ ꙳во ѿвѣ́тѣ благовѣствова́нїѧ  лежꙋ̀꙳꙳во ѿвѣ́тъ благовѣствова́нїѧ оу҆чине́нъ  є҆́смь꙳. и҃і Что̀ оу҆́бѡ; ѻ҆ба́че всѧ́цѣмъ  ѻ҆́бразомъ, а҆́ще ꙳꙳вино́ю꙳꙳꙳꙳лицемѣ́рїемъ꙳꙳, а҆́ще  и҆́стиною, хрⷭ҇то́съ проповѣ́даемь є҆́сть: и҆ ѡ҆ се́мъ  ра́дꙋюсѧ, но и҆ возра́дꙋюсѧ. ѳ҃і Вѣ́мъ бо, ꙗ҆́кѡ сїѐ  сбꙋ́детсѧ мѝ во спасе́нїе ва́шею моли́твою, и҆ подаѧ́нїемъ  дх҃а і҆и҃съ хрⷭ҇то́ва, к҃ По ча́ѧнїю и҆ оу҆пова́нїю моемꙋ̀. 
Коне́цъ средѣ̀. (л. рн҃ѳ ѡ҆б.) 
(заⷱ҇ сл҃и) Ꙗ҆́кѡ ни ѡ҆ є҆ди́номъ же꙳Въ  четверто́къ ѳ҃і-ѧ недѣ́ли: Бра́тїе, ни ѡ҆  є҆ди́номъ꙳ постыжꙋ́сѧ, но во всѧ́комъ дерзнове́нїи,  ꙗ҆́коже всегда̀, и҆ ны́нѣ возвели́читсѧ хрⷭ҇то́съ въ  тѣ́лѣ мое́мъ, а҆́ще живото́мъ, а҆́ще ли сме́ртїю. к҃а  Мнѣ́ бо є҆́же жи́ти хрⷭ҇то́съ: и҆ є҆́же оу҆мре́ти,  прїѡбрѣ́тенїе є҆́сть. к҃в А҆́ще ли є҆́же жи́ти мѝ  тѣ́ломъ, сїе́ ми пло́дъ дѣ́ла, и҆ что̀ и҆зво́лю, не  вѣ́мъ. к҃г Ѡ҆бдержи́мь же є҆́смь ѿ ѻ҆бою̀, жела́нїе  и҆мы́й разрѣши́тисѧ, и҆ со хрⷭ҇то́мъ бы́ти, мно́гѡ па́че  лꙋ́чше: к҃д А҆ є҆́же пребыва́ти во пло́ти, нꙋ́жднѣйше  є҆́сть ва́съ ра́ди. к҃є И҆ сїѐ и҆звѣ́стнѣ вѣ́мъ,  ꙗ҆́кѡ бꙋ́дꙋ, и҆ спребꙋ́дꙋ ва́мъ всѣ́мъ въ ва́шъ  оу҆спѣ́хъ, и҆ ра́дость вѣ́ры. к҃ѕ Ꙗ҆́кѡ да похвала̀  ва́ша и҆збы́точествꙋетъ ѡ҆ хрⷭ҇тѣ̀ і҆и҃сѣ во мнѣ̀, мои́мъ  прише́ствїемъ па́ки къ ва́мъ. 
(заⷱ҇ сл҃ѳ) к҃з То́чїю досто́йнѣ꙳꙳Въ  пѧто́къ ѳ҃і-ѧ недѣ́ли: Бра́тїе, досто́йнѣ꙳꙳  благовѣствова́нїю хрⷭ҇то́вꙋ жи́тельствꙋйте, 
Коне́цъ четверткꙋ̀. 
[г҃] да а҆́ще прише́дъ и҆ ви́дѣвъ ва́съ, а҆́ще и҆ не  сы́й оу҆ ва́съ, оу҆слы́шꙋ ꙗ҆̀же ѡ҆ ва́съ, ꙗ҆́кѡ  и҆́стиною стоитѐ во є҆ди́номъ дс҃ѣ, и҆ є҆динодꙋ́шнѣ  сподвиза́ющесѧ, по вѣ́рѣ благовѣствова́нїѧ во́лею, к҃и И҆  не коле́блющесѧ ни ѡ҆ є҆ди́номъ же ѿ сопроти́вныхъ:  є҆́же тѣ̑мъ оу҆́бѡ є҆́сть ꙗ҆вле́нїе поги́бели, ва́мъ же  спасе́нїѧ, и҆ сїѐ ѿ бг҃а. к҃ѳ Ꙗ҆́кѡ ва́мъ дарова́сѧ  є҆́же ѡ҆ хрⷭ҇тѣ̀, не (л. р҃ѯ) то́кмѡ є҆́же въ него̀  вѣ́ровати, но и҆ є҆́же по не́мъ страда́ти: л҃ То́йже  по́двигъ и҆мꙋ́ще, ꙗ҆ко́въ же во мнѣ̀ ви́дѣсте, и҆ ны́нѣ  слы́шите ѡ҆ мнѣ̀. 
Глава̀ втора́ѧ. 
сⷯ а҃ А҆́ще оу҆̀бо ко́е оу҆тѣше́нїе ѡ҆  хрⷭ҇тѣ̀, и҆лѝ а҆́ще ка́ѧ оу҆тѣ́ха любвѐ, а҆́ще ко́е  ѻ҆бще́нїе дх҃а, а҆́ще ко́е милосе́рдїе и҆ щедрѡ́ты: в҃  И҆спо́лните мою̀ ра́дость да то́жде мꙋ́дрствꙋете, тꙋ́же  любо́вь и҆мꙋ́ще, є҆динодꙋ́шни, є҆диномꙋ́дренни: г҃  Ничто́же по рве́нїю, и҆лѝ тщесла́вїю, но смиреномꙋ́дрїемъ  дрꙋгъдрꙋ́га че́стїю бо́льша себѐ творѧ́ще. д҃ Не свои́хъ  сѝ кі́йждо, но и҆ дрꙋ́жнихъ кі́йждо смотрѧ́йте. 
Коне́цъ пѧткꙋ̀. 
(заⷱ҇ с҃м) є҃ Сїе́ бо꙳Бцⷣѣ: Бра́тїе,  сїѐ꙳ да мꙋ́дрствꙋетсѧ въ ва́съ, є҆́же и҆ во хрⷭ҇тѣ̀  і҆и҃сѣ, ѕ҃ И҆́же во ѻ҆́бразѣ бж҃їи сы́й, не восхище́нїемъ  непщева̀ бы́ти ра́венъ бг҃ꙋ. з҃ Но себѐ  ꙾оу҆ма́лилъ꙾꙾и҆стощи́лъ ꙾, зра́къ раба̀ прїи́мъ, въ  подо́бїи человѣ́честѣмъ бы́въ и҆ ѻ҆́бразомъ ѡ҆брѣ́тесѧ  ꙗ҆́коже человѣ́къ. и҃ Смири́лъ себѐ, послꙋшли́въ бы́въ  да́же до сме́рти, сме́рти же крⷭ҇тныѧ. ѳ҃ Тѣ́мже и҆ бг҃ъ  є҆го̀ превознесѐ, и҆ дарова̀ є҆мꙋ̀ и҆́мѧ, є҆́же па́че  всѧ́кагѡ и҆́мене: і҃ Да ѡ҆ и҆́мени і҆и҃совѣ всѧ́ко  колѣ́но поклони́тсѧ, нбⷭ҇ныхъ, и҆ земны́хъ, и҆  преиспо́днихъ: а҃і И҆ всѧ́къ ѧ҆зы́къ и҆сповѣ́сть ꙗ҆́кѡ  гдⷭ҇ь і҆и҃съ хрⷭ҇то́съ, въ сла́вꙋ бг҃а ѻ҆ц҃а̀. 
Коне́цъ пра́здникꙋ бцⷣы. (л. р҃ѯ ѡ҆б.) 
(заⷱ҇ см҃а) в҃і Тѣ́мже возлю́бленнїи моѝ,  ꙗ҆́коже꙳Въ понедѣ́льникъ к҃-ѧ недѣ́ли: Бра́тїе,  ꙗ҆́коже꙳ всегда̀ послꙋ́шасте менѐ, не ꙗ҆́коже въ  прише́ствїи мое́мъ то́чїю, но ны́нѣ мно́гѡ па́че во  ѿше́ствїи мое́мъ, со стра́хомъ и҆ тре́петомъ своѐ  спасе́нїе содѣва́йте. (сꙋⷠ҇) Бг҃ъ бо є҆́сть  дѣ́йствꙋѧй въ ва́съ, и҆ є҆́же хотѣ́ти и҆ є҆́же дѣ́ѧти  ѡ҆ благоволе́нїи. д҃і Всѧ̑ твори́те без̾ ропта́нїѧ и҆  размышле́нїѧ, є҃і Да бꙋ́дете непоро́чни и҆ цѣ́ли, и҆ ча̑да  бж҃їѧ непорѡ́чна, посредѣ̀ ро́да стропти́ва и҆ развраще́на:  въ ни́хже ꙗ҆влѧ́етесѧ ꙗ҆́коже свѣти̑ла въ мі́рѣ, ѕ҃і  Сло́во живо́тно предержа́ще, въ похвалꙋ̀ мнѣ̀ въ де́нь  хрⷭ҇то́въ. 
Коне́цъ понедѣ́льникꙋ. 
(заⷱ҇ см҃в) [д҃] Ꙗ҆́кѡ не вотщѐ꙳꙳Во  вто́рникъ к҃-ѧ недѣ́ли: Бра́тїе, не вотщѐ꙳꙳  теко́хъ, ни вотщѐ трꙋди́хсѧ. з҃і Но а҆́ще и҆ жре́нъ  быва́ю, ѡ҆ же́ртвѣ и҆ слꙋ́жбѣ вѣ́ры ва́шеѧ ра́дꙋюсѧ, и҆  сра́дꙋюсѧ всѣ̑мъ ва́мъ: и҃і Та́кожде и҆ вы̀ ра́дꙋйтесѧ, и҆  сра́дꙋйте ми сѧ. ѳ҃і Оу҆пова́ю же ѡ҆ гдⷭ҇ѣ і҆и҃сѣ,  тїмоѳе́а вско́рѣ посла́ти къ ва́мъ, да и҆ а҆́зъ  благодꙋ́шствꙋю, оу҆вѣ́дѣвъ ꙗ҆̀же ѡ҆ ва́съ: к҃ Ни  є҆ди́нагѡ бо и҆́мамъ равнодꙋ́шна, и҆́же при́снѣе ѡ҆ ва́съ  попече́тсѧ: к҃а Вси́ бо свои́хъ сѝ и҆́щꙋтъ, а҆ не ꙗ҆̀же  хрⷭ҇та̀ і҆и҃са. к҃в И҆скꙋ́сство же є҆гѡ̀ зна́ете, занѐ,  ꙗ҆́коже ѻ҆ц҃ꙋ̀ ча́до, со мно́ю порабо́талъ въ  благовѣ́стїи. к҃г Сего́ же оу҆̀бо оу҆пова́ю посла́ти  а҆́бїе, по внегда̀ оу҆вѣ́мъ ꙗ҆̀же ѡ҆ мнѣ̀. 
Коне́цъ вто́рникꙋ. (л. рѯ҃а) 
(заⷱ҇ см҃г) к҃д Надѣ́юсѧ же ѡ҆  гдⷭ҇ѣ,꙳Въ сре́дꙋ к҃-ѧ недѣ́ли: Бра́тїе, надѣ́юсѧ  ѡ҆ гдⷭ҇ѣ꙳ ꙗ҆́кѡ и҆ са́мъ ско́рѡ прїидꙋ̀ къ ва́мъ.  к҃є Потре́бнѣе же возмнѣ́хъ, є҆пафроді́та бра́та, и҆  споспѣ́шника и҆ сво́инника моего̀, ва́шего же посла́нника,  и҆ слꙋжи́телѧ потре́бѣ мое́й, посла́ти къ ва́мъ. к҃ѕ  Поне́же жела́нїемъ жела́ше ви́дѣти всѣ́хъ ва́съ: и҆  тꙋжа́ше, занѐ слы́шасте, ꙗ҆́кѡ болѣ̀. к҃з И҆́бо болѣ̀  близ̾ сме́рти: но бг҃ъ поми́лова є҆го̀, не є҆го́ же  то́кмѡ, но и҆ менѐ, да не ско́рбь на ско́рбь прїимꙋ̀. к҃и  Скорѣ́е оу҆̀бо посла́хъ є҆го̀, да ви́дѣвше є҆го̀ па́ки,  возра́дꙋетесѧ, и҆ а҆́зъ безпеча́ленъ пребꙋ́дꙋ. к҃ѳ Прїими́те  оу҆̀бо є҆го̀ ѡ҆ гдⷭ҇ѣ со всѧ́кою ра́достїю, и҆ таковы́ѧ  че́стны и҆мѣ́йте: л҃ Занѐ за дѣ́ло хрⷭ҇то́во да́же до  сме́рти прибли́жисѧ: ꙾понꙋ́дивъ себѐ вседꙋ́шнѡ꙾꙾презрѣ́въ  дꙋ́шꙋ свою̀꙾, да и҆спо́лнитъ ва́ше лише́нїе, є҆́же къ  мое́й слꙋ́жбѣ. 
Коне́цъ средѣ̀. 
Глава̀ тре́тїѧ. 
(заⷱ҇ см҃д) [є҃] сⷯ а҃ Про́чее же бра́тїѧ  моѧ̀, ра́дꙋйтесѧ ѡ҆ гдⷭ҇ѣ:꙳꙳Въ четверто́къ к҃-ѧ  недѣ́ли: Бра́тїе, ра́дꙋйтесѧ ѡ҆ гдⷭ҇ѣ꙳꙳ та̑ѧжде бо  писа́ти ва́мъ мнѣ̀ оу҆́бѡ нелѣ́ностно, ва́мъ же тве́рдо.  в҃ Блюди́тесѧ ѿ псѡ́въ, блюди́тесѧ ѿ ѕлы́хъ дѣ́лателей,  блюди́тесѧ ѿ сѣче́нїѧ невѣ́рныхъ. г҃ Мы́ бо є҆смы̀  ѡ҆брѣ́занїе, и҆̀же дх҃омъ бг҃ꙋ слꙋ́жимъ, и҆ хва́лимсѧ ѡ҆  хрⷭ҇тѣ̀ і҆и҃сѣ, а҆ не въ пло́ти надѣ́емсѧ. д҃ И҆́бо и҆  а҆́зъ и҆мѣ́ю надѣ́ѧнїе во пло́ти: (л. рѯ҃а ѡ҆б.) а҆́ще  кто̀ и҆́нъ мни́тъ надѣ́ѧтисѧ во пло́ти, а҆́зъ па́че. є҃  Ѡ҆брѣ́занъ ѻ҆смодне́внѡ, ѿ ро́да і҆и҃лева, колѣ́на  венїамі́нова, є҆вре́инъ ѿ є҆врє́й: по зако́нꙋ фарїсе́й,  ѕ҃ По ре́вности гони́хъ цр҃ковь бж҃їю, по пра́вдѣ  зако́ннѣй бы́въ непоро́ченъ. з҃ Но ꙗ҆̀же мѝ бѧ́хꙋ  прїѡбрѣ́тєнїѧ, сїѧ̑ вмѣни́хъ хрⷭ҇та̀ ра́ди тщетꙋ̀. и҃ Но  оу҆̀бо вмѣнѧ́ю всѧ̑ тщетꙋ̀ бы́ти, за превосходѧ́щее  ра́зꙋма хрⷭ҇та̀ і҆и҃са гдⷭ҇а моегѡ̀. 
(заⷱ҇ см҃є) Є҆гѡ́же ра́ди всѣ́хъ꙳Въ  пѧто́къ к҃-ѧ недѣ́ли: Бра́тїе, всѣ́хъ꙳  ѿтщети́хсѧ, и҆ вмѣнѧ́ю всѧ̑ оу҆ме́ты бы́ти, да хрⷭ҇та̀  прїѡбрѧ́щꙋ. 
Коне́цъ четверткꙋ̀. 
ѳ҃ И҆ ѡ҆брѧ́щꙋсѧ въ не́мъ, не и҆мы́й моеѧ̀ пра́вды,  ꙗ҆́же ѿ зако́на, но ꙗ҆́же вѣ́рою і҆и҃съ хрⷭ҇то́вою,  сꙋ́щею ѿ бг҃а пра́вдꙋ въ вѣ́рѣ, і҃ ꙾Ꙗ҆́кѡ꙾꙾є҆́же꙾  разꙋмѣ́ти є҆го̀, и҆ си́лꙋ воскресе́нїѧ є҆гѡ̀, и҆  соѻбще́нїе стрⷭ҇те́й є҆гѡ̀, соѡбразꙋ́ѧсѧ сме́рти є҆гѡ̀,  а҃і А҆́ще ка́кѡ дости́гнꙋ въ воскресе́нїе ме́ртвыхъ. в҃і  Не занѐ оу҆жѐ достиго́хъ, и҆лѝ оу҆жѐ соверши́хсѧ:  гоню́ же, а҆́ще и҆ пости́гнꙋ, ѡ҆ не́мже и҆ постиже́нъ бы́хъ  ѿ хрⷭ҇та̀ і҆и҃са. г҃і Бра́тїе, а҆́зъ себѐ не оу҆̀  помышлѧ́ю дости́гша: є҆ди́но же, за́днѧѧ оу҆́бѡ забыва́ѧ,  въ прє́днѧѧ же простира́ѧсѧ, д҃і ꙳Со оу҆се́рдїемъ  гоню̀꙳꙳къ намѣ́ренномꙋ текꙋ̀꙳, къ по́чести вы́шнѧгѡ  зва́нїѧ бж҃їѧ ѡ҆ хрⷭ҇тѣ̀ і҆и҃сѣ. є҃і Є҆ли́цы оу҆́бѡ  соверше́нни, сїѐ да мꙋ́дрствꙋимъ: и҆ є҆́же а҆́ще и҆́но  что̀ мы́слите, и҆ сїѐ бг҃ъ ва́мъ ѿкры́етъ, ѕ҃і Ѻ҆ба́че  въ не́же достиго́хомъ (л. рѯ҃в) то́же мꙋ́дрствовати, и҆  тѣ́мже пра́виломъ жи́тельствовати. з҃і Подо́бни мѝ  быва́йте бра́тїе, и҆ смотрѧ́йте та́кѡ ходѧ́щыѧ, ꙗ҆́коже  и҆́мате ѻ҆́бразъ на́съ. и҃і Мно́зи бо хо́дѧтъ, и҆̀хже  мно́гажды глаго́лахъ ва́мъ, ны́нѣ же и҆ пла́чѧ глаго́лю,  врагѝ крⷭ҇та̀ хрⷭ҇то́ва: ѳ҃і И҆̀мже кончи́на, поги́бель:  и҆̀мже бо́гъ, чре́во, и҆ сла́ва въ стꙋдѣ̀ и҆́хъ: и҆̀же  земна̑ѧ мꙋ́дрствꙋютъ. 
Коне́цъ пѧткꙋ̀. 
(заⷱ҇ см҃ѕ) к҃ На́ше бо  житїѐ꙳Свѧщенномꙋ́ченикѡмъ: Бра́тїе, на́ше  житїѐ꙳ на нб҃сѣ́хъ є҆́сть, ѿѻнꙋ́дꙋже и҆  сп҃си́телѧ жде́мъ, гдⷭ҇а на́шего і҆и҃са хрⷭ҇та̀: к҃а И҆́же  преѡбрази́тъ тѣ́ло смире́нїѧ на́шегѡ, ꙗ҆́кѡ бы́ти семꙋ̀  соѻбра́знꙋ тѣ́лꙋ сла́вы є҆гѡ̀, по дѣ́йствꙋ є҆́же  возмога́ти є҆мꙋ̀, и҆ покори́ти себѣ̀ всѧ́чєскаѧ. 
Глава̀ четве́ртаѧ. 
[ѕ҃] сⷯ а҃ Тѣ́мже бра́тїе моѧ̀ возлю́бленнаѧ и҆  вожделѣ́ннаѧ, ра́досте и҆ вѣ́нче мо́й, та́кѡ сто́йте ѡ҆  гдⷭ҇ѣ возлю́бленнїи. в҃ Є҆ѵо́дїю молю̀, и҆ сѷнтѵ́хїю  молю̀, то́жде мꙋ́дрствовати ѡ҆ гдⷭ҇ѣ. г҃ Є҆́й, молю̀ и҆  тебѐ сꙋпрꙋ́жниче при́сный, споспѣ́шствꙋй и҆̀мъ, ꙗ҆̀же во  благовѣствова́нїи сподвиза́шасѧ со мно́ю, и҆ съ  кли́ментомъ, и҆ съ про́чими споспѣ́шники мои́ми, и҆́хже  и҆мена̀ въ кни́гахъ живо́тныхъ. 
Коне́цъ свѧщенномꙋ́ченикѡмъ. (л. рѯ҃в ѡ҆б.) 
(заⷱ҇ см҃з) д҃ Ра́дꙋйтесѧ꙳Недѣ́лѧ  цвѣтна́ѧ: Бра́тїе, ра́дꙋйтесѧ꙳ всегда̀ ѡ҆ гдⷭ҇ѣ: и҆  па́ки рекꙋ̀, ра́дꙋйтесѧ. є҃ Кро́тость ва́ша разꙋ́мна да  бꙋ́детъ всѣ́мъ человѣ́кѡмъ. гдⷭ҇ь бли́зъ. ѕ҃ Ни ѡ҆ че́мже  пецы́тесѧ, но во все́мъ моли́твою и҆ моле́нїемъ со  бл҃годаре́нїемъ, прошє́нїѧ ва́ша да сказꙋ́ютсѧ къ бг҃ꙋ. з҃  И҆ ми́ръ бж҃їй превосходѧ́й всѧ́къ оу҆́мъ, да соблюде́тъ  сердца̀ ва́ша и҆ разꙋмѣ̑нїѧ ва́ша, ѡ҆ хрⷭ҇тѣ̀ і҆и҃сѣ. и҃  Про́чее же бра́тїе моѧ̀, є҆ли̑ка сꙋ́ть и҆́стинна, є҆ли̑ка  чє́стна, є҆ли̑ка пра́вєдна, є҆ли̑ка пречи̑ста, є҆ли̑ка  прелюбє́зна, є҆ли̑ка доброхва̑льна, а҆́ще ка́ѧ  добродѣ́тель, и҆ а҆́ще ка́ѧ похвала̀, сїѧ̑ помышлѧ́йте. ѳ҃  И҆̀мже и҆ наꙋчи́стесѧ, и҆ прїѧ́сте, и҆ слы́шасте, и҆  ви́дѣсте во мнѣ̀, сїѧ̑ твори́те, и҆ бг҃ъ ми́ра бꙋ́детъ съ  ва́ми. 
Коне́цъ недѣ́ли цвѣтно́й. 
(заⷱ҇ см҃и) [з҃] і҃ Возра́довахсѧ же꙳꙳Въ  понедѣ́льникъ к҃а недѣ́ли: Бра́тїе, возра́довахсѧ꙳꙳  ѡ҆ гдⷭ҇ѣ вельмѝ, ꙗ҆́кѡ оу҆жѐ когда̀ воспомѧнꙋ́сте  пещи́сѧ ѡ҆ мнѣ̀: поне́же и҆ печа́стесѧ, но ꙾не  пого́днымъ꙾꙾не оу҆до́бнымъ꙾ вре́менемъ ѡ҆бдержа́стесѧ.  а҃і Не ꙗ҆́кѡ по скꙋ́дости глаго́лю: а҆́зъ бо навыко́хъ, въ  ни́хже є҆́смь, дово́ленъ бы́ти. в҃і Вѣ́мъ и҆ смири́тисѧ,  вѣ́мъ и҆ и҆збы́точествовати: во все́мъ и҆ во всѣ́хъ  навыко́хъ, и҆ насыща́тисѧ, и҆ а҆лка́ти, и҆  и҆збы́точествовати, и҆ лиша́тисѧ. г҃і Всѧ̑ могꙋ̀ ѡ҆  оу҆крѣплѧ́ющемъ мѧ̀ і҆и҃сѣ хрⷭ҇тѣ̀. д҃і Ѻ҆ба́че  до́брѣ (л. рѯ҃г) сотвори́сте спрїѡбщи́вшесѧ печа́ли  мое́й. є҃і Вѣ́сте же и҆ вы̀ фїлїпписі́ане, ꙗ҆́кѡ въ  нача́лѣ благовѣствова́нїѧ, є҆гда̀ и҆зыдо́хъ ѿ  македо́нїи, ни є҆ди́на мѝ цр҃ковь ѡ҆бщева́сѧ въ сло́во  даѧ́нїѧ и҆ прїѧ́тїѧ, то́чїю вы̀ є҆ди́ни. ѕ҃і Ꙗ҆́кѡ и҆ въ  солꙋ́нь, и҆ є҆ди́ною и҆ два́щи въ тре́бованїе моѐ  посла́сте мѝ. з҃і Не ꙗ҆́кѡ и҆щꙋ̀ даѧ́нїѧ, но и҆щꙋ̀ плода̀  мно́жащагѡсѧ ꙾въ сло́во ва́ше꙾꙾въ по́льзꙋ ва́шꙋ꙾. и҃і  Прїѧ́хъ же всѧ̑, и҆ и҆збы́точествꙋю: и҆спо́лнихсѧ, прїе́мъ  ѿ є҆пафроді́та пѡ́сланнаѧ ѿ ва́съ, воню̀ бл҃гоꙋха́нїѧ,  же́ртвꙋ прїѧ́тнꙋ, бл҃гоꙋго́днꙋ бг҃ꙋ. ѳ҃і Бг҃ъ же мо́й да  и҆спо́лнитъ всѧ́кое тре́бованїе ва́ше, по бога́тствꙋ  своемꙋ̀, въ сла́вѣ ѡ҆ хрⷭ҇тѣ̀ гдⷭ҇ѣ. к҃ Бг҃ꙋ же и҆  ѻ҆ц҃ꙋ̀ на́шемꙋ сла́ва во вѣ́ки вѣкѡ́въ, а҆ми́нь. к҃а  Цѣлꙋ́йте всѧ́каго ст҃а ѡ҆ хрⷭ҇тѣ̀ і҆и҃сѣ: цѣлꙋ́ютъ вы̀  сꙋ́щаѧ со мно́ю бра́тїѧ. к҃в Цѣлꙋ́ютъ вы̀ ст҃і́и всѝ,  па́че же и҆̀же ѿ ке́сарева до́мꙋ. к҃г Благода́ть гдⷭ҇а  на́шегѡ і҆и҃са хрⷭ҇та̀ со всѣ́ми ва́ми. а҆ми́нь. 
Коне́цъ понедѣ́льникꙋ. 
Коне́цъ посла́нїѧ, є҆́же къ фїлїпписі́ємъ: написа́сѧ  ѿ ри́ма є҆пафроді́томъ: и҆́мать въ себѣ̀ главы̀ д҃:  зача̑лъ цр҃ко́вныхъ д҃і: стїхѡ́въ р҃д: знамена́нїй  че́рныхъ з҃: без̾ червле́ныхъ. 


(л. рѯ҃г ѡ҆б.)  
Знамєна́нїѧ къ колосса́ємъ посла́нїѧ. 
[а҃] Похвала̀ ѡ҆ колосса́ехъ, позна́вшихъ бг҃а  вѣ́рою. 
[в҃] Моли́тва ѡ҆ ни́хъ въ премꙋ́дрость дѣ́йственнꙋ,  въ си́лꙋ терпѣ́нїѧ съ похвало́ю, позна́нїемъ чистоты̀. 
[г҃] Ѡ҆ є҆́же во хрⷭ҇тѣ̀ тва́ри, и҆ возсозда́нїи  по снѧ́тїю бж҃їю. 
[д҃] Ѡ҆ приведе́нїи ꙗ҆зы̑къ, хрⷭ҇то́вымъ тѣ́ломъ  и҆ стра́стїю вѣ́ры ра́ди. 
[є҃] Оу҆че́нїе зва̑ннымъ страстьмѝ є҆гѡ̀ во  предста́нїе бг҃ꙋ. 
[ѕ҃] Ѡ҆ є҆́же не прельща́тисѧ чл҃вѣ́ческою  фїлосо́фїею, и҆мꙋ́щымъ премꙋ́дрость хрⷭ҇то́вꙋ. 
[з҃] Ꙗ҆́кѡ є҆́же къ бг҃ꙋ соедине́нїе проти́вꙋ  зако́на є҆́сть, во є҆́же со хрⷭ҇то́мъ жи́ти. 
[и҃] Ꙗ҆́кѡ плотска́гѡ зако́на ѻ҆́брази плотски̑мъ  потре́бни, а҆ не дх҃ѡ́внымъ, си́лою бж҃їею живꙋ́щымъ. 
[ѳ҃] Оу҆че́нїе ѡ҆чище́нїѧ ст҃ы́ни, человѣколю́бїѧ,  пѣ́нїѧ, похва́льна житїѧ̀. 
[і҃] Ѡ҆ є҆́же къ при́снымъ є҆динодꙋ́шїи, и҆ къ  чꙋжы́мъ, мꙋ́дреннѡ и҆ смотрели́внѡ. (л. рѯ҃д) 
Сказа́нїе къ колосса́ємъ посла́нїѧ ст҃а́гѡ а҆пⷭ҇ла  па́ѵла. 
(нлⷣѧ) Сїѐ посыла́етъ ѿ ри́ма, не ви́дѣвъ  оу҆́бѡ и҆́хъ, слы́шавъ же ѡ҆ ни́хъ. Вина́ же посла́нїѧ  сїѧ̀: Колосса́євъ хотѣ́ша нѣ́цыи прельсти́ти  є҆́ллинскими хитросло́вїи, ѿ вѣ́ры ꙗ҆́же во хрⷭ҇та̀, и҆  ѡ҆ зако́нныхъ бра́шнѣхъ, и҆ ѡ҆брѣ́занїи. Сїѧ̑ оу҆́бѡ  оу҆вѣ́дѣвъ а҆пⷭ҇лъ, пи́шетъ посла́нїе сїѐ къ ни́мъ а҆́ки  оу҆чи́тельное. И҆ пе́рвѣе оу҆́бѡ благодари́тъ бг҃а, и҆  сказꙋ́етъ ѿ тмы̀ прише́дшихъ и҆̀хъ къ свѣ́тꙋ и҆́стины: и҆  ꙗ҆́кѡ хрⷭ҇то́съ, въ него́же вѣ́роваша, ѻ҆́бразъ є҆́сть  бж҃їй и҆ сло́во, и҆́мже всѧ̑ бы́ша. И҆ ꙗ҆́кѡ подоба́ше  є҆мꙋ̀ содѣ́телю сꙋ́щꙋ, бы́ти є҆мꙋ̀ перворожде́нꙋ тва́ри,  и҆ пе́рвенцꙋ ѿ ме́ртвыхъ, да ѻ҆боѧ̑ совокꙋпи́тъ, и҆  ѡ҆животвори́тъ всѧ́чєскаѧ. Повелѣва́етъ же и҆̀мъ  пребыва́ти въ вѣ́рѣ, сказꙋ́ѧ, ꙗ҆́кѡ са́мъ па́ѵелъ  слꙋжи́тель є҆́сть є҆ѵⷢ҇лїю, є҆мꙋ́же наꙋчи́шасѧ. Та́же и҆  ѡ҆ зако́нѣ, и҆ ꙗ҆̀же по не́мъ бра́шнѣхъ, и҆ ѡ҆ дне́хъ, и҆  ѡ҆ лѣ́тѣхъ повѣствꙋ́етъ, и҆ показꙋ́етъ оу҆праздни́вшымсѧ  дрє́внимъ, и҆ ѡ҆брѣ́занїю: и҆ совѣ́тꙋетъ и҆̀мъ не  прельща́тисѧ ѿ оу҆хишрѧ́ющихъ и҆ соблазнѧ́ющихъ и҆̀хъ. И҆  про́чее завѣща́въ и҆ въ то́мъ роди́телємъ и҆ ча́дѡмъ,  мꙋжє́мъ же и҆ жена́мъ, господє́мъ же и҆ рабѡ́мъ, и҆ къ  про́чымъ ѻ҆бы́чаємъ наказа́въ и҆̀хъ, скончава́етъ  посла́нїе. Завѣщава́етъ же и҆̀мъ, да є҆гда̀ прочте́но  бꙋ́детъ оу҆ ни́хъ посла́нїе сїѐ, сотворѧ́тъ да прочте́но  бꙋ́детъ и҆ въ цр҃кви лаодїкі́йстѣй, и҆ є҆́же ѿ  лаодїкі́и, оу҆ ни́хъ да прочте́но бꙋ́детъ. (л. рѯ҃д ѡ҆б.) 
КЪ КОЛОССА́ЄМЪ ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ см҃ѳ) сⷯ а҃ Па́ѵелъ꙳Во вто́рникъ  к҃а недѣ́ли: Па́ѵелъ꙳ а҆по́столъ і҆и҃съ хрⷭ҇то́въ,  во́лею бж҃їею, и҆ тїмоѳе́й бра́тъ, в҃ Сꙋ́щымъ въ колосса́ехъ  свѧты̑мъ, и҆ вѣ̑рнымъ бра́тїѧмъ ѡ҆ хрⷭ҇тѣ̀ і҆и҃сѣ: 
Престꙋпѝ вто́рникꙋ. 
(заⷱ҇) [а҃] г҃ Бл҃года́ть ва́мъ꙳꙳Въ  сꙋббѡ́тꙋ л҃а недѣ́ли: Бра́тїе, бл҃года́ть ва́мъ꙳꙳ и҆  ми́ръ ѿ бг҃а ѻ҆ц҃а̀ на́шегѡ, и҆ гдⷭ҇а і҆и҃са хрⷭ҇та̀,  благодари́мъ бг҃а и҆ ѻ҆ц҃а̀ гдⷭ҇а на́шегѡ і҆и҃са хрⷭ҇та̀,  всегда̀ ѡ҆ ва́съ молѧ́щесѧ: д҃ Слы́шавше вѣ́рꙋ ва́шꙋ,  ꙗ҆́же ѡ҆ хрⷭ҇тѣ̀ і҆и҃сѣ, и҆ любо́вь ю҆́же и҆́мате ко  всѣ́мъ ст҃ы̑мъ: є҃ За оу҆пова́нїе ѿложе́нное ва́мъ на  небесѣ́хъ, є҆́же пре́жде слы́шасте въ словесѝ и҆́стины  бл҃говѣствова́нїѧ, ѕ҃ Сꙋ́щагѡ въ ва́съ, ꙗ҆́коже и҆ во  все́мъ мі́рѣ: и҆ є҆́сть плодоно́сно и҆ (л. рѯ҃є)  расти́мо, ꙗ҆́коже и҆ въ ва́съ, ѿ негѡ́же днѐ слы́шасте,  и҆ разꙋмѣ́сте бл҃года́ть бж҃їю во и҆́стинѣ. 
Коне́цъ сꙋббѡ́тѣ. Чтѝ вто́рникꙋ: 
з҃ Ꙗ҆́коже и҆ оу҆вѣ́дѣсте ѿ є҆пафра́са  возлю́бленнагѡ срабо́тника на́шегѡ, и҆́же є҆́сть вѣ́ренъ  ѡ҆ ва́съ слꙋжи́тель хрⷭ҇то́въ, и҃ И҆́же и҆ ꙗ҆вѝ на́мъ  ва́шꙋ любо́вь въ дс҃ѣ. [в҃] ѳ҃ Сегѡ̀ ра́ди и҆ мы̀ ѿ  негѡ́же днѐ слы́шахомъ, не престае́мъ ѡ҆ ва́съ молѧ́щесѧ,  и҆ просѧ́ще, да и҆спо́лнитесѧ въ ра́зꙋмѣ во́ли є҆гѡ̀, во  всѧ́кой премꙋ́дрости и҆ ра́зꙋмѣ дꙋхо́внѣмъ: і҃ Ꙗ҆́кѡ  ходи́ти ва́мъ досто́йнѣ бг҃ꙋ, во всѧ́комъ оу҆гожде́нїи, и҆  всѧ́комъ дѣ́лѣ бла́зѣ плодоносѧ́ще, и҆ возраста́юще въ  ра́зꙋмѣ бж҃їи, а҃і Всѧ́кою си́лою возмога́юще, по  держа́вѣ сла́вы є҆гѡ̀ во всѧ́комъ терпѣ́нїи и҆  долготерпѣ́нїи съ ра́достїю. 
Коне́цъ вто́рникꙋ. 
(заⷱ҇ с҃н) [г҃] в҃і  Благодарѧ́ще꙳Недѣ́лѧ к҃и: Бра́тїе,  благодарѧ́ще꙳ бг҃а и҆ ѻ҆ц҃а̀, призва́вшаго ва́съ въ  прича́стїе наслѣ́дїѧ ст҃ы́хъ во свѣ́тѣ: г҃і И҆́же  и҆зба́ви на́съ ѿ вла́сти те́мныѧ, и҆ преста́ви въ црⷭ҇тво  сн҃а любвѐ своеѧ̀: д҃і Ѡ҆ не́мже и҆́мамы и҆збавле́нїе  кро́вїю є҆гѡ̀, и҆ ѡ҆ставле́нїе грѣхѡ́въ: є҃і И҆́же  є҆́сть ѻ҆́бразъ бг҃а неви́димагѡ, перворожде́нъ всеѧ̀  тва́ри. ѕ҃і Ꙗ҆́кѡ ѡ҆ не́мъ создана̀ бы́ша всѧ́чєскаѧ,  ꙗ҆̀же на небесѝ, и҆ ꙗ҆̀же на землѝ, ви̑димаѧ, и҆  неви̑димаѧ: а҆́ще престо́ли, а҆́ще гдⷭ҇ьствїѧ, а҆́ще  нача̑ла, а҆́ще вла̑сти, всѧ́чєскаѧ тѣ́мъ и҆ ѡ҆ не́мъ  созда́шасѧ. з҃і И҆ то́й є҆́сть пре́жде всѣ́хъ, и҆  всѧ́чєскаѧ ѡ҆ не́мъ состоѧ́тсѧ. (л. рѯ҃є ѡ҆б.) 
(заⷱ҇ сн҃а) и҃і И҆ то́й є҆́сть꙳Въ  сре́дꙋ к҃а на недѣ́ли: Бра́тїе, хрⷭ҇то́съ є҆́сть꙳  глава̀ тѣ́лꙋ це́ркве, и҆́же є҆́сть нача́токъ,  перворожде́нъ и҆з̾ ме́ртвыхъ, ꙗ҆́кѡ да бꙋ́детъ во всѣ́хъ  то́й пе́рвенствꙋѧ. 
Коне́цъ недѣ́ли. 
ѳ҃і Ꙗ҆́кѡ въ не́мъ благоизво́ли всемꙋ̀ и҆сполне́нїю  всели́тисѧ. к҃ И҆ тѣ́мъ примири́ти всѧ́чєскаѧ къ себѣ̀,  оу҆миротвори́въ кро́вїю крⷭ҇та̀ є҆гѡ̀ чрез̾ него̀, а҆́ще  земна̑ѧ, а҆́ще ли небє́снаѧ. [д҃] к҃а И҆ ва́съ и҆ногда̀  сꙋ́щихъ ѡ҆чꙋжде́ныхъ, и҆ врагѡ́въ помышле́ньми въ дѣ́лѣхъ  лꙋка́выхъ, к҃в Ны́нѣ же примирѝ въ тѣ́лѣ пло́ти є҆гѡ̀  сме́ртїю є҆гѡ̀, предста́вити ва́съ ст҃ы, и҆ непоро́чны и҆  непови́нны пред̾ собо́ю. к҃г А҆́ще оу҆̀бо пребыва́ете въ  вѣ́рѣ ѡ҆снова́ни и҆ тве́рди, и҆ неподви́жими ѿ  оу҆пова́нїѧ благовѣствова́нїѧ, є҆́же слы́шасте,  проповѣ́даное все́й тва́ри поднебе́снѣй, є҆мꙋ́же бы́хъ  а҆́зъ па́ѵелъ слꙋжи́тель. 
Коне́цъ средѣ̀. 
(заⷱ҇ сн҃в) [є҃] к҃д Ны́нѣ ра́дꙋюсѧ꙳꙳Въ  четверто́къ к҃а недѣ́ли: Бра́тїе, ны́нѣ ра́дꙋюсѧ꙳꙳  во страда́нїихъ мои́хъ ѡ҆ ва́съ, ꙗ҆́кѡ и҆сполнѧ́ю лише́нїе  скорбе́й хрⷭ҇то́выхъ во пло́ти мое́й, за тѣ́ло є҆гѡ̀,  є҆́же є҆́сть це́рковь: к҃є Є҆́йже бы́хъ а҆́зъ  слꙋжи́тель, по смотре́нїю бж҃їю да́нномꙋ мнѣ̀ въ ва́съ,  и҆спо́лнити сло́во бж҃їе: к҃ѕ Та́йнꙋ сокрове́ннꙋю ѿ вѣ́къ  и҆ ѿ родѡ́въ, ны́нѣ же ꙗ҆ви́сѧ свѧты̑мъ є҆гѡ̀. к҃з  И҆̀мже восхотѣ̀ бг҃ъ сказа́ти, ко́е бога́тство сла́вы  та́йны сеѧ̀ во ꙗ҆зы́цѣхъ, и҆́же (л. рѯ҃ѕ) є҆́сть  хрⷭ҇то́съ въ ва́съ, оу҆пова́нїе сла́вы: к҃и Є҆го́же мы̀  проповѣ́дꙋемъ, наказꙋ́юще всѧ́каго человѣ́ка, и҆ оу҆ча́ще  всѧ́кой премꙋ́дрости: да предста́вимъ всѧ́каго человѣ́ка  соверше́нна ѡ҆ хрⷭ҇тѣ̀ і҆и҃сѣ: к҃ѳ Въ не́мже и҆ трꙋжда́юсѧ  и҆ подвиза́юсѧ по дѣ́йствꙋ є҆гѡ̀, дѣ́йствꙋемомꙋ во мнѣ̀  си́лою. 
Коне́цъ четверткꙋ̀. 
Глава̀ втора́ѧ. 
(заⷱ҇ сн҃г) сⷯ а҃ Хощꙋ̀ оу҆́бѡ ва́съ꙳Въ  пѧто́къ к҃а недѣ́ли: Бра́тїе, хощꙋ̀ ва́съ꙳  вѣ́дѣти, коли́къ по́двигъ и҆́мамъ ѡ҆ ва́съ, и҆ ѡ҆ сꙋ́щихъ  въ лаодїкі́и, и҆ во і҆ерапо́ли, и҆ є҆ли́цы не ви́дѣша  лица̀ моегѡ̀ во пло́ти, [ѕ҃] в҃ Да оу҆тѣ́шатсѧ сердца̀  и҆́хъ, сне́мшихсѧ въ любвѝ, и҆ во всѧ́комъ бога́тствѣ  и҆звѣще́нїѧ ра́зꙋма, въ позна́нїе та́йны бг҃а и҆ ѻ҆ц҃а̀,  и҆ хрⷭ҇та̀: г҃ Въ не́мже сꙋ́ть всѧ̀ сокрѡ́вища премꙋ́дрости,  и҆ ра́зꙋма сокровє́нна. д҃ Сїе́ же глаго́лю, да никто́же  ва́съ прельсти́тъ въ словопрѣ́нїи. є҃ А҆́ще бо и҆ пло́тїю  ѿстою̀, но дꙋ́хомъ съ ва́ми є҆́смь, ра́дꙋѧсѧ, и҆ ви́дѧ  ва́шъ чи́нъ, и҆ оу҆твержде́нїе ва́шеѧ вѣ́ры ꙗ҆́же во  хрⷭ҇та̀. ѕ҃ Ꙗ҆́коже оу҆̀бо прїѧ́сте хрⷭ҇та̀ і҆и҃са гдⷭ҇а,  та́коже въ не́мъ ходи́те, з҃ Оу҆корене́ни, и҆ назда́ни въ  не́мъ, и҆ и҆звѣ́ствовани вѣ́рою, ꙗ҆́коже наꙋчи́стесѧ,  и҆збы́точествꙋюще въ не́й благодаре́нїемъ. 
Коне́цъ пѧткꙋ̀. 
(заⷱ҇ сн҃д) и҃ Бра́тїе, блюди́тесѧ,꙳꙳На  ѡ҆брѣ́занїе гдⷭ҇не: Бра́тїе, блюди́тесѧ,꙳꙳ да  никто́же ва́съ бꙋ́детъ прельща́ѧ фїлосо́фїею, и҆ тще́тною  ле́стїю, по (л. рѯ҃ѕ ѡ҆б.) преда́нїю человѣ́ческомꙋ, по  стїхі́амъ мі́ра, а҆ не по хрⷭ҇тѣ̀: ѳ҃ Ꙗ҆́кѡ въ то́мъ  живе́тъ всѧ́ко и҆сполне́нїе бж҃ества̀ тѣле́снѣ: і҃ И҆ да  бꙋ́дете въ не́мъ и҆спо́лнени, и҆́же є҆́сть глава̀ всѧ́комꙋ  нача́лꙋ и҆ вла́сти: [з҃] а҃і Ѡ҆ не́мже и҆ ѡ҆брѣ́зани  бы́сте ѡ҆брѣ́занїемъ нерꙋкотворе́ннымъ, въ совлече́нїи  тѣ́ла грѣхо́внагѡ пло́ти, во ѡ҆брѣ́занїи хрⷭ҇то́вѣ, в҃і  Спогре́бшесѧ є҆мꙋ̀ креще́нїемъ: ѡ҆ не́мже и҆ совоста́сте  вѣ́рою, дѣ́йствомъ бг҃а, воскреси́вшагѡ є҆го̀ и҆з̾  ме́ртвыхъ. 
Коне́цъ ѡ҆брѣ́занїю. 
(заⷱ҇ сн҃є) г҃і И҆ ва́съ мє́ртвы сꙋ́щѧ въ  прегрѣше́нїихъ и҆ въ неѡбрѣ́занїи пло́ти ва́шеѧ,  соѡживи́лъ є҆́сть съ ни́мъ,꙳Въ понедѣ́льникъ к҃в  недѣ́ли: Бра́тїе, бг҃ъ вы̀ мє́ртвы сꙋ́щѧ въ  прегрѣше́нїихъ, и҆ въ неѡбрѣ́занїи пло́ти ва́шеѧ,  соѡживи́лъ є҆́сть со хрⷭ҇то́мъ,꙳ дарова́въ на́мъ всѧ̀  прегрѣшє́нїѧ: д҃і И҆стреби́въ є҆́же на на́съ  рꙋкописа́нїе оу҆че́ньми, є҆́же бѣ̀ сопроти́вно на́мъ, и҆  то̀ взѧ́тъ ѿ среды̀, пригвозди́въ є҆̀ на крⷭ҇тѣ̀: є҃  Совле́къ нача̑ла и҆ вла̑сти, и҆зведѐ въ позо́ръ  дерзнове́нїемъ, ꙾и҆з̾ѡбличи́въ и҆̀хъ въ себѣ̀꙾꙾побѣди́въ  и҆̀хъ на не́мъ꙾. [и҃] ѕ҃і Да никто́же оу҆̀бо ва́съ  ѡ҆сꙋжда́етъ ѡ҆ ꙗ҆де́нїи, и҆лѝ ѡ҆ питїѝ, и҆лѝ ѡ҆ ча́сти  пра́здника, и҆лѝ ѡ҆ новомѣ́сѧчїихъ, и҆лѝ ѡ҆ сꙋббѡ́тахъ:  з҃і Ꙗ҆̀же сꙋ́ть стѣ́нь грѧдꙋ́щихъ, тѣ́ло же хрⷭ҇то́во.  и҃і Никто́же ва́съ да прельща́етъ и҆зволе́ннымъ є҆мꙋ̀  смиреномꙋ́дрїемъ, и҆ слꙋ́жбою а҆́гг҃льскою, ꙳ꙗ҆̀же не  оу҆вѣ́дѣ оу҆чѧ̀, без̾ оу҆ма̀꙳꙳ꙗ҆̀же не оу҆вѣ́дѣ  [въ тѣ́хъ] ходѧ̀, всꙋ́е꙳ дмѧ́сѧ ѿ оу҆ма̀ пло́ти своеѧ̀:  ѳ҃і И҆ не держѧ̀ главы̀, и҆з̾ неѧ́же всѐ тѣ́ло, соста́вы  и҆ соꙋ́зы подае́мо, и҆ сне́млемо, расти́тъ возраще́нїе  бж҃їе. (л. рѯ҃з) 
(заⷱ҇ сн҃ѕ) к҃ А҆́ще оу҆̀бо  оу҆мро́сте꙳Во вто́рникъ к҃в-ѧ недѣ́ли: Бра́тїе,  а҆́ще оу҆мро́сте꙳ со хрⷭ҇то́мъ ѿ стїхі́й мі́ра  почто̀ а҆́ки живꙋ́ще въ мі́рѣ стѧза́етесѧ; 
Коне́цъ понедѣ́льникꙋ. 
к҃а Не косни́сѧ, нижѐ вкꙋсѝ, ни ѡ҆сѧжѝ: к҃в Ꙗ҆̀же  сꙋ́ть всѧ̑ во и҆стлѣ́нїе оу҆потребле́нїемъ, по  за́повѣдемъ и҆ оу҆че́нїємъ чл҃вѣ́ческимъ: к҃г Ꙗ҆̀же  сꙋ́ть сло́во оу҆́бѡ и҆мꙋ́ще премꙋ́дрости, въ самово́льнѣй  слꙋ́жбѣ, и҆ смиреномꙋ́дрїи, и҆ непощадѣ́нїи тѣ́ла, не въ  че́сти ко́ей къ сы́тости пло́ти. 
Глава̀ тре́тїѧ. 
сⷯ а҃ А҆́ще оу҆́бѡ воскреснꙋ́сте со хрⷭ҇то́мъ,  вы́шнихъ и҆щи́те, и҆дѣ́же є҆́сть хрⷭ҇то́съ ѡ҆деснꙋ́ю бг҃а  сѣдѧ̀: в҃ Гѡ́рнѧѧ мꙋ́дрствꙋйте, а҆ не земна̑ѧ. г҃  Оу҆мро́сте бо, и҆ живо́тъ ва́шъ сокрове́нъ є҆́сть со  хрⷭ҇то́мъ въ бз҃ѣ. 
Коне́цъ вто́рникꙋ. 
(заⷱ҇ сн҃з) [ѳ҃] д҃ Є҆гда́ же꙳꙳Недѣ́лѧ  к҃ѳ-ѧ: Бра́тїе, є҆гда̀꙳꙳ Сїе́ же и҆ недѣ́лѧ  пра́ѻц҃ємъ. хрⷭ҇то́съ ꙗ҆ви́тсѧ живо́тъ ва́шъ, тогда̀  и҆ вы̀ съ ни́мъ ꙗ҆вите́сѧ въ сла́вѣ. є҃ Оу҆мертви́те  оу҆̀бо оу҆́ды ва́шѧ, ꙗ҆̀же на землѝ, блꙋ́дъ, нечистотꙋ̀,  стра́сть, по́хоть ѕлꙋ́ю, и҆ лихоима́нїе, є҆́же є҆́сть  і҆дѡлослꙋже́нїе: ѕ҃ И҆́хже ра́ди грѧде́тъ гнѣ́въ бж҃їй на  сы́ны противле́нїѧ, з҃ Въ ни́хже и҆ вы̀ и҆ногда̀ ходи́сте,  є҆гда̀ живѧ́сте въ ни́хъ. и҃ Ны́нѣ же ѿложи́те и҆ вы̀  та̀ всѧ̑: гнѣ́въ, ꙗ҆́рость, ѕло́бꙋ, хꙋле́нїе, срамосло́вїе  (л. рн҃з ѡ҆б.) ѿ оу҆́стъ ва́шихъ. ѳ҃ Не лжи́те  дрꙋгъдрꙋ́гꙋ, совле́кшесѧ ве́тхагѡ человѣ́ка съ дѣѧ́ньми  є҆гѡ̀: і҃ И҆ ѡ҆бле́кшесѧ въ но́ваго ѡ҆бновлѧ́емаго въ  ра́зꙋмъ, по ѻ҆́бразꙋ созда́вшагѡ є҆го̀: а҃і И҆дѣ́же  нѣ́сть є҆́ллинъ, ни і҆ꙋде́й: ѡ҆брѣ́занїе, и҆  неѡбрѣ́занїе: ва́рваръ, и҆ скѵ́ѳъ: ра́бъ, и҆ свобо́дь: но  всѧ́чєскаѧ, и҆ во всѣ́хъ хрⷭ҇то́съ. 
Коне́цъ недѣ́ли. 
(заⷱ҇ сн҃и) в҃і Ѡ҆блецы́тесѧ  оу҆̀бо꙳Недѣ́лѧ л҃-ѧ: Бра́тїе, ѡ҆блецы́тесѧ  оу҆̀бо꙳ Сїе́ же и҆ преподѡ́бнымъ. [ꙗ҆́коже  и҆збра́ннїи бж҃їи, ст҃и, и҆ возлю́бленни,] во оу҆трѡ́бы  щедро́тъ, бл҃гость, смиреномꙋ́дрїе, кро́тость, и҆  долготерпѣ́нїе: г҃і Прїе́млюще дрꙋгъдрꙋ́га, и҆ проща́юще  себѣ̀, а҆́ще кто̀ на кого̀ и҆́мать порече́нїе: ꙗ҆́коже и҆  хрⷭ҇то́съ прости́лъ є҆́сть ва́мъ, та́кѡ и҆ вы̀. д҃і Над̾  всѣ́ми же си́ми стѧжи́те любо́вь, ꙗ҆́же є҆́сть соꙋ́зъ  соверше́нства. є҃і И҆ ми́ръ бж҃їй да водворѧ́етсѧ въ  сердца́хъ ва́шихъ, во́ньже и҆ зва́ни бы́сте во є҆ди́номъ  тѣ́лѣ: и҆ благода́рни быва́йте. [і҃] (пнⷣе) ѕ҃і  Сло́во хрⷭ҇то́во да вселѧ́етсѧ въ ва́съ бога́тнѡ, во всѧ́кой  премꙋ́дрости, оу҆ча́ще и҆ вразꙋмлѧ́юще себѐ самѣ́хъ во  ѱалмѣ́хъ, и҆ пѣ́нїихъ и҆ пѣ́снехъ дꙋхо́вныхъ, ѡ҆  благода́ти пою́ще въ сердца́хъ ва́шихъ гдⷭ҇ви. 
Коне́цъ недѣ́ли, и҆ преподѡ́бнымъ. 
(заⷱ҇ сн҃ѳ) з҃і И҆ всѐ є҆́же꙳꙳Въ  сре́дꙋ к҃в-ѧ недѣ́ли: Бра́тїе, всѐ є҆́же꙳꙳ а҆́ще  что̀ творитѐ сло́вомъ, и҆лѝ дѣ́ломъ, всѧ̑ во и҆́мѧ гдⷭ҇а  і҆и҃са хрⷭ҇та̀, благодарѧ́ще бг҃а и҆ ѻ҆ц҃а̀ тѣ́мъ. и҃і  Жєны̀, повинꙋ́йтесѧ свои́мъ (л. рѯ҃и) мꙋжє́мъ, ꙗ҆́коже  подоба́етъ ѡ҆ гдⷭ҇ѣ. ѳ҃і Мꙋ́жїе, люби́те жєны̀ ва́шѧ, и҆  не ѡ҆горча́йтесѧ къ ни́мъ. к҃ Ча́да, послꙋ́шайте роди́телей  свои́хъ во все́мъ: сїе́ бо оу҆го́дно є҆́сть гдⷭ҇ви. к҃а  Ѻ҆ц҃ы̀, не раздража́йте ча̑дъ ва́шихъ, да не оу҆ныва́ютъ.  к҃в Рабѝ, послꙋ́шайте по всемꙋ̀ плотски́хъ госпо́дїй  ва́шихъ, не пред̾ ѻ҆чи́ма то́чїю рабо́тающе а҆́ки  чл҃вѣкоꙋго́дницы, но въ простотѣ̀ се́рдца, боѧ́щесѧ бг҃а.  к҃г И҆ всѧ́ко, є҆́же а҆́ще что̀ творитѐ, ѿ дꙋшѝ  дѣ́лайте, ꙗ҆́коже гдⷭ҇ꙋ, а҆ не человѣ́кѡмъ: к҃д Вѣ́дѧще,  ꙗ҆́кѡ ѿ гдⷭ҇а прїи́мете воздаѧ́нїе достоѧ́нїѧ: гдⷭ҇ꙋ бо  хрⷭ҇тꙋ̀ рабо́таете. к҃д А҆ ѡ҆би́дѧй, воспрїи́метъ є҆́же  ѡ҆би́дѣ, и҆ нѣ́сть лица̀ ѡ҆бинове́нїѧ. 
Глава̀ четве́ртаѧ. 
сⷯ а҃ Госпо́дїе, пра́вдꙋ и҆ оу҆равне́нїе рабѡ́мъ  подава́йте, вѣ́дѧще, ꙗ҆́кѡ и҆ вы̀ и҆́мате гдⷭ҇а на  нб҃сѣ́хъ. 
Коне́цъ средѣ̀. 
(заⷱ҇ с҃ѯ) в҃ Въ мл҃твѣ꙳Въ четверто́къ  к҃в-ѧ недѣ́ли: Бра́тїе, въ моли́твѣ꙳ терпи́те,  бо́дрствꙋюще въ не́й со бл҃годаре́нїемъ. г҃ Молѧ́щесѧ и҆ ѡ҆  на́съ вкꙋ́пѣ, да бг҃ъ ѿве́рзетъ на́мъ двє́ри сло́ва,  проглаго́лати та́йнꙋ хрⷭ҇то́вꙋ, є҆ѧ́же ра́ди и҆ свѧ́занъ  є҆́смь, д҃ Да ꙗ҆влю̀ ю҆̀, ꙗ҆́коже подоба́етъ мѝ  глаго́лати. 
(заⷱ҇) є҃ Въ премꙋ́дрости꙳꙳Лꙋкѣ̀  є҆ѵⷢ҇лі́стꙋ: Бра́тїе, въ премꙋ́дрости꙳꙳ ходи́те ко  внѣ́шнимъ, вре́мѧ и҆скꙋпꙋ́юще. ѕ҃ Сло́во ва́ше да быва́етъ  всегда̀ во (л. рѯ҃и ѡ҆б.) благода́ти, со́лїю растворе́но,  вѣ́дѣти, ка́кѡ подоба́етъ ва́мъ є҆ди́номꙋ комꙋ́ждо  ѿвѣщава́ти. з҃ А҆ ꙗ҆̀же ѡ҆ мнѣ̀, всѧ̑ ска́жетъ ва́мъ  тѷхі́къ возлю́бленный бра́тъ, и҆ вѣ́ренъ слꙋжи́тель, и҆  срабо́тникъ ѡ҆ гдⷭ҇ѣ. и҃ Є҆го́же посла́хъ къ ва́мъ на сѐ  и҆́стое, ꙗ҆́кѡ да разꙋмѣ́етъ ꙗ҆̀же ѡ҆ ва́съ, и҆  оу҆тѣ́шитъ сердца̀ ва́ша, ѳ҃ Со ѻ҆ни́сїмомъ вѣ́рнымъ, и҆  возлю́бленнымъ бра́томъ на́шимъ, и҆́же є҆́сть ѿ ва́съ:  всѧ̑ ва́мъ ска́жꙋтъ ꙗ҆̀же здѣ̀. 
Коне́цъ четверткꙋ̀. Престꙋпѝ лꙋкѣ̀. 
(заⷱ҇ сѯ҃а) і҃ Цѣлꙋ́етъ꙳Въ пѧто́къ  к҃в-ѧ недѣ́ли: Бра́тїе, цѣлꙋ́етъ꙳ вы̀ а҆рїста́рхъ  сплѣ́нникъ мо́й, и҆ ма́рко а҆неѱе́й варна́винъ, ѡ҆ не́мже  прїѧ́сте за́пѡвѣди: а҆́ще же прїи́детъ къ ва́мъ, прїими́те  є҆го̀: а҃і И҆ і҆исꙋ́съ нарече́нный і҆ꙋ́стъ, сꙋ́щїи ѿ  ѡ҆брѣ́занїѧ: сі́и є҆ди́ни споспѣ́шницы во црⷭ҇тво бж҃їе,  и҆̀же бы́ша мѝ оу҆тѣше́нїе. в҃і Цѣлꙋ́етъ вы̀  є҆пафра́съ, и҆́же ѿ ва́съ, ра́бъ і҆и҃са хрⷭ҇та̀, всегда̀  подвиза́ѧйсѧ ѡ҆ ва́съ въ моли́твахъ, да бꙋ́дете соверше́ни  и҆ и҆спо́лнени во всѧ́кой во́ли бж҃їей. г҃і  Свидѣ́тельствꙋю бо ѡ҆ не́мъ, ꙗ҆́кѡ и҆́мать ре́вность  мно́гꙋ, и҆ болѣ́знь ѡ҆ ва́съ, и҆ ѡ҆ сꙋ́щихъ въ лаодїкі́и,  и҆ во і҆ерапо́ли. 
Чтѝ лꙋкѣ̀: 
д҃і Цѣлꙋ́етъ вы̀ лꙋка̀ вра́чь возлю́бленный, и҆  дима́съ. 
Престꙋпѝ лꙋкѣ̀. 
є҃і Цѣлꙋ́йте бра́тїю сꙋ́щꙋю въ лаодїкі́и, и҆  нѷмфа́на, и҆ дома́шнюю є҆гѡ̀ цр҃ковь. ѕ҃і И҆ є҆гда̀  прочте́тсѧ посла́нїе сїѐ ѿ ва́съ, сотвори́те, да и҆ въ  лаодїкі́йстѣй цр҃кви (л. рѯ҃ѳ) прочте́но бꙋ́детъ, и҆  напи́санное ѿ лаодїкі́и, да и҆ вы̀ прочте́те. з҃і И҆  рцы́те а҆рхі́ппꙋ: блюдѝ слꙋже́нїе, є҆́же прїѧ́лъ є҆сѝ ѡ҆  гдⷭ҇ѣ, да доверши́ши є҆̀. 
Чтѝ лꙋкѣ̀: 
и҃і Цѣлова́нїе мое́ю рꙋко́ю па́ѵлею. помина́йте моѧ̀  оу҆́зы. бл҃года́ть со всѣ́ми ва́ми. а҆ми́нь. 
Коне́цъ пѧткꙋ̀, и҆ лꙋкѣ̀. 
Коне́цъ посла́нїѧ, є҆́же къ колосса́ємъ: напи́сано  бы́сть ѿ ри́ма, тѷхі́комъ и҆ ѻ҆ни́сїмомъ: и҆́мать въ  себѣ̀ главы̑, д҃: зача̑лъ цр҃ко́вныхъ, г҃і: стїхѡ́въ,  ч҃є: знамена́нїй че́рныхъ, г҃: без̾ червле́ныхъ. 


(л. рѯ҃ѳ ѡ҆б.)  
Знамєна́нїѧ къ солꙋ́нѧнѡмъ є҆пїсто́лїи, а҃. 
[а҃] Похвала̀ солꙋ́нѧнѡмъ ѡ҆ досто́йныхъ  подвиза́нїихъ а҆пⷭ҇льскихъ. 
[в҃] Жела́нїе є҆гѡ̀ и҆ ра́дость ѡ҆ ни́хъ и҆  печа́ль, ꙗ҆́кѡ да соверша́тсѧ. 
[г҃] Моли́тва къ бг҃ꙋ ѡ҆ прише́ствїи є҆гѡ̀ къ  ни́мъ, и҆ растѣ́нїи и҆ оу҆твержде́нїи и҆́хъ. 
[д҃] Поꙋче́нїе, ꙗ҆́кѡ цѣломꙋ́дреннѡ и҆ пра́веднѡ  жи́ти и҆̀мъ всегда̀. 
[є҃] Оу҆че́нїе, ꙗ҆́кѡ и҆спраздни́сѧ сме́рть, въ  ꙗ҆вле́нїи хрⷭ҇то́вѣ. 
[ѕ҃] Ꙗ҆́кѡ внеза́пꙋ прїи́детъ хрⷭ҇то́съ: тѣ́мже  подоба́етъ готѡ́вымъ бы́ти всѧ́кою добродѣ́телїю и҆  пра́ведными дѣ́лы. 
[з҃] Моли́тва ѡ҆ ѡ҆сщ҃е́нїи дх҃а, и҆ дꙋшѝ и҆  тѣ́ла. (л. р҃ѻ) 
Сказа́нїе къ солꙋ́нѧнѡмъ пе́рвагѡ посла́нїѧ ст҃а́гѡ  а҆пⷭ҇ла па́ѵла. 
Сїѐ посыла́етъ ѿ а҆ѳи́нъ, ви́дѣвъ и҆̀хъ пре́жде,  и҆ пожи́въ оу҆ ни́хъ. Вина́ же посла́нїѧ сїѧ̀: а҆пⷭ҇лъ  мно́ги скѡ́рби претерпѣ̀ въ ве́рїи, и҆ въ фїлі́ппѣхъ,  македо́нїи, и҆ въ корі́нѳѣ. вѣ́дый же є҆ли̑ка пострада̀  и҆ въ ѳессалонїкі́и, и҆ боѧ́сѧ, да не ка́кѡ слы́шавше  ѳессалонїкі́ане, є҆ли̑ка пострада̀ въ предрече́нныхъ  гра́дѣхъ, и҆скꙋше́ни бꙋ́дꙋтъ ѿ и҆скꙋша́ющагѡ сатаны̀, и҆  соблазнѧ́тсѧ. Є҆ще́ же оу҆вѣ́дѣвъ, ꙗ҆́кѡ и҆ ѡ҆  оу҆мира́ющихъ безмѣ́рнѡ скорбѧ́тъ, посыла́етъ тїмоѳе́а къ  ни́мъ съ посла́нїемъ си́мъ. И҆ пе́рвѣе оу҆́бѡ  оу҆твержда́етъ и҆̀хъ въ вѣ́рѣ, ꙗ҆́кѡ не поколеба́тисѧ  и҆̀мъ скорбе́й ра́ди: и҆ ничто́же стра́нно пострада́вшымъ  мнѣ́ти и҆̀мъ ѿ і҆ꙋдє́й, и҆̀же и҆ гдⷭ҇а оу҆би́ша.  хрⷭ҇тїа́нѡмъ бо сво́йственно є҆́сть, є҆́же скѡ́рби  терпѣ́ти къ житїѝ се́мъ, глаго́летъ. Мно́гими же  завѣща́въ и҆̀мъ си́це, ꙗ҆́коже прїѧ́ша ѿ негѡ̀, та́кѡ  жи́тельствовати, пи́шетъ про́чее ѡ҆ оу҆мира́ющихъ,  оу҆тѣша́ѧ и҆̀хъ, и҆ оу҆чѧ̀, не вельмѝ скорбѣ́ти:  нѣ́сть бо сме́рть поги́бель, но пꙋ́ть къ воскрⷭ҇нїю. Та́же  и҆ ѡ҆ лѣ́тѣхъ и҆̀хъ оу҆чи́тъ, да безвѣ́стенъ де́нь  вѣ́дѧще, вы́нꙋ гото́ви быва́ютъ, и҆ да ни є҆ди́номꙋ  внима́ютъ вѣща́ющемꙋ ѡ҆ не́мъ: бы́ти бо речѐ прише́ствїю  та́кѡ, ꙗ҆́кѡ ѡ҆ста́вшымъ и҆ ѡ҆брѣта́ємымъ въ де́нь ѻ҆́нъ  живы̑мъ, не предвари́ти востаю́щыѧ ѿ ме́ртвыхъ, вкꙋ́пѣ бо  бы́ти всѣ́хъ премѣне́нїю оу҆чи́тъ. Къ си́мъ же  завѣщава́ѧ и҆̀мъ лꙋ́чшымъ быва́ти во ѻ҆бы́чаехъ,  повелѣва́етъ и҆̀мъ всегда̀ ра́доватисѧ ѡ҆ оу҆пова́нїи, и҆  моли́тисѧ и҆ благодари́ти и҆̀мъ всегда̀ гдⷭ҇ви, и҆  заклина́етъ и҆̀хъ прочита́ти посла́нїе сїѐ пред̾ все́ю  бра́тїею, и҆ си́це скончава́етъ є҆̀. (л. р҃ѻ ѡ҆б.) 
КЪ СОЛꙊ́НѦНѠМЪ ПЕ́РВОЕ 
ПОСЛА́НІЕ СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ сѯ҃в) сⷯ а҃ Па́ѵелъ꙳Въ  понедѣ́льникъ к҃г-ѧ недѣ́ли: Па́ѵелъ꙳ и҆ сїлꙋа́нъ  и҆ тїмоѳе́й, цр҃кви солꙋ́нстѣй, ѡ҆ бз҃ѣ ѻ҆ц҃ѣ̀, и҆  гдⷭ҇ѣ і҆и҃сѣ хрⷭ҇тѣ̀: бл҃года́ть ва́мъ и҆ ми́ръ ѿ бг҃а  ѻ҆ц҃а̀ на́шегѡ, и҆ гдⷭ҇а і҆и҃са хрⷭ҇та̀. [а҃] в҃  Благодари́мъ бг҃а всегда̀ ѡ҆ всѣ́хъ ва́съ, помина́нїе ва́ше  творѧ́ще въ моли́твахъ на́шихъ: г҃ Непреста́ннѡ помина́юще  ва́ше дѣ́ло вѣ́ры, и҆ трꙋ́дъ любвѐ, и҆ терпѣ́нїе  оу҆пова́нїѧ гдⷭ҇а на́шегѡ і҆и҃са хрⷭ҇та̀, пред̾ бг҃омъ и҆  ѻ҆ц҃е́мъ на́шимъ. д҃ Вѣ́дѧще бра́тїе возлю́бленнаѧ, ѿ  бг҃а и҆збра́нїе ва́ше: є҃ Ꙗ҆́кѡ благовѣствова́нїе на́ше  не бы́сть къ ва́мъ въ сло́вѣ то́чїю, но и҆ си́лою, и҆  дх҃омъ ст҃ы́мъ, и҆ во и҆звѣще́нїи мно́зѣ: ꙗ҆́коже и҆  вѣ́сте, каковѝ бы́хомъ въ ва́съ, ра́ди ва́съ. 
Коне́цъ понедѣ́льникꙋ. 
(заⷱ҇ сѯ҃г) ѕ҃ И҆ вы̀꙳꙳Въ вто́рникъ  к҃г-ѧ недѣ́ли: Бра́тїе, вы̀꙳꙳ подо́бницы бы́сте  на́мъ и҆ гдⷭ҇ꙋ, прїе́мше сло́во въ ско́рби мно́зѣ, съ  ра́достїю дх҃а ст҃а́гѡ: (л. рѻ҃а) з҃ Ꙗ҆́кѡ бы́ти ва́мъ  ѻ҆́бразъ всѣ́мъ вѣ́рꙋющымъ въ македо́нїи и҆ а҆ха́їи. и҃  Ѿ ва́съ бо промче́сѧ сло́во гдⷭ҇не, не то́кмѡ въ  македо́нїи и҆ а҆ха́їи: но и҆ во всѧ́ко мѣ́сто вѣ́ра ва́ша,  ꙗ҆́же къ бг҃ꙋ, и҆зы́де: ꙗ҆́кѡ не тре́бовати на́мъ  глаго́лати что̀. ѳ҃ Ті́и бо ѡ҆ на́съ возвѣща́ютъ, како́въ  вхо́дъ и҆мѣ́хомъ къ ва́мъ, и҆ ка́кѡ ѡ҆брати́стесѧ къ бг҃ꙋ  ѿ і҆́дѡлъ, рабо́тати бг҃ꙋ жи́вꙋ и҆ и҆́стиннꙋ: і҃ И҆  жда́ти сн҃а є҆гѡ̀ съ нб҃съ, є҆го́же воскресѝ и҆з̾  ме́ртвыхъ, і҆и҃са и҆збавлѧ́ющаго на́съ ѿ гнѣ́ва  грѧдꙋ́щагѡ. 
Коне́цъ вто́рникꙋ. 
Глава̀ втора́ѧ. 
(заⷱ҇ сѯ҃д) сⷯ а҃ Са́ми бо вѣ́сте  бра́тїе꙳Въ сре́дꙋ к҃г-ѧ недѣ́ли: Бра́тїе,  вѣ́сте꙳ вхо́дъ на́шъ и҆́же къ ва́мъ, ꙗ҆́кѡ не вотщѐ  бы́сть: в҃ Но предпострада́вше и҆ досажде́ни бы́вше,  ꙗ҆́коже вѣ́сте, въ фїлі́ппѣхъ, дерзнꙋ́хомъ ѡ҆ бз҃ѣ  на́шемъ, глаго́лати къ ва́мъ благовѣствова́нїе бж҃їе со  мно́гимъ по́двигомъ. г҃ Оу҆тѣше́нїе бо на́ше, не ѿ  пре́лести, нѝ ѿ нечистоты̀, ни ле́стїю: д҃ Но ꙗ҆́коже  и҆скꙋси́хомсѧ ѿ бг҃а вѣ́рни бы́ти прїѧ́ти  благовѣствова́нїе, та́кѡ глаго́лемъ, не а҆́ки человѣ́кѡмъ  оу҆гожда́юще, но бг҃ꙋ и҆скꙋша́ющемꙋ сердца̀ на́ша. є҃  Никогда́же бо въ словесѝ ласка́нїѧ бы́хомъ къ ва́мъ,  ꙗ҆́коже вѣ́сте, нижѐ вино́ю лихоима́нїѧ: бг҃ъ  свидѣ́тель. ѕ҃ Ни и҆́щꙋще ѿ человѣ̑къ сла́вы, ни ѿ  ва́съ, ни ѿ и҆нѣ́хъ: з҃ Могꙋ́ще въ тѧготѣ̀ бы́ти,  ꙗ҆́коже хрⷭ҇то́вы а҆пⷭ҇толи, но (л. рѻ҃а ѡ҆б.) бы́хомъ  ти́си посредѣ̀ ва́съ, ꙗ҆́коже дои́лица грѣ́етъ своѧ̀  ча̑да: и҃ Та́кѡ жела́юще ва́съ, благоволи́хомъ пода́ти ва́мъ  не то́чїю благовѣствова́нїе бж҃їе, но и҆ дꙋ́шы своѧ̀:  зане́же возлю́блени бы́сте на́мъ. 
Коне́цъ средѣ̀. 
(заⷱ҇ сѯ҃є) ѳ҃ По́мните бо бра́тїе꙳Въ  четверто́къ к҃г-ѧ недѣ́ли: Бра́тїе, по́мните꙳ трꙋ́дъ  на́шъ, и҆ по́двигъ: но́щь бо и҆ де́нь дѣ́лающе, ꙗ҆́кѡ не  ѡ҆тѧготи́ти ни є҆ди́нагѡ ѿ ва́съ, проповѣ́дахомъ ва́мъ  бл҃говѣствова́нїе бж҃їе. і҃ Вы̀ свидѣ́тели, и҆ бг҃ъ,  ꙗ҆́кѡ преподо́бнѡ и҆ пра́веднѡ и҆ непоро́чнѡ ва́мъ  вѣ́рꙋющымъ бы́хомъ: а҃і Ꙗ҆́коже вѣ́сте, занѐ є҆ди́наго  кого́ждо ва́съ, ꙗ҆́коже ѻ҆ц҃ъ ча̑да своѧ̀, в҃і Молѧ́ще и҆  оу҆тѣша́юще ва́съ, и҆ свидѣ́тельствꙋюще ва́мъ ходи́ти  досто́йнѡ бг҃ꙋ, призва́вшемꙋ вы̀ во своѐ црⷭ҇тво и҆ сла́вꙋ.  г҃і Сегѡ̀ ра́ди и҆ мы̀ бл҃годари́мъ бг҃а непреста́ннѡ,  ꙗ҆́кѡ прїе́мше сло́во слы́шанїѧ бж҃їѧ ѿ на́съ, прїѧ́сте  не а҆́ки сло́во человѣ́ческо, но [ꙗ҆́коже є҆́сть  вои́стиннꙋ] сло́во бж҃їе, є҆́же и҆ дѣ́йствꙋетсѧ въ ва́съ  вѣ́рꙋющихъ. 
(заⷱ҇ сѯ҃ѕ) д҃і Вы́ бо подо́бницы бы́сте  бра́тїе,꙳꙳Въ пѧто́къ к҃г-ѧ недѣ́ли: Бра́тїе, вы̀  подо́бницы бы́сте꙳꙳ цр҃квамъ бж҃їимъ сꙋ́щымъ во  і҆ꙋде́и, ѡ҆ хрⷭ҇тѣ̀ і҆и҃сѣ. 
Коне́цъ четверткꙋ̀. 
занѐ та̑ѧжде и҆ вы̀ пострада́сте ѿ свои́хъ  сплемє́нникъ, ꙗ҆́коже и҆ ті́и ѿ і҆ꙋдє́й: є҃і И҆  оу҆би́вшихъ гдⷭ҇а і҆и҃са, и҆ є҆гѡ̀ проро́ки, и҆ на́съ  и҆згна́вшихъ, и҆ бг҃ꙋ (л. рѻ҃в) неꙋгоди́вшихъ, и҆ всѣ́мъ  человѣ́кѡмъ проти́вѧщихсѧ: ѕ҃і И҆ возбранѧ́ющихъ на́мъ  глаго́лати ꙗ҆зы́кѡмъ, да спасꙋ́тсѧ, во є҆́же и҆спо́лнити  и҆̀мъ грѣхѝ своѧ̀ всегда̀: пости́же же на ни́хъ гнѣ́въ до  конца̀. [в҃] з҃і Мы́ же бра́тїе ѡ҆сиротѣ́вше ѿ ва́съ ко  вре́мени часа̀, лице́мъ а҆ не се́рдцемъ, ли́шше тща́хомсѧ  лицѐ ва́ше ви́дѣти мно́гимъ жела́нїемъ. и҃і Тѣ́мже  хотѣ́хомъ прїитѝ къ ва́мъ, а҆́зъ оу҆́бѡ па́ѵелъ є҆ди́ною  и҆ два́жды, и҆ возбранѝ на́мъ сатана̀. ѳ҃і Кто́ бо на́мъ  оу҆пова́нїе, и҆лѝ ра́дость, и҆лѝ вѣне́цъ похвале́нїѧ, не  и҆ вы́ ли пред̾ гдⷭ҇емъ на́шимъ і҆и҃съ хрⷭ҇то́мъ, во  прише́ствїи є҆гѡ̀; 
Коне́цъ пѧткꙋ̀. 
(заⷱ҇ сѯ҃з) Вы́ бо є҆стѐ꙳Въ  понедѣ́льникъ к҃д-ѧ недѣ́ли: Бра́тїе, вы̀ є҆стѐ꙳  сла́ва на́ша и҆ ра́дость. 
Глава̀ тре́тїѧ. 
сⷯ а҃ Тѣ́мже оу҆жѐ не терпѧ́ще, благоволи́хомъ  ѡ҆ста́тисѧ во а҆ѳи́нѣхъ є҆ди́ни. в҃ И҆ посла́хомъ тїмоѳе́а  бра́та на́шего, и҆ слꙋжи́телѧ бж҃їѧ, и҆ споспѣ́шника  на́шего во благовѣ́стїи хрⷭ҇то́вѣ, оу҆тверди́ти ва́съ и҆  оу҆тѣ́шити ѡ҆ вѣ́рѣ ва́шей: г҃ Ꙗ҆́кѡ ни є҆ди́номꙋ  смꙋща́тисѧ въ ско́рбехъ си́хъ: са́ми бо вѣ́сте, ꙗ҆́кѡ на  сїѐ и҆́стое ꙾лежи́мъ꙾꙾оу҆чине́ни є҆смы̀꙾. И҆́бо є҆гда̀  оу҆ ва́съ бѣ́хомъ, предреко́хомъ ва́мъ, ꙗ҆́кѡ и҆́мамы  скорбѣ́ти, є҆́же и҆ бы́сть, и҆ вѣ́сте. є҃ Сегѡ̀ ра́ди и҆  а҆́зъ ктомꙋ̀ не терпѧ̀, посла́хъ разꙋмѣ́ти (л. рѻ҃в ѡ҆б.)  вѣ́рꙋ ва́шꙋ, да не ка́кѡ и҆скꙋси́лъ вы̀ бꙋ́детъ и҆скꙋша́ѧй,  и҆ вотщѐ бꙋ́детъ трꙋ́дъ на́шъ. ѕ҃ Ны́нѣ же прише́дшꙋ  тїмоѳе́ю къ на́мъ ѿ ва́съ, и҆ благовѣсти́вшꙋ на́мъ вѣ́рꙋ  ва́шꙋ и҆ любо́вь, и҆ ꙗ҆́кѡ и҆́мате па́мѧть ѡ҆ на́съ бла́гꙋ,  всегда̀ жела́юще на́съ ви́дѣти, ꙗ҆́коже и҆ мы̀ ва́съ. з҃  Сегѡ̀ ра́ди оу҆тѣ́шихомсѧ бра́тїе ѡ҆ ва́съ, во всѧ́кой  ско́рби и҆ нꙋ́ждѣ на́шей, ва́шею вѣ́рою. и҃ Ꙗ҆́кѡ мы̀  ны́нѣ жи́ви є҆смы̀, а҆́ще вы̀ стоитѐ ѡ҆ гдⷭ҇ѣ. 
Коне́цъ понедѣ́льникꙋ. 
(заⷱ҇ сѯ҃и) ѳ҃ Ко́е бо  бл҃годаре́нїе꙳Вто́рникъ к҃д недѣ́ли: Бра́тїе, ко́е  благодаре́нїе꙳ бг҃ꙋ мо́жемъ возда́ти ѡ҆ ва́съ, ѡ҆  всѧ́кой ра́дости, є҆́юже ра́дꙋемсѧ ва́съ ра́ди, пред̾  бг҃омъ на́шимъ; і҃ Но́щь и҆ де́нь преизли́ха молѧ́щесѧ  ви́дѣти лицѐ ва́ше, и҆ соверши́ти лише́нїе вѣ́ры ва́шеѧ.  [г҃] а҃і Са́мъ же бг҃ъ и҆ ѻ҆ц҃ъ на́шъ и҆ гдⷭ҇ь на́шъ  і҆и҃съ хрⷭ҇то́съ, да и҆спра́витъ пꙋ́ть на́шъ къ ва́мъ. в҃і Ва́съ  же гдⷭ҇ь да оу҆мно́житъ, и҆ да и҆збы́точествитъ любо́вїю  дрꙋ́гъ ко дрꙋ́гꙋ, и҆ ко всѣ́мъ, ꙗ҆́коже и҆ мы̀ къ ва́мъ:  г҃і Во є҆́же оу҆тверди́ти сердца̀ ва́ша непорѡ́чна въ  ст҃ы́ни, пред̾ бг҃омъ и҆ ѻ҆ц҃е́мъ на́шимъ, въ прише́ствїе  гдⷭ҇а на́шегѡ і҆и҃са хрⷭ҇та̀ со всѣ́ми ст҃ы́ми є҆гѡ̀.  а҆ми́нь. 
Коне́цъ вто́рникꙋ. 
Глава̀ четве́ртаѧ. 
(заⷱ҇ сѯ҃ѳ) сⷯ а҃ Тѣ́мже оу҆́бѡ бра́тїе,  про́симъ вы̀꙳꙳Въ сре́дꙋ к҃д недѣ́ли: Бра́тїе,  про́симъ вы̀꙳꙳ и҆ мо́лимъ ѡ҆ хрⷭ҇тѣ̀ і҆и҃сѣ: да  ꙗ҆́коже прїѧ́сте ѿ на́съ, ка́кѡ подоба́етъ ва́мъ ходи́ти  и҆ оу҆гожда́ти (л. рѻ҃г) бг҃ови, та́кожде и҆ ходи́те, да  и҆збы́точествꙋете па́че: (втоⷬ҇) в҃ Вѣ́сте бо какова̀  повелѣ̑нїѧ да́хомъ ва́мъ, гдⷭ҇емъ і҆и҃сомъ. г҃ Сїѧ́ бо  є҆́сть во́лѧ бж҃їѧ, ст҃ость ва́ша, храни́ти себѐ самѣ́хъ  ѿ блꙋда̀: д҃ И҆ вѣ́дѣти комꙋ́ждо ѿ ва́съ сво́й сосꙋ́дъ  стѧжава́ти во ст҃ы́ни и҆ че́сти: є҃ А҆ не въ стра́сти  по́хотнѣй, ꙗ҆́коже и҆ ꙗ҆зы́цы не вѣ́дѧщїи бг҃а. ѕ҃ И҆  є҆́же не престꙋпа́ти и҆ лихои́мствовати въ ве́щи бра́та  своегѡ̀: занѐ мсти́тель є҆́сть гдⷭ҇ь ѡ҆ всѣ́хъ си́хъ,  ꙗ҆́коже и҆ пре́жде реко́хомъ къ ва́мъ, и҆  засвидѣ́тельствовахомъ. з҃ Не призва́ бо на́съ бг҃ъ на  нечистотꙋ̀, но во ст҃ость. [д҃] и҃ Тѣ́мже оу҆́бѡ  ѿмета́ѧй, не человѣ́ка ѿмета́етъ, но бг҃а, да́вшаго  дх҃ъ сво́й ст҃ы́й въ на́съ. ѳ҃ Ѡ҆ братолю́бїи же, не  тре́бꙋете, да пи́шетсѧ къ ва́мъ: са́ми бо вы̀ бг҃омъ  оу҆че́ни є҆стѐ, є҆́же люби́ти дрꙋгъдрꙋ́га: і҃ И҆́бо  творитѐ то̀ ко все́й бра́тїи, сꙋ́щей во все́й македо́нїи.  мо́лимъ же вы̀ бра́тїе, и҆збы́точествовати па́че, а҃і И҆  любе́знѡ прилѣжа́ти є҆́же безмо́лвствовати, и҆ дѣ́ѧти  своѧ̑, и҆ дѣ́лати свои́ми рꙋка́ми, ꙗ҆́коже повелѣ́хомъ  ва́мъ: в҃і Да хо́дите бл҃гоѻбра́знѡ ко внѣ́шнимъ, и҆ ни  є҆ди́нагѡ же тре́бовати. 
Коне́цъ средѣ̀. 
(заⷱ҇ с҃ѻ) [є҃] г҃і Не хощꙋ́ же ва́съ  бра́тїе꙳Сїе́ же мє́ртвымъ: Бра́тїе, не хощꙋ̀  ва́съ꙳ невѣ́дѣти ѡ҆ оу҆ме́ршихъ, да не скорбитѐ,  ꙗ҆́коже и҆ про́чїи не и҆мꙋ́щїи оу҆пова́нїѧ. д҃і А҆́ще бо  вѣ́рꙋемъ, ꙗ҆́кѡ і҆и҃съ оу҆́мре и҆ воскре́се, та́кѡ и҆  бг҃ъ оу҆ме́ршыѧ ѡ҆ і҆и҃сѣ (л. рѻ҃г ѡ҆б.) приведе́тъ съ  ни́мъ. є҃і Сїе́ бо ва́мъ глаго́лемъ сло́вомъ гдⷭ҇нимъ:  ꙗ҆́кѡ мы̀ живꙋ́щїи ѡ҆ста́вшїи въ прише́ствїе гдⷭ҇не, не  и҆́мамы предвари́ти оу҆ме́ршихъ. ѕ҃і Ꙗ҆́кѡ са́мъ гдⷭ҇ь въ  повелѣ́нїи, во гла́сѣ а҆рха́гг҃ловѣ, и҆ въ трꙋбѣ̀ бж҃їи  сни́детъ съ нб҃сѐ, и҆ ме́ртвїи ѡ҆ хрⷭ҇тѣ̀ воскре́снꙋтъ  пе́рвѣе. з҃і Пото́мъ же мы̀ живꙋ́щїи ѡ҆ста́вшїи, кꙋ́пнѡ съ  ни́ми восхище́ни бꙋ́демъ на ѻ҆́блацѣхъ, въ срѣ́тенїе  гдⷭ҇не на воздꙋ́сѣ: и҆ та́кѡ всегда̀ съ гдⷭ҇емъ бꙋ́демъ. 
Коне́цъ мє́ртвымъ. 
и҃і Тѣ́мже оу҆тѣша́йте дрꙋгъдрꙋ́га въ словесѣ́хъ  си́хъ. 
Глава̀ пѧ́таѧ. 
(заⷱ҇ сѻ҃а) [ѕ҃] сⷯ а҃ А҆ ѡ҆ лѣ́тѣхъ и҆ ѡ҆  временѣ́хъ бра́тїе,꙳Въ четверто́къ к҃д недѣ́ли:  Бра́тїе, ѡ҆ лѣ́тѣхъ и҆ ѡ҆ временѣ́хъ꙳ не тре́бѣ  є҆́сть ва́мъ писа́ти. в҃ Са́ми бо вы̀ и҆звѣ́стнѡ вѣ́сте,  ꙗ҆́кѡ де́нь гдⷭ҇нь, ꙗ҆́коже та́ть въ нощѝ, та́кѡ  прїи́детъ. г҃ Є҆гда́ бо рекꙋ́тъ ми́ръ и҆ оу҆твержде́нїе,  тогда̀ внеза́пꙋ нападе́тъ на ни́хъ всегꙋби́тельство,  ꙗ҆́коже и҆ болѣ́знь во чре́вѣ и҆мꙋ́щей: и҆ не и҆́мꙋтъ  и҆збѣжа́ти. д҃ Вы́ же бра́тїе, нѣ́сте во тмѣ̀, да де́нь  ва́съ ꙗ҆́коже та́ть пости́гнетъ. є҃ Вси́ бо вы̀ сы́нове  свѣ́та є҆стѐ, и҆ сы́нове днѐ: нѣ́смы но́щи, нижѐ тмы̀.  ѕ҃ Тѣ́мже оу҆́бѡ да не спи́мъ ꙗ҆́коже и҆ про́чїи, но да  бо́дрствꙋимъ и҆ трезви́мсѧ: з҃ Спѧ́щїи бо, въ нощѝ спѧ́тъ,  и҆ оу҆пива́ющїисѧ, въ нощѝ оу҆пива́ютсѧ. и҃ Мы́ же  сы́нове (л. рѻ҃д) сꙋ́ще днѐ, да трезви́мсѧ, ѡ҆бо́лкшесѧ въ  броню̀ вѣ́ры и҆ любвѐ, и҆ шле́мъ оу҆пова́нїѧ спасе́нїѧ. 
Коне́цъ четверткꙋ̀. 
(заⷱ҇ сѻ҃в) ѳ҃ Ꙗ҆́кѡ не положѝ꙳Въ  пѧто́къ к҃д недѣ́ли: Бра́тїе, не положѝ꙳ на́съ бг҃ъ  въ гнѣ́въ, но въ полꙋче́нїе спасе́нїѧ, гдⷭ҇емъ на́шимъ  і҆и҃съ хрⷭ҇то́мъ, і҃ Оу҆ме́ршимъ за на́съ: да а҆́ще бди́мъ,  а҆́ще ли спи́мъ, кꙋ́пнѡ съ ни́мъ и҆ ѡ҆живе́мъ. а҃і Сегѡ̀  ра́ди оу҆тѣша́йте дрꙋгъдрꙋ́га, и҆ созида́йте ко́йждо  бли́жнѧго, ꙗ҆́коже и҆ творитѐ. в҃і Мо́лимъ же вы̀  бра́тїе, зна́йте трꙋжда́ющихсѧ оу҆ ва́съ, и҆ настоѧ́телей  ва́шихъ ѡ҆ гдⷭ҇ѣ, и҆ наказꙋ́ющихъ вы̀. г҃і И҆ и҆мѣ́йте  ѧ҆̀ по преизли́ха въ любвѝ, за дѣ́ло и҆́хъ ми́рствꙋйте въ  себѣ̀. 
Престꙋпѝ пѧткꙋ̀. 
(заⷱ҇ сѻ҃г) д҃і Мо́лимъ же вы̀  бра́тїе,꙳꙳Сꙋббѡ́та л҃в: Бра́тїе, мо́лимъ  вы̀,꙳꙳ вразꙋмлѧ́йте безчи̑нныѧ, оу҆тѣша́йте  малодꙋ́шныѧ, застꙋпа́йте немощны́ѧ, долготерпи́те ко  всѣ́мъ. є҃і Блюди́те, да никто́же ѕла̀ за ѕло̀ комꙋ̀  возда́стъ: но всегда̀ до́брое гони́те, и҆ дрꙋ́гъ ко дрꙋ́гꙋ,  и҆ ко всѣ́мъ. ѕ҃і Всегда̀ ра́дꙋйтесѧ: з҃і Непреста́ннѡ  моли́тесѧ. и҃і Ѡ҆ все́мъ благодари́те: сїѧ́ бо є҆́сть  во́лѧ бж҃їѧ ѡ҆ хрⷭ҇тѣ̀ і҆и҃сѣ въ ва́съ. ѳ҃і Дх҃а не  оу҆гаша́йте: к҃ Проро́чествїѧ не оу҆ничижа́йте: к҃а Всѧ̑  же и҆скꙋша́юще, дѡ́браѧ держи́те. к҃в ꙾Ѿ всѧ́кїѧ ве́щи  ѕлы́ѧ꙾꙾ѿ всѧ́кагѡ ви́да ѕла́гѡ꙾ ѿгреба́йтесѧ. к҃г  Са́мъ же бг҃ъ ми́ра да ѡ҆свѧти́тъ вы̀, всесоверше́ны ѡ҆  все́мъ: и҆ всесоверше́нъ ва́шъ дх҃ъ, и҆ дꙋша̀, и҆ тѣ́ло  непоро́чно, въ прише́ствїе гдⷭ҇а на́шегѡ і҆и҃са хрⷭ҇та̀ да  сохрани́тсѧ. 
Коне́цъ сꙋббѡ́тѣ. (л. рѻ҃д ѡ҆б.) 
Чтѝ пѧткꙋ̀: 
к҃д Вѣ́ренъ призва́вый ва́съ, и҆́же и҆ сотвори́тъ. к҃є  Бра́тїе, моли́тесѧ и҆ ѡ҆ на́съ. к҃ѕ Цѣлꙋ́йте бра́тїю всю̀  лобза́нїемъ ст҃ы́мъ. к҃з Заклина́ю вы̀ гдⷭ҇емъ, прочестѝ  посла́нїе сїѐ пред̾ все́ю ст҃о́ю бра́тїею. к҃и Бл҃года́ть  гдⷭ҇а на́шегѡ і҆и҃са хрⷭ҇та̀ съ ва́ми. а҆ми́нь. 
Коне́цъ пѧткꙋ̀. 
Коне́цъ пе́рвагѡ посла́нїѧ, є҆́же къ ѳессалоні́кѡмъ:  напи́сано бы́сть ѿ а҆ѳи́нъ: и҆́мать въ себѣ̀ гла́въ, є҃:  зача́лъ цр҃ко́вныхъ, в҃і: стїхѡ́въ, п҃ѳ: знамена́нїй  че́рныхъ, з҃: без̾ червле́ныхъ. 


(л. рѻ҃є)  
Знамєна́нїѧ в҃ є҆пїсто́лїи къ солꙋ́нѧнѡмъ. 
[а҃] Похвала̀ солꙋ́нѧнѡмъ ѡ҆ вѣ́рѣ и҆ любвѝ и҆  терпѣ́нїи. 
[в҃] Ѡ҆ ѻ҆́бщей кончи́нѣ, и҆ ѡ҆ а҆нті́хрїстѣ,  и҆́же тогда̀ по́сланъ бꙋ́детъ на ѡ҆бличе́нїе і҆ꙋде́ємъ не  вѣ́ровавшымъ хрⷭ҇тꙋ̀. 
[г҃] Бл҃годаре́нїе къ бг҃ꙋ ѡ҆ призва́нїи и҆́хъ. 
[а҃] Въ не́мже бѣжде́нїе пребыва́нїѧ, и҆ моли́тва  ко гдⷭ҇ꙋ і҆и҃сꙋ хрⷭ҇тꙋ̀ ѡ҆ оу҆твержде́нїи и҆́хъ. 
[д҃] Завѣща́нїе, ꙗ҆́кѡ да мо́лѧтсѧ ѡ҆ не́мъ, да  сло́во є҆ѵⷢ҇льское тече́тъ. 
[а҃] Въ не́мже моли́тва ѡ҆ ни́хъ въ любо́вь бж҃їю. 
[є҃] Моле́нїе дѣ́ланїѧ, и҆ ѿлꙋче́нїе  ѕлодѣ́латєль. 
[ѕ҃] Моле́нїе ѡ҆ ми́рѣ, и҆́же ѿ бг҃а. (л. рѻ҃є  ѡ҆б.) 
Сказа́нїе къ солꙋ́нѧнѡмъ втора́гѡ посла́нїѧ ст҃а́гѡ  а҆пⷭ҇ла па́ѵла. 
Сїѐ посыла́етъ ѿ ри́ма, вина́ же посла́нїѧ сїѧ̀:  нѣ́цыи ѿ ѳессалонїкі́и пра́здни и҆ безчи́нни, ѡ҆бходѧ́ще  бра́тїю прельща́хꙋ, ꙗ҆́кѡ оу҆жѐ прише́ствїю гдⷭ҇ню  наста́вшꙋ. Прельща́хꙋ же слы́шащихъ, ꙗ҆́кѡ а҆пⷭ҇лꙋ  сказꙋ́ющꙋ сїѐ, и҆ ѿ дх҃а слы́шавше. Сїѧ̑ оу҆́бѡ  оу҆вѣ́дѣвъ а҆пⷭ҇лъ, пи́шетъ посла́нїе сїѐ. И҆ пе́рвѣе  оу҆́бѡ хва́литъ вѣ́рꙋ и҆́хъ растѧ́щꙋ, и҆ ꙗ҆́кѡ ѡ҆ ни́хъ  хвалѧ́шесѧ до́блественнѣ терпѧ́щихъ скѡ́рби за хрⷭ҇та̀.  Оу҆тѣша́етъ же и҆̀хъ, ꙗ҆́кѡ ѿмще́нїю хотѧ́щꙋ бы́ти  и҆̀мъ ѿ бг҃а на ѡ҆би́дѧщыѧ и҆̀хъ. Та́же ѡ҆ прише́ствїи  гдⷭ҇ни оу҆чи́тъ, не послꙋ́шати и҆̀мъ ни є҆ди́номꙋ, нижѐ  смꙋща́тисѧ, нижѐ дх҃омъ, нижѐ а҆́ки самомꙋ̀ списа́вшꙋ,  нижѐ ѿню́дъ мнѣ́ти наста́вшее прише́ствїе є҆гѡ̀. Не  пре́жде бо бы́ти є҆мꙋ̀, а҆́ще не ѿстꙋпле́нїе пре́жде  прїи́детъ, и҆ пото́мъ а҆нті́хрїстъ сы́нъ поги́бельный,  є҆гѡ́же прише́ствїе въ зна́менїихъ и҆ чꙋдесѣ́хъ ло́жныхъ,  по дѣ́йствꙋ сатанинꙋ̀ бы́ти сказꙋ́етъ. Та́же завѣща́въ  и҆̀мъ стоѧ́ти до́блественнѣ, и҆ держа́ти преда́нїе, и҆̀мже  наꙋче́ни бы́ша ѿ негѡ̀. Повелѣва́етъ ни є҆ди́но  соѻбще́нїе и҆мѣ́ти съ ходѧ́щими безчи́ннѡ, но ѿгна́ти  и҆̀хъ: бы́ти бо речѐ лꙋка́вымъ, и҆ льсти́вымъ, сказа̀  сицевы́хъ. Ѿню́дъ же повелѣва́етъ не послꙋ́шающаго  слове́съ є҆гѡ̀, сего̀ и҆з̾ цр҃кве и҆згна́ти. И҆ про́чее  помо́льсѧ ѡ҆ ми́рѣ и҆́хъ, скончава́етъ посла́нїе,  цѣлова́нїе свое́ю рꙋко́ю написа́въ, є҆́же зна́менїю бы́ти  всѧ́кагѡ посла́нїѧ сказꙋ́етъ. (л. рѻ҃ѕ) 
КЪ СОЛꙊ́НѦНѠМЪ ВТОРО́Е 
ПОСЛА́НІЕ СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ сѻ҃д) [а҃] сⷯ а҃ Па́ѵелъ и҆  сїлꙋа́нъ꙳Понедѣ́льникъ к҃є-ѧ недѣ́ли: Па́ѵелъ и҆  сїлꙋа́нъ꙳ и҆ тїмоѳе́й, цр҃кви солꙋ́нстѣй, ѡ҆ бз҃ѣ  ѻ҆ц҃ѣ̀ на́шемъ, и҆ гдⷭ҇ѣ і҆и҃сѣ хрⷭ҇тѣ̀: в҃ Бл҃года́ть  ва́мъ и҆ ми́ръ, ѿ бг҃а ѻ҆ц҃а̀ на́шегѡ, и҆ гдⷭ҇а і҆и҃са  хрⷭ҇та̀. г҃ Бл҃годари́ти до́лжни є҆смы̀ бг҃а всегда̀ ѡ҆  ва́съ бра́тїе, ꙗ҆́коже досто́йно є҆́сть, ꙗ҆́кѡ  превозраста́етъ вѣ́ра ва́ша, и҆ мно́житсѧ любо́вь  є҆ди́нагѡ коегѡ́ждо всѣ́хъ ва́съ дрꙋ́гъ ко дрꙋ́гꙋ: д҃  Ꙗ҆́кѡ самѣ́мъ на́мъ хвали́тисѧ ѡ҆ ва́съ въ цр҃квахъ  бж҃їихъ, ѡ҆ терпѣ́нїи ва́шемъ, и҆ вѣ́рѣ, во всѣ́хъ  гоне́нїихъ ва́шихъ и҆ ско́рбехъ, и҆̀хже прїе́млете: є҃  Показа́нїе пра́веднагѡ сꙋда̀ бж҃їѧ, во є҆́же сподо́битисѧ  ва́мъ црⷭ҇твїѧ бж҃їѧ, є҆гѡ́же ра́ди и҆ стра́ждете. ѕ҃ А҆́ще  оу҆́бѡ пра́ведно оу҆ бг҃а, возда́ти ско́рбь  ѡ҆скорблѧ́ющымъ ва́съ: з҃ А҆ ва́мъ ѡ҆скорблѧ́ємымъ ѿра́дꙋ  съ на́ми, во ѿкрове́нїи гдⷭ҇а і҆и҃са съ нб҃сѐ, со  а҆́гг҃лы си́лы своеѧ̀, и҃ Во ѻ҆гнѝ пла́меннѣ (л. рѻ҃ѕ  ѡ҆б.) даю́щагѡ ѿмще́нїе невѣ́дꙋщымъ бг҃а, и҆ не  послꙋ́шающымъ благовѣствова́нїѧ гдⷭ҇а на́шегѡ і҆и҃са  хрⷭ҇та̀. ѳ҃ И҆̀же мꙋ́кꙋ прїи́мꙋтъ, поги́бель вѣ́чнꙋю, ѿ  лица̀ гдⷭ҇нѧ, и҆ ѿ сла́вы крѣ́пости є҆гѡ̀: і҃ Є҆гда̀  прїи́детъ просла́витисѧ во ст҃ы́хъ свои́хъ, и҆ ди́венъ бы́ти  во всѣ́хъ вѣ́ровавшихъ. 
(заⷱ҇) Ꙗ҆́кѡ оу҆вѣ́рисѧ꙳Во вто́рникъ  к҃є-ѧ недѣ́ли: Бра́тїе, оу҆вѣ́рисѧ꙳  свидѣ́тельство на́ше въ ва́съ въ де́нь ѻ҆́нъ. 
Коне́цъ понедѣ́льникꙋ. 
а҃і За є҆́же и҆ мо́лимсѧ всегда̀ ѡ҆ ва́съ, да вы̀  сподо́битъ зва́нїю бг҃ъ на́шъ, и҆ и҆спо́лнитъ всѧ́ко  бл҃говоле́нїе бла́гости, и҆ дѣ́ло вѣ́ры въ си́лѣ: в҃і  Ꙗ҆́кѡ да просла́витсѧ и҆́мѧ гдⷭ҇а на́шегѡ і҆и҃са хрⷭ҇та̀ въ  ва́съ, и҆ вы̀ въ не́мъ, по бл҃года́ти бг҃а на́шегѡ и҆ гдⷭ҇а  і҆и҃са хрⷭ҇та̀. 
Глава̀ втора́ѧ. 
(заⷱ҇ сѻ҃є) [в҃] сⷯ а҃ Мо́лимъ же вы̀  бра́тїе,꙳꙳Въ сре́дꙋ к҃є недѣ́ли: Бра́тїе, мо́лимъ  вы̀,꙳꙳ ѡ҆ прише́ствїи гдⷭ҇а на́шегѡ і҆и҃са хрⷭ҇та̀, и҆  на́шемъ собра́нїи ѡ҆ не́мъ, в҃ Не ско́рѡ подвиза́тисѧ ва́мъ  ѿ оу҆ма̀, ни оу҆жаса́тисѧ, нижѐ дх҃омъ, нижѐ сло́вомъ,  ни посла́нїемъ а҆́ки ѿ на́съ по́сланнымъ, ꙗ҆́кѡ оу҆жѐ  настои́тъ де́нь хрⷭ҇то́въ. 
Коне́цъ вто́рникꙋ. (л. рѻ҃з) 
г҃ Да никто́же ва́съ прельсти́тъ ни по є҆ди́номꙋ же  ѻ҆́бразꙋ: ꙗ҆́кѡ а҆́ще не прїи́детъ ѿстꙋпле́нїе пре́жде,  и҆ ѿкры́етсѧ человѣ́къ беззако́нїѧ, сы́нъ поги́бели, д҃  Проти́вникъ, и҆ превозносѧ́йсѧ па́че всѧ́кагѡ глаго́лемагѡ  бо́га и҆лѝ чти́лища: ꙗ҆́коже є҆мꙋ̀ сѣ́сти въ цр҃кви  бж҃їей а҆́ки бо́гꙋ, показꙋ́ющꙋ себѐ ꙗ҆́кѡ бо́гъ є҆́сть.  є҃ Не по́мните ли, ꙗ҆́кѡ є҆щѐ живы́й оу҆ ва́съ, сїѧ̑  глаго́лахъ ва́мъ; ѕ҃ И҆ ны́нѣ ѡ҆держа́щее вѣ́сте, во  є҆́же ꙗ҆ви́тисѧ є҆мꙋ̀ въ своѐ є҆мꙋ̀ вре́мѧ. з҃ Та́йна  бо оу҆жѐ дѣ́етсѧ беззако́нїѧ, то́чїю держѧ́й ны́нѣ,  до́ндеже ѿ среды̀ бꙋ́детъ: и҃ И҆ тогда̀ ꙗ҆ви́тсѧ  беззако́нникъ, є҆го́же гдⷭ҇ь і҆и҃съ оу҆бїе́тъ дх҃омъ  оу҆́стъ свои́хъ, и҆ оу҆праздни́тъ ꙗ҆вле́нїемъ прише́ствїѧ  своегѡ̀: ѳ҃ Є҆гѡ́же є҆́сть прише́ствїе по дѣ́йствꙋ  сатанинꙋ̀, во всѧ́кой си́лѣ, и҆ зна́менїихъ и҆ чꙋдесѣ́хъ  ло́жныхъ: і҃ И҆ во всѧ́кой льстѝ непра́вды въ  погиба́ющихъ, занѐ любвѐ и҆́стины не прїѧ́ша во є҆́же  спасти́сѧ и҆̀мъ. а҃і И҆ сегѡ̀ ра́ди по́слетъ и҆̀мъ бг҃ъ  дѣ́йство льстѝ, во є҆́же вѣ́ровати и҆̀мъ лжѝ: в҃і Да  сꙋ́дъ прїи́мꙋтъ всѝ невѣ́ровавшїи и҆́стинѣ, но  благоволи́вше въ непра́вдѣ. 
Коне́цъ средѣ̀. 
(заⷱ҇ сѻ҃ѕ) [г҃] г҃і Мы́ же до́лжни꙳Въ  четверто́къ к҃є-ѧ недѣ́ли: Бра́тїе, мы̀ до́лжни꙳  є҆смы̀ благодари́ти бг҃а всегда̀ ѡ҆ ва́съ, бра́тїе  возлю́блєннаѧ ѿ гдⷭ҇а: ꙗ҆́кѡ и҆збра́лъ є҆́сть ва́съ  бг҃ъ ѿ нача́ла во спасе́нїе, во ст҃ы́ни дх҃а и҆ вѣ́ры  и҆́стины: д҃і Въ не́же призва̀ ва́съ (л. рѻ҃з ѡ҆б.)  бл҃говѣствова́нїемъ на́шимъ, въ полꙋче́нїе сла́вы гдⷭ҇а  на́шегѡ і҆и҃са хрⷭ҇та̀. [а҃] є҃і Тѣ́мже оу҆́бѡ  бра́тїе, сто́йте, и҆ держи́те преда̑нїѧ, и҆̀мже наꙋчи́стесѧ,  и҆лѝ сло́вомъ, и҆лѝ посла́нїемъ на́шимъ. ѕ҃і Са́мъ же  гдⷭ҇ь на́шъ і҆и҃съ хрⷭ҇то́съ, и҆ бг҃ъ и҆ ѻ҆ц҃ъ на́шъ,  возлюби́вый на́съ, и҆ да́вый оу҆тѣше́нїе вѣ́чно, и҆  оу҆пова́нїе бла́го въ бл҃года́ти: з҃і Да оу҆тѣ́шитъ  сердца̀ ва́ша, и҆ да оу҆тверди́тъ ꙾ ꙾꙾ва́съ꙾ во всѧ́комъ  сло́вѣ и҆ дѣ́лѣ бла́зѣ. 
Глава̀ тре́тїѧ. 
[д҃] сⷯ а҃ Про́чее же моли́тесѧ ѡ҆ на́съ  бра́тїе, да сло́во гдⷭ҇не тече́тъ и҆ сла́витсѧ, ꙗ҆́коже и҆  въ ва́съ: в҃ И҆ да и҆зба́вимсѧ ѿ ѕлы́хъ и҆ лꙋка́выхъ  человѣ̑къ: не всѣ́хъ бо є҆́сть вѣ́ра. (срⷣе) г҃  Вѣ́ренъ є҆́сть гдⷭ҇ь, и҆́же оу҆тверди́тъ вы̀, и҆  сохрани́тъ ѿ лꙋка́вагѡ. д҃ Оу҆пова́емъ же на гдⷭ҇а ѡ҆  ва́съ, ꙗ҆́кѡ ꙗ҆̀же повелѣва́емъ ва́мъ, и҆ творитѐ, и҆  сотворитѐ. [а҃] є҃ Гдⷭ҇ь же да и҆спра́витъ сердца̀  ва́ша въ любо́вь бж҃їю, и҆ въ терпѣ́нїе хрⷭ҇то́во. 
Коне́цъ четверткꙋ̀. 
(заⷱ҇ сѻ҃з) [є҃] ѕ҃ Повелѣва́емъ же ва́мъ  бра́тїе꙳Пѧто́къ к҃є-ѧ недѣ́ли: Бра́тїе,  повелѣва́емъ ва́мъ꙳ ѡ҆ и҆́мени гдⷭ҇а на́шегѡ і҆и҃са  хрⷭ҇та̀, ѿлꙋча́тисѧ ва́мъ ѿ всѧ́кагѡ бра́та, безчи́ннѡ  ходѧ́ща, а҆ не по преда́нїю, є҆́же прїѧ́ша ѿ на́съ. з҃  Са́ми бо вѣ́сте, ка́кѡ лѣ́по є҆́сть ва́мъ подо́битисѧ  на́мъ, ꙗ҆́кѡ не безчи́нновахомъ оу҆ ва́съ, и҃ Ни тꙋ́не  хлѣ́бъ ꙗ҆до́хомъ оу҆ когѡ̀: но въ трꙋдѣ̀ и҆ по́двизѣ,  но́щь и҆ де́нь дѣ́лающе, да не (л. рѻ҃и) ѡ҆тѧгчи́мъ  никогѡ́же ѿ ва́съ. ѳ҃ Не ꙗ҆́кѡ не и҆́мамы вла́сти, но  ꙗ҆́кѡ да себѐ ѻ҆́бразъ да́мы ва́мъ, во є҆́же  оу҆подо́битисѧ на́мъ. і҃ И҆́бо є҆гда̀ бѣ́хомъ оу҆  ва́съ, сїѐ завѣщава́хомъ ва́мъ: ꙗ҆́кѡ а҆́ще не хо́щетъ  кто̀ дѣ́лати, нижѐ да ꙗ҆́стъ. а҃і Слы́шимъ бо нѣ́кїѧ  безчи́ннѡ ходѧ́щыѧ оу҆ ва́съ, ничто́же дѣ́лающыѧ, но  лꙋка́внѡ ѡ҆бходѧ́щыѧ. в҃і Таковы̑мъ запреща́емъ, и҆ мо́лимъ  ѡ҆ гдⷭ҇ѣ на́шемъ і҆и҃сѣ хрⷭ҇тѣ̀, да съ безмо́лвїемъ  дѣ́лающе сво́й хлѣ́бъ ꙗ҆дѧ́тъ. г҃і Вы́ же бра́тїе, не  стꙋжа́йте сѝ до́брое творѧ́ще. д҃і А҆́ще ли же кто̀ не  послꙋ́шаетъ словесѐ на́шегѡ, посла́нїемъ сего̀  назна́менꙋйте, и҆ не примѣша́йтесѧ є҆мꙋ̀, да посрами́тсѧ.  є҃і И҆ не а҆́ки врага̀ и҆мѣ́йте є҆го̀, но наказꙋ́йте  ꙗ҆́коже бра́та. ѕ҃і Са́мъ же гдⷭ҇ь ми́ра, да да́стъ ва́мъ  ми́ръ всегда̀, во всѧ́комъ ѻ҆́бразѣ. гдⷭ҇ь со всѣ́ми  ва́ми. з҃і Цѣлова́нїе мое́ю рꙋко́ю па́ѵлею, є҆́же є҆́сть  зна́менїе, во всѧ́комъ посла́нїи, си́це пишꙋ̀: и҃і  Бл҃года́ть гдⷭ҇а на́шегѡ і҆и҃са хрⷭ҇та̀ со всѣ́ми ва́ми.  а҆ми́нь. 
Коне́цъ пѧткꙋ̀. 
Коне́цъ втора́гѡ посла́нїѧ, є҆́же къ ѳессалоні́кѡмъ:  напи́сано бы́сть ѿ а҆ѳи́нъ: и҆́мать въ себѣ̀ главы̑, г҃:  зача́лъ цр҃ко́вныхъ, є҃: стїхѡ́въ м҃г: знамена́нїй  че́рныхъ, ѕ҃: послѣ́дꙋющихъ же и҆̀мъ червле́ныхъ в҃. 


(л. рѻ҃и ѡ҆б.)  
Знамєна́нїѧ къ тїмоѳе́ю є҆пїсто́лїи пе́рвыѧ. 
[а҃] Ѡ҆ наставле́нїи въ любо́вь бж҃їю. 
[в҃] Ѡ҆ и҆збра́нїи є҆гѡ̀ во благовѣ́стїе ѿ  гони́тельства, по бл҃года́ти хрⷭ҇то́вѣ. 
[г҃] Повелѣ́нїе ѡ҆ вѣ́рѣ и҆ бл҃года́ти,  со́вѣстнѣ слꙋ́жбѣ є҆гѡ̀, кромѣ̀ напа́сти. 
[д҃] Ѡ҆ моли́твѣ за всѧ̑ и҆ вездѣ̀, безѕло́бивѣ  и҆ без̾ смꙋще́нїѧ. 
[є҃] Ꙗ҆́кѡ не подоба́етъ женѣ̀ оу҆чи́ти. 
[ѕ҃] Каковꙋ̀ подоба́етъ бы́ти є҆пі́скопꙋ. 
[а҃] Въ не́мже ѡ҆ дїа́конѣхъ, мꙋжѣ́хъ же и҆  жена́хъ. 
[з҃] Ѡ҆ бж҃їи воплоще́нїи. 
[а҃] Въ не́мже ѡ҆ бꙋ́дꙋщихъ є҆ресѣ́хъ бѣсны́хъ. 
[и҃] Въ кі́ихъ подоба́етъ ѡ҆бꙋча́тисѧ благовѣ́рномꙋ  проповѣ́дникꙋ и҆ оу҆чи́телю. 
[ѳ҃] Ѡ҆ прилѣжа́нїи є҆гѡ̀ и҆ це́ркви. 
[і҃] Ѡ҆ приключе́нїи, ка́кѡ ѡ҆брѣта́тисѧ ко  всѧ́комꙋ. 
[а҃і] Ѡ҆ вдови́цахъ, ѡ҆ вре́мени, и҆ ѻ҆́бразѣ, и҆  строе́нїи. 
[в҃і] Ѡ҆ че́сти пресвѵ́терстѣй. 
[г҃і] Ѡ҆ свѧще́нїи и҆звѣ́стнѣ. 
[д҃і] Ꙗ҆́кѡ ни є҆ди́ное дѣ́ло таи́тсѧ. 
[є҃і] Ѡ҆ послꙋша́нїи ра̑бъ. 
[ѕ҃і] На люби́тели непра́ведныхъ прибы́ткѡвъ, и҆ ѡ҆  лжи́выхъ оу҆чи́телехъ. 
[з҃і] Завѣща́нїе крѣ́пко ѡ҆ чи́стомъ послꙋша́нїи. 
[и҃і] Бога̑тымъ наставле́нїе во и҆́стиннꙋю жи́знь.  (л. рѻ҃ѳ) 
Сказа́нїе къ тїмоѳе́ю пе́рвагѡ посла́нїѧ ст҃а́гѡ  а҆пⷭ҇ла па́ѵла. 
Сїѐ посыла́етъ ꙾ѿ лаодїкі́и꙾По ѳеофѷла́ктꙋ: ꙾  и҆з̾ лаодїкі́и꙾. Вина́ же посла́нїѧ сїѧ̀ є҆́сть: во  є҆фе́сѣ нѣ́цыи і҆ꙋде́йски живꙋ́ще, начина́хꙋ и҆́накѡ  оу҆чи́ти, и҆ прельща́ти простѣ́йшихъ, и҆звѣ́томъ зако́на,  сїе́ же оу҆слы́шавъ а҆пⷭ҇лъ, вели́тъ тїмоѳе́ю та́мѡ  пребы́ти на и҆справле́нїе и҆̀мъ. Пи́шетъ же посла́нїе сїѐ,  и҆ пе́рвѣе оу҆́бѡ воспомина́етъ тїмоѳе́ю, вѣ́дꙋщемꙋ ю҆́же  во хрⷭ҇та̀ вѣ́рꙋ: оу҆чѧ̀ є҆го̀ ѡ҆ зако́нѣ возбранѧ́ти  глаго́лющымъ, не по пра́вомꙋ оу҆че́нїю, и҆ запреща́ти  и҆̀мъ. и҆́бо и҆ са́мъ ѵ҆мене́а и҆ а҆леѯа́ндра  погрѣши́вшихъ ѡ҆ вѣ́рѣ пре́далъ є҆́сть сатанѣ̀, да  нака́жꙋтсѧ не хꙋ́лити. Сїѧ̑ воспомѧнꙋ́въ, про́чее  оу҆ставлѧ́етъ є҆мꙋ̀ пра̑вила церкѡ́внаѧ ѡ҆ моли́твѣ,  ка́кѡ, и҆ гдѣ̀, и҆ ѡ҆ ко́ихъ подоба́етъ моли́тисѧ: и҆ ѡ҆  є҆́же молча́ти въ це́ркви жена́мъ, и҆ па́че оу҆чи́тисѧ, а҆  не оу҆чи́ти и҆̀мъ. Ѡ҆ є҆пі́скопѣхъ и҆ пресвѵ́терѣхъ и҆  дїа́конѣхъ, ка́кѡ и҆ ка́цѣмъ бы́ти подоба́етъ  поставлѧ́ємымъ. Ѡ҆ сꙋ́щихъ въ це́ркви вдови́цахъ, ѿ  коли́кихъ лѣ́тъ подоба́етъ и҆̀мъ глаго́латисѧ, и҆ какѡвы́мъ  и҆̀мъ бы́ти подоба́етъ, и҆ ка́кѡ и҆̀мъ подоба́етъ внима́ти.  И҆ ѡ҆ є҆́же цѣломꙋ́дрити ю҆нѣ́йшихъ, и҆ велѣ́ти па́че  посѧга́ти, а҆ не скве́рнѡ жи́ти. И҆ ѡ҆ є҆́же оу҆чи́ти  бога́тыхъ, не высокомꙋ́дрствовати, нижѐ оу҆пова́ти на  бога́тство ги́блющее. Сїѧ̑ разчини́въ, вели́тъ є҆мꙋ̀ сїѧ̑  оу҆чи́ти, и҆ ктомꙋ̀ воды̀ не пи́ти. Внима́ти же себѣ̀ и҆  оу҆че́нїю, вѣ́дꙋщꙋ, ꙗ҆́кѡ бꙋ́дꙋтъ времена̀, въ ни́хже  ѿстꙋ́пѧтъ нѣ́цыи ѿ вѣ́ры. Наꙋчи́въ же чи̑стымъ бы́ти  бра́шнѡмъ, и҆ завѣща́въ є҆мꙋ̀ ѿвраща́тисѧ спо́рливыхъ  взыска́нїй, а҆́ки скве́рныхъ, ѡ҆ ни́хже нѣ́цыи хва́лѧщесѧ,  престꙋпи́ша вѣ́рꙋ пра́вꙋ, си́це скончава́етъ посла́нїе. (л.  рѻ҃ѳ ѡ҆б.) 
КЪ ТІМОѲЕ́Ю ПЕ́РВОЕ ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ сѻ҃и) сⷯ а҃ Па́ѵелъ  посла́нникъ꙳Въ понедѣ́льникъ к҃ѕ недѣ́ли: Па́ѵелъ  посла́нникъ꙳ і҆и҃съ хрⷭ҇то́въ, по повелѣ́нїю бг҃а,  сп҃са на́шегѡ, и҆ гдⷭ҇а і҆и҃са хрⷭ҇та̀, оу҆пова́нїѧ  на́шегѡ: в҃ Тїмоѳе́ю при́сномꙋ ча́дꙋ въ вѣ́рѣ, бл҃года́ть,  ми́лость, ми́ръ, ѿ бг҃а ѻ҆ц҃а̀ на́шегѡ, и҆ хрⷭ҇та̀ і҆и҃са  гдⷭ҇а на́шегѡ. [а҃] г҃ Ꙗ҆́коже оу҆моли́хъ тѧ̀ пребы́ти во  є҆фе́сѣ, и҆ды́й въ македо́нїю, да завѣща́еши нѣ̑кимъ, не  и҆́накѡ оу҆чи́ти, д҃ Нижѐ внима́ти ба́снемъ и҆  родосло́вїємъ безконє́чнымъ: ꙗ҆̀же стѧза̑нїѧ творѧ́тъ  па́че, не́жели бж҃їе строе́нїе, є҆́же въ вѣ́рѣ. є҃  Коне́цъ же завѣща́нїѧ є҆́сть, любы̀ ѿ чи́ста се́рдца, и҆  со́вѣсти бла́ги, и҆ вѣ́ры нелицемѣ́рныѧ, ѕ҃ И҆́хже  нѣ́цыи погрѣши́вше, оу҆клони́шасѧ въ сꙋеслѡ́вїѧ: з҃  Хотѧ́ще бы́ти законоꙋчи́тели, не разꙋмѣ́юще ни ꙗ҆̀же  глаго́лютъ, ни ѡ҆ ни́хже оу҆твержда́ютъ. 
Коне́цъ понедѣ́льникꙋ. (л. р҃п) 
(заⷱ҇ сѻ҃д) и҃ Вѣ́мы же꙳Во вто́рникъ  к҃ѕ недѣ́ли: Ча́до тїмоѳе́е, вѣ́мы꙳ ꙗ҆́кѡ до́бръ  зако́нъ є҆́сть, а҆́ще кто̀ є҆го̀ зако́ннѣ твори́тъ, ѳ҃  Вѣ́дый сїѐ, ꙗ҆́кѡ пра́ведникꙋ зако́нъ ꙾не лежи́тъ꙾꙾не  положе́нъ꙾, но беззакѡ́ннымъ, и҆ непокори̑вымъ,  нечести̑вымъ же и҆ грѣ́шникѡмъ, непра́вєднымъ, и҆  сквє́рнымъ, ѻ҆тца̀ и҆ ма́тере досади́телємъ,  мꙋжеꙋбі́йцамъ, і҃ Блꙋдникѡ́мъ, мꙋжело́жникѡмъ,  разбо́йникѡмъ, клеветникѡ́мъ, скотоло́жникѡмъ, лжи̑вымъ,  клѧтвопрестꙋ́пникѡмъ, и҆ а҆́ще что̀ и҆́но здра́вомꙋ  оу҆че́нїю проти́витсѧ, а҃і По благовѣ́стїю сла́вы  блаже́ннагѡ бг҃а, є҆́же мнѣ̀ оу҆вѣ́рено бы́сть. 
(заⷱ҇ с҃п) в҃і И҆  благодарю̀꙳꙳Ѻ҆ктѡ́врїа в҃: Ча́до тїмоѳе́е,  благодарю̀꙳꙳ оу҆крѣплѧ́ющаго мѧ̀ хрⷭ҇та̀ і҆и҃са гдⷭ҇а  на́шего: ꙗ҆́кѡ вѣ́рна мѧ̀ непщева̀, положи́въ мѧ̀ въ  слꙋ́жбꙋ, [в҃] г҃і Бы́вша мѧ̀ и҆ногда̀ хꙋ́льника, и҆  гони́телѧ, и҆ досади́телѧ: но поми́лованъ бы́хъ, ꙗ҆́кѡ не  вѣ́дый сотвори́хъ въ невѣ́рствїи: д҃і Оу҆преꙋмно́жисѧ же  благода́ть гдⷭ҇а на́шегѡ і҆и҃са хрⷭ҇та̀, съ вѣ́рою, и҆  любо́вїю ꙗ҆́же ѡ҆ хрⷭ҇тѣ̀ і҆и҃сѣ. 
Коне́цъ вто́рникꙋ. 
(заⷱ҇) є҃і Вѣ́рно сло́во꙳꙳꙳Недѣ́лѧ  л҃а: Ча́до тїмоѳе́е, вѣ́рно сло́во꙳꙳꙳ и҆ всѧ́кагѡ  прїѧ́тїѧ досто́йно: ꙗ҆́кѡ хрⷭ҇то́съ і҆и҃съ прїи́де въ мі́ръ  грѣ́шники спастѝ, ѿ ни́хже пе́рвый є҆́смь а҆́зъ. ѕ҃і  Но сегѡ̀ ра́ди поми́лованъ бы́хъ, да ѡ҆ мнѣ̀ пе́рвомъ  пока́жетъ і҆и҃съ хрⷭ҇то́съ всѐ долготерпѣ́нїе, за  ѻ҆́бразъ хотѧ́щихъ вѣ́ровати є҆мꙋ̀ въ жи́знь вѣ́чнꙋю.  з҃і Цр҃ю́ же (л. р҃п ѡ҆б.) вѣкѡ́въ, нетлѣ́нномꙋ,  неви́димомꙋ, є҆ди́номꙋ премꙋ́дромꙋ бг҃ꙋ, че́сть и҆ сла́ва  во вѣ́ки вѣкѡ́въ. а҆ми́нь. 
Коне́цъ недѣ́ли, и҆ ст҃о́мꙋ. 
(заⷱ҇ сп҃а) [г҃] и҃і Сїе́ же завѣща́нїе  предаю́ ти, ча́до тїмоѳе́е,꙳Въ сре́дꙋ к҃ѕ недѣ́ли:  Ча́до тїмоѳе́е, сїѐ завѣща́нїе предаю̀ тебѣ̀꙳ по  бы́вшихъ на тѧ̀ пре́жде проро́чествїихъ, да во́инствꙋеши въ  ни́хъ до́брое во́инство, ѳ҃і И҆мѣ́ѧ вѣ́рꙋ, и҆ бл҃гꙋ́ю  со́вѣсть, ю҆́же нѣ́цыи ѿри́нꙋвше, ѿ вѣ́ры ѿпадо́ша.  к҃ Ѿ ни́хже є҆́сть ѵ҆мене́й, и҆ а҆леѯа́ндръ, и҆̀хже  преда́хъ сатанѣ̀, ꙗ҆́кѡ да нака́жꙋтсѧ не хꙋ́лити. 
Престꙋпѝ средѣ̀. 
Глава̀ втора́ѧ. 
(заⷱ҇ сп҃в) [д҃] сⷯ а҃ Молю̀  оу҆̀бо꙳꙳Септе́мврїа а҃: Ча́до тїмоѳе́е,  молю̀꙳꙳ пре́жде всѣ́хъ твори́ти моли̑твы, молє́нїѧ,  прошє́нїѧ, бл҃годарє́нїѧ за всѧ̀ человѣ́ки: в҃ За цр҃ѧ̀,  и҆ за всѧ̀ и҆̀же во вла́сти сꙋ́ть: да ти́хое и҆ безмо́лвное  житїѐ поживе́мъ, во всѧ́комъ бл҃гоче́стїи и҆ чистотѣ̀. г҃  Сїе́ бо добро̀ и҆ прїѧ́тно пред̾ сп҃си́телемъ на́шимъ  бг҃омъ, д҃ И҆́же всѣ́мъ чл҃вѣ́кѡмъ хо́щетъ спасти́сѧ, и҆  въ ра́зꙋмъ и҆́стины прїитѝ. є҃ Є҆ди́нъ бо є҆́сть бг҃ъ,  и҆ є҆ди́нъ хода́тай бг҃а и҆ чл҃вѣ́кѡвъ, чл҃вѣ́къ  хрⷭ҇то́съ і҆и҃съ: ѕ҃ Да́вый себѐ и҆збавле́нїе за всѣ́хъ,  свидѣ́тельство времены̀ свои́ми. з҃ Въ не́же поста́вленъ  бы́хъ а҆́зъ (л. рп҃а) проповѣ́дникъ и҆ а҆пⷭ҇лъ: [и҆́стинꙋ  глаго́лю ѡ҆ хрⷭ҇тѣ̀, не лгꙋ̀,] оу҆чи́тель ꙗ҆зы́кѡвъ въ  вѣ́рѣ и҆ и҆́стинѣ. 
Коне́цъ но́вомꙋ лѣ́тꙋ. Чтѝ средѣ̀: 
и҃ Хощꙋ̀ оу҆̀бо, да моли̑твы творѧ́тъ мꙋ́жїе на  всѧ́комъ мѣ́стѣ, воздѣ́юще преподѡ́бныѧ рꙋ́ки без̾  гнѣ́ва и҆ размышле́нїѧ. ѳ҃ Та́кожде и҆ жєны̀ во  оу҆краше́нїи лѣ́потномъ, со стыдѣ́нїемъ и҆  цѣломꙋ́дрїемъ, да оу҆краша́ютъ себѐ, не въ плете́нїихъ,  ни зла́томъ и҆лѝ би́серомъ, и҆лѝ ри́зами многоцѣ́нными:  і҃ Но [є҆́же подоба́етъ жена́мъ, ѡ҆бѣщава́ющымсѧ  благоче́стїю] дѣлесы̀ благи́ми. а҃і Жена̀ въ безмо́лвїи да  оу҆чи́тсѧ со всѧ́кимъ покоре́нїемъ. в҃і Женѣ́ же  оу҆чи́ти не повелѣва́ю, ни владѣ́ти мꙋ́жемъ, но бы́ти въ  безмо́лвїи. г҃і А҆да́мъ бо пре́жде со́зданъ бы́сть, пото́мъ  же є҆́ѵа. д҃і И҆ а҆да́мъ не прельсти́сѧ, жена́ же  прельсти́вшисѧ, въ престꙋпле́нїи бы́сть. є҃і Спасе́тсѧ же  ꙾чадоро́дїѧ ра́ди꙾꙾чрез̾ чадоро́дїе꙾, а҆́ще пребꙋ́детъ въ  вѣ́рѣ, и҆ любвѝ, и҆ во свѧты́ни съ цѣломꙋ́дрїемъ. 
Коне́цъ средѣ̀. 
Глава̀ тре́тїѧ. 
(заⷱ҇ сп҃г) [ѕ҃] сⷯ а҃ Вѣ́рно꙳Въ  четверто́къ к҃ѕ недѣ́ли: Ча́до тїмоѳе́е, вѣ́рно꙳  сло́во, а҆́ще кто̀ є҆пі́скопства хо́щетъ, добра̀ дѣ́ла  жела́етъ. в҃ Подоба́етъ же є҆пⷭ҇кпꙋ бы́ти непоро́чнꙋ,  є҆ди́ныѧ жены̀ мꙋ́жꙋ, тре́звенꙋ, цѣломꙋ́дрꙋ,  бл҃гоговѣ́йнꙋ, че́стнꙋ, страннолюби́вꙋ, оу҆чи́тельнꙋ, г҃  Не пїѧ́ницѣ, не бі́йцѣ, не (л. рп҃а ѡ҆б.) сварли́вꙋ, не  мшелои́мцꙋ, но кро́ткꙋ, не зави́стливꙋ, не сребролю́бцꙋ: д҃  Сво́й до́мъ до́брѣ пра́вѧщꙋ, ча̑да и҆мꙋ́щꙋ въ послꙋша́нїи  со всѧ́кою ꙾чистото́ю꙾꙾че́стностїю꙾. є҃ [А҆́ще же кто̀  своегѡ̀ до́мꙋ не оу҆мѣ́етъ пра́вити, ка́кѡ ѡ҆ цр҃кви  бж҃їей прилѣжа́ти возмо́жетъ;] ѕ҃ Не новокреще́ннꙋ, да не  разгордѣ́всѧ въ сꙋ́дъ впаде́тъ и҆ въ сѣ́ть дїа́волю. з҃  Подоба́етъ же є҆мꙋ̀ и҆ свидѣ́тельство добро̀ и҆мѣ́ти ѿ  внѣ́шнихъ, да не въ поноше́нїе впаде́тъ, и҆ въ сѣ́ть  непрїѧ́зненꙋ. [а҃] Дїа́конѡмъ та́кожде  ꙳чи́стымъ꙳꙳чє́стнымъ꙳, не двоѧзы́чнымъ, не вїнꙋ̀ мно́гꙋ  внима́ющымъ, не скверностѧжа́тєльнымъ: ѳ҃ И҆мꙋ́щымъ та́инство  вѣ́ры въ чи́стѣй со́вѣсти. (чеⷦ҇) і҃ И҆ сі́и оу҆́бѡ  да и҆скꙋша́ютсѧ пре́жде, пото́мъ же да слꙋ́жатъ непоро́чни  сꙋ́ще. а҃і Жена́мъ та́кожде ꙳꙳чи́стымъ꙳꙳꙳꙳чє́стнымъ꙳꙳,  не клевети́вымъ, не нава́дницамъ, тре́звеннымъ, вѣ́рнымъ ѡ҆  все́мъ. в҃і Дїа́кони да быва́ютъ є҆ди́ныѧ жены̀ мꙋ́жи,  ча̑да до́брѣ застꙋпа́юще, и҆ своѧ̀ до́мы. г҃і И҆́бо  слꙋжи́вшїи до́брѣ, степе́нь себѣ̀ до́бръ сниска́ютъ, и҆  мно́гое дерзнове́нїе въ вѣ́рѣ, ꙗ҆́же ѡ҆ хрⷭ҇тѣ̀ і҆и҃сѣ. 
Коне́цъ четверткꙋ̀. 
(заⷱ҇ сп҃д) д҃і Сїѧ̑꙳Въ сꙋббѡ́тꙋ пред̾  просвѣще́нїемъ: Ча́до тїмоѳе́е, сїѧ̑꙳ пишꙋ̀ тебѣ̀,  оу҆пова́ѧ прїитѝ къ тебѣ̀ ско́рѡ: є҃і А҆́ще же  заме́длю, да оу҆вѣ́си ка́кѡ подоба́етъ въ домꙋ̀ бж҃їи  жи́ти, ꙗ҆́же є҆́сть цр҃ковь бг҃а жи́ва, сто́лпъ и҆  оу҆твержде́нїе и҆́стины. ѕ҃і И҆ и҆сповѣ́дꙋемѡ ве́лїѧ  є҆́сть бл҃гоче́стїѧ та́йна: бг҃ъ ꙗ҆ви́сѧ во пло́ти,  ѡ҆правда́сѧ въ дс҃ѣ, показа́сѧ а҆́гг҃лѡмъ, проповѣ́данъ  (л. рп҃в) бы́сть во ꙗ҆зы́цѣхъ, вѣ́ровасѧ въ мі́рѣ,  вознесе́сѧ во сла́вѣ. 
Глава̀ четве́ртаѧ. 
[а҃] сⷯ а҃ Дх҃ъ же ꙗ҆́вственнѣ глаго́летъ:  ꙗ҆́кѡ въ послѣ́днѧѧ времена̀ ѿстꙋ́пѧтъ нѣ́цыи ѿ  вѣ́ры, вне́млюще дꙋховѡ́мъ ле́стьчымъ, и҆ оу҆че́нїємъ  бѣсѡ́вскимъ, в҃ Въ лицемѣ́рїи лжесловє́сникъ, сожже́нныхъ  свое́ю со́вѣстїю: г҃ Возбранѧ́ющихъ жени́тисѧ,  оу҆далѧ́тисѧ ѿ бра́шенъ, ꙗ҆̀же бг҃ъ сотворѝ въ  снѣде́нїе со бл҃годаре́нїемъ вѣ̑рнымъ, и҆ позна́вшымъ  и҆́стинꙋ. 
(заⷱ҇ сп҃є) д҃ Занѐ всѧ́кое꙳Въ пѧто́къ  к҃ѕ недѣ́ли: Ча́до тїмоѳе́е, всѧ́кое꙳ созда́нїе  бж҃їе добро̀, и҆ ничто́же ѿме́тно, со бл҃годаре́нїемъ  прїе́млемо: є҃ Ѡ҆свѧща́етсѧ бо сло́вомъ бж҃їимъ и҆  моли́твою. 
Коне́цъ сꙋббѡ́тѣ. 
ѕ҃ Сїѧ̑ всѧ̑ сказꙋ́ѧ бра́тїи, до́бръ бꙋ́деши слꙋжи́тель  і҆и҃са хрⷭ҇та̀, пита́емь словесы̀ вѣ́ры, и҆ до́брымъ  оу҆че́нїемъ, є҆мꙋ́же послѣ́довалъ є҆сѝ. [и҃] з҃  Скве́рныхъ же и҆ ба́бїихъ ба́сней ѿрица́йсѧ: ѡ҆бꙋча́й же  себѐ ко бл҃гоче́стїю. и҃ Тѣле́сное бо ѡ҆бꙋче́нїе вма́лѣ  є҆́сть поле́зно: а҆ благоче́стїе на всѐ поле́зно є҆́сть,  ѡ҆бѣтова́нїе и҆мѣ́юще живота̀ ны́нѣшнѧгѡ, и҆ грѧдꙋ́щагѡ. 
Престꙋпѝ пѧткꙋ̀. 
(заⷱ҇) ѳ҃ Вѣ́рно сло́во,꙳꙳Недѣ́лѧ  л҃в: Ча́до тїмоѳе́е, вѣ́рно сло́во꙳꙳ и҆ всѧ́кагѡ  прїѧ́тїѧ досто́йно. і҃ На сїе́ бо и҆ трꙋжда́емсѧ, и҆  поноша́еми є҆смы̀, (л. рп҃в ѡ҆б.) ꙗ҆́кѡ оу҆пова́хомъ на  бг҃а жи́ва, и҆́же є҆́сть сп҃си́тель всѣ́мъ человѣ́кѡмъ,  па́че же вѣ́рнымъ. а҃і Завѣщава́й сїѧ̑ и҆ оу҆чѝ. [ѳ҃]  в҃і Никто́же ѡ҆ ю҆́ности твое́й да неради́тъ: но ѻ҆́бразъ  бꙋ́ди вѣ̑рнымъ: сло́вомъ, житїе́мъ, любо́вїю, дх҃омъ,  вѣ́рою, чистото́ю. г҃і До́ндеже прїидꙋ̀, внемлѝ чте́нїю,  оу҆тѣше́нїю, оу҆че́нїю. д҃і Не нерадѝ ѡ҆ свое́мъ  дарова́нїи живꙋ́щемъ въ тебѣ̀, є҆́же дано̀ тебѣ̀ бы́сть  проро́чествомъ, съ возложе́нїемъ рꙋкꙋ̀ свѧще́нничества.  є҃і Въ си́хъ поꙋча́йсѧ, въ си́хъ пребыва́й, [въ си́хъ  разꙋмѣва́й,] да предспѣ́ѧнїе твоѐ ꙗ҆вле́но бꙋ́детъ во  всѣ́хъ. 
Коне́цъ недѣ́ли. Чтѝ пѧткꙋ̀: 
ѕ҃і Внима́й себѣ̀ и҆ оу҆че́нїю, и҆ пребыва́й въ  ни́хъ: сїѧ̑ бо творѧ̀ и҆ са́мъ спасе́шисѧ, и҆ послꙋ́шающїи  тебѐ. 
Коне́цъ пѧткꙋ̀. 
Глава̀ пѧ́таѧ. 
(заⷱ҇) [і҃] сⷯ а҃ Ста́рцꙋ꙳Въ  понедѣ́льникъ к҃з недѣ́ли: Ча́до тїмоѳе́е, ста́рцꙋ꙳  не творѝ па́кости, но оу҆тѣша́й꙾꙾ста́рца не оу҆корѧ́й,  но оу҆молѧ́й꙾ ꙗ҆́коже ѻ҆ц҃а̀: ю҆́ношы, ꙗ҆́коже бра́тїю:  в҃ Ста̑рицы ꙗ҆́коже ма́тєри: ю҆́ныѧ, ꙗ҆́коже сєстры̀, со  всѧ́кою чистото́ю. г҃ Вдови̑цы чтѝ, сꙋ́щыѧ и҆́стинныѧ  вдови́цы. д҃ А҆́ще ли ка́ѧ вдови́ца ча̑да, и҆лѝ внꙋ́чата  и҆́мать, да оу҆ча́тсѧ пре́жде сво́й до́мъ благочести́внѡ  оу҆стро́ити, и҆ взае́мъ воздаѧ́ти роди́телємъ, сїе́ бо  є҆́сть благоꙋго́дно пред̾ бг҃омъ. є҃ А҆ сꙋ́щаѧ и҆́стиннаѧ  (л. рп҃г) вдови́ца и҆ оу҆едине́на, оу҆пова̀ на бг҃а, и҆  пребыва́етъ въ моли́твахъ и҆ моле́нїихъ де́нь и҆ но́щь. ѕ҃  Пита́ющаѧсѧ же простра́ннѡ, жива̀ оу҆мерла̀. з҃ И҆ сїѧ̑  завѣщава́й, да непоро́чни бꙋ́дꙋтъ. и҃ А҆́ще же кто̀ ѡ҆  свои́хъ, па́че же ѡ҆ ꙾при́сныхъ꙾꙾дома́шнихъ꙾ не  промышлѧ́етъ, вѣ́ры ѿве́рглсѧ є҆́сть, и҆ невѣ́рнагѡ  го́рши є҆́сть. ѳ҃ Вдови́ца же да причита́етсѧ не ме́ньши  лѣ́тъ шести́десѧтихъ, бы́вши є҆ди́номꙋ мꙋ́жꙋ жена̀, і҃ Въ  дѣ́лѣхъ до́брыхъ свидѣ́тельствꙋема, а҆́ще ча̑да  воспита́ла є҆́сть, а҆́ще ст҃ы́хъ но́зѣ оу҆мы̀, а҆́ще  стра̑нныѧ прїѧ́тъ, а҆́ще ꙳скѡ́рбнымъ оу҆тѣше́нїе  бы́сть꙳꙳ско́рбныхъ снабдѣ̀꙳, а҆́ще всѧ́комꙋ дѣ́лꙋ бл҃гꙋ  послѣ́довала є҆́сть. 
Коне́цъ понедѣ́льникꙋ. 
(заⷱ҇ сп҃ѕ) а҃і Ю҆́ныхъ же꙳Во вто́рникъ  к҃з-ѧ недѣ́ли: Ча́до тїмоѳе́е, ю҆́ныхъ꙳ вдови́цъ  ѿрица́йсѧ: є҆гда́ бо разсвирѣ́пѣютъ ꙳꙳ѡ҆  хрⷭ҇тѣ̀꙳꙳꙳꙳проти́вꙋ хрⷭ҇та̀꙳꙳, посѧга́ти хотѧ́тъ, в҃і  И҆мꙋ́щѧ грѣ́хъ, ꙗ҆́кѡ пе́рвыѧ вѣ́ры ѿверго́шасѧ. г҃і  Кꙋ́пнѡ же и҆ пра́здны, оу҆ча́тсѧ ѡ҆бходи́ти до́мы, не  то́чїю же пра́здны, но и҆ блѧди́вы и҆  ꙳꙳꙳ѡ҆плази́вы꙳꙳꙳꙳꙳꙳любопы́тны꙳꙳꙳, глаго́лющыѧ ꙗ҆̀же не  подоба́етъ: д҃і Хощꙋ̀ оу҆̀бо ю҆́нымъ вдови́цамъ посѧга́ти,  ча̑да ражда́ти, до́мъ стро́ити, ниеди́ны же вины̀ даѧ́ти  проти́вномꙋ хꙋлы̀ ра́ди. є҃і Сѐ оу҆́бѡ нѣ̑кїѧ  разврати́шасѧ въ слѣ́дъ сатаны̀. ѕ҃і А҆́ще кто̀ вѣ́ренъ,  и҆лѝ вѣ́рна, и҆́мать вдови̑цы, да довли́тъ и҆̀хъ, ꙗ҆́кѡ  да не тѧготи́тсѧ цр҃ковь, да сꙋ́щихъ и҆́стинныхъ вдови́цъ  оу҆дово́литъ. з҃і Прилѣжа́щїи же до́брѣ пресвѵ́теры  сꙋгꙋ́быѧ че́сти да сподоблѧ́ютсѧ, па́че же трꙋжда́ющїисѧ въ  сло́вѣ и҆ (л. рп҃г ѡ҆б.) оу҆че́нїи. и҃і Глаго́летъ бо  писа́нїе: вола̀ молотѧ́ща не ѡ҆броти́ши, и҆ досто́инъ  дѣ́латель мзды̀ своеѧ̀. ѳ҃і На пресвѵ́тера хꙋлы̀ не  прїе́мли, ра́звѣ при двою̀ и҆лѝ трїе́хъ свидѣ́телехъ. к҃  Согрѣша́ющихъ же пред̾ всѣ́ми и҆ ѡ҆блича́й, да и҆ про́чїи  стра́хъ и҆́мꙋтъ. к҃а Засвидѣ́тельствꙋю пред̾ бг҃омъ, и҆  гдⷭ҇емъ і҆и҃съ хрⷭ҇то́мъ, и҆ и҆збра́нными є҆гѡ̀ а҆́гг҃лы,  да сїѧ̑ сохрани́ши без̾ лицемѣ́рїѧ, ничесѡ́же творѧ̀ по  оу҆клоне́нїю. 
Коне́цъ вто́рникꙋ. 
(заⷱ҇ сп҃з) [г҃і] к҃в Рꙋкѝ ско́рѡ꙳Въ  сре́дꙋ к҃з-ѧ недѣ́ли: Ча́до тїмоѳе́е, рꙋкѝ ско́рѡ꙳  не возлага́й ни на кого́же, нижѐ прїѡбща́йсѧ чꙋжы́мъ  грѣхѡ́мъ, себѐ чи́ста соблюда́й. к҃г Ктомꙋ̀ не пі́й воды̀,  но ма́лѡ вїна̀ прїе́мли, стома́ха ра́ди твоегѡ̀, и҆ ча́стыхъ  твои́хъ недꙋ́гѡвъ. [д҃і] к҃д Нѣ́кихъ же человѣ̑къ грѣсѝ  ꙗ҆вле́ни сꙋ́ть, предварѧ́юще на сꙋ́дъ, нѣ̑кимъ же и҆  послѣ́дствꙋютъ. к҃є Та́коже и҆ дѡ́браѧ дѣла̀ ꙗ҆вле́на  сꙋ́ть, и҆ сꙋ̑щаѧ и҆́накѡ оу҆таи́тисѧ не мо́гꙋтъ. 
Глава̀ шеста́ѧ. 
[є҃і] сⷯ а҃ Є҆ли́цы сꙋ́ть под̾ и҆́гомъ  рабѝ, своѧ̀ господы̀ всѧ́кїѧ че́сти да сподоблѧ́ютъ, да  и҆́мѧ бж҃їе не хꙋ́литсѧ и҆ оу҆че́нїе. в҃ И҆мꙋ́щїи же  вѣ́рны господы̀, да не нерадѧ́тъ ѡ҆ ни́хъ, поне́же бра́тїѧ  сꙋ́ть: но па́че да рабо́таютъ, занѐ вѣ́рни сꙋ́ть, и҆  возлю́бленни, и҆̀же благода́ть воспрїе́млющїи, сїѧ̑ оу҆чѝ,  и҆ молѝ. ѕ҃і А҆́ще ли кто̀ и҆́накѡ оу҆чи́тъ, и҆ не (л.  рп҃д) пристꙋпа́етъ къ здра́вымъ словесє́мъ гдⷭ҇а на́шегѡ  і҆и҃са хрⷭ҇та̀, и҆ оу҆че́нїю є҆́же по благовѣ́рїю, д҃  Разгордѣ́всѧ ничто́же вѣ́дый, но недꙋ́гꙋѧй ѡ҆ стѧза́нїихъ,  и҆ словопрѣ́нїихъ: ѿ ни́хже быва́етъ за́висть, рве́нїе,  хꙋлы̑, непщева̑нїѧ лꙋка́ва. є҃ Бесѣ̑ды ѕлы́ѧ растлѣ́нныхъ  человѣ́кѡвъ оу҆мо́мъ, и҆ лише́нныхъ и҆́стины, непщꙋ́ющихъ  прїѡбрѣ́тенїе бы́ти бл҃гоче́стїе, ѿстꙋпа́й ѿ таковы́хъ.  ѕ҃ Є҆́сть же сниска́нїе ве́лїе, благоче́стїе съ  дово́льствомъ. з҃ Ничто́же бо внесо́хомъ въ мі́ръ се́й,  ꙗ҆́вѣ, ꙗ҆́кѡ нижѐ и҆знестѝ что̀ мо́жемъ: и҃ И҆мѣ́юще  же пи́щꙋ и҆ ѡ҆дѣѧ́нїе, си́ми дово́льни бꙋ́демъ: ѳ҃ А҆  хотѧ́щїи богати́тисѧ, впа́даютъ въ напа́сти и҆ сѣ́ти, и҆ въ  по́хѡти мнѡ́ги, несмы́сленны, и҆ врежда́ющыѧ, ꙗ҆̀же  погрꙋжа́ютъ человѣ́ки во всегꙋби́тельство и҆ поги́бель. і҃  Ко́рень бо всѣ̑мъ ѕлы̑мъ, сребролю́бїе є҆́сть: є҆гѡ́же  нѣ́цыи жела́юще, заблꙋди́ша ѿ вѣ́ры, и҆ себѐ  пригвозди́ша болѣ́знемъ мнѡ́гимъ. [з҃і] а҃і Ты́ же, ѽ  человѣ́че бж҃їй! си́хъ бѣ́гай. 
Коне́цъ средѣ̀. 
(заⷱ҇ сп҃и) Гони́ же пра́вдꙋ,꙳Въ сꙋббѡ́тꙋ  по ржⷭ҇твѣ̀ хрⷭ҇то́вѣ: Ча́до тїмоѳе́е, гонѝ  пра́вдꙋ,꙳ благоче́стїе, вѣ́рꙋ, любо́вь, терпѣ́нїе,  кро́тость. в҃і Подвиза́йсѧ до́брымъ по́двигомъ вѣ́ры,  є҆мли́сѧ за вѣ́чнꙋю жи́знь, въ ню́же и҆ зва́нъ бы́лъ  є҆сѝ, и҆ и҆сповѣ́далъ є҆сѝ до́брое и҆сповѣ́данїе  пред̾ мно́гими свидѣ́тели. г҃і Завѣщава́ю тѝ пред̾  бг҃омъ ѡ҆живлѧ́ющимъ всѧ́чєскаѧ, и҆ хрⷭ҇то́мъ і҆и҃сомъ,  свидѣ́тельствовавшимъ при понті́йстѣмъ (л. рп҃д ѡ҆б.)  пїла́тѣ до́брое и҆сповѣ́данїе: д҃і Соблюстѝ тебѣ̀  за́повѣдь нескве́рнꙋ, и҆ незазо́рнꙋ, да́же до ꙗ҆вле́нїѧ  гдⷭ҇а на́шегѡ і҆и҃са хрⷭ҇та̀. є҃і Є҆́же во своѧ̀ времена̀  ꙗ҆ви́тъ бл҃же́нный, и҆ є҆ди́нъ си́льный, цр҃ь  ца́рствꙋющихъ, и҆ гдⷭ҇ь госпо́дствꙋющихъ: ѕ҃і Є҆ди́нъ  и҆мѣ́ѧй безсме́ртїе, и҆ во свѣ́тѣ живы́й непристꙋ́пнѣмъ,  є҆гѡ́же никто́же ви́дѣлъ є҆́сть ѿ человѣ̑къ, нижѐ  ви́дѣти мо́жетъ, є҆мꙋ́же че́сть и҆ держа́ва вѣ́чнаѧ.  а҆ми́нь. 
Коне́цъ сꙋббѡ́тѣ. 
(заⷱ҇ сп҃ѳ) [и҃і ] з҃і Бога̑тымъ꙳Въ  четверто́къ к҃з-ѧ недѣ́ли: Ча́до тїмоѳе́е,  бога̑тымъ꙳ въ ны́нѣшнѣмъ вѣ́цѣ запреща́й не  высокомꙋ́дрствовати, нижѐ оу҆пова́ти на бога́тство  погиба́ющее, но на бг҃а жи́ва, даю́щаго на́мъ всѧ̑  ѻ҆би́льнѡ въ наслажде́нїе: и҃і Бл҃го́е дѣ́лати,  богати́тисѧ въ дѣ́лѣхъ до́брыхъ, благопода̑тливымъ бы́ти,  ѻ҆бщи́тєльнымъ. ѳ҃і Сокро́вищꙋюще себѣ̀ ѡ҆снова́нїе  добро̀ въ бꙋ́дꙋщее, да прїи́мꙋтъ вѣ́чнꙋю жи́знь. к҃ Ѽ  тїмоѳе́е! преда́нїе сохранѝ, оу҆клонѧ́ѧсѧ скве́рныхъ  сꙋесло́вїй, и҆ прекосло́вїй лжеиме́ннагѡ ра́зꙋма. к҃а Ѡ҆  не́мже нѣ́цыи хва́лѧщесѧ, ѡ҆ вѣ́рѣ погрѣши́ша.  бл҃года́ть съ тобо́ю. а҆ми́нь. 
Коне́цъ четверткꙋ̀. 
Коне́цъ пе́рвагѡ посла́нїѧ, є҆́же къ тїмоѳе́ю:  напи́сано бы́сть ѿ лаодїкі́и, ꙗ҆́же є҆́сть митропо́лїа  фрѷгі́и пакатїані́йскїѧ: и҆́мать въ себѣ̀ гла́въ, ѕ҃:  зача̑лъ цр҃ко́вныхъ, д҃і: стїхѡ́въ рг҃і: знамена́нїй  че́рныхъ, и҃і: послѣ́дꙋющихъ же и҆̀мъ червле́ныхъ  два̀. 


(л. рп҃є)  
Знамєна́нїѧ къ тїмоѳе́ю є҆пїсто́лїи вторы́ѧ. 
[а҃] Похвала̀ ѡ҆ вѣ́рѣ тїмоѳе́евѣ, и҆ подвиза́нїе  къ терпѣ́нїю, ꙗ҆́кѡ подоба́етъ благодари́ти. 
[а҃] Въ не́мже и҆ са́мъ речѐ: претерпѧ̀ страждꙋ̀. 
[в҃] Ѡ҆ прили́чнѣ подаѧ́нїи бж҃е́ственныхъ  догма̑тъ. 
[г҃] Ѡ҆ непопече́ннѣ житїѝ, въ житїѝ се́мъ, и҆  неболѣ́зненнѣй пи́щи. 
[д҃] Ѡ҆ ꙗ҆́же во хрⷭ҇та̀ вѣ́рѣ, и҆ терпѣ́нїи ѡ҆  наде́жди жи́зни. 
[є҃] Ѡ҆ пра́вомъ оу҆че́нїи, и҆ чи́стомъ житїѝ. 
[ѕ҃] Прорече́нїе ѡ҆ ѕло́бѣ человѣ́честѣй,  множа́щисѧ ле́стнѣ ѡ҆блича́емѣ. 
[з҃] Подвиза́нїе своегѡ̀ подо́бїѧ ѿ проти́внагѡ  льсти̑вымъ въ послꙋша́нїе гдⷭ҇не. 
[и҃] Ѡ҆ развраще́нныхъ, и҆̀мже проти́вна твори́тъ  тїмоѳе́а. 
[ѳ҃] Ѡ҆ свое́мъ ѿ тѣ́ла разрѣше́нїи. (л. рп҃є  ѡ҆б.) 
Сказа́нїе къ тїмоѳе́ю втора́гѡ посла́нїѧ ст҃а́гѡ  а҆пⷭ҇ла па́ѵла. 
Сїѐ посыла́етъ па́ки ѿ ри́ма. Вина́ же посла́нїѧ  сїѧ̀: ше́дшымъ съ па́ѵломъ ѡ҆ста́вльшымъ є҆го̀, и҆ хотѧ̀  а҆пⷭ҇лъ прїитѝ къ немꙋ̀ тїмоѳе́а, пи́шетъ посла́нїе сїѐ.  И҆ пе́рвѣе оу҆́бѡ сказꙋ́етъ себѐ помина́ти є҆гѡ̀  бл҃гоговѣ́инства, и҆ вѣ́ры прароди́телей є҆гѡ̀. Та́же  сказꙋ́етъ, ꙗ҆́коже сꙋ́щїи ѿ а҆сі́и, ѿ ни́хже є҆́сть  фѷге́ллъ и҆ є҆рмоге́нъ, ѿврати́шасѧ є҆гѡ̀, зрѧ́ще  є҆гѡ̀ вери̑ги: ѻ҆нисі́фора же хва́литъ прише́дша въ ри́мъ,  и҆ пребы́вша съ ни́мъ. Завѣщава́етъ же є҆мꙋ̀ ѿрица́тисѧ  бꙋ́ихъ стѧза́нїй, за є҆́же ѿ ни́хъ ражда́тисѧ сва́рѡмъ.  и҆́бо ѵ҆мене́й же и҆ фїли́тъ та́кѡ преврати́вшесѧ  престꙋпи́ша и҆́стинꙋ, глаго́люще: воскрⷭ҇нїе оу҆жѐ бы́вше,  и҆ нѣ́кихъ развраща́ютъ. Па́че же повелѣва́етъ є҆мꙋ̀  внима́ти себѣ̀ и҆ оу҆че́нїю, и҆ вѣ́дѣти, ꙗ҆́кѡ въ  послѣ́днѧѧ времена̀ бꙋ́дꙋтъ человѣ́цы самолю́бцы, и҆  сластолю́бцы па́че, не́жели бг҃олю́бцы, и҆ предви́дѧщꙋ сїѧ̑  оу҆твержда́ти и҆ны́хъ, да никто́же ѡ҆ ни́хъ прельсти́тсѧ.  И҆ во ѻ҆бы́чаехъ и҆ и҆звѣ́стїи оу҆че́нїѧ мно́гими  подви́гъ є҆го̀, и҆ сказа́въ вре́мени разрѣше́нїю є҆гѡ̀  настоѧ́ти, и҆ хотѧ́ща мꙋ́читисѧ и҆ свидѣ́тельствовати,  повелѣва́етъ є҆мꙋ̀ прїитѝ къ немꙋ̀ ско́рѡ, и҆ принестѝ  ꙾фелѡ́нъ꙾꙾ри́зꙋ꙾ и҆ кни́ги: и҆ завѣщава́етъ є҆мꙋ̀  блюсти́сѧ а҆леѯа́ндра ковача̀, ꙗ҆́кѡ мнѡ́га ѕла̀  показа́вша є҆мꙋ̀. И҆ си́це скончава́етъ посла́нїе. (л.  рп҃ѕ) 
КЪ ТІМОѲЕ́Ю ВТОРО́Е ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ с҃ч) сⷯ а҃ Па́ѵелъ а҆пⷭ҇лъ꙳Въ  пѧто́къ к҃з-ѧ недѣ́ли: Па́ѵелъ а҆пⷭ҇лъ꙳ і҆и҃съ  хрⷭ҇то́въ, во́лею бж҃їею, по ѡ҆бѣтова́нїю жи́зни, ꙗ҆́же ѡ҆  хрⷭ҇тѣ̀ і҆и҃сѣ: в҃ Тїмоѳе́ю возлю́бленномꙋ ча́дꙋ  бл҃года́ть, млⷭ҇ть, ми́ръ, ѿ бг҃а ѻ҆ц҃а̀ и҆ хрⷭ҇та̀  і҆и҃са гдⷭ҇а на́шегѡ. 
Престꙋпѝ пѧткꙋ̀. 
(заⷱ҇) [а҃] г҃ Бл҃годарю̀ бг҃а,꙳꙳Ст҃о́мꙋ  а҆пⷭ҇лꙋ тїмоѳе́ю: Ча́до тїмоѳе́е, благодарю̀ бг҃а,꙳꙳  є҆мꙋ́же слꙋжꙋ̀ ѿ прароди́телей чи́стою со́вѣстїю, ꙗ҆́кѡ  непреста́ннꙋю и҆́мамъ ѡ҆ тебѣ̀ па́мѧть въ моли́твахъ  мои́хъ, де́нь и҆ но́щь: д҃ Жела́ѧ ви́дѣти тѧ̀, помина́ѧ  сле́зы твоѧ̀, да ра́дости и҆спо́лнюсѧ: є҃ Воспомина́нїе  прїе́млѧ ѡ҆ сꙋ́щей въ тебѣ̀ нелицемѣ́рнѣй вѣ́рѣ, ꙗ҆́же  всели́сѧ пре́жде въ ба́бꙋ твою̀ лѡі́дꙋ, и҆ въ ма́терь твою̀  є҆ѵнїкі́ю: (л. рп҃ѕ ѡ҆б.) и҆звѣ́стенъ же є҆́смь, ꙗ҆́кѡ  и҆ въ тебѐ. ѕ҃ Є҆ѧ́же ра́ди вины̀ воспомина́ю тебѣ̀,  возгрѣва́ти да́ръ бж҃їй, живꙋ́щїй въ тебѣ̀ возложе́нїемъ  рꙋкꙋ̀ мое́ю. з҃ Не бо̀ дадѐ на́мъ бг҃ъ дх҃ъ стра́ха, но  си́лы и҆ любвѐ и҆ цѣломꙋ́дрїѧ. 
Чтѝ пѧткꙋ̀: 
(заⷱ҇ сч҃а) (пѧⷦ҇) и҃ Не постыди́сѧ  оу҆́бѡ꙳Ное́мврїа к҃и, и҆ и҆сповѣ́дникѡмъ: Ча́до  тїмоѳе́е, не постыди́сѧ꙳  ꙾стра́стїю꙾꙾свидѣ́тельствомъ꙾ гдⷭ҇а на́шегѡ і҆и҃са  хрⷭ҇та̀, ни мно́ю ю҆́зникомъ є҆гѡ̀: но спостраждѝ  бл҃говѣствова́нїю хрⷭ҇то́вꙋ, по си́лѣ бг҃а, ѳ҃ Спа́сшагѡ  на́съ, и҆ призва́вшагѡ зва́нїемъ ст҃ы́мъ, не по дѣлѡ́мъ  на́шымъ, но по своемꙋ̀ ꙳благоволе́нїю꙳꙳предложе́нїю꙳, и҆  бл҃года́ти да́ннѣй на́мъ ѡ҆ хрⷭ҇тѣ̀ і҆и҃сѣ, 
Коне́цъ а҆пⷭ҇лꙋ. 
пре́жде лѣ́тъ вѣ́чныхъ: і҃ Ꙗ҆́вльшисѧ же ны́нѣ  просвѣще́нїемъ сп҃си́телѧ на́шегѡ і҆и҃са хрⷭ҇та̀,  разрꙋши́вшагѡ оу҆́бѡ сме́рть, и҆ возсїѧ́вшагѡ жи́знь и҆  нетлѣ́нїе благовѣствова́нїемъ: а҃і Въ не́же поста́вленъ  бы́хъ а҆́зъ проповѣ́дникъ и҆ а҆по́столъ, и҆ оу҆чи́тель  ꙗ҆зы́кѡвъ. [а҃] в҃і Є҆ѧ́же ра́ди вины̀ и҆ сїѧ̑  страждꙋ̀, но не стыждꙋ́сѧ: вѣ́мъ бо, є҆мꙋ́же вѣ́ровахъ,  и҆ и҆звѣсти́хсѧ, ꙗ҆́кѡ си́ленъ є҆́сть преда́нїе моѐ  сохрани́ти въ де́нь ѻ҆́нъ. г҃і Ѻ҆́бразъ и҆мѣ́й здра́выхъ  слове́съ, и҆̀хже ѿ менѐ слы́шалъ є҆сѝ въ вѣ́рѣ и҆  любвѝ, ꙗ҆́же ѡ҆ хрⷭ҇тѣ̀ і҆и҃сѣ. д҃і До́брое завѣща́нїе  соблюдѝ, дх҃омъ ст҃ы́мъ живꙋ́щимъ въ на́съ. [в҃] є҃і  Вѣ́си ли сїѐ, ꙗ҆́кѡ ѿврати́шасѧ ѿ менѐ всѝ и҆̀же  ѿ а҆сі́и, ѿ ни́хже є҆́сть (л. рп҃з) фѷге́ллъ и҆  є҆рмоге́нъ; ѕ҃і Да да́стъ же ми́лость гдⷭ҇ь ѻ҆нисі́форовꙋ  до́мꙋ, ꙗ҆́кѡ мно́гажды мѧ̀ оу҆поко́и и҆ вери́гъ мои́хъ не  постыдѣ́сѧ: з҃і Но прише́дъ въ ри́мъ, то́щнѣе взыска́ мѧ  и҆ ѡ҆брѣ́те. и҃і Да да́стъ є҆мꙋ̀ гдⷭ҇ь ѡ҆брѣстѝ  ми́лость ѿ гдⷭ҇а въ де́нь ѻ҆́нъ: и҆ є҆ли́кѡ во є҆фе́сѣ  послꙋжи́ ми, до́брѣе ты̀ вѣ́си. 
Коне́цъ пѧткꙋ̀, и҆ и҆сповѣ́дникѡмъ. 
Глава̀ втора́ѧ. 
(заⷱ҇ сч҃в) сⷯ а҃ Ты̀ оу҆̀бо ча́до моѐ,  возмога́й꙳Мꙋ́ченикѡмъ: Ча́до тїмоѳе́е,  возмога́й꙳ ѡ҆ благода́ти, ꙗ҆́же ѡ҆ хрⷭ҇тѣ̀ і҆и҃сѣ:  в҃ И҆ ꙗ҆̀же слы́шалъ є҆сѝ ѿ менѐ мно́гими свидѣ́тели,  сїѧ̑ преда́ждь вѣ̑рнымъ человѣ́кѡмъ, и҆̀же дово́льни  бꙋ́дꙋтъ и҆ и҆ны́хъ наꙋчи́ти. г҃ Ты̀ оу҆̀бо ѕлопостраждѝ  ꙗ҆́кѡ до́бръ во́инъ і҆и҃съ хрⷭ҇то́въ. д҃ Никто́же бо во́инъ  быва́ѧ ѡ҆бѧзꙋ́етсѧ кꙋ́плѧми жите́йскими, да воево́дѣ  оу҆го́денъ бꙋ́детъ. є҃ А҆́ще же и҆  ꙾постра́ждетъ꙾꙾подвиза́етсѧ꙾ кто̀, не вѣнча́етсѧ, а҆́ще  не зако́ннѡ ꙳мꙋ́ченъ бꙋ́детъ꙳꙳бꙋ́детъ подвиза́тисѧ꙳. ѕ҃  Трꙋжда́ющемꙋсѧ дѣ́лателю пре́жде подоба́етъ ѿ плода̀  вкꙋси́ти. [г҃] з҃ Разꙋмѣ́й ꙗ҆̀же глаго́лю: да да́стъ  оу҆́бѡ тебѣ̀ гдⷭ҇ь ра́зꙋмъ ѡ҆ все́мъ. и҃ Помина́й гдⷭ҇а  і҆и҃са хрⷭ҇та̀ воста́вшаго ѿ ме́ртвыхъ, ѿ сѣ́мене  дв҃дова, по бл҃говѣствова́нїю моемꙋ̀: ѳ҃ Въ не́мже  ѕлостраждꙋ̀ да́же до оу҆́зъ, ꙗ҆́кѡ ѕлодѣ́й: но сло́во  бж҃їе не вѧ́жетсѧ. і҃ Сегѡ̀ ра́ди всѧ̑ терплю̀ и҆збра́нныхъ  ра́ди, да и҆ ті́и спасе́нїе оу҆лꙋча́тъ є҆́же ѡ҆ хрⷭ҇тѣ̀  і҆и҃сѣ, со сла́вою вѣ́чною. 
Коне́цъ мꙋ́ченикѡмъ. (л. рп҃з ѡ҆б.) 
(заⷱ҇ сч҃г) [д҃] а҃і Вѣ́рно сло́во: а҆́ще бо  съ ни́мъ꙳Въ сꙋббѡ́тꙋ л҃г-ѧ недѣ́ли: Ча́до  тїмоѳе́е, вѣ́рно сло́во: а҆́ще бо со хрⷭ҇то́мъ꙳  оу҆мро́хомъ, то̀ съ ни́мъ и҆ ѡ҆живе́мъ. в҃і А҆́ще  терпи́мъ, съ ни́мъ и҆ воцари́мсѧ: а҆́ще ѿве́ржемсѧ, и҆  то́й ѿве́ржетсѧ на́съ: г҃і А҆́ще не вѣ́рꙋемъ, ѻ҆́нъ  вѣ́ренъ пребыва́етъ: ѿрещи́ бо сѧ себѐ не мо́жетъ. д҃і  Сїѧ̑ воспомина́й засвидѣ́тельствꙋѧ пред̾ гдⷭ҇емъ, не  словопрѣ́тисѧ, ни на кꙋ́юже потре́бꙋ, на разоре́нїе  слы́шащихъ. є҃і Потщи́сѧ себѐ и҆скꙋ́сна поста́вити пред̾  бг҃омъ, дѣ́лателѧ непосты́дна, пра́вѡ пра́вѧща сло́во  и҆́стины. ѕ҃і Скве́рныхъ же тщегла́сїй ѿмета́йсѧ,  наипа́че бо преспѣ́ютъ въ нече́стїе: з҃і И҆ сло́во и҆́хъ  ꙗ҆́кѡ га́ггрена жи́ръ ѡ҆брѧ́щетъ, ѿ ни́хже є҆́сть  ѵ҆мене́й и҆ фїли́тъ, и҃і И҆̀же ѡ҆ и҆́стинѣ погрѣши́ста,  глаго́люще: ꙗ҆́кѡ воскр҃се́нїе оу҆жѐ бы́сть, и҆  возмꙋща́ютъ нѣ́которыхъ вѣ́рꙋ. ѳ҃і Тве́рдое оу҆́бѡ  ѡ҆снова́нїе бж҃їе стои́тъ, и҆мꙋ́щее печа́ть сїю̀: позна̀  гдⷭ҇ь сꙋ́щыѧ є҆гѡ̀, и҆ да ѿстꙋ́питъ ѿ непра́вды всѧ́къ  и҆менꙋ́ѧй и҆́мѧ гдⷭ҇не. 
Коне́цъ сꙋббѡ́тѣ. 
(заⷱ҇ сч҃д) к҃ Въ вели́цѣмъ же  домꙋ̀,꙳꙳Въ понедѣ́льникъ к҃и-ѧ недѣ́ли: Ча́до  тїмоѳе́е, въ вели́цѣмъ домꙋ̀꙳꙳ не то́чїю сосꙋ́ди  зла́ти и҆ сре́брѧни сꙋ́ть, но и҆ дре́вѧни, и҆ гли́нѧни: и҆  ѻ҆́ви оу҆́бѡ въ че́сть, ѻ҆́ви же не въ че́сть. к҃а А҆́ще  же кто̀ ѡ҆чи́ститъ себѐ ѿ си́хъ, бꙋ́детъ сосꙋ́дъ въ  че́сть ѡ҆свѧще́нъ, и҆ благопотре́бенъ влⷣцѣ, на (л. рп҃и)  всѧ́кое дѣ́ло бл҃го́е оу҆гото́ванъ. [є҃] к҃в Похоте́й  ю҆́ныхъ бѣ́гай: держи́сѧ же пра́вды, вѣ́ры, любвѐ, ми́ра,  со всѣ́ми призыва́ющими гдⷭ҇а ѿ чи́стагѡ се́рдца. к҃г  Бꙋ́ихъ же и҆ ненака́занныхъ стѧза́нїй ѿрица́йсѧ, вѣ́дый,  ꙗ҆́кѡ ражда́ютъ сва̑ры. к҃д Рабꙋ́ же гдⷭ҇ню не подоба́етъ  свари́тисѧ, но ти́хꙋ бы́ти ко всѣ̑мъ, оу҆чи́тельнꙋ,  неѕло́бивꙋ, к҃є Съ кро́тостїю наказꙋ́ющꙋ проти̑вныѧ: є҆да̀  ка́кѡ да́стъ и҆̀мъ бг҃ъ покаѧ́нїе въ ра́зꙋмъ и҆́стины: к҃ѕ  И҆ возни́кнꙋтъ ѿ дїа́вольскїѧ сѣ́ти, жи́ви оу҆ловле́ни  ѿ негѡ̀ въ свою̀ є҆гѡ̀ во́лю. 
Коне́цъ понедѣ́льникꙋ. 
Глава̀ тре́тїѧ. 
(заⷱ҇ сч҃є) [ѕ҃] сⷯ а҃ Сїе́ же  вѣ́ждь,꙳Въ сꙋббѡ́тꙋ л҃д: Ча́до тїмоѳе́е, сїѐ  вѣ́ждь,꙳ ꙗ҆́кѡ въ послѣ́днѧѧ днѝ наста́нꙋтъ  времена̀ лю́та: в҃ Бꙋ́дꙋтъ бо человѣ́цы самолю́бцы,  сребролю́бцы, велича́вы, го́рды, хꙋ́льницы, роди́телємъ  проти́вѧщїисѧ, неблагода́рни, непра́ведни, нелюбо́вни, г҃  Непримири́тельни, проде́рзиви, возносли́ви, прелага́тає,  клеветницы̀, невоздє́ржницы, некро́тцыи, неблаголю́бцы, д҃  Преда́телє, на́гли, напыще́ни, сластолю́бцы па́че, не́жели  бг҃олю́бцы: є҃ И҆мꙋ́щїи ѻ҆́бразъ бл҃гоче́стїѧ, си́лы же  є҆гѡ̀ ѿве́ргшїисѧ, и҆ си́хъ ѿвраща́йсѧ. ѕ҃ Ѿ си́хъ бо  сꙋ́ть понырѧ́ющїи въ до́мы, и҆ плѣнѧ́юще жени́шца  ѡ҆тѧгоще́ны грѣха́ми, води́мы по́хотьми разли́чными, з҃  Всегда̀ оу҆ча́щѧсѧ, и҆ николи́же въ ра́зꙋмъ (л. рп҃и ѡ҆б.)  и҆́стины прїитѝ могꙋ́щѧ. и҃ Ꙗ҆́коже і҆анні́й и҆ і҆амврі́й  проти́вистасѧ мѡѷсе́ю, та́кожде и҆ сі́и противлѧ́ютсѧ  и҆́стинѣ, человѣ́цы растлѣ́нни оу҆мо́мъ, и҆ неискꙋ́сни  ѡ҆ вѣ́рѣ: ѳ҃ Но не преꙋспѣ́ютъ бо́лѣе: безꙋ́мїе бо и҆́хъ  ꙗ҆вле́но бꙋ́детъ всѣ̑мъ, ꙗ҆́коже и҆ ѻ҆́нѣхъ бы́сть. 
Коне́цъ сꙋббѡ́тѣ. 
(заⷱ҇ сч҃ѕ) і҃ Ты́ же꙳Недѣ́лѧ л҃г, ѡ҆  мытарѝ и҆ фарїсе́и: Ча́до тїмоѳе́е,꙳ послѣ́довалъ  є҆сѝ моемꙋ̀ оу҆че́нїю, житїю̀, привѣ́тꙋ, вѣ́рѣ,  долготерпѣ́нїю, любвѝ, терпѣ́нїю, а҃і И҆згна́нїємъ,  страда́нїємъ, ꙗ҆кѡва́ ми бы́ша во а҆нтїохі́и, и҆ во  і҆коні́и, и҆ въ лѵ́стрѣхъ: ꙗ҆кѡва̀ и҆згна̑нїѧ прїѧ́хъ, и҆  ѿ всѣ́хъ мѧ̀ и҆зба́вилъ є҆́сть гдⷭ҇ь. в҃і И҆ вси́ же  хотѧ́щїи благоче́стнѡ жи́ти ѡ҆ хрⷭ҇тѣ̀ і҆и҃сѣ, гони́ми  бꙋ́дꙋтъ. г҃і Лꙋка́вїи же чл҃вѣ́цы, и҆ чародѣ́и  преꙋспѣ́ютъ на го́ршее, прельща́юще и҆ прельща́еми. д҃і  Ты́ же пребыва́й, въ ни́хже наꙋче́нъ є҆сѝ, и҆ ꙗ҆̀же  ввѣ́рена сꙋ́ть тебѣ̀, вѣ́дый, ѿ когѡ̀ наꙋчи́лсѧ є҆сѝ.  є҃і И҆ ꙗ҆́кѡ и҆з̾ мла́да сщ҃е́ннаѧ писа̑нїѧ оу҆мѣ́еши,  могꙋ̑щаѧ тѧ̀ оу҆мꙋдри́ти во спасе́нїе, вѣ́рою, ꙗ҆́же ѡ҆  хрⷭ҇тѣ̀ і҆и҃сѣ. 
Коне́цъ недѣ́ли. 
(заⷱ҇ сч҃з) ѕ҃і Всѧ́ко꙳꙳Во вто́рникъ к҃и  недѣ́ли: Ча́до тїмоѳе́е, всѧ́ко꙳꙳ писа́нїе  бг҃одꙋхнове́нно и҆ поле́зно є҆́сть ко оу҆че́нїю, ко  ѡ҆бличе́нїю, ко и҆справле́нїю, къ наказа́нїю є҆́же въ  пра́вдѣ: з҃і Да соверше́нъ бꙋ́детъ бж҃їй человѣ́къ, на  всѧ́кое дѣ́ло бл҃го́е оу҆гото́ванъ. (л. рп҃ѳ) 
Глава̀ четве́ртаѧ. 
[и҃] сⷯ а҃ Засвидѣ́тельствꙋю же а҆́зъ пред̾  бг҃омъ, и҆ гдⷭ҇емъ на́шимъ і҆и҃съ хрⷭ҇то́мъ, хотѧ́щимъ  сꙋди́ти живы̑мъ и҆ мє́ртвымъ, въ ꙗ҆вле́нїи є҆гѡ̀, и҆  црⷭ҇твїи є҆гѡ̀. в҃ Проповѣ́дꙋй сло́во, насто́й  благовре́меннѣ, и҆ безвре́меннѣ, ѡ҆бличѝ, запретѝ,  оу҆молѝ, со всѧ́кимъ долготерпѣ́нїемъ и҆ оу҆че́нїемъ. г҃  Бꙋ́детъ бо вре́мѧ, є҆гда̀ здра́вагѡ оу҆че́нїѧ не  послꙋ́шаютъ: но по свои́хъ по́хотехъ и҆зберꙋ́тъ себѣ̀  оу҆чи́тели, че́шеми слꙋ́хомъ. д҃ И҆ ѿ и҆́стины слꙋ́хъ  ѿвратѧ́тъ, и҆ къ ба́снемъ оу҆клонѧ́тсѧ. 
Коне́цъ вто́рникꙋ. 
(заⷱ҇ сч҃и) [ѳ҃] є҃ Ты́ же  трезви́сѧ꙳Недѣ́лѧ пред̾ просвѣще́нїемъ: Ча́до  тїмоѳе́е, трезви́сѧ꙳ ѡ҆ все́мъ, ѕлопостраждѝ, дѣ́ло  сотворѝ бл҃говѣ́стника: слꙋже́нїе твоѐ и҆звѣ́стно  сотворѝ. ѕ҃ А҆́зъ бо оу҆жѐ жре́нъ быва́ю, и҆ вре́мѧ  моегѡ̀ ѿше́ствїѧ наста̀. з҃ По́двигомъ до́брымъ  подвиза́хсѧ, тече́нїе сконча́хъ, вѣ́рꙋ соблюдо́хъ: и҃  Про́чее оу҆́бѡ соблюда́етсѧ мѝ вѣне́цъ пра́вды, є҆го́же  возда́стъ мѝ гдⷭ҇ь въ де́нь ѻ҆́нъ, првⷣный сꙋдїѧ̀: не  то́кмѡ же мнѣ̀, но и҆ всѣ̑мъ возлю́бльшымъ ꙗ҆вле́нїе  є҆гѡ̀. 
Коне́цъ недѣ́ли. 
(заⷱ҇ сч҃ѳ) ѳ҃ Потщи́сѧ꙳꙳Въ сре́дꙋ к҃и  недѣ́ли: Ча́до тїмоѳе́е, потщи́сѧ꙳꙳ ско́рѡ прїитѝ  ко мнѣ̀: і҃ Дима́съ бо менѐ ѡ҆ста́ви, возлюби́въ  ны́нѣшнїй вѣ́къ, и҆ и҆́де въ солꙋ́нь: кри́скентъ въ  галаті́ю, ті́тъ въ далма́тїю. а҃і Лꙋка̀ є҆ди́нъ є҆́сть со  мно́ю. ма́рка пое́мъ (л. рп҃ѳ ѡ҆б.) приведѝ съ собо́ю:  є҆́сть бо мѝ благопотре́бенъ въ слꙋ́жбꙋ. в҃і Тѷхі́ка же  посла́хъ во є҆фе́съ. г҃і Фелѡ́нъ, є҆го́же ѡ҆ста́вихъ въ  трѡа́дѣ оу҆ ка́рпа, грѧды́й принесѝ, и҆ кни̑ги, па́че же  кѡ́жаныѧ. д҃і А҆леѯа́ндръ кова́чь мнѡ́га мѝ ѕла̀  сотворѝ, да возда́стъ є҆мꙋ̀ гдⷭ҇ь по дѣлѡ́мъ є҆гѡ̀:  є҃і Ѿ негѡ́же и҆ ты̀ себѐ блюдѝ, ѕѣлѡ́ бо проти́витсѧ  словесє́мъ на́шымъ. ѕ҃і Въ пе́рвый мо́й ѿвѣ́тъ никто́же  бы́сть со мно́ю, но вси́ мѧ ѡ҆ста́виша: да не вмѣни́тсѧ  и҆̀мъ. з҃і Гдⷭ҇ь же мнѣ̀ предста̀, и҆ оу҆крѣпи́ мѧ, да  мно́ю проповѣ́данїе и҆звѣ́стно бꙋ́детъ, и҆ оу҆слы́шатъ  всѝ ꙗ҆зы́цы: и҆ и҆зба́вленъ бы́хъ ѿ оу҆́стъ львѡ́въ.  и҃і И҆ и҆зба́витъ мѧ̀ гдⷭ҇ь ѿ всѧ́кагѡ дѣ́ла лꙋка́ва, и҆  спасе́тъ во црⷭ҇твїе своѐ нбⷭ҇ное: є҆мꙋ́же сла́ва во  вѣ́ки вѣкѡ́въ, а҆ми́нь. ѳ҃і Цѣлꙋ́й прїскі́ллꙋ и҆  а҆кѵ́лꙋ, и҆ ѻ҆нисі́форовъ до́мъ. к҃ Є҆ра́стъ ѡ҆ста̀ въ  корі́нѳѣ, трофі́ма же ѡ҆ста́вихъ въ мїли́тѣ болѧ́ща. к҃а  Потщи́сѧ пре́жде зимы̀ прїитѝ. цѣлꙋ́ютъ тѧ̀ є҆ѵвꙋ́лъ, и҆  пꙋ́дъ, и҆ лі́нъ, и҆ клаѵді́а, и҆ бра́тїѧ всѧ̀. к҃в Гдⷭ҇ь  і҆и҃съ хрⷭ҇то́съ со дх҃омъ твои́мъ: бл҃года́ть съ ва́ми.  а҆ми́нь. 
Коне́цъ средѣ̀. 
Коне́цъ втора́гѡ посла́нїѧ, є҆́же къ тїмоѳе́ю  є҆фе́сскїѧ цр҃кве є҆пⷭ҇кпꙋ пре́жде сщ҃е́ннꙋ. Напи́сано  бы́сть ѿ ри́ма, є҆гда̀ второ́е ста̀ па́ѵелъ пред̾  нерѡ́номъ ке́саремъ ри́мскимъ: и҆́мать въ себѣ̀ главы̀, д҃:  зача̑лъ цр҃ко́вныхъ, і҃: стїхѡ́въ, п҃г: знамена́нїй  че́рныхъ, ѳ҃: послѣ́дꙋющее же червле́ное, а҃. 


(л. р҃ч)  
Знамєна́нїѧ къ ті́тꙋ є҆пїсто́лїи 
[а҃] Ѡ҆ оу҆чи́телехъ ключи́мыхъ на слꙋ́жбꙋ, и҆ на  ѡ҆бличе́нїе проти́вныхъ. 
[в҃] На велѧ́щихъ плотска́ѧ ѡ҆чищє́нїѧ твори́ти, и҆  ѡ҆ дꙋхо́вной добродѣ́тели. 
[г҃] Ѡ҆ оу҆че́нїи, и҆́мже подоба́етъ оу҆чи́ти  вездѣ̀ комꙋ́ждо. 
[д҃] Ѡ҆ рабѣ́хъ, да и҆ ті́и хрⷭ҇то́вѣ бл҃года́ти  досто́йнѡ рабо́таютъ. 
[є҃] Ѡ҆ послꙋша́нїи вла́сти во хрⷭ҇то́во подо́бїе. 
[ѕ҃] Ѡ҆ оу҆че́нїи, ꙗ҆́кѡ подоба́етъ оу҆клонѧ́тисѧ  ѿ є҆реті́ческихъ оу҆че́нїй. (л. р҃ч ѡ҆б.) 
Сказа́нїе къ ті́тꙋ посла́нїѧ ст҃а́гѡ а҆пⷭ҇ла па́ѵла. 
Сїѐ посыла́етъ ѿ нїкопо́лѧ, та́мѡ бо ѡ҆зимѣ̀.  Вина́ же посла́нїю сїѧ̀: въ кри́тѣ ѡ҆ста́ви ті́та, да  оу҆стро́итъ по градѡ́мъ кли́рїки, мнѡ́гимъ же сꙋ́щымъ та́мѡ  начина́ющымъ, и҆звѣ́томъ зако́на, прельща́ти лю́ди. Сїѐ  оу҆вѣ́дѣвъ па́ѵелъ, пи́шетъ къ ті́тꙋ, и҆ пе́рвѣе оу҆́бѡ  бл҃годарѧ̀ бг҃а за є҆гѡ̀ бл҃гоговѣ́инство, сказꙋ́етъ  ꙗ҆́же ѡ҆ хрⷭ҇тѣ̀ вѣ́рѣ не но́вѣй бы́ти, но ѿ вѣ́ка  оу҆гото́ваннѣ, и҆ ѡ҆бѣтова́ннѣ є҆́й бы́вши ѿ бг҃а.  Та́же ѡ҆ поставле́нїи кли́рїкѡвъ, и҆ сего̀ оу҆чи́тъ, ка́кѡ,  и҆ каковы́мъ и҆̀мъ бы́ти подоба́етъ: и҆ запреща́ти  повелѣва́етъ є҆мꙋ̀ проти́вѧщымсѧ здра́вѣй вѣ́рѣ, и҆  наипа́че сꙋ́щымъ ѿ ѡ҆брѣ́занїѧ. Вѣ́дѣти же кри́тѧнъ,  ꙗ҆́кѡ пра́здни сꙋ́ть, и҆ тре́бꙋютъ преще́нїѧ. И҆ всѧ̑  наꙋчи́въ, бра̑шна чи́ста бы́ти чи̑стымъ: и҆ каковы́мъ бы́ти  подоба́етъ пресвѵ́терѡмъ самы́мъ, дѡ́лжнымъ сꙋ́щымъ  оу҆цѣломꙋдрѧ́ти ю҆́ныѧ: сказꙋ́етъ, ка́кѡ подоба́етъ  рабѡ́мъ слꙋжи́ти свои́мъ влады́камъ. И҆ вкра́тцѣ рещѝ,  воспомѧнꙋ́въ, ꙗ҆́кѡ сп҃сова бл҃года́ть не ѿ дѣ́лъ на́съ  ѡ҆правда̀, но свои́мъ чл҃вѣколю́бїемъ. И҆ завѣща́въ  зако́нныхъ сва́рѡвъ ѿвраща́тисѧ, а҆́ки неполе́зныхъ  сꙋ́щихъ, сказꙋ́етъ є҆мꙋ̀ по є҆́же посла́ти къ немꙋ̀  а҆рте́мꙋ, да и҆ са́мъ прїи́детъ къ немꙋ̀, и҆ повелѣва́етъ  є҆мꙋ̀, да оу҆чи́тъ и҆ свои́хъ дѡ́брымъ дѣлѡ́мъ  прилѣжа́ти. И҆ та́кѡ скончава́етъ посла́нїе. (л. рч҃а) 
КЪ ТІ́ТꙊ ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ т҃) сⷯ а҃ Па́ѵелъ꙳А҆́ѵгꙋста  к҃є: Па́ѵелъ꙳ ра́бъ бж҃їй, а҆пⷭ҇лъ же і҆и҃съ  хрⷭ҇то́въ, по вѣ́рѣ и҆збра́нныхъ бж҃їихъ, и҆ ра́зꙋмꙋ  и҆́стины, ꙗ҆́же по благоче́стїю: в҃ Ѡ҆ оу҆пова́нїи жи́зни  вѣ́чныѧ, ю҆́же ѡ҆бѣтова̀ нело́жный бг҃ъ, пре́жде лѣ́тъ  вѣ́чныхъ: г҃ Ꙗ҆ви́ же во времена̀ своѧ̀ сло́во своѐ  проповѣ́данїемъ, є҆́же мнѣ̀ порꙋче́но бы́сть, по  повелѣ́нїю сп҃си́телѧ на́шегѡ бг҃а: д҃ Ті́тꙋ при́сномꙋ  ча́дꙋ по ѻ҆́бщей вѣ́рѣ, благода́ть, ми́лость, ми́ръ ѿ  бг҃а ѻ҆ц҃а̀, и҆ гдⷭ҇а і҆и҃са хрⷭ҇та̀, сп҃са на́шегѡ. 
Престꙋпѝ а҆пⷭ҇лꙋ, въ зача́ло т҃в. 
(заⷱ҇) [а҃] є҃ Сегѡ̀ ра́ди꙳꙳Въ  четверто́къ к҃и недѣ́ли: Ча́до ті́те, сегѡ̀ ра́ди꙳꙳  ѡ҆ста́вихъ тѧ̀ въ кри́тѣ, да недоконча̑ннаѧ и҆спра́виши, и҆  оу҆стро́иши по всѣ́мъ градѡ́мъ пресвѵ́теры, ꙗ҆́коже  тебѣ̀ а҆́зъ повелѣ́хъ. ѕ҃ А҆́ще кто̀ є҆́сть непоро́ченъ,  є҆ди́ныѧ жены̀ мꙋ́жъ, ча̑да и҆мы́й вѣ́рна, не во  оу҆коре́нїи блꙋда̀, и҆лѝ непокори́ва. з҃ Подоба́етъ бо  є҆пⷭ҇кпꙋ без̾ поро́ка бы́ти (л. рч҃а ѡ҆б.) ꙗ҆́коже бж҃їю  строи́телю: не себѣ̀ оу҆гожда́ющꙋ, не де́рзꙋ, не  напра́сливꙋ, не гнѣвли́вꙋ, не пїѧ́ницѣ, не бі́йцѣ, не  скверностѧжа́тельнꙋ: и҃ Но страннолюби́вꙋ, благолю́бцꙋ,  цѣломꙋ́дреннꙋ, пра́веднꙋ, преподо́бнꙋ, воздержа́тельнꙋ: ѳ҃  Держа́щемꙋсѧ вѣ́рнагѡ словесѐ по оу҆че́нїю, да си́ленъ  бꙋ́детъ и҆ оу҆тѣша́ти во здра́вѣмъ оу҆че́нїи, и҆  проти́вѧщыѧсѧ ѡ҆блича́ти. [в҃] і҃ Сꙋ́ть бо мно́зи  непокори́ви, сꙋесло́вцы, и҆ оу҆мо́мъ прельще́ни, и҆  наипа́че сꙋ́щїи ѿ ѡ҆брѣ́занїѧ: а҃і И҆́хже подоба́етъ  оу҆ста̀ загражда́ти: и҆̀же всѧ̀ до́мы развраща́ютъ,  оу҆ча́ще ꙗ҆̀же не подоба́етъ, скве́рнагѡ ра́ди прибы́тка.  в҃і Рече́ же нѣ́кто ѿ ни́хъ сво́й и҆̀мъ проро́къ:  кри́тѧне при́снѡ лжи́ви, ѕлі́и ѕвѣ́рїе, оу҆трѡ́бы  пра́здныѧ. г҃і Свидѣ́тельство сїѐ и҆́стинно є҆́сть.  є҆ѧ́же ра́ди вины̀ ѡ҆блича́й и҆̀хъ неща́днѡ, да здра́ви  бꙋ́дꙋтъ въ вѣ́рѣ: д҃і Не внима́юще і҆ꙋде́йскимъ ба́снемъ,  ни за́повѣдемъ человѣ̑къ, ѿвраща́ющихсѧ ѿ и҆́стины. 
(заⷱ҇ т҃а) є҃і Всѧ̑ оу҆́бѡ чи́ста꙳Въ  пѧто́къ к҃и недѣ́ли: Ча́до ті́те, всѧ̑ чи́ста꙳  чи̑стымъ: ѡ҆сквернє́нымъ же и҆ невѣ̑рнымъ ничто́же чи́сто:  но ѡ҆скверни́сѧ и҆́хъ и҆ оу҆́мъ и҆ со́вѣсть. ѕ҃і Бг҃а  и҆сповѣ́дꙋютъ вѣ́дѣти, а҆ дѣ́лы ѿме́щꙋтсѧ є҆гѡ̀,  ме́рзцы сꙋ́ще, и҆ непокори́ви, и҆ на всѧ́ко дѣ́ло благо́е  неискꙋ́сни. 
Глава̀ втора́ѧ. 
сⷯ а҃ Ты́ же глаго́ли, ꙗ҆̀же подоба́етъ  здра́вомꙋ оу҆че́нїю. 
Коне́цъ четверткꙋ̀. (л. рч҃в) 
в҃ Ста́рцємъ тре́звєнымъ бы́ти, чє́стнымъ,  цѣломꙋ́дрєннымъ, здра́вствꙋющымъ вѣ́рою, любо́вїю,  терпѣ́нїемъ. г҃ Ста́рицамъ та́коже во оу҆краше́нїи  ст҃олѣ̑пнымъ, не клевети̑вымъ, не вїнꙋ̀ мно́гꙋ  порабощє́ннымъ, доброꙋчи́тельнымъ: д҃ Ꙗ҆́кѡ да  оу҆цѣломꙋ́дрѧтъ ю҆́ныѧ, мꙋжелю́бицамъ бы́ти,  чадолю́бицамъ, є҃ Цѣломꙋ́дрєннымъ, чи̑стымъ, до́мы  до́брѣ пра́вѧщымъ, благи̑мъ, покарѧ́ющымсѧ свои́мъ  мꙋжє́мъ, да не сло́во бж҃їе хꙋ́литсѧ. ѕ҃ Ю҆́ношы та́кожде  молѝ цѣломꙋ́дрствовати. з҃ Ѡ҆ все́мъ же са́мъ себѐ  подава́ѧ ѻ҆́бразъ до́брыхъ дѣ́лъ, во оу҆че́нїи  ꙾незави́стное꙾꙾цѣ́лость꙾, че́стность, нетлѣ́нїе, и҃  Сло́во здра́вое, незазо́рное, да проти́вный посрами́тсѧ,  ничто́же и҆мѣ́ѧ глаго́лати ѡ҆ на́съ оу҆ко́рно. [д҃] Рабы̑,  свои́мъ господє́мъ повинова́тисѧ, во все́мъ благоꙋгѡ́днымъ  бы́ти, не прекослѡ́внымъ, і҃ Не кра́дꙋщымъ: но вѣ́рꙋ  всѧ́кꙋ ꙗ҆влѧ́ющымъ бла́гꙋ, да оу҆че́нїе сп҃си́телѧ на́шегѡ  бг҃а оу҆краша́ютъ во все́мъ. 
Коне́цъ пѧткꙋ̀. 
(заⷱ҇ т҃в) а҃і Ꙗ҆ви́сѧ бо꙳На кр҃ще́нїе  гдⷭ҇не: Ча́до ті́те, ꙗ҆ви́сѧ꙳ бл҃года́ть бж҃їѧ  сп҃си́тельнаѧ всѣ́мъ человѣ́кѡмъ, в҃і Наказꙋ́ющи на́съ,  да ѿве́ргшесѧ нече́стїѧ и҆ мїрски́хъ похоте́й,  цѣломꙋ́дреннѡ и҆ пра́веднѡ, и҆ благоче́стнѡ поживе́мъ въ  ны́нѣшнѣмъ вѣ́цѣ. г҃і Ждꙋ́ще блаже́ннагѡ оу҆пова́нїѧ,  и҆ ꙗ҆вле́нїѧ сла́вы вели́кагѡ бг҃а и҆ сп҃са на́шегѡ і҆и҃са  хрⷭ҇та̀. д҃і И҆́же да́лъ є҆́сть себѐ за ны̀, да  и҆зба́витъ ны̀ ѿ всѧ́кагѡ беззако́нїѧ, и҆ ѡ҆чи́ститъ  себѣ̀ лю́ди и҆збра́нны, ревни́тели дѡ́брымъ дѣлѡ́мъ. (л.  рч҃в ѡ҆б.) 
Престꙋпѝ кр҃ще́нїю. Чтѝ ті́тꙋ: 
є҃і Сїѧ̑ глаго́ли, и҆ молѝ, и҆ ѡ҆блича́й со всѧ́кимъ  повелѣ́нїемъ, да никто́же тѧ̀ ꙾преѡби́дитъ꙾꙾презира́етъ꙾. 
Глава̀ тре́тїѧ. 
[є҃] сⷯ а҃ Воспомина́й тѣ̑мъ,  нача́льствꙋющымъ и҆ владѣ́ющымъ, повинова́тисѧ и҆  покорѧ́тисѧ, и҆ ко всѧ́комꙋ дѣ́лꙋ бла́гꙋ готѡ́вымъ бы́ти:  в҃ Ни є҆ди́нагѡ хꙋ́лити, не сварли̑вымъ бы́ти, но ти̑химъ,  всѧ́кꙋ ꙗ҆влѧ́ющымъ кро́тость ко всѣ́мъ человѣ́кѡмъ. г҃  Бѣ́хомъ бо и҆ногда̀ и҆ мы̀ несмы́сленни, и҆ непокори́ви, и҆  прельще́ни, рабо́тающе похоте́мъ, и҆ сласте́мъ разли́чнымъ,  въ ѕло́бѣ и҆ за́висти живꙋ́ще, ме́рзцы сꙋ́ще, и҆  ненави́дѧще дрꙋгъдрꙋ́га. 
Престꙋпѝ ті́тꙋ. Чтѝ кр҃ще́нїю: 
д҃ Є҆гда́ же бл҃года́ть и҆ человѣколю́бїе ꙗ҆ви́сѧ  сп҃са на́шегѡ бг҃а: є҃ Не ѿ дѣ́лъ пра́ведныхъ, и҆̀хже  сотвори́хомъ мы̀, но по свое́й є҆гѡ̀ ми́лости, спасѐ на́съ  ба́нею пакибытїѧ̀, и҆ ѡ҆бновле́нїемъ дх҃а ст҃а́гѡ, ѕ҃  Є҆го́же и҆злїѧ̀ на на́съ ѻ҆би́льнѡ і҆и҃съ хрⷭ҇то́мъ,  сп҃си́телемъ на́шимъ: з҃ Да ѡ҆правди́вшесѧ блгⷣтїю є҆гѡ̀,  наслѣ́дницы бꙋ́демъ по оу҆пова́нїю жи́зни вѣ́чныѧ. 
Коне́цъ кр҃ще́нїю. 
(заⷱ҇) и҃ Ча́до ті́те,꙳Въ па́мѧть є҃-гѡ  собо́ра: Ча́до ті́те,꙳ вѣ́рно сло́во, и҆ ѡ҆ си́хъ  хощꙋ̀ тѧ̀ ꙳и҆звѣща́ти꙳꙳оу҆тверди́ти꙳, да пекꙋ́тсѧ  дѡ́брымъ дѣлѡ́мъ прилѣжа́ти вѣ́ровавшїи бг҃ꙋ: сїѧ̑ сꙋ́ть  полє́зна (л. рч҃г) человѣ́кѡмъ и҆ дѡбра̀. ѳ҃ Бꙋ́ихъ же  стѧза́нїй и҆ родосло́вїй и҆ рве́нїй, и҆ сва́рѡвъ зако́нныхъ  ѿстꙋпа́й: сꙋ́ть бо неполе́зны и҆ сꙋ́етны. [ѕ҃] і҃  Є҆ретїка̀ человѣ́ка, по пе́рвомъ и҆ второ́мъ наказа́нїи  ѿрица́йсѧ: а҃і Вѣ́дый, ꙗ҆́кѡ разврати́сѧ таковы́й, и҆  согрѣша́етъ и҆ є҆́сть самоѡсꙋжде́нъ. 
Чтѝ ті́тꙋ: 
в҃і Є҆гда̀ послю̀ а҆рте́мꙋ къ тебѣ̀, и҆лѝ тѷхі́ка,  потщи́сѧ прїитѝ ко мнѣ̀ въ нїкопо́ль: тꙋ́ бо сꙋди́хъ  ѡ҆зимѣ́ти. г҃і Зи́нꙋ зако́нника и҆ а҆поллѡ́са, ско́рѡ  предпослѝ, и҆ да ничто́же и҆́ма скꙋ́дно бꙋ́детъ. 
Престꙋпѝ ті́тꙋ. 
д҃і Да оу҆ча́тсѧ же и҆ на́ши дѡ́брымъ дѣлѡ́мъ  прилѣжа́ти въ нꙋ́жнаѧ тре́бѡванїѧ, да не бꙋ́дꙋтъ  безпло́дни. 
Чтѝ ті́тꙋ: 
є҃і Цѣлꙋ́ютъ тѧ̀ со мно́ю сꙋ́щїи всѝ, цѣлꙋ́й  лю́бѧщыѧ ны̀ въ вѣ́рѣ: бл҃года́ть со всѣ́ми ва́ми.  а҆ми́нь. 
Коне́цъ ті́тꙋ, и҆ собо́рꙋ. 
Коне́цъ посла́нїѧ, є҆́же къ ті́тꙋ, кри́тскїѧ цр҃кве  пре́жде є҆пі́скопꙋ свѧще́ннꙋ бы́вшꙋ: напи́сано бы́сть ѿ  нїкопо́лѧ македо́нскагѡ: и҆́мать въ себѣ̀ главы̀ г҃:  зача̑лъ цр҃ко́вныхъ д҃: стїхѡ́въ, м҃ѕ: знамена́нїй  че́рныхъ ѕ҃: без̾ червле́ныхъ. 


(л. рч҃г ѡ҆б.)  
Знамєна́нїѧ къ фїлимо́нꙋ є҆пїсто́лїи. 
[а҃] Похвале́нїе къ фїлимо́нꙋ, и҆ благодаре́нїе ѡ҆  не́мъ. 
[в҃] Оу҆строе́нїе ѻ҆ни́сїма оу҆бо́гагѡ раба̀, и҆  моле́нїе ѡ҆ не́мъ спасе́нꙋ бы́вшꙋ вѣ́рою. 
Сказа́нїе къ фїлимо́нꙋ посла́нїѧ ст҃а́гѡ а҆пⷭ҇ла  па́ѵла 
Сїѐ посыла́етъ ѿ ри́ма. Вина́ же посла́нїѧ сїѧ̀:  ѻ҆ни́сїмъ ра́бъ фїлимо́новъ бѣжа̀, и҆ пристꙋ́пль ко  а҆пⷭ҇лꙋ, наꙋче́нъ бы́сть ѿ негѡ̀, и҆ бы́сть є҆мꙋ̀  потре́бенъ въ слꙋже́нїе. Ѡ҆ се́мъ оу҆́бѡ пи́шетъ къ  фїлимо́нꙋ, прика́зываѧ є҆мꙋ̀ ѻ҆ни́сїма, да прилѣжи́тъ ѡ҆  не́мъ и҆́скреннѡ: и҆ не мнѣ́ти є҆го̀ ктомꙋ̀ а҆́ки раба̀,  но ꙗ҆́коже бра́та. Завѣщава́етъ же є҆мꙋ̀ и҆ ѻ҆би́тель  пригото́вити є҆мꙋ̀, да а҆́ще та́мѡ по́йдетъ, ѡ҆брѧ́щетъ  гдѣ̀ пребꙋ́детъ. И҆ та́кѡ скончава́етъ посла́нїе. 
Вѣ́домо же да бꙋ́детъ, ꙗ҆́кѡ се́й ѻ҆ни́сїмъ  свидѣ́тельствꙋ сподо́бисѧ, си́рѣчь мꙋче́нїю, въ ри́мстѣмъ  гра́дѣ: тертѵ́ллꙋ оу҆́бѡ ѻ҆́бласть держа́щꙋ, го́леней  сокрꙋше́нїе, и҆ ме́чное претерпѣ̀ мꙋче́нїе. (л. рч҃д) 
КЪ ФІЛИМО́НꙊ ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇) сⷯ а҃ Па́ѵелъ Мѣ́сѧца ное́мврїа к҃в.  На па́мѧть ст҃а́гѡ а҆пⷭ҇ла фїлимо́на. ю҆́зникъ і҆и҃съ  хрⷭ҇то́въ и҆ тїмоѳе́й бра́тъ фїлимо́нꙋ возлю́бленномꙋ и҆  споспѣ́шникꙋ на́шемꙋ, в҃ И҆ а҆пфі́и сестрѣ̀  возлю́бленнѣй, и҆ а҆рхі́ппꙋ сово́инственникꙋ на́шемꙋ, и҆  дома́шнѣй твое́й цр҃кви: г҃ Бл҃года́ть ва́мъ и҆ ми́ръ ѿ  бг҃а ѻ҆ц҃а̀ на́шегѡ, и҆ гдⷭ҇а і҆и҃са хрⷭ҇та̀. [а҃] д҃  Бл҃годарю̀ бг҃а моего̀, всегда̀ па́мѧть ѡ҆ тебѣ̀ творѧ̀ въ  моли́твахъ мои́хъ, є҃ Слы́шавъ любо́вь твою̀ и҆ вѣ́рꙋ,  ю҆́же и҆́маши ко гдⷭ҇ꙋ і҆и҃сꙋ, и҆ ко всѣ̑мъ ст҃ы́мъ: ѕ҃  Ꙗ҆́кѡ да ѻ҆бще́нїе твоеѧ̀ вѣ́ры дѣ́йственно бꙋ́детъ, въ  ра́зꙋмѣ всѧ́кагѡ бла́га є҆́же въ ва́съ, ѡ҆ хрⷭ҇тѣ̀  і҆и҃сѣ. з҃ Ра́дость (л. рч҃д ѡ҆б.) бо и҆́мамъ мно́гꙋ, и҆  оу҆тѣше́нїе ѡ҆ любвѝ твое́й, ꙗ҆́кѡ оу҆трѡ́бы ст҃ы́хъ  почи́ша тобо́ю, бра́те. и҃ Сегѡ̀ ра́ди мно́гое дерзнове́нїе  и҆мѣ́ѧ во хрⷭ҇тѣ̀ повелѣва́ти тебѣ̀, є҆́же потре́бно  є҆́сть: ѳ҃ Любве́ же ра́ди па́че молю̀, тако́въ сы́й,  ꙗ҆́коже па́ѵелъ ста́рецъ, ны́нѣ же и҆ ю҆́зникъ і҆и҃са  хрⷭ҇та̀: [в҃] і҃ Молю́ тѧ ѡ҆ мое́мъ ча́дѣ, є҆го́же  роди́хъ во оу҆́захъ мои́хъ ѻ҆ни́сїма: а҃і И҆ногда̀ тебѣ̀  непотре́бнаго, ны́нѣ же тебѣ̀ и҆ мнѣ̀ бл҃гопотре́бна:  в҃і Є҆го́же возпосла́хъ тѝ, ты́ же є҆го̀, си́рѣчь мою̀  оу҆тро́бꙋ, прїимѝ. г҃і Є҆го́же а҆́зъ хотѣ́хъ оу҆ себѐ  держа́ти, да въ тебѐ мѣ́сто послꙋ́житъ мѝ во оу҆́захъ  благовѣствова́нїѧ. д҃і Без̾ твоеѧ́ же во́ли ничто́же  восхотѣ́хъ сотвори́ти: да не а҆́ки по нꙋ́жди бл҃го́е твоѐ  бꙋ́детъ, но по во́ли. є҃і Не́гли бо ра́ди сегѡ̀ разлꙋчи́сѧ  на ча́съ, да вѣ́чна того̀ прїи́меши: ѕ҃і Не ктомꙋ̀ а҆́ки  раба̀, но вы́ше раба̀, бра́та возлю́бленна, па́че же мнѣ̀,  кольми́ же па́че тебѣ̀, и҆ по пло́ти, и҆ ѡ҆ гдⷭ҇ѣ. з҃і  А҆́ще оу҆́бѡ и҆́маши менѐ ѻ҆́бщника, прїимѝ сего̀  ꙗ҆́коже менѐ. и҃і А҆́ще же въ чесо́мъ ѡ҆би́дѣ тебѐ,  и҆лѝ до́лженъ є҆́сть, мнѣ̀ сїѐ вмѣнѝ. ѳ҃і А҆́зъ  па́ѵелъ написа́хъ рꙋко́ю мое́ю, а҆́зъ возда́мъ: да не рекꙋ̀  тебѣ̀, ꙗ҆́кѡ и҆ са́мъ себе́ ми є҆сѝ до́лженъ. к҃ Є҆́й,  бра́те, а҆́зъ ꙾да полꙋчꙋ̀, є҆́же прошꙋ̀ оу҆ тебѐ꙾꙾да  по́льзꙋюсѧ тобо́ю꙾ ѡ҆ гдⷭ҇ѣ: оу҆поко́й мою̀ оу҆тро́бꙋ ѡ҆  гдⷭ҇ѣ. к҃а Надѣ́ѧвсѧ послꙋша́нїю твоемꙋ̀ написа́хъ тебѣ̀,  вѣ́дый, ꙗ҆́кѡ и҆ па́че є҆́же глаго́лю, сотвори́ши. к҃в  Кꙋ́пнѡ же и҆ оу҆гото́ви мѝ ѻ҆би́тель: оу҆пова́ю бо,  ꙗ҆́кѡ моли́твами ва́шими дарова́нъ бꙋ́дꙋ ва́мъ. к҃г  Цѣлꙋ́етъ тѧ̀ є҆пафра́съ сплѣ́нникъ мо́й, ѡ҆ хрⷭ҇тѣ̀ (л.  рч҃є) і҆и҃сѣ: к҃д Ма́рко, а҆рїста́рхъ, дима́съ, лꙋка̀,  споспѣ́шницы моѝ. к҃є Бл҃года́ть гдⷭ҇а на́шегѡ і҆и҃са  хрⷭ҇та̀ со дх҃омъ ва́шимъ. а҆ми́нь. 
Коне́цъ посла́нїѧ, є҆́же къ фїлимо́нꙋ и҆ а҆пфі́и,  гдⷭ҇и́нѡмъ ѻ҆ни́сїмѡвымъ, и҆ а҆рхі́ппꙋ дїа́конꙋ  колосса́йскїѧ цр҃кве: напи́сано бы́сть ѿ ри́ма, чрез̾  ѻ҆ни́сїма раба̀: и҆́мать въ себѣ̀ главꙋ̀, а҃: стїхѡ́въ,  к҃є: знамена́нїй че́рныхъ, в҃: без̾ червле́ныхъ. 


(л. рч҃є ѡ҆б.)  
Знамєна́нїѧ ко є҆вре́ємъ є҆пїсто́лїи 
[а҃] Бг҃осло́вїе хрⷭ҇то́во во сла́вꙋ ѻ҆́ч҃ꙋ, и҆  бл҃гость над̾ всѣ́ми со ѡ҆чище́нїемъ землены́хъ,  ѿне́лиже взы́де во сла́вꙋ нбⷭ҇нꙋю. 
[в҃] Ꙗ҆́кѡ не слꙋже́бна є҆́сть сла́ва хрⷭ҇то́ва,  но бж҃е́ственна, и҆ содѣ́тельна: тѣ́мже не въ ны́нѣшнѣмъ  вѣ́цѣ въ не́мъ слꙋгѝ, но въ бꙋ́дꙋщꙋю вселе́ннꙋю. 
[г҃] Ꙗ҆́кѡ воплоти́сѧ за любо́вь, и҆ за ми́лость,  и҆ за прїѧ́знь сꙋ́щꙋю къ на́мъ, на спасе́нїе человѣ́ческое  ѿ сме́рти, за прїѧ́знь є҆́же къ немꙋ̀. 
[д҃] Ꙗ҆́кѡ вѣ́ровати досто́итъ хрⷭ҇тꙋ̀, ꙗ҆́коже  мѡѷсе́ови вѣ́роваша, па́че же къ бг҃ꙋ, не́же къ  человѣ́кꙋ. 
[а҃] Въ не́мже, ꙗ҆́кѡ подоба́етъ боѧ́тисѧ дре́внихъ  ѿпаде́нїй. 
[є҃] Оу҆че́нїе, ꙗ҆́кѡ подоба́етъ тща́тисѧ на  вѣ́чный поко́й. 
[ѕ҃] Стра́шное сꙋда̀ па́че словесѐ є҆́же ѿ  всѣ́хъ, и҆ бл҃го́е бл҃года́ти свидѣ́тельнѣ, ра́звѣ  подо́бна страда́вшемꙋ съ на́ми человѣ́кꙋ. 
[з҃] Запреще́нїе, ꙗ҆́кѡ є҆щѐ тре́бꙋющымъ  оу҆че́нїѧ. 
[а҃] Въ не́мже, проѧвле́нїе не преспѣ́ѧнїе, ꙗ҆́кѡ  не сꙋ́щи вла́сти вторѣ́й. 
[в҃] Оу҆тѣше́нїе съ похвало́ю. 
[и҃] Ꙗ҆́кѡ тве́рдо є҆́сть ѡ҆бѣтова́нїе бж҃їе, и҆  и҆́стинно съ заклина́нїемъ. 
[ѳ҃] Ѡ҆ мелхїседе́цѣ сꙋ́щемъ во ѻ҆́бразъ  хрⷭ҇то́въ, по и҆́мени, и҆ гра́дꙋ, и҆ житїю̀, и҆ сщ҃е́нїю. 
[а҃] Въ не́мже, ꙗ҆́кѡ предчте́тсѧ а҆враа́мъ. 
[і҃] Ꙗ҆́кѡ преста́нетъ а҆арѡ́не свѧще́нїе  землено́е: ста́нетъ же (л. рч҃ѕ) нбⷭ҇ное хрⷭ҇то́во, и҆з̾  и҆но́гѡ ро́да, не по пло́ти, и҆ зако́нꙋ пло́тскꙋ. 
[а҃і] Превзѧ́тїе бж҃їѧ завѣ́та, па́че пе́рвагѡ  ѡ҆чище́нїѧ, и҆́стиною. 
[в҃і] Ѡ҆ кро́ви хрⷭ҇то́вѣ, въ не́мже но́вый  завѣ́тъ, ꙗ҆́кѡ сѐ и҆́стинно ѡ҆чище́нїе є҆́сть при́снѡ,  не кровьмѝ живо́тныхъ приноси́мо, и҆́миже мно́жицею бѧ́ше. 
[г҃і] Свидѣ́тельство ѡ҆ ѡ҆чище́нїи є҆ди́номъ, и҆  привожде́нїе къ бг҃ꙋ. 
[а҃] Въ не́мже бѣжде́нїе ѡ҆ возраще́нїи вѣ́ры. 
[д҃і] Бѣжде́нїе возраще́нїѧ стра́шна,  приближа́ющагѡсѧ сꙋда̀. 
[є҃і] Ꙗ҆́кѡ досто́итъ до́бръ нача́токъ, на добрꙋ̀  кончи́нꙋ привестѝ. 
[ѕ҃і] Ѡ҆ вѣ́рѣ просла́вльшей дрє́внїѧ. 
[з҃і] Ѡ҆ терпѣ́нїи и҆ чистотѣ̀, поспѣ́шствꙋющꙋ  хрⷭ҇тꙋ̀. 
[и҃і] Ѡ҆ цѣломꙋ́дрїи до́ндеже вре́мѧ є҆́сть  и҆справле́нїѧ, не ѿпаде́мъ ѿ негѡ̀, ꙗ҆́коже и҆са́ѵъ не  ѡ҆брѣ́те мѣ́ста покаѧ́нїѧ. 
[ѳ҃і] Ꙗ҆́кѡ стра́шнѣе мѡѷсе́йскихъ бꙋ̑дꙋщаѧ, и҆  бо́льша тща́нїѧ достѡ́йна ны́нѣшнѧѧ. 
[к҃] Ѡ҆ братолю́бїи и҆ страннолю́бїи. 
[а҃] Въ не́мже ѡ҆ цѣломꙋ́дрїи. 
[в҃] Ѡ҆ дово́лѣ. 
[г҃] Ѡ҆ подо́бїи ѻ҆ц҃є́въ. 
[к҃а] Ꙗ҆́кѡ не подоба́етъ пло́тски жи́ти по  зако́нꙋ, но дꙋхо́внѡ хрⷭ҇тꙋ̀ въ добродѣ́тели. 
[к҃в] Моли́тва къ бг҃ꙋ ѡ҆ ввожде́нїи въ  добродѣ́тель, и҆ смотре́нїе. (л. рч҃ѕ ѡ҆б.) 
Сказа́нїе ко є҆вре́ємъ посла́нїѧ ст҃а́гѡ а҆пⷭ҇ла  па́ѵла. 
(нлⷣѧ) Сїѐ посыла́етъ ѿ і҆талі́и. Вина́ же  посла́нїѧ сїѧ̀ є҆́сть: поне́же і҆ꙋдє́и противлѧ́хꙋсѧ  зако́номъ и҆ сѣ́ньми: сегѡ̀ ра́ди а҆по́столъ па́ѵелъ  оу҆чи́тель ꙗ҆зы́кѡмъ бы́въ, и҆ въ ꙗ҆зы́ки по́сланъ бы́въ  проповѣ́дати благовѣствова́нїе, и҆ посла̑нїѧ посла́въ  всѣ̑мъ ꙗ҆зы́кѡмъ, пи́шетъ про́чее и҆ всѣ̑мъ, и҆̀же ѿ  ѡ҆брѣ́занїѧ вѣ́ровавшымъ є҆вре́ємъ, сказа́тельно  посла́нїе сїѐ ѡ҆ прише́ствїи хрⷭ҇то́вѣ: и҆ ѡ҆ є҆́же  сѣ́ни зако́ннѣй преста́вши оу҆жѐ. И҆ пе́рвѣе оу҆́бѡ  сказꙋ́етъ проро́кѡмъ, сегѡ̀ ра́ди оу҆́бѡ предпѡ́сланнымъ  бы́вшымъ и҆̀мъ, да ꙗ҆̀же ѡ҆ сп҃сѣ возвѣстѧ́тъ, и҆ по  ни́хъ са́мъ прїи́детъ. Рабы̑ же бы́ти проро́ки и҆  возвѣсти́тели є҆гѡ̀ прише́ствїю. Самого́ же хрⷭ҇та̀ сн҃а  бы́ти бж҃їѧ, и҆́мже всѧ̀ бы́ша: и҆ ꙗ҆́кѡ семꙋ̀ сн҃ꙋ  подоба́ше человѣ́кꙋ бы́ти, да же́ртвою тѣлесѐ своегѡ̀  и҆спраздни́тъ сме́рть. Не кро́вїю бо те́льчею, и҆лѝ  ко́злею, но кро́вїю хрⷭ҇то́вою хотѧ́ше бы́ти спасе́нїе  человѣ́кѡмъ. Сказꙋ́етъ же, ꙗ҆́кѡ ничто́же соверши́лъ  є҆́сть зако́нъ, но сѣ́нь и҆мѣ́ѧше грѧдꙋ́щихъ бла̑гъ: и҆  ꙗ҆́кѡ не почи́ша лю́дїе, но ѻ҆́бщъ всѣ̑мъ на́мъ ѡ҆ста́сѧ  де́нь поко́ища. Та́коже сказꙋ́етъ, ꙗ҆́кѡ а҆рхїере́йска  слꙋ́жба преложи́сѧ ѿ а҆арѡ́на во хрⷭ҇та̀, є҆мꙋ́же  ѻ҆́бразъ бѣ̀ мелхїседе́къ, не сы́й ѿ леѵі́а: вѣ́рою же  ѡ҆правда̑ннымъ бы́вшымъ ѻ҆ц҃є́мъ сказꙋ́етъ, а҆ не ѿ  дѣ́лъ зако́на. Та́же па́ки ѡ҆ ѡ҆бы́чаехъ наꙋчи́въ и҆ си́хъ,  и҆ похвали́въ и҆́хъ є҆́же за хрⷭ҇та̀ терпѣ́нїе, и҆  завѣща́въ почита́ти пресвѵ́теры, скончава́етъ посла́нїе.  (л. рч҃з) 
Второ́е сказа́нїе. 
Сїѐ є҆́же ко є҆вре́ємъ посла́нїе, по нѣ́кїихъ  ви́дитсѧ, не бы́ти па́ѵле, и҆ скла́да длѧ пи́сменнагѡ, и҆  за є҆́же не предписа́ти и҆́мѧ своѐ ꙗ҆́коже во всѣ́хъ  посла́нїихъ, и҆ за є҆́же глаго́лати: Ка́кѡ мы̀ оу҆бѣжи́мъ  ѡ҆ толи́комъ неради́вше спасе́нїи; є҆́же нача́ло прїе́мше  глаго́латисѧ ѿ гдⷭ҇а, ѿ слы́шавшихъ и҆звѣсти́сѧ въ  на́съ, свидѣ́тельствꙋющꙋ бг҃ꙋ зна́менїи и҆ чꙋдесы̀: є҆́же  оу҆́бѡ премѣне́нꙋ бы́вшꙋ скла́дꙋ посла́нїѧ, ꙗ҆вле́на  є҆́сть вина̀. Ко є҆вре́ємъ бо спи́сано бы́вше и҆́хъ  бесѣ́дою, послѣди́ же преведено̀ бы́вше ѿ лꙋкѝ,  ꙗ҆́коже нѣ́цыи глаго́лютъ: И҆ні́и же ѿ кли́мента,  є҆гѡ́же и҆ скла́дъ ꙗ҆влѧ́етъ. А҆ є҆́же не предписа́ти  и҆́мѧ своѐ въ посла́нїи, вина̀ є҆́сть: поне́же а҆пⷭ҇лъ  ꙗ҆зы́кѡвъ бѣ̀ па́ѵелъ, а҆ не і҆ꙋдє́й, зане́же десни́цꙋ  дадѐ петрꙋ̀ и҆ а҆по́столѡмъ ѻ҆бще́нїѧ, да са́мъ оу҆́бѡ съ  варна́вою во ꙗ҆зы́ки, ѻ҆ни́ же съ петро́мъ во  ѡ҆брѣ́занїе. Поне́же оу҆́бѡ ѻ҆бще́нїе про́повѣди  слы́шавше бѣ́ѧхꙋ и҆̀же ѿ і҆ꙋдє́и вѣ́ровавшїи, ꙗ҆́кѡ  ѿстꙋпле́нїю ѿ зако́на оу҆чи́тъ па́ѵелъ: влѣ́потꙋ  пи́шетъ ко є҆вре́ємъ, показа́ти хотѧ̀ согла́сїе. Писа́ же  къ ни́мъ, предписа́ти себѐ а҆пⷭ҇ла въ посла́нїи нѣ́сть  прили́чно. Свидѣ́тельствꙋетсѧ же и҆ въ про́чихъ посла́нїе  бы́ти па́ѵле, въ ни́хже пи́шетъ глаго́лѧ: и҆ оу҆́замъ  мои́мъ спострада́сте: и҆ ѿ є҆́же глаго́лати преизли́шнѣ  моли́тисѧ, да скорѣ́е ва́мъ оу҆стро́юсѧ. и҆ ѿ є҆́же  глаго́лати: позна́йте бра́та на́шего тїмоѳе́а ѿпꙋще́на, съ  ни́мже а҆́ще скорѣ́е прїи́детъ оу҆ви́жꙋ ва́съ. Никто́же бо  оу҆́бѡ мню̀ и҆́нъ ѿпꙋсти́лъ бы̀ во слꙋже́нїе тїмоѳе́а,  то́чїю па́ѵелъ, и҆ сего̀ скорѣ́е ѡ҆жида́ѧ, своѐ и҆̀мъ,  ꙗ҆́коже ѻ҆бы́чай є҆мꙋ̀, мно́гажды съ ни́мъ прише́ствїе  ѡ҆бѣщава́етъ. И҆ и҆́на же мнѡ́га сказꙋ́ютъ на́мъ є҆гѡ̀  бы́ти посла́нїю, ꙗ҆́коже и҆ са́мо прочита́нїе пред̾идꙋ́ще  наꙋчи́тъ. (л. рч҃з ѡ҆б.) 
КО Є҆ВРЕ́ЄМЪ ПОСЛА́НІЕ 
СТ҃А́ГѠ А҆ПО́СТОЛА ПА́ѴЛА. 
Глава̀ пе́рваѧ. 
(заⷱ҇ т҃г) [а҃] сⷯ а҃ Многоча́стнѣВъ  сꙋббѡ́тꙋ а҃-ю поста̀. Сїе́ же и҆ въ на́вечерїи ржⷭ҇тва̀  хрⷭ҇то́ва. и҆ многоѻбра́знѣ дре́вле бг҃ъ глаго́лавый  ѻ҆ц҃є́мъ во проро́цѣхъ, в҃ Въ послѣ́докъ дні́й си́хъ  глаго́ла на́мъ въ сн҃ѣ, є҆го́же положѝ наслѣ́дника  всѣ̑мъ, и҆́мже и҆ вѣ́ки сотворѝ. г҃ И҆́же сы́й сїѧ́нїе  сла́вы, и҆ ѻ҆́бразъ ѵ҆поста́си є҆гѡ̀: носѧ́ же всѧ́чєскаѧ  глаго́ломъ си́лы своеѧ̀, собо́ю ѡ҆чище́нїе сотвори́въ  грѣхѡ́въ на́шихъ, сѣ́де ѡ҆деснꙋ́ю престо́ла вели́чествїѧ  на высо́кихъ. д҃ Толи́кѡ лꙋ́чшїй бы́въ а҆́гг҃лъ, є҆ли́кѡ  пресла́внѣе па́че и҆́хъ наслѣ́дствова и҆́мѧ. [в҃] є҃  Комꙋ́ бо речѐ когда̀ ѿ а҆́гг҃лъ: сн҃ъ мо́й є҆сѝ ты̀,  а҆́зъ дне́сь роди́хъ тѧ̀; и҆ па́ки: а҆́зъ бꙋ́дꙋ є҆мꙋ̀ во  ѻ҆ц҃а̀, и҆ то́й бꙋ́детъ мнѣ̀ въ сн҃а; ѕ҃ Є҆гда́ же па́ки  вво́дитъ перворо́днаго во вселе́ннꙋю, глаго́летъ: и҆ да  покло́нѧтсѧ є҆мꙋ̀ всѝ а҆́гг҃ли бж҃їи. з҃ И҆ ко а҆́гг҃лѡмъ  (л. рч҃и) оу҆́бѡ глаго́летъ: творѧ́й а҆́гг҃лы своѧ̀ дх҃и,  и҆ слꙋги̑ своѧ̀ ѻ҆́гнь палѧ́щь. и҃ Къ сн҃ꙋ же: престо́лъ  тво́й бж҃е, въ вѣ́къ вѣ́ка: же́злъ пра́вости, же́злъ  ца́рствїѧ твоегѡ̀. ѳ҃ Возлюби́лъ є҆сѝ пра́вдꙋ, и҆  возненави́дѣлъ є҆сѝ беззако́нїе: сегѡ̀ ра́ди пома́за тѧ̀  бж҃е, бг҃ъ тво́й, є҆ле́емъ ра́дости, па́че прича̑стникъ  твои́хъ. 
(заⷱ҇ т҃д) і҃ И҆ па́ки: въ нача́лѣ ты̀  гдⷭ҇и꙳Недѣ́лѧ втора́ѧ поста̀: Въ нача́лѣ ты̀  гдⷭ҇и꙳ зе́млю ѡ҆снова́лъ є҆сѝ, и҆ дѣла̀ рꙋкꙋ̀ твое́ю  сꙋ́ть нб҃са̀: а҃і Та̑ поги́бнꙋтъ, ты́ же пребыва́еши, и҆  всѧ̑ ꙗ҆́коже ри́за ѡ҆бетша́ютъ: в҃і И҆ ꙗ҆́кѡ ѻ҆де́ждꙋ  свїе́ши и҆̀хъ, и҆ и҆змѣнѧ́тсѧ: ты́ же то́йжде є҆сѝ, и҆  лѣ̑та твоѧ̀ не ѡ҆скꙋдѣ́ютъ. 
Коне́цъ сꙋббѡ́тѣ, и҆ на́вечерїю. 
г҃і Комꙋ́ же ѿ а҆́гг҃лъ речѐ когда̀: сѣдѝ  ѡ҆деснꙋ́ю менѐ, до́ндеже положꙋ̀ врагѝ твоѧ̀ подно́жїе  но́гъ твои́хъ; д҃і Не вси́ ли сꙋ́ть слꙋже́бнїи дꙋ́си, въ  слꙋже́нїе посыла́еми за хотѧ́щихъ наслѣ́довати спасе́нїе; 
Глава̀ втора́ѧ. 
сⷯ а҃ Сегѡ̀ ра́ди подоба́етъ на́мъ ли́шшее  внима́ти слы̑шаннымъ, да не когда̀ ѿпа́днемъ. 
(заⷱ҇ т҃є) в҃ А҆́ще бо꙳꙳Ное́мврїа и҃,  а҆рха́гг҃лѡмъ: Бра́тїе, а҆́ще꙳꙳ глаго́ланное а҆́гг҃лы  сло́во бы́сть и҆звѣ́стно, и҆ всѧ́ко престꙋпле́нїе и҆  ѡ҆слꙋша́нїе пра́ведное прїѧ́тъ мздовоздаѧ́нїе: г҃ Ка́кѡ мы̀  оу҆бѣжи́мъ ѡ҆ (л. рч҃и ѡ҆б.) толи́цѣмъ неради́вше  спасе́нїи; є҆́же зача́ло прїе́мше глаго́латисѧ ѿ гдⷭ҇а,  слы́шавшими въ на́съ и҆звѣсти́сѧ. 
Коне́цъ недѣ́ли. 
д҃ Сосвидѣ́тельствꙋющꙋ бг҃ꙋ, зна́меньми же и҆ чꙋдесы̀,  и҆ разли́чными си́лами, и҆ дх҃а ст҃а́гѡ раздѣле́ньми, по  свое́й є҆мꙋ̀ во́ли. є҃ Не а҆́гг҃лѡмъ бо покорѝ бг҃ъ  вселе́ннꙋю грѧдꙋ́щꙋю, ѡ҆ не́йже глаго́лемъ. ѕ҃  Засвидѣ́тельствова же нѣ́гдѣ нѣ́кто, глаго́лѧ: что́  є҆сть человѣ́къ, ꙗ҆́кѡ по́мниши є҆го̀; и҆лѝ сн҃ъ  человѣ́ческїй, ꙗ҆́кѡ посѣща́еши и҆̀; з҃ Оу҆ма́лилъ  є҆сѝ є҆го̀ ма́лымъ нѣ́чимъ ѿ а҆́гг҃лъ: сла́вою и҆  че́стїю вѣнча́лъ є҆сѝ є҆го̀, и҆ поста́вилъ є҆сѝ є҆го̀  над̾ дѣ́лы рꙋкꙋ̀ твое́ю: и҃ Всѧ̑ покори́лъ є҆сѝ под̾  но́зѣ є҆гѡ̀. внегда́ же покори́ти є҆мꙋ̀ всѧ́чєскаѧ,  ничто́же ѡ҆ста́ви є҆мꙋ̀ непокоре́но: ны́нѣ же не оу҆̀  ви́димъ є҆мꙋ̀ всѧ́чєскаѧ покоре́на. [г҃] ѳ҃ А҆  оу҆ма́ленаго ма́лымъ чи́мъ ѿ а҆́гг҃лъ ви́димъ і҆и҃са, за  прїѧ́тїе сме́рти, сла́вою и҆ че́стїю вѣнча́нна: ꙗ҆́кѡ да  бл҃года́тїю бж҃їею за всѣ́хъ вкꙋ́ситъ сме́рти. і҃  Подоба́ше бо є҆мꙋ̀, є҆гѡ́же ра́ди всѧ́чєскаѧ, и҆ и҆́мже  всѧ́чєскаѧ, приве́дшꙋ мно́ги сы́ны въ сла́вꙋ, нача́льника  спасе́нїѧ и҆́хъ страда́ньми соверши́ти. 
Коне́цъ безплѡ́тнымъ. 
(заⷱ҇ т҃ѕ) а҃і И҆ ст҃ѧ́й бо꙳На  бл҃говѣ́щенїе, и҆ на собо́ръ бцⷣы: Бра́тїе, ст҃ѧ́й꙳  Сїе́ же и҆ въ вели́кїй пѧто́къ, на ѕ҃-мъ часѣ̀. и҆  ѡ҆сщ҃а́емїи, ѿ є҆ди́нагѡ всѝ: є҆ѧ́же ра́ди вины̀ не  стыди́тсѧ бра́тїю нарица́ти и҆̀хъ, глаго́лѧ: в҃і Возвѣщꙋ̀  и҆́мѧ твоѐ бра́тїи мое́й, посредѣ̀ (л. рч҃ѳ) цр҃кве  воспою́ тѧ. г҃і И҆ па́ки: а҆́зъ бꙋ́дꙋ надѣ́ѧсѧ на́нь. и҆  па́ки: сѐ а҆́зъ и҆ дѣ́ти, ꙗ҆̀же мѝ да́лъ є҆́сть бг҃ъ.  д҃і Поне́же оу҆́бѡ дѣ́ти прїѡбщи́шасѧ пло́ти и҆ кро́ви,  и҆ то́й прїи́скреннѣ прїѡбщи́сѧ тѣ́хже, да сме́ртїю  оу҆праздни́тъ и҆мꙋ́щаго держа́вꙋ сме́рти, си́рѣчь,  дїа́вола: є҃і И҆ и҆зба́витъ си́хъ, є҆ли́цы стра́хомъ  сме́рти чрез̾ всѐ житїѐ пови́нни бѣ́ша рабо́тѣ. ѕ҃і Не  ѿ а҆́гг҃лъ оу҆́бѡ ꙾когда̀꙾꙾вои́стиннꙋ꙾ прїе́млетъ, но  ѿ сѣ́мене а҆враа́мова прїе́млетъ: з҃і Ѿню́дꙋже  до́лженъ бѣ̀ по всемꙋ̀ подо́битисѧ бра́тїи, да ми́лостивъ  бꙋ́детъ и҆ вѣ́ренъ первосщ҃е́нникъ въ тѣ́хъ, ꙗ҆̀же къ  бг҃ꙋ, во є҆́же ѡ҆чи́стити грѣхѝ людскі́ѧ. и҃і Въ не́мже  бо пострада̀ са́мъ и҆скꙋше́нъ бы́въ, мо́жетъ и҆  и҆скꙋша́ємымъ помощѝ. 
Коне́цъ пра́здникꙋ бцⷣы, и҆ ѕ҃-мꙋ часꙋ̀. 
Глава̀ тре́тїѧ. 
(заⷱ҇ т҃з) [д҃] сⷯ а҃ Тѣ́мже бра́тїе  ст҃а́ѧ,꙳На ѡ҆сщ҃е́нїе цр҃кве: Бра́тїе ст҃а́ѧ,꙳  зва́нїѧ нбⷭ҇нагѡ прича́стницы, разꙋмѣ́йте посла́нника и҆  свѧти́телѧ и҆сповѣ́данїѧ на́шегѡ і҆и҃са хрⷭ҇та̀, в҃ Вѣ́рна  сꙋ́ща сотво́ршемꙋ є҆го̀, ꙗ҆́коже и҆ мѡѷсе́й во все́мъ  домꙋ̀ є҆гѡ̀. г҃ Мно́жайшей бо сла́вѣ се́й па́че мѡѷсе́а  сподо́бисѧ, є҆ли́кѡ мно́жайшꙋю че́сть и҆́мать па́че до́мꙋ,  сотвори́вый є҆го̀. д҃ Всѧ́къ бо до́мъ созида́етсѧ ѿ  нѣ́коегѡ: а҆ сотвори́вый всѧ́чєскаѧ, бг҃ъ. 
Коне́цъ ѡ҆сщ҃е́нїю. (л. рч҃ѳ ѡ҆б.) 
(заⷱ҇ т҃и) є҃ И҆ мѡѷсе́й оу҆́бѡ вѣ́ренъ  бѣ̀꙳Въ понедѣ́льникъ к҃ѳ-ѧ недѣ́ли: Бра́тїе,  мѡѷсе́й вѣ́ренъ бѣ̀꙳ во все́мъ домꙋ̀ є҆гѡ̀,  ꙗ҆́коже слꙋга̀, во свидѣ́тельство глаго́латисѧ  и҆мѣ́вшымъ: ѕ҃ Хрⷭ҇то́съ же ꙗ҆́коже сн҃ъ въ домꙋ̀ свое́мъ:  є҆гѡ́же до́мъ мы̀ є҆смы̀, а҆́ще оу҆́бѡ дерзнове́нїе и҆  похвалꙋ̀ оу҆пова́нїѧ, да́же до конца̀ и҆звѣ́стнѡ  оу҆держи́мъ. [а҃] з҃ Тѣ́мже ꙗ҆́коже глаго́летъ дх҃ъ  ст҃ы́й: дне́сь, а҆́ще гла́съ є҆гѡ̀ оу҆слы́шите, и҃ Не  ѡ҆жесточи́те серде́цъ ва́шихъ, ꙗ҆́коже въ прогнѣ́ванїи, по  днѝ и҆скꙋше́нїѧ въ пꙋсты́ни: ѳ҃ И҆дѣ́же и҆скꙋси́ша мѧ̀  ѻ҆ц҃ы̀ ва́ши, и҆скꙋси́ша мѧ̀ и҆ ви́дѣша дѣла̀ моѧ̀  четы́редесѧть лѣ́тъ. і҃ Сегѡ̀ ра́ди негодова́хъ ро́да  тогѡ̀, и҆ рѣ́хъ: при́снѡ блꙋ́дѧтъ се́рдцемъ: ті́и же не  позна́ша пꙋте́й мои́хъ. а҃і Ꙗ҆́кѡ клѧ́хсѧ во гнѣ́вѣ  мое́мъ, а҆́ще вни́дꙋтъ въ поко́й мо́й. 
Престꙋпѝ понедѣ́льникꙋ. 
(заⷱ҇ т҃ѳ) в҃і Блюди́те бра́тїе,꙳꙳Въ  сꙋббѡ́тꙋ в҃-ю поста̀: Бра́тїе, блюди́те꙳꙳ да не  когда̀ бꙋ́детъ въ нѣ́коемъ ѿ ва́съ се́рдце лꙋка́во,  и҆спо́лнено невѣ́рїѧ, во є҆́же ѿстꙋпи́ти ѿ бг҃а жи́ва.  г҃і Но оу҆тѣша́йте себѐ на всѧ́къ де́нь, до́ндеже дне́сь  нарица́етсѧ: да не ѡ҆жесточи́тсѧ нѣ́кто ѿ ва́съ ле́стїю  грѣхо́вною. д҃і Прича́стницы бо бы́хомъ хрⷭ҇тꙋ̀, а҆́ще  оу҆́бѡ нача́токъ соста́ва, да́же до конца̀ и҆звѣ́стенъ  оу҆держи́мъ. є҃і Внегда̀ глаго́летъ: дне́сь, а҆́ще гла́съ  є҆гѡ̀ оу҆слы́шите, не ѡ҆жесточи́те серде́цъ ва́шихъ,  ꙗ҆́коже въ (л. с҃) прогнѣ́ванїи. ѕ҃і Нѣ́цыи бо  слы́шавше, прогнѣ́ваша: но не всѝ и҆зше́дшїи и҆з̾  є҆гѵ́пта съ мѡѷсе́омъ. 
Коне́цъ сꙋббѡ́тѣ. Чтѝ понедѣ́льникꙋ: 
(пнⷣе) з҃і Ко́ихъ же негодова̀ четы́редесѧть  лѣ́тъ; не согрѣши́вшихъ ли, и҆́хже кѡ́сти падо́ша въ  пꙋсты́ни; и҃і Котѡ́рымъ же клѧ́лсѧ не вни́ти въ поко́ище  є҆гѡ̀; ꙗ҆́вѣ, ꙗ҆́кѡ проти́вльшымсѧ. ѳ҃і И҆ ви́димъ,  ꙗ҆́кѡ не возмого́ша вни́ти за невѣ́рствїе. 
Коне́цъ понедѣ́льникꙋ. 
Глава̀ четве́ртаѧ. 
(заⷱ҇ т҃і) [є҃] сⷯ а҃ Да оу҆бои́мсѧ оу҆̀бо,  да не когда̀ ѡ҆ста́вленꙋ ѡ҆бѣтова́нїю꙳Во вто́рникъ  к҃ѳ-ѧ недѣ́ли: Бра́тїе, оу҆бои́мсѧ, да не когда̀  ѡ҆ста́вленꙋ ѡ҆бѣтова́нїю бж҃їю꙳ вни́ти въ поко́й  є҆гѡ̀, ꙗ҆ви́тсѧ кто̀ ѿ ва́съ лиши́всѧ. в҃ И҆́бо є҆смы̀  бл҃говѣствова́ни, ꙗ҆́коже и҆ ѻ҆нѝ: но не по́льзова  ѻ҆́нѣхъ сло́во слꙋ́ха, нерастворе́нное вѣ́рою  слы́шавшихъ. г҃ Вхо́димъ бо въ поко́й вѣ́ровавшїи, ꙗ҆́коже  речѐ: ꙗ҆́кѡ клѧ́хсѧ во гнѣ́вѣ мое́мъ, а҆́ще вни́дꙋтъ въ  поко́й мо́й: а҆́ще и҆ дѣлѡ́мъ ѿ сложе́нїѧ мі́ра бы́вшымъ.  д҃ Рече́ бо нѣ́гдѣ ѡ҆ седмо́мъ си́це: и҆ почѝ бг҃ъ въ  де́нь седмы́й ѿ всѣ́хъ дѣ́лъ свои́хъ: є҃ И҆ ѡ҆ се́мъ  па́ки: а҆́ще вни́дꙋтъ въ поко́й мо́й. ѕ҃ Поне́же оу҆́бѡ  ꙾лише́ни нѣ́цыи꙾꙾ѡ҆стае́тсѧ нѣ́кїимъ꙾ вни́ти въ него̀,  и҆ и҆̀же пре́жде благовѣствова́ни бы́ша, не внидо́ша за  непослꙋша́нїе: з҃ Па́ки нѣ́кїй оу҆ставлѧ́етъ де́нь,  дне́сь, въ дв҃дѣ глаго́лѧ, по толи́цѣхъ лѣ́тѣхъ,  ꙗ҆́коже пре́жде (л. с҃ ѡ҆б.) глаго́ласѧ: дне́сь, а҆́ще  гла́съ є҆гѡ̀ оу҆слы́шите, не ѡ҆жесточи́те серде́цъ  ва́шихъ. и҃ А҆́ще бо бы ѻ҆́нѣхъ і҆и҃съ оу҆поко́илъ, не  бы̀ ѡ҆ и҆но́мъ днѝ глаго́лалъ по си́хъ. ѳ҃ Оу҆̀бо  ѡ҆ста́влено є҆́сть и҆ є҆щѐ сꙋббѡ́тство лю́демъ бж҃їимъ.  і҃ Вше́дый бо въ поко́й є҆гѡ̀, и҆ то́й почѝ ѿ дѣ́лъ  свои́хъ, ꙗ҆́коже и҆ ѿ свои́хъ бг҃ъ. а҃і Потщи́мсѧ оу҆̀бо  вни́ти во ѻ҆́ный поко́й, да не кто̀ въ тꙋ́же при́тчꙋ  противле́нїѧ впаде́тъ. [ѕ҃] в҃і Жи́во бо сло́во бж҃їе, и҆  дѣ́йственно, и҆ ѻ҆стрѣ́йше па́че всѧ́кагѡ меча̀ ѻ҆бою́дꙋ  ѻ҆стра̀, и҆ проходѧ́щее да́же до раздѣле́нїѧ дꙋши́ же и҆  дꙋ́ха, членѡ́въ же и҆ мозгѡ́въ, и҆ сꙋди́тельно  помышле́нїємъ и҆ мы́слемъ сердє́чнымъ. г҃і И҆ нѣ́сть  тва́рь неѧвле́на пред̾ ни́мъ: всѧ̑ же нага̀ и҆  ѡ҆б̾ѧвле́нна пред̾ ѻ҆чи́ма є҆гѡ̀, къ немꙋ́же на́мъ  сло́во. 
Коне́цъ вто́рникꙋ. 
(заⷱ҇ та҃і) д҃і И҆мꙋ́ще  оу҆̀бо꙳Недѣ́лѧ г҃-ѧ поста̀: Бра́тїе,  и҆мꙋ́ще꙳ а҆рхїере́а вели́ка, проше́дшаго нб҃са̀, і҆и҃са  сн҃а бж҃їѧ, да держи́мсѧ и҆сповѣ́данїѧ. є҃і Не и҆́мамы бо  а҆рхїере́а не могꙋ́ща спострада́ти не́мощемъ на́шымъ: но  и҆скꙋше́на по всѧ́чєскимъ по подо́бїю, ра́звѣ грѣха̀.  ѕ҃і Да пристꙋпа́емъ оу҆̀бо съ дерзнове́нїемъ къ престо́лꙋ  благода́ти, ꙗ҆́кѡ да прїи́мемъ ми́лость, и҆ благода́ть  ѡ҆брѧ́щемъ во благовре́меннꙋ по́мощь. 
Глава̀ пѧ́таѧ. 
сⷯ а҃ Всѧ́къ бо первосвѧще́нникъ ѿ человѣ̑къ  прїе́млемь, за человѣ́ки поставлѧ́етсѧ на слꙋ́жбы, ꙗ҆̀же  къ бг҃ꙋ, да прино́ситъ да́ры же и҆ (л. с҃а) жє́ртвы ѡ҆  грѣсѣ́хъ. в҃ Спострада́ти могі́й невѣ́жствꙋющымъ и҆  заблꙋжда́ющымъ: поне́же и҆ то́й не́мощїю ѡ҆бложе́нъ є҆́сть.  г҃ И҆ сегѡ̀ ра́ди до́лженъ є҆́сть ꙗ҆́коже ѡ҆ лю́дехъ,  та́коже и҆ ѡ҆ себѣ̀ приноси́ти за грѣхѝ. 
(заⷱ҇) д҃ Никто́же са́мъ꙳Ѻ҆́бще  свѧти́телємъ: Бра́тїе, никто́же са́мъ꙳ ѡ҆ себѣ̀  прїе́млетъ че́сть, но зва́нный ѿ бг҃а, ꙗ҆́коже и҆  а҆арѡ́нъ: є҃ Та́кѡ и҆ хрⷭ҇то́съ, не себѐ просла́ви бы́ти  первосщ҃е́нника, но глаго́лавый къ немꙋ̀: сн҃ъ мо́й є҆сѝ  ты̀, а҆́зъ дне́сь роди́хъ тѧ̀. ѕ҃ Ꙗ҆́коже и҆ и҆́ндѣ  глаго́летъ: ты̀ є҆сѝ сщ҃е́нникъ во вѣ́къ по чи́нꙋ  мелхїседе́ковꙋ: 
Коне́цъ недѣ́ли. 
з҃ И҆́же во дне́хъ пло́ти своеѧ̀, молє́нїѧ же и҆ мл҃твы  къ могꙋ́щемꙋ спастѝ є҆го̀ ѿ сме́рти, съ во́племъ  крѣ́пкимъ и҆ со слеза́ми прине́съ, и҆ оу҆слы́шанъ бы́въ  ѿ благоговѣ́инства. и҃ А҆́ще бо и҆ сн҃ъ бѧ́ше, ѻ҆ба́че  навы́че, ѿѻнꙋ́дꙋже пострада̀, послꙋша́нїю: ѳ҃ И҆  соверши́всѧ, бы́сть всѣ̑мъ послꙋ́шающымъ є҆гѡ̀ вино́венъ,  спасе́нїѧ вѣ́чнагѡ. і҃ Нарече́нъ ѿ бг҃а первосщ҃е́нникъ  по чи́нꙋ мелхїседе́ковꙋ. 
Коне́цъ ст҃и́телємъ. 
(заⷱ҇ тв҃і) [з҃] а҃і Ѡ҆ не́мже꙳꙳Въ  сре́дꙋ к҃ѳ недѣ́ли: Бра́тїе, ѡ҆ мелхїседе́цѣ꙳꙳  мно́гое на́мъ сло́во, и҆ неꙋдо́бь сказа́емое глаго́лати,  поне́же не́мощни бы́сте слꙋ́хи. в҃і И҆́бо до́лжни сꙋ́ще  бы́ти оу҆чи́тели лѣ́та ра́ди, па́ки тре́бꙋете оу҆чи́тисѧ,  ка́ѧ пи́смена нача́ла слове́съ бж҃їихъ, и҆ бы́сте тре́бꙋюще  млека̀, а҆ не крѣ́пкїѧ (л. с҃а ѡ҆б.) пи́щи. г҃і Всѧ́къ бо  причаща́ѧйсѧ млека̀, неискꙋ́сенъ сло́ва пра́вды: младе́нецъ  бо є҆́сть. д҃і Соверше́нныхъ же є҆́сть тве́рдаѧ пи́ща,  и҆мꙋ́щихъ чꙋ̑вствїѧ ѡ҆бꙋче́на до́лгимъ оу҆че́нїемъ, въ  разсꙋжде́нїе добра́ же и҆ ѕла̀. 
Глава̀ шеста́ѧ. 
сⷯ а҃ Тѣ́мже ѡ҆ста́вльше нача́ла хрⷭ҇то́ва  сло́во, на соверше́нїе веде́мсѧ: не па́ки ѡ҆снова́нїе  покаѧ́нїѧ полага́юще ѿ ме́ртвыхъ дѣ́лъ, и҆ вѣ́ры въ  бг҃а, в҃ Креще́нїй, оу҆че́нїѧ, возложе́нїѧ же рꙋ́къ,  воскресе́нїѧ же ме́ртвыхъ, и҆ сꙋда̀ вѣ́чнагѡ. г҃ И҆ сїѐ  сотвори́мъ, а҆́ще бг҃ъ повели́тъ. [а҃] д҃ Не возмо́жно  бо просвѣще́нныхъ є҆ди́ною, и҆ вкꙋси́вшихъ да́ра  небе́снагѡ, и҆ прича́стникѡвъ бы́вшихъ дх҃а ст҃а́гѡ, є҃ И҆  до́брагѡ вкꙋси́вшихъ бж҃їѧ глаго́ла, и҆ си́лы грѧдꙋ́щагѡ  вѣ́ка, ѕ҃ И҆ ѿпа́дшихъ, па́ки ѡ҆бновлѧ́ти въ покаѧ́нїе,  второ́е распина́юще сн҃а бж҃їѧ себѣ̀ и҆ ѡ҆блича́юще. з҃  Землѧ́ бо пи́вшаѧ сходѧ́щїй на ню̀ мно́жицею до́ждь, и҆  ражда́ющаѧ бы̑лїѧ дѡ́браѧ ѻ҆́нымъ, и҆́миже и҆ дѣ́лаема  быва́етъ, прїе́млетъ благослове́нїе ѿ бг҃а: и҃ А҆  и҆зносѧ́щаѧ тє́рнїѧ и҆ волче́цъ, непотре́бна є҆́сть, и҆  клѧ́твы бли́зъ, є҆ѧ́же кончи́на пожже́нїе. 
Коне́цъ средѣ̀. 
(заⷱ҇ тг҃і) [в҃] ѳ҃ Надѣ́емъ же  сѧ꙳Въ сꙋббѡ́тꙋ д҃-ю поста̀: Бра́тїе,  надѣ́емсѧ꙳ ѡ҆ ва́съ возлю́бленнїи, лꙋ́чшихъ, и҆  придержа́щихсѧ спасе́нїѧ, а҆́ще и҆ та́кѡ глаго́лемъ. і҃ Не  ѡ҆би́дливъ бо бг҃ъ, забы́ти дѣ́ла ва́шегѡ, (л. с҃в) и҆  трꙋда̀ любвѐ, ю҆́же показа́сте во и҆́мѧ є҆гѡ̀, послꙋжи́вше  ст҃ы̑мъ и҆ слꙋжа́ще. а҃і Жела́емъ же коегѡ́ждо ва́съ  ꙗ҆влѧ́ти то́же тща́нїе, ко и҆звѣще́нїю оу҆пова́нїѧ да́же  до конца̀, в҃і Да не лѣни́ви бꙋ́дете, но подража́тели  наслѣ́дствꙋющихъ ѡ҆бѣтова́нїѧ вѣ́рою и҆  долготерпѣ́нїемъ. 
Коне́цъ сꙋббѡ́тѣ. 
(заⷱ҇ тд҃і) [и҃] г҃і А҆враа́мꙋ  бо꙳Недѣ́лѧ д҃-ѧ поста̀: Бра́тїе, а҆враа́мꙋ꙳  ѡ҆бѣтова́ѧ бг҃ъ, поне́же ни є҆ди́нѣмъ и҆мѧ́ше бо́льшимъ  клѧ́тисѧ, клѧ́тсѧ собо́ю, д҃і Глаго́лѧ: вои́стиннꙋ  бл҃госло́вствꙋѧ бл҃гословлю́ тѧ, и҆ мно́жѧ оу҆мно́жꙋ тѧ̀.  є҃і И҆ та́кѡ долготерпѣ́въ, полꙋчѝ ѡ҆бѣтова́нїе. ѕ҃і  Человѣ́цы оу҆́бѡ бо́льшимъ кленꙋ́тсѧ, и҆ всѧ́комꙋ и҆́хъ  прекосло́вїю кончи́на во и҆звѣще́нїе, клѧ́тва є҆́сть. з҃і  Въ не́мже ли́шше хотѧ̀ бг҃ъ показа́ти наслѣ́дникѡмъ  ѡ҆бѣтова́нїѧ непрело́жное совѣ́та своегѡ̀, хода́тайствова  клѧ́твою. и҃і Ꙗ҆́кѡ да двѣма̀ ве́щма непрело́жныма, въ  не́юже не возмо́жно солга́ти бг҃ꙋ, крѣ́пкое оу҆тѣше́нїе  и҆́мамы прибѣ́гшїи, ꙗ҆́тисѧ за предлежа́щее оу҆пова́нїе,  ѳ҃і Є҆́же а҆́ки ко́твꙋ и҆́мамы дꙋшѝ тве́рдꙋ же и҆  и҆звѣ́стнꙋ, и҆ входѧ́щꙋю во внꙋ́треннее завѣ́сы.  (втоⷬ҇) к҃ И҆дѣ́же прⷣте́ча ѡ҆ на́съ вни́де і҆и҃съ, по  чи́нꙋ мелхїседе́ковꙋ, первосщ҃е́нникъ бы́въ во вѣ́ки. 
Коне́цъ недѣ́ли. (л. с҃в ѡ҆б.) 
Глава̀ седма́ѧ. 
(заⷱ҇ тє҃і) [ѳ҃] сⷯ а҃ Се́й бо  мелхїседе́къ꙳Въ четверто́къ к҃ѳ недѣ́ли: Бра́тїе,  мелхїседе́къ꙳ цр҃ь сали́мскїй, свѧще́нникъ бг҃а  вы́шнѧгѡ, срѣ́те а҆враа́ма возвра́щшасѧ ѿ сѣ́ча царе́й,  и҆ благословѝ є҆го̀: в҃ Є҆мꙋ́же и҆ десѧти́нꙋ ѿ всѣ́хъ  ѿдѣлѝ а҆враа́мъ. пе́рвѣе оу҆́бѡ сказꙋ́етсѧ цр҃ь  пра́вды, пото́мъ же цр҃ь сали́мскїй, є҆́же є҆́сть цр҃ь  ми́ра: г҃ Без̾ ѻ҆тца̀, без̾ ма́тере, без̾ при́чта ро́да,  ни нача́ла днє́мъ, ни животꙋ̀ конца̀ и҆мѣ́ѧ:  оу҆подо́бленъ же сн҃ꙋ бж҃їю, пребыва́етъ сщ҃е́нникъ вы́нꙋ.  [а҃] д҃ Ви́дите же є҆ли́къ се́й, є҆мꙋ́же и҆ десѧти́нꙋ  да́лъ є҆́сть а҆враа́мъ патрїа́рхъ ѿ и҆збра́нныхъ. є҃ И҆  прїе́млющїи оу҆́бѡ свѧще́нство ѿ сынѡ́въ леѵі̑инъ,  за́повѣдь и҆́мꙋтъ ѡ҆десѧ́тствовати лю́ди по зако́нꙋ,  си́рѣчь, бра́тїю свою̀, а҆́ще и҆ ѿ чре́слъ а҆враа́мовыхъ  и҆зше́дшꙋю. ѕ҃ Не причита́емый же ро́домъ ѿ ни́хъ,  ѡ҆десѧ́тствова а҆враа́ма, и҆ и҆мꙋ́щаго ѡ҆бѣтова̑нїѧ  благословѝ. 
Коне́цъ четверткꙋ̀. 
(заⷱ҇ тѕ҃і) з҃ Без̾ всѧ́кагѡ же꙳꙳На  срѣ́тенїе гдⷭ҇не: Бра́тїе, без̾ всѧ́кагѡ꙳꙳  прекосло́вїѧ, ме́ньшее ѿ бо́льшагѡ благословлѧ́етсѧ. и҃ И҆  здѣ̀ оу҆́бѡ десѧти̑ны человѣ́цы оу҆мира́ющїи прїе́млютъ,  та́мѡ же свидѣ́тельствꙋемый, ꙗ҆́кѡ жи́въ є҆́сть. ѳ҃ И҆ да  си́це рекꙋ̀: а҆враа́момъ и҆ леѵі́й прїе́млѧй десѧти̑ны,  десѧти̑ны да́лъ є҆́сть. і҃ Є҆ще́ бо въ чре́слѣхъ  ѻ҆́ч҃їихъ бѧ́ше, є҆гда̀ срѣ́те є҆го̀ мелхїседе́къ. [і҃]  а҃і А҆́ще оу҆́бѡ (л. с҃г) соверше́нство леѵі́тскимъ  свѧще́нствомъ бы́ло, [лю́дїе бо на не́мъ взаконе́ни бы́ша:]  ка́ѧ є҆щѐ потре́ба, по чи́нꙋ мелхїседе́ковꙋ и҆но́мꙋ  воста́ти сщ҃е́нникꙋ, а҆ не по чи́нꙋ а҆арѡ́новꙋ глаго́латисѧ;  в҃і Прелага́емꙋ оу҆́бѡ сщ҃е́нствꙋ, по нꙋ́жди и҆ зако́нꙋ  премѣне́нїе быва́етъ. г҃і Ѡ҆ не́мже бо глаго́лютсѧ сїѧ̑:  колѣ́нꙋ и҆но́мꙋ причасти́сѧ, ѿ негѡ́же никто́же пристꙋпѝ  ко ѻ҆лтарю̀. д҃і Ꙗ҆́вѣ бо, ꙗ҆́кѡ ѿ колѣ́на і҆ꙋ́дова  возсїѧ̀ гдⷭ҇ь на́шъ: ѡ҆ не́мже колѣ́нѣ мѡѷсе́й ѡ҆  сщ҃е́нствѣ ничесо́же глаго́ла. є҃і И҆ ли́шше є҆щѐ  ꙗ҆́вѣ є҆́сть, ꙗ҆́кѡ по подо́бїю мелхїседе́ковꙋ  воста́нетъ сщ҃е́нникъ и҆́нъ, ѕ҃і И҆́же не по зако́нꙋ  за́повѣди плотскі́ѧ бы́сть, но по си́лѣ живота̀  неразрꙋша́емагѡ. з҃і Свидѣ́тельствꙋетъ бо: ꙗ҆́кѡ ты̀  є҆сѝ сщ҃е́нникъ во вѣ́къ по чи́нꙋ мелхїседе́ковꙋ. 
Коне́цъ срѣ́тенїю. 
(заⷱ҇ тз҃і) и҃і Ѿлага́нїе оу҆́бѡ꙳Въ  пѧто́къ к҃ѳ-ѧ недѣ́ли: Бра́тїе, ѿлага́йте꙳  быва́етъ пре́жде бы́вшїѧ за́повѣди, за не́мощное є҆ѧ̀ и҆  неполе́зное. ѳ҃і Ничто́же бо соверши́лъ є҆́сть зако́нъ:  привведе́нїе же є҆́сть лꙋ́чшемꙋ оу҆пова́нїю, и҆́мже  приближа́емсѧ къ бг҃ꙋ. к҃ И҆ по є҆ли́кꙋ не без̾ клѧ́твы,  ѻ҆ни́ бо без̾ клѧ́твы сꙋ́ть сщ҃е́нницы бы́вшїи: к҃а Се́й  же съ клѧ́твою, чрез̾ глаго́лющаго къ немꙋ̀: клѧ́тсѧ гдⷭ҇ь  и҆ не раска́етсѧ, ты̀ є҆сѝ сщ҃е́нникъ во вѣ́къ по чи́нꙋ  мелхїседе́ковꙋ. к҃в По толи́кꙋ лꙋ́чшагѡ завѣ́та бы́сть  и҆спорꙋ́чникъ і҆и҃съ. к҃г И҆ ѻ҆нѝ множа́йши сꙋ́ть  сщ҃е́нницы бы́вше, занѐ сме́ртїю возбране́ни сꙋ́ть  пребыва́ти: к҃д Се́й же, (л. с҃г ѡ҆б.) за є҆́же пребыва́ти  є҆мꙋ̀ во вѣ́ки, непрестꙋ́пное и҆́мать сщ҃е́нство. к҃є  Тѣ́мже и҆ спастѝ до конца̀ мо́жетъ приходѧ́щихъ чрез̾  него̀ къ бг҃ꙋ, всегда̀ жи́въ сы́й, во є҆́же  хода́тайствовати ѡ҆ ни́хъ. 
Коне́цъ пѧткꙋ̀. 
(заⷱ҇ ти҃і) к҃ѕ Тако́въ бо  на́мъ꙳Ст҃и́телємъ: Бра́тїе, тако́въ на́мъ꙳  подоба́ше а҆рхїере́й, преподо́бенъ, неѕло́бивъ,  безскве́рненъ, ѿлꙋче́нъ ѿ грѣ̑шникъ, и҆ вы́шше нб҃съ  бы́въ: к҃з И҆́же не и҆́мать по всѧ̀ днѝ нꙋ́жды, ꙗ҆́коже  первосвѧще́нницы, пре́жде ѡ҆ свои́хъ грѣсѣ́хъ жє́ртвы  приноси́ти, пото́мъ же ѡ҆ людски́хъ: сїе́ бо сотворѝ  є҆ди́ною, себѐ прине́съ. к҃и Зако́нъ бо чл҃вѣ́ки  поставлѧ́етъ первосщ҃е́нники, и҆мꙋ́щыѧ не́мощь: сло́во же  клѧ́твенное, є҆́же по зако́нѣ, сн҃а во вѣ́ки соверше́нна. 
Глава̀ ѻ҆сма́ѧ. 
сⷯ а҃ Глава́ же ѡ҆ глаго́лемыхъ, такова̀ и҆́мамы  первосвѧще́нника, и҆́же сѣ́де ѡ҆деснꙋ́ю прⷭ҇то́ла  вели́чествїѧ на нб҃сѣ́хъ: в҃ Ст҃ы̑мъ слꙋжи́тель, и҆ ски́нїи  и҆́стиннѣй, ю҆́же водрꙋзѝ гдⷭ҇ь, а҆ не человѣ́къ. 
Коне́цъ свѧти́телємъ. 
(заⷱ҇) г҃ Всѧ́къ бо꙳꙳Па́ѵлꙋ  и҆сповѣ́дникꙋ и҆ и҆ны̑мъ: Бра́тїе, всѧ́къ꙳꙳  первосщ҃е́нникъ, во є҆́же приноси́ти да́ры же и҆ жє́ртвы,  поставлѧ́емь быва́етъ: тѣ́мже потре́ба и҆мѣ́ти что̀ и҆  семꙋ̀, є҆́же принесе́тъ. д҃ А҆́ще бы оу҆̀бо бы́лъ на  землѝ, не бы̀ бы́лъ сщ҃е́нникъ, сꙋ́щымъ сщ҃е́нникѡмъ  приносѧ́щымъ по (л. с҃д) зако́нꙋ да́ры: є҃ И҆̀же ѻ҆́бразꙋ  и҆ стѣ́ни слꙋ́жатъ нбⷭ҇ныхъ, ꙗ҆́коже глаго́лано бы́сть  мѡѷсе́ю, хотѧ́щꙋ сотвори́ти ски́нїю: ви́ждь бо, речѐ,  сотвори́ши всѧ̑ по ѻ҆́бразꙋ пока́занномꙋ тѝ на горѣ̀. ѕ҃  Ны́нѣ же лꙋ́чшее оу҆лꙋчѝ слꙋже́нїе, по є҆ли́кꙋ и҆  лꙋ́чшагѡ завѣ́та є҆́сть хода́тай, и҆́же на лꙋ́чшаѧ  ѡ҆бѣтова̑нїѧ взако́нисѧ. 
Коне́цъ и҆сповѣ́дникѡмъ. 
(заⷱ҇ тѳ҃і) [а҃і] з҃ А҆́ще бо бы̀ пе́рвый  ѻ҆́нъ꙳Въ понедѣ́льникъ л҃-ѧ недѣ́ли: Бра́тїе,  а҆́ще бы пе́рвый зако́нъ꙳ непоро́ченъ бы́лъ, не бы̀  второ́мꙋ и҆ска́лосѧ мѣ́сто. и҃ Оу҆корѧ́ѧ бо и҆̀хъ,  глаго́летъ: сѐ дні́е грѧдꙋ́тъ, глаго́летъ гдⷭ҇ь, и҆  совершꙋ̀ на до́мъ і҆и҃левъ, и҆ на до́мъ і҆ꙋ́довъ завѣ́тъ  но́въ: ѳ҃ Не по завѣ́тꙋ, є҆го́же сотвори́хъ ѻ҆ц҃є́мъ  и҆́хъ въ де́нь, во́ньже є҆́мшꙋ мѝ и҆̀хъ за рꙋ́кꙋ,  и҆звестѝ и҆̀хъ ѿ землѝ є҆гѵ́петскїѧ: занѐ ті́и не  пребы́ша въ завѣ́тѣ мое́мъ, и҆ а҆́зъ не ради́хъ ѡ҆ ни́хъ,  глаго́летъ гдⷭ҇ь. і҃ Ꙗ҆́кѡ се́й завѣ́тъ, є҆го́же  завѣща́ю до́мꙋ і҆и҃левꙋ, по ѻ҆́нѣхъ дне́хъ, глаго́летъ  гдⷭ҇ь, даѧ̀ зако́ны моѧ̀ въ мы́сли и҆́хъ, и҆ на сердца́хъ  и҆́хъ напишꙋ̀ и҆̀хъ: и҆ бꙋ́дꙋ и҆̀мъ бг҃ъ, и҆ ті́и бꙋ́дꙋтъ  мнѣ̀ лю́дїе. а҃і И҆ не и҆́мать наꙋчи́ти ко́ждо  и҆́скреннѧго своего̀, и҆ ко́ждо бра́та своего̀, глаго́лѧ:  позна́й гдⷭ҇а: ꙗ҆́кѡ всѝ оу҆вѣ́дѧтъ мѧ̀ ѿ ма́ла да́же  и҆ до вели́ка и҆́хъ. в҃і Занѐ ми́лостивъ бꙋ́дꙋ непра́вдамъ  и҆́хъ, и҆ грѣхѡ́въ и҆́хъ, и҆ беззако́нїй и҆́хъ не и҆́мамъ  помѧнꙋ́ти ктомꙋ̀. г҃і Внегда́ же глаго́летъ, но́въ, (л. с҃д  ѡ҆б.) ѡ҆бветшѝ пе́рваго: а҆ ѡ҆бветша́ющее и҆  состарѣ́ющеесѧ, бли́зъ є҆́сть и҆стлѣ́нїѧ. 
Коне́цъ понедѣ́льникꙋ. 
Глава̀ девѧ́таѧ. 
(заⷱ҇ т҃к) сⷯ а҃ И҆мѣ́ѧше бо꙳На вхо́дъ  бцⷣы: Бра́тїе, и҆мѣ́ѧше꙳ ꙾пе́рваѧ ски́нїа꙾꙾пе́рвый  [завѣ́тъ]꙾ ѡ҆правда̑нїѧ слꙋ́жбы, ст҃о́е же людско́е. в҃  Ски́нїа бо соѡрꙋжена̀ бы́сть пе́рваѧ, въ не́йже  свѣти́льникъ, и҆ трапе́за, и҆ предложе́нїе хлѣ́бѡвъ,  ꙗ҆́же глаго́летсѧ ст҃а́ѧ. г҃ По вторѣ́й же завѣ́сѣ  ски́нїа глаго́лемаѧ, ст҃а̑ѧ ст҃ы́хъ, д҃ Зла́тꙋ и҆мꙋ́щи  кади́льницꙋ, и҆ ковче́гъ завѣ́та ѡ҆кова́нъ всю́дꙋ зла́томъ,  въ не́мже ста́мна злата̀ и҆мꙋ́щаѧ ма́ннꙋ, и҆ же́злъ  а҆арѡ́новъ прозѧ́бшїй, и҆ скрижа́ли завѣ́та. є҃ Превы́шше  же є҆гѡ̀ херꙋві́ми сла́вы, ѡ҆сѣнѧ́ющїи  ꙳ѻ҆лта́рь꙳꙳ѡ҆чисти́лище꙳: ѡ҆ ни́хже нѣ́сть ны́нѣ  глаго́лати подро́бнꙋ. ѕ҃ Си̑мъ же та́кѡ оу҆стро́єнымъ, въ  пе́рвꙋю оу҆́бѡ ски́нїю вы́нꙋ вхожда́хꙋ сщ҃е́нницы, слꙋ̑жбы  соверша́юще: (срⷣе) з҃ Во вторꙋ́ю же є҆ди́ною въ  лѣ́то є҆ди́нъ а҆рхїере́й, не без̾ кро́ве, ю҆́же  прино́ситъ за себѐ, и҆ ѡ҆ людски́хъ невѣ́жествїихъ. 
Коне́цъ пра́здникꙋ бцⷣы. 
(заⷱ҇ тк҃а) и҃ Сѐ ꙗ҆влѧ́ющꙋ꙳꙳Во  вто́рникъ а҃-ѧ недѣ́ли: Бра́тїе, сѐ ꙗ҆влѧ́ющꙋ꙳꙳  дх҃ꙋ ст҃о́мꙋ, ꙗ҆́кѡ не оу҆̀ ꙗ҆ви́сѧ ст҃ы́хъ пꙋ́ть, є҆щѐ  пе́рвѣй ски́нїи и҆мꙋ́щей стоѧ́нїе. ѳ҃ Ꙗ҆́же при́тча во  вре́мѧ настоѧ́щее оу҆тверди́сѧ, въ не́же да́рове и҆ же́ртвы  прино́сѧтсѧ, не могꙋ́щыѧ по со́вѣсти соверши́ти слꙋжа́щаго:  і҃ То́чїю въ (л. с҃є) бра́шнахъ и҆ питїѧ́хъ, и҆  разли́чныхъ ѡ҆мове́нїихъ, и҆ ѡ҆правда́нїихъ пло́ти, да́же до  вре́мене и҆справле́нїѧ надлежа̑щаѧ. 
Престꙋпѝ вто́рникꙋ. 
(заⷱ҇) [в҃і] а҃і Хрⷭ҇то́съ же  прише́дъ,꙳Недѣ́лѧ є҃ поста̀: Бра́тїе, хрⷭ҇то́съ  прише́дъ꙳ Сїе́ же и҆ сѷмеѡ́нꙋ бг҃опрїи́мцꙋ. а҆рхїере́й  грѧдꙋ́щихъ бла̑гъ, бо́льшею и҆ соверше́ннѣйшею ски́нїею  нерꙋкотворе́нною, си́рѣчь, не сеѧ̀ тва́ри: в҃і Ни кро́вїю  ко́злею, ни те́льчею, но свое́ю кро́вїю вни́де є҆ди́ною во  ст҃а̑ѧ, вѣ́чное и҆скꙋпле́нїе ѡ҆брѣты́й. г҃і А҆́ще бо  кро́вь ко́злїѧ и҆ те́льчаѧ, и҆ пе́пелъ ю҆́нчїй кропѧ́щїй  ѡ҆сквернє́ныѧ, ѡ҆свѧща́етъ къ пло́тнѣй чистотѣ̀: д҃і  Кольмѝ па́че кро́вь хрⷭ҇то́ва, и҆́же дх҃омъ ст҃ы́мъ себѐ  принесѐ непоро́чна бг҃ꙋ, ѡ҆чи́ститъ со́вѣсть на́шꙋ ѿ  ме́ртвыхъ дѣ́лъ, во є҆́же слꙋжи́ти на́мъ бг҃ꙋ жи́вꙋ и҆  и҆́стиннꙋ. 
Коне́цъ недѣ́ли. Чтѝ вто́рникꙋ: 
є҃і И҆ сегѡ̀ ра́ди но́вомꙋ завѣ́тꙋ хода́тай є҆́сть,  да ꙗ҆́кѡ сме́рти бы́вши, во и҆скꙋпле́нїе престꙋпле́нїй,  бы́вшихъ въ пе́рвомъ завѣ́тѣ, ѡ҆бѣтова́нїе вѣ́чнагѡ  наслѣ́дїѧ прїи́мꙋтъ зва́ннїи. ѕ҃і И҆дѣ́же бо завѣ́тъ,  сме́рти нꙋ́жно є҆́сть носи́тисѧ завѣща́ющагѡ. з҃і  Завѣ́тъ бо въ ме́ртвыхъ и҆звѣ́стенъ є҆́сть: поне́же  ничесо́же мо́жетъ, є҆гда̀ жи́въ є҆́сть завѣщава́ѧй. и҃і  Тѣ́мже ни пе́рвый без̾ кро́ве  ꙾ѡ҆бновле́нъ꙾꙾оу҆твержде́нъ꙾ бы́сть. ѳ҃і Рече́ннѣй бо  всѧ́кой за́повѣди по зако́нꙋ ѿ мѡѷсе́а всѣ́мъ лю́демъ,  прїе́мъ кро́вь ко́злїю и҆ те́льчꙋю съ водо́ю и҆ во́лною  червле́ною, и҆ ѵ҆ссѡ́помъ, са́мыѧ (л. с҃є ѡ҆б.) же ты́ѧ  кни̑ги, и҆ всѧ̀ лю́ди покропѝ, к҃ Глаго́лѧ: сїѧ̀ кро́вь  завѣ́та, є҆го́же завѣща̀ къ ва́мъ бг҃ъ: к҃а И҆ ски́нїю же  и҆ всѧ̀ сосꙋ́ды слꙋжє́бныѧ, кро́вїю та́коже покропѝ. к҃в  И҆ ꙾ѿню́дъ кро́вїю всѧ̑꙾꙾є҆два̀ не всѧ̑ кро́вїю꙾  ѡ҆чища́ютсѧ по зако́нꙋ, и҆ без̾ кровопроли́тїѧ не быва́етъ  ѡ҆ставле́нїе. к҃г Нꙋ́жда оу҆̀бо бѧ́ше ѻ҆бразѡ́мъ нбⷭ҇ныхъ  си́ми ѡ҆чища́тисѧ: самѣ́мъ же нбⷭ҇нымъ, лꙋ́чшими же́ртвами  па́че си́хъ. 
Коне́цъ вто́рникꙋ. 
(заⷱ҇ тк҃в) к҃д Не въ рꙋкотворє́ннаѧ  бо꙳Въ сꙋббѡ́тꙋ є҃-ю поста̀: Бра́тїе, не въ  рꙋкотворє́ннаѧ꙳ ст҃а̑ѧ вни́де хрⷭ҇то́съ,  противоѻбра̑знаѧ и҆́стинныхъ: но въ са́мое нб҃о, ны́нѣ да  ꙗ҆ви́тсѧ лицꙋ̀ бж҃їю ѡ҆ на́съ. к҃є Ни да мно́гащи  прино́ситъ себѐ, ꙗ҆́коже первосщ҃е́нникъ вхо́дитъ во  ст҃а̑ѧ [ст҃ы́хъ], по всѧ̀ лѣ́та съ кро́вїю чꙋжде́ю: к҃ѕ  Поне́же подоба́ше бы є҆мꙋ̀ мно́жицею страда́ти ѿ  сложе́нїѧ мі́ра, ны́нѣ же є҆ди́ною въ кончи́нꙋ вѣкѡ́въ,  во ѿмета́нїе грѣха̀, же́ртвою свое́ю ꙗ҆ви́сѧ. к҃з И҆  ꙗ҆́коже ꙳лежи́тъ꙳꙳ѡ҆предѣлено̀ є҆́сть꙳ человѣ́кѡмъ  є҆ди́ною оу҆мре́ти, пото́мъ же сꙋ́дъ: к҃и Та́кѡ и҆  хрⷭ҇то́съ є҆ди́ною принесе́сѧ, во є҆́же вознестѝ мно́гихъ  грѣхѝ: второ́е без̾ грѣха̀ ꙗ҆ви́тсѧ ждꙋ́щымъ є҆го̀ во  спасе́нїе. 
Коне́цъ сꙋббѡ́тѣ. 
Глава̀ десѧ́таѧ. 
(заⷱ҇ тк҃г) сⷯ а҃ Сѣ́нь бо꙳꙳Въ сре́дꙋ  л҃ недѣ́ли: Бра́тїе, сѣ́нь꙳ и҆мы́й зако́нъ  грѧдꙋ́щихъ бла̑гъ, а҆ не са́мый ѻ҆́бразъ веще́й, на всѧ́кое  лѣ́то тѣ́миже же́ртвами, и҆̀хже прино́сѧтъ вы́нꙋ, (л. с҃ѕ)  никогда́же мо́жетъ пристꙋпа́ющихъ соверши́ти. в҃ Поне́же  преста́ли бы бы́ти приноси́мы, ни є҆ди́нꙋ ктомꙋ̀ и҆мꙋ́щымъ  со́вѣсть ѡ҆ грѣсѣ́хъ, слꙋжа́щымъ є҆ди́ною ѡ҆чищє́ннымъ.  г҃ Но въ ни́хъ воспомина́нїе грѣхѡ́въ на ко́еждо лѣ́то  быва́етъ. д҃ Не возмо́жно бо кро́ви ю҆́нчей и҆ ко́злей  ѿпꙋща́ти грѣхѝ. [г҃і] є҃ Тѣ́мже входѧ̀ въ мі́ръ  глаго́летъ: же́ртвы и҆ приноше́нїѧ не восхотѣ́лъ є҆сѝ,  тѣ́ло же соверши́лъ мѝ є҆сѝ: ѕ҃ Всесожже́нїй,  ꙾и҆꙾꙾та́кожде꙾ ѡ҆ грѣсѣ̀ не благоволи́лъ є҆сѝ. з҃  Тогда̀ рѣ́хъ: сѐ и҆дꙋ̀, [въ глави́знѣ кни́жнѣй написа́сѧ  ѡ҆ мнѣ̀,] є҆́же сотвори́ти во́лю твою̀, бж҃е. и҃ Вы́ше  глаго́лѧ: ꙗ҆́кѡ же́ртвы и҆ приноше́нїѧ, и҆ всесожже́нїй  ꙳и҆꙳꙳та́кожде꙳ ѡ҆ грѣсѣ́хъ не восхотѣ́лъ є҆сѝ, нижѐ  бл҃говоли́лъ є҆сѝ [ꙗ҆̀же по зако́нꙋ прино́сѧтсѧ]. ѳ҃  Тогда̀ речѐ: сѐ и҆дꙋ̀ сотвори́ти во́лю твою̀ бж҃е:  ѿе́млетъ пе́рвое, да второ́е поста́витъ, і҃ Ѡ҆ не́йже  во́ли ѡ҆свѧще́ни є҆смы̀, принесе́нїемъ тѣ́ла і҆и҃съ  хрⷭ҇то́ва є҆ди́ною. а҃і И҆ всѧ́къ оу҆́бѡ сщ҃е́нникъ  стои́тъ на всѧ́къ де́нь слꙋжѧ̀, и҆ ты̑ѧ же мно́жицею  приносѧ̀ жє́ртвы, ꙗ҆̀же никогда́же мо́гꙋтъ ѿѧ́ти  грѣхѡ́въ: в҃і Ѻ҆́нъ же є҆ди́нꙋ ѡ҆ грѣсѣ́хъ прине́съ  же́ртвꙋ, всегда̀ сѣди́тъ ѡ҆деснꙋ́ю бг҃а. г҃і Про́чее ѡ҆жида́ѧ,  до́ндеже положа́тсѧ вразѝ є҆гѡ̀ подно́жїе нога́ма є҆гѡ̀.  д҃і Є҆ди́нѣмъ бо приноше́нїемъ соверши́лъ є҆́сть во  вѣ́ки ѡ҆сщ҃а́емыхъ. [а҃] є҃і Свидѣ́тельствꙋетъ же  на́мъ и҆ дх҃ъ ст҃ы́й, по рече́нномꙋ пре́жде: ѕ҃і Се́й завѣ́тъ,  є҆го́же завѣща́ю къ ни́мъ, по дне́хъ ѻ҆́нѣхъ, глаго́летъ  гдⷭ҇ь, даѧ̀ зако́ны моѧ̀ на сердца̀ и҆́хъ, и҆ въ  помышле́нїихъ и҆́хъ напишꙋ̀ и҆̀хъ. з҃і Та́же (л. с҃ѕ ѡ҆б.)  глаго́летъ гдⷭ҇ь: и҆ грѣхѡ́въ и҆́хъ, и҆ беззако́нїй и҆́хъ  не и҆́мамъ помѧнꙋ́ти ктомꙋ̀. и҃і А҆ и҆дѣ́же ѿпꙋще́нїе  си́хъ, ктомꙋ̀ нѣ́сть приноше́нїѧ ѡ҆ грѣсѣ́хъ. 
Коне́цъ средѣ̀. 
(заⷱ҇ тк҃д) [д҃і] ѳ҃і И҆мꙋ́ще оу҆̀бо  дерзнове́нїе бра́тїе,꙳Въ пѧто́къ вели́кїй на ѳ҃-мъ  часѣ̀: Бра́тїе, и҆мꙋ́ще дерзнове́нїе꙳ входи́ти во  ст҃а̑ѧ кро́вїю і҆и҃съ хрⷭ҇то́вою, пꙋте́мъ но́вымъ и҆  живы́мъ, к҃ Є҆го́же ѡ҆бнови́лъ є҆́сть на́мъ завѣ́сою,  си́рѣчь, пло́тїю свое́ю: к҃а И҆ і҆ере́а вели́ка над̾  до́момъ бж҃їимъ, к҃в Да пристꙋпа́емъ со и҆́стиннымъ  се́рдцемъ, во и҆звѣще́нїи вѣ́ры, ѡ҆кропле́ни сердца̀ ѿ  со́вѣсти лꙋка́выѧ, и҆ и҆змове́ни тѣлеса̀ водо́ю чи́стою,  к҃г Да держи́мъ и҆сповѣ́данїе оу҆пова́нїѧ неꙋкло́нное:  вѣ́ренъ бо є҆́сть ѡ҆бѣща́вый. к҃д И҆ да разꙋмѣва́емъ  дрꙋгъдрꙋ́га въ поѡщре́нїи любвѐ, и҆ до́брыхъ дѣ́лъ, к҃є  Не ѡ҆ставлѧ́юще собра́нїѧ своегѡ̀, ꙗ҆́коже є҆́сть нѣ̑кимъ  ѻ҆бы́чай, но [дрꙋгъдрꙋ́га] подвиза́юще: и҆ толи́кѡ па́че,  є҆ли́кѡ ви́дите приближа́ющсѧ де́нь [сꙋ́дный]. к҃ѕ Во́лею  бо согрѣша́ющымъ на́мъ по прїѧ́тїи ра́зꙋма и҆́стины, ктомꙋ̀  ѡ҆ грѣсѣ́хъ не ѡ҆брѣта́етсѧ же́ртва: к҃з Стра́шно же  нѣ́кое ча́ѧнїе сꙋда̀, и҆ ѻ҆гнѧ̀ ре́вность, поѧ́сти  хотѧ́щагѡ сопроти̑вныѧ. к҃и Ѿве́рглсѧ кто̀ зако́на  мѡѷсе́ова, без̾ милосе́рдїѧ при двою̀ и҆лѝ трїе́хъ  свидѣ́телехъ оу҆мира́етъ: к҃ѳ Коли́кѡ, мнитѐ, го́ршїѧ  сподо́битсѧ мꙋ́ки, и҆́же сн҃а бж҃їѧ попра́вый, и҆ кро́вь  завѣ́тнꙋю скве́рнꙋ возмни́въ, въ не́йже ѡ҆свѧти́сѧ, и҆ дх҃а  бл҃года́ти оу҆кори́вый; л҃ Вѣ́мы бо (л. с҃з) ре́кшаго:  мнѣ̀ ѿмще́нїе, а҆́зъ возда́мъ, глаго́летъ гдⷭ҇ь. и҆  па́ки: ꙗ҆́кѡ сꙋ́дитъ гдⷭ҇ь лю́демъ свои́мъ. л҃а Стра́шно  є҆́сть є҆́же впа́сти въ рꙋ́цѣ бг҃а жива́гѡ. 
Коне́цъ пѧткꙋ̀ вели́комꙋ. 
(заⷱ҇ тк҃є) [є҃і] (чеⷦ҇) л҃в  Воспомина́йте же꙳Въ сꙋббѡ́тꙋ г҃-ю поста̀:  Бра́тїе, воспомина́йте꙳ Сїе́ же и҆  преподобномꙋ́ченикѡмъ. пе́рвыѧ днѝ ва́шѧ, въ ни́хже  просвѣти́вшесѧ, ꙾мнѡ́гїѧ стра̑сти претерпѣ́сте꙾꙾мно́гъ  по́двигъ под̾ѧ́сте꙾ страда́нїй: л҃г Ѻ҆́во оу҆́бѡ,  поноше́ньми и҆ скорбьмѝ позо́ръ бы́вше: ѻ҆́во же  ѻ҆́бщницы бы́вше живꙋ́щымъ та́кѡ. л҃д И҆́бо ю҆́замъ мои́мъ  спострада́сте, и҆ разграбле́нїе и҆мѣ́нїй ва́шихъ съ  ра́достїю прїѧ́сте, вѣ́дѧще и҆мѣ́ти себѣ̀ и҆мѣ́нїе на  нб҃сѣ́хъ пребыва́ющее и҆ лꙋ́чшее. 
(заⷱ҇ тк҃ѕ) л҃є Не ѿлага́йте  оу҆̀бо꙳꙳Въ четверто́къ л҃-ѧ недѣ́ли: Бра́тїе, не  ѿлага́йте꙳꙳ дерзнове́нїѧ ва́шегѡ, є҆́же и҆́мать  мздовоздаѧ́нїе вели́ко. л҃ѕ Терпѣ́нїѧ бо и҆́мате потре́бꙋ,  да во́лю бж҃їю сотво́рше, прїи́мете ѡ҆бѣтова́нїе. л҃з И҆  є҆ще́ бо ма́ло є҆ли́кѡ є҆ли́кѡ, грѧды́й прїи́детъ, и҆ не  оу҆косни́тъ: л҃и А҆ пра́ведный ѿ вѣ́ры жи́въ бꙋ́детъ. 
Коне́цъ сꙋббѡ́тѣ, и҆ ст҃ы̑мъ. 
и҆ а҆́ще ѡ҆бине́тсѧ, не бл҃говоли́тъ дꙋша̀ моѧ̀ ѡ҆  не́мъ. л҃ѳ Мы́ же [бра́тїе] нѣ́смы ѡ҆бинове́нїѧ въ  поги́бель, но вѣ́ры въ снабдѣ́нїе дꙋшѝ. (л. с҃з ѡ҆б.) 
Глава̀ перваѧна́десѧть. 
[ѕ҃і] сⷯ а҃ Є҆́сть же вѣ́ра, оу҆пова́емыхъ  и҆звѣще́нїе, веще́й ѡ҆бличе́нїе неви́димыхъ. в҃ Въ се́й бо  свидѣ́тельствовани бы́ша дре́внїи. г҃ Вѣ́рою разꙋмѣва́емъ  соверши́тисѧ вѣкѡ́мъ глаго́ломъ бж҃їимъ, во є҆́же ѿ  неѧвлѧ́емыхъ ви̑димымъ бы́ти. д҃ Вѣ́рою множа́йшꙋю же́ртвꙋ  а҆́вель, па́че ка́їна принесѐ бг҃ꙋ, є҆́юже  свидѣ́тельствованъ бы́сть бы́ти пра́ведникъ,  свидѣ́тельствꙋющꙋ ѡ҆ да́рѣхъ є҆гѡ̀ бг҃ꙋ: и҆ то́ю  оу҆ме́рый, є҆щѐ глаго́летъ. ѕ҃ Вѣ́рою є҆нѡ́хъ  преложе́нъ бы́сть не ви́дѣти сме́рти, и҆ не ѡ҆брѣта́шесѧ,  занѐ преложѝ є҆го̀ бг҃ъ: пре́жде бо преложе́нїѧ є҆гѡ̀  свидѣ́тельствованъ бы́сть, ꙗ҆́кѡ оу҆годѝ бг҃ꙋ: ѕ҃ Без̾  вѣ́ры же не возмо́жно оу҆годи́ти бг҃ꙋ: вѣ́ровати же  подоба́етъ приходѧ́щемꙋ къ бг҃ꙋ, ꙗ҆́кѡ є҆́сть, и҆  взыска́ющымъ є҆го̀ мздовозда́тель быва́етъ. з҃ Вѣ́рою  ѿвѣ́тъ прїи́мъ нѡ́е, ѡ҆ ни́хже не оу҆̀ бѣ̀ ви́дѣвъ, и҆  оу҆боѧ́всѧ, сотворѝ ковче́гъ во спасе́нїе до́мꙋ своегѡ̀:  є҆́юже ѡ҆сꙋдѝ [ве́сь] мі́ръ, и҆ ꙗ҆́же по вѣ́рѣ пра́вды  бы́сть наслѣ́дникъ. 
Коне́цъ четверткꙋ̀. 
(заⷱ҇ тк҃з) и҃ Вѣ́рою꙳Въ пѧто́къ л҃-ѧ  недѣ́ли: Бра́тїе, вѣ́рою꙳ зово́мъ а҆враа́мъ,  послꙋ́ша и҆зы́ти на мѣ́сто, є҆́же хотѧ́ше прїѧ́ти въ  наслѣ́дїе: и҆ и҆зы́де, не вѣ́дый ка́мѡ грѧде́тъ. 
Престꙋпѝ пѧткꙋ̀. (л. с҃и) 
(заⷱ҇ тк҃и) ѳ҃ Вѣ́рою прїи́де꙳Недѣ́лѧ  пред̾ ржⷭ҇тво́мъ хрⷭ҇то́вымъ, ст҃ы́хъ ѻ҆ц҃ъ: Бра́тїе,  вѣ́рою прїи́де꙳ а҆враа́мъ на зе́млю ѡ҆бѣтова́нїѧ,  ꙗ҆́коже на чꙋ́ждꙋ, въ кро́вы всели́сѧ, со і҆саа́комъ и҆  і҆а́кѡвомъ, снаслѣ́дникома ѡ҆бѣтова́нїѧ тогѡ́жде. і҃  Жда́ше бо ѡ҆снова́нїѧ и҆мꙋ́щагѡ гра́да, є҆мꙋ́же хꙋдо́жникъ  и҆ содѣ́тель бг҃ъ. 
Престꙋпѝ ѻ҆ц҃є́мъ. Чтѝ пѧткꙋ̀: 
а҃і Вѣ́рою и҆ сама̀ са́рра непло́ды, си́лꙋ во  оу҆держа́нїе сѣ́мене прїѧ́тъ, и҆ па́че вре́мене во́зраста  родѝ, поне́же вѣ́рна непщева̀ ѡ҆бѣтова́вшаго. в҃і  Тѣ́мже и҆ ѿ є҆ди́нагѡ роди́шасѧ, да є҆щѐ  оу҆мерщвле́ннагѡ, ꙗ҆́коже ѕвѣ́зды нбⷭ҇ныѧ мно́жествомъ,  и҆ ꙗ҆́кѡ песо́къ вскра́й мо́рѧ безчи́сленный. г҃і По  вѣ́рѣ оу҆мро́ша сі́и всѝ, не прїе́мше ѡ҆бѣтова́нїй, но  и҆здале́ча ви́дѣвше ѧ҆̀, и҆ цѣлова́вше: и҆ и҆сповѣ́давше,  ꙗ҆́кѡ стра́ннїи и҆ прише́льцы сꙋ́ть на землѝ. д҃і И҆́бо  такова̑ѧ глаго́лющїи ꙗ҆влѧ́ютсѧ, ꙗ҆́кѡ ѻ҆те́чествїѧ  взыскꙋ́ютъ. є҃і И҆ а҆́ще бы оу҆́бѡ ѻ҆́но по́мнили, и҆з̾  негѡ́же и҆зыдо́ша, и҆мѣ́ли бы вре́мѧ возврати́тисѧ: ѕ҃і  Ны́нѣ же лꙋ́чшагѡ жела́ютъ, си́рѣчь нбⷭ҇нагѡ. тѣ́мже не  стыди́тсѧ си́ми бг҃ъ, бг҃ъ нарица́тисѧ и҆́хъ: оу҆гото́ва бо  и҆̀мъ гра́дъ. 
Коне́цъ пѧткꙋ̀. Чтѝ недѣ́ли ст҃ы́хъ ѻ҆ц҃ъ: 
(заⷱ҇ тк҃ѳ) з҃і Вѣ́рою꙳꙳Въ  понедѣ́льникъ л҃а-ѧ недѣ́ли: Бра́тїе, вѣ́рою꙳꙳  приведѐ а҆враа́мъ і҆саа́ка, и҆скꙋша́емь: и҆ є҆диноро́днаго  приноша́ше, ѻ҆бѣтова̑нїѧ прїе́мый. и҃і Къ немꙋ́же  глаго́лано бы́сть: ꙗ҆́кѡ ѡ҆ і҆саа́цѣ нарече́тъ ти сѧ  сѣ́мѧ. ѳ҃і Помы́сливъ, ꙗ҆́кѡ и҆ и҆з̾ (л. с҃и ѡ҆б.)  ме́ртвыхъ воскреси́ти си́ленъ є҆́сть бг҃ъ: тѣ́мже того̀ и҆  въ при́тчи прїѧ́тъ. к҃ Вѣ́рою ѡ҆ грѧдꙋ́щихъ бл҃гословѝ  і҆саа́къ і҆а́кѡва, и҆ и҆са́ѵа. к҃а Вѣ́рою, і҆а́кѡвъ  оу҆мира́ѧ, коего́ждо сы́на і҆ѡ́сифова бл҃гословѝ, и҆  поклони́сѧ на ве́рхъ жезла̀ є҆гѡ̀. к҃в Вѣ́рою, і҆ѡ́сифъ  оу҆мира́ѧ, ѡ҆ и҆схожде́нїи сынѡ́въ і҆и҃левыхъ па́мѧтствова,  и҆ ѡ҆ косте́хъ свои́хъ заповѣ́да. к҃г Вѣ́рою мѡѷсе́й  роди́всѧ, сокрове́нъ бы́сть трѝ мцⷭ҇ы ѿ ѻ҆тє́цъ  свои́хъ: занѐ ви́дѣша красно̀ ѻ҆троча̀, и҆ не  оу҆боѧ́шасѧ повелѣ́нїѧ царе́ва. 
Престꙋпѝ понедѣ́льникꙋ и҆ ѻ҆ц҃є́мъ. 
(заⷱ҇) к҃д Вѣ́рою꙳Недѣ́лѧ пе́рваѧ  поста̀, правосла́вїѧ: Бра́тїе, вѣ́рою꙳ мѡѷсе́й  вели́къ бы́въ, ѿве́ржесѧ нарица́тисѧ сы́нъ дще́ре  фараѡ́новы: к҃є Па́че же и҆зво́ли страда́ти съ людьмѝ  бж҃їими, не́жели и҆мѣ́ти вре́меннꙋю грѣха̀ сла́дость: к҃ѕ  Бо́льшее бога́тство вмѣни́въ є҆гѵ́петскихъ сокро́вищъ,  поноше́нїе хрⷭ҇то́во: взира́ше бо на мздовоздаѧ́нїе. 
Престꙋпѝ недѣ́ли пе́рвой поста̀. Чтѝ пнⷣльникꙋ: 
к҃з Вѣ́рою ѡ҆ста́ви є҆гѵ́петъ, не оу҆боѧ́всѧ  ꙗ҆́рости царе́вы: неви́димаго бо, ꙗ҆́кѡ ви́дѧ терпѧ́ше.  к҃и Вѣ́рою сотворѝ па́схꙋ и҆ проли́тїе кро́ве, да не,  погꙋблѧ́ѧй перворождє́ннаѧ, ко́снетсѧ и҆́хъ. к҃ѳ Вѣ́рою  преидо́ша чермно́е мо́ре, а҆́ки по сꙋ́сѣ землѝ: є҆гѡ́же  и҆скꙋше́нїе прїе́мше є҆гѵ́птѧне, и҆стопи́шасѧ. л҃ Вѣ́рою  стѣ́ны і҆ерїхѡ́нскїѧ падо́ша, ѡ҆бхожде́нїемъ седми́хъ  дне́й. л҃а Вѣ́рою раа́въ блꙋдни́ца не поги́бе съ (л. с҃ѳ)  сопроти́вльшимисѧ, прїи́мши ꙾схо́дники꙾꙾соглѧда́телей꙾ съ  ми́ромъ, и҆ и҆ны́мъ пꙋте́мъ и҆зве́дши. 
Коне́цъ понедѣ́льникꙋ. 
Чтѝ недѣ́ли пе́рвой поста̀, и҆ ѻ҆ц҃є́мъ: 
л҃в И҆ что̀ є҆щѐ глаго́лю; не доста́нетъ бо мѝ  повѣствꙋ́ющꙋ лѣ́та, ѡ҆ гедеѡ́нѣ, вара́цѣ же и҆  самѱѡ́нѣ, и҆ і҆ефѳа́и: ѡ҆ дв҃дѣ же, и҆ самꙋи́лѣ, и҆ ѡ҆  [дрꙋги́хъ] проро́цѣхъ: 
(заⷱ҇ т҃л) л҃г И҆̀же вѣ́рою꙳Недѣ́лѧ  всѣ́мъ ст҃ы̑мъ: Бра́тїе, ст҃і́и всѝ вѣ́рою꙳  побѣди́ша ца́рствїѧ, содѣ́ѧша пра́вдꙋ, полꙋчи́ша  ѡ҆бѣтова̑нїѧ, загради́ша оу҆ста̀ львѡ́въ: л҃д Оу҆гаси́ша  си́лꙋ ѻ҆́гненнꙋю, и҆збѣго́ша ѻ҆́стреѧ меча̀, возмого́ша  ѿ не́мощи, бы́ша крѣ́пцы во бране́хъ, ѡ҆брати́ша въ  бѣ́гство полкѝ чꙋжи́хъ. л҃є Прїѧ́ша жєны̀ ѿ  воскресе́нїѧ мє́ртвыѧ своѧ̀: и҆ні́и же и҆збїе́ни бы́ша, не  прїе́мше и҆збавле́нїѧ, да лꙋ́чшее воскрⷭ҇нїе оу҆лꙋча́тъ:  л҃ѕ Дрꙋзі́и же рꙋга́нїемъ и҆ ра́нами и҆скꙋше́нїе прїѧ́ша,  є҆ще́ же и҆ оу҆́зъ и҆ темни́цъ. л҃з Ка́менїемъ побїе́ни  бы́ша, претре́ни бы́ша, и҆скꙋше́ни бы́ша, оу҆бі́йствомъ  меча̀ оу҆мро́ша: проидо́ша въ ми́лѡтехъ, и҆ въ ко́зїѧхъ  ко́жахъ, лише́ни, скорбѧ́ще, ѡ҆ѕло́блени: л҃и И҆́хже не бѣ̀  досто́инъ [ве́сь] мі́ръ, въ пꙋсты́нѧхъ скита́ющесѧ, и҆ въ  гора́хъ, и҆ въ верте́пахъ, и҆ въ про́пастехъ земны́хъ. л҃ѳ  И҆ сі́и всѝ послꙋ́шествовани бы́вше вѣ́рою, не прїѧ́ша  ѡ҆бѣтова́нїѧ: м҃ Бг҃ꙋ лꙋ́чшее что̀ ѡ҆ на́съ предзрѣ́вшꙋ,  да не без̾ на́съ соверше́нство прїи́мꙋтъ. 
Коне́цъ ст҃ы̑мъ ѻ҆ц҃є́мъ. (л. с҃ѳ ѡ҆б.) 
Глава̀ втораѧна́десѧть. 
(заⷱ҇ тл҃а) [з҃і] сⷯ а҃ Тѣ́мже оу҆́бѡ и҆  мы̀, толи́къ꙳Ма́рта ѳ҃, ст҃ы́хъ великомч҃нкъ м҃:  Бра́тїе, толи́къ꙳ и҆мꙋ́ще ѡ҆блежа́щъ на́съ ѻ҆́блакъ  свидѣ́телей, ꙾го́рдость всѧ́кꙋ꙾꙾бре́мѧ всѧ́кое꙾  ѿло́жше, и҆ оу҆до́бь ѡ҆бстоѧ́тельный грѣ́хъ,  терпѣ́нїемъ да тече́мъ на предлежа́щїй на́мъ по́двигъ: в҃  Взира́юще на нача́льника вѣ́ры, и҆ соверши́телѧ і҆и҃са, 
Коне́цъ всѣ́мъ ст҃ы̑мъ, и҆ правосла́вїю. 
и҆́же вмѣ́стѡ предлежа́щїѧ є҆мꙋ̀ ра́дости, претерпѣ̀  крⷭ҇тъ, ѡ҆ срамотѣ̀ неради́въ, ѡ҆деснꙋ́ю же престо́ла бж҃їѧ  сѣ́де. г҃ Помы́слите оу҆́бѡ таково́е пострада́вшагѡ ѿ  грѣ̑шникъ на себѐ прекосло́вїе, да не стꙋжа́ете сѝ,  дꙋша́ми свои́ми ѡ҆слаблѧ́еми. д҃ Не оу҆̀ до кро́ве ста́сте,  проти́вꙋ грѣха̀ подвиза́ющесѧ, є҃ И҆ забы́сте  оу҆тѣше́нїе, є҆́же ва́мъ ꙗ҆́кѡ сынѡ́мъ глаго́летъ: сн҃е  мо́й, не пренемога́й наказа́нїемъ гдⷭ҇нимъ, нижѐ ѡ҆слабѣ́й  ѿ негѡ̀ ѡ҆блича́емь. 
(заⷱ҇) ѕ҃ Є҆го́же бо лю́битъ гдⷭ҇ь,꙳꙳А҆  сїѐ трꙋ́сꙋ: Бра́тїе, є҆го́же лю́битъ гдⷭ҇ь,꙳꙳  наказꙋ́етъ: бїе́тъ же всѧ́каго сы́на, є҆го́же прїе́млетъ.  з҃ А҆́ще наказа́нїе терпитѐ, ꙗ҆́коже сыновѡ́мъ  ѡ҆брѣта́етсѧ ва́мъ бг҃ъ. кото́рый бо є҆́сть сы́нъ,  є҆гѡ́же не наказꙋ́етъ ѻ҆ц҃ъ; и҃ А҆́ще же без̾ наказа́нїѧ  є҆стѐ, є҆мꙋ́же прича́стницы бы́ша всѝ, оу҆̀бо  прелюбодѣ́йчищи є҆стѐ, а҆ не сы́нове. ѳ҃ Къ си́мъ, пло́ти  на́шей ѻ҆ц҃а̀ и҆мѣ́хомъ наказа́телѧ, и҆ срамлѧ́хомсѧ: не  мно́гѡ ли (л. с҃і) па́че повине́мсѧ ѻ҆ц҃ꙋ̀ дꙋховѡ́мъ, и҆  жи́ви бꙋ́демъ; і҃ Ѻ҆ни́ бо въ ма́лѡ дне́й, ꙗ҆́коже го́дѣ  и҆̀мъ бѣ̀, нака́зовахꙋ на́съ, а҆ се́й на по́льзꙋ, да  причасти́мсѧ ст҃ы́ни є҆гѡ̀. 
Коне́цъ м҃ мꙋ́ченикѡмъ. 
(пѧⷦ҇) а҃і Всѧ́кое бо наказа́нїе въ настоѧ́щее  вре́мѧ не мни́тсѧ ра́дость бы́ти, но печа́ль: послѣди́ же  пло́дъ ми́ренъ наꙋчє́нымъ тѣ́мъ воздае́тъ пра́вды. [и҃і]  в҃і Тѣ́мже ѡ҆сла́блєнныѧ рꙋ́ки, и҆ ѡ҆сла́блєннаѧ  колѣ̑на и҆спра́вите. г҃і И҆ стєзѝ пра́вы сотвори́те  нога́ми ва́шими: да не хро́мое соврати́тсѧ, но па́че да  и҆сцѣлѣ́етъ. 
Престꙋпѝ трꙋ́сꙋ. 
(заⷱ҇ тл҃в) д҃і Ми́ръ и҆мѣ́йте꙳Є҆гда̀  ѻ҆гнѧ̀ запале́нїе: Бра́тїе, ми́ръ и҆мѣ́йте꙳ и҆  ст҃ы́ню со всѣ́ми, и҆́хже кромѣ̀ никто́же оу҆́зритъ  гдⷭ҇а. є҃і Смотрѧ́юще, да никто́же лиши́тсѧ ѿ блгⷣти  бж҃їѧ: да не кі́й ко́рень го́рести вы́спрь прозѧба́ѧй,  па́кость сотвори́тъ, и҆ тѣ́мъ ѡ҆сквернѧ́тсѧ мно́зи. ѕ҃і Да  не кто̀ блꙋдодѣ́й, и҆лѝ скверни́тель, ꙗ҆́коже и҆са́ѵъ,  и҆́же за ꙗ҆́дь є҆ди́нꙋ ѿда́лъ є҆́сть перворо́дство  своѐ. з҃і Вѣ́сте же, ꙗ҆́кѡ и҆ пото́мъ похотѣ́въ  наслѣ́довати блгⷭ҇ве́нїе, ѿве́рженъ бы́сть: покаѧ́нїѧ бо  мѣ́ста не ѡ҆брѣ́те, а҆́ще и҆ со слеза́ми поиска́лъ є҆гѡ̀.  [ѳ҃і] и҃і Не пристꙋпи́сте бо къ горѣ̀ ѡ҆сѧза́емѣй, и҆  разгорѣ́вшемꙋсѧ ѻ҆гню̀, и҆ ѻ҆́блакꙋ, и҆ сꙋмра́кꙋ, и҆  бꙋ́рѣ, ѳ҃і И҆ трꙋ́бномꙋ звꙋ́кꙋ, и҆ гла́сꙋ (л. с҃і ѡ҆б.)  глагѡ́лъ, є҆гѡ́же слы́шавшїи ѿреко́шасѧ, да не  приложи́тсѧ и҆̀мъ сло́во. к҃ [Не терпѧ́хꙋ бо  повелѣва́ющагѡ, а҆́ще и҆ ѕвѣ́рь прико́снетсѧ горѣ̀,  ка́менїемъ побїе́нъ бꙋ́детъ. к҃а И҆ та́кѡ стра́шно бѣ̀  ви́димое, мѡѷсе́й речѐ: пристра́шенъ є҆́смь и҆  тре́петенъ.] к҃в Но пристꙋпи́сте къ сїѡ́нстѣй горѣ̀, и҆ ко  гра́дꙋ бг҃а жива́гѡ, і҆ерⷭ҇ли́мꙋ нбⷭ҇номꙋ, и҆ тма́мъ  а҆́гг҃лѡвъ, к҃г Торжествꙋ̀, и҆ цр҃кви перворо́дныхъ на  нб҃сѣ́хъ напи́санныхъ, и҆ сꙋдїѝ всѣ́хъ бг҃ꙋ, и҆ дꙋхѡ́мъ  пра́вєдникъ соверше́нныхъ, к҃д И҆ къ хода́таю завѣ́та  но́вагѡ і҆и҃сꙋ, и҆ кро́ви кропле́нїѧ, лꙋ́чше глаго́лющей,  не́жели а҆́велева. 
Коне́цъ запале́нїю. Чтѝ трꙋ́сꙋ: 
(заⷱ҇ тл҃г) к҃є Блюди́те же,꙳Во  вто́рникъ л҃а-ѧ недѣ́ли: Бра́тїе, блюди́те꙳ да не  ѿрече́тесѧ глаго́лющагѡ: а҆́ще бо не и҆збѣжа́ша ѻ҆нѝ,  ѿре́кшїисѧ прⷪ҇ро́чествꙋющагѡ на землѝ, мно́жае па́че мы̀  ѿрица́ющїисѧ нбⷭ҇нагѡ: к҃ѕ Є҆гѡ́же гла́съ зе́млю тогда̀  поколеба̀, ны́нѣ же ѡ҆бѣтова̀ глаго́лѧ: є҆щѐ є҆ди́ною  а҆́зъ потрѧсꙋ̀ не то́кмѡ земле́ю, но и҆ нб҃омъ. 
Престꙋпѝ вто́рникꙋ, на коне́цъ посла́нїѧ сегѡ̀. 
к҃з А҆ є҆́же, є҆щѐ є҆ди́ною: сказꙋ́етъ коле́блемыхъ  преложе́нїе, а҆́ки сотворе́нныхъ, да пребꙋ́дꙋтъ ꙗ҆̀же сꙋ́ть  не подви̑жимаѧ. 
Коне́цъ трꙋ́сꙋ. (л. са҃і) 
(заⷱ҇) к҃и Тѣ́мже црⷭ҇тво꙳Въ сꙋббѡ́тꙋ  ѕ҃-ю поста̀, цвѣтоно́снꙋю: Бра́тїе, црⷭ҇тво꙳  непоколеби́мо прїе́млюще, и҆́мамы бл҃года́ть, є҆́юже  слꙋ́жимъ благоꙋго́днѡ бг҃ꙋ, съ благоговѣ́нїемъ и҆  стра́хомъ: к҃ѳ И҆́бо бг҃ъ на́шъ, ѻ҆́гнь поѧда́ѧй є҆́сть. 
Глава̀ третїѧна́десѧть. 
[к҃] сⷯ а҃ Братолю́бїе да пребыва́етъ. в҃  Страннолю́бїѧ не забыва́йте: тѣ́мъ бо не вѣ́дѧще нѣ́цыи  страннопрїѧ́ша а҆́гг҃лы. г҃ Помина́йте ю҆́зники, а҆́ки съ  ни́ми свѧ́зани: ѡ҆ѕлоблѧ́ємыѧ, а҆́ки и҆ са́ми сꙋ́ще въ  тѣ́лѣ. [а҃] д҃ Честна̀ жени́тва во всѣ́хъ, и҆ ло́же  нескве́рно: блꙋдникѡ́мъ же и҆ прелюбодѣ́ємъ сꙋ́дитъ бг҃ъ.  [в҃] є҃ Не сребролю́бцы нра́вомъ, дово́льни сꙋ́щими.  то́й бо речѐ: не и҆́мамъ тебѐ ѡ҆ста́вити, нижѐ и҆́мамъ  ѿ тебѐ ѿстꙋпи́ти, ѕ҃ Ꙗ҆́кѡ дерза́ющымъ на́мъ  глаго́лати: гдⷭ҇ь мнѣ̀ помо́щникъ, и҆ не оу҆бою́сѧ, что̀  сотвори́тъ мнѣ̀ человѣ́къ. 
(заⷱ҇ тл҃д) [г҃] з҃ Помина́йте꙳꙳Мцⷭ҇а  і҆ꙋ́лїа въ ѕ҃і де́нь, па́мѧть собо́рѡвъ: Бра́тїе,  помина́йте꙳꙳ наста́вники ва́шѧ, и҆̀же глаго́лаша ва́мъ  сло́во бж҃їе: и҆́хже взира́юще на сконча́нїе жи́тельства,  подража́йте вѣ́рѣ и҆́хъ. и҃ І҆и҃съ хрⷭ҇то́съ, вчера̀ и҆  дне́сь, то́йже и҆ во вѣ́ки. 
Коне́цъ сꙋббѡ́тѣ цвѣтно́й. 
[к҃а] ѳ҃ Въ наꙋчє́нїѧ стра́нна и҆ разли́чна не  прилага́йтесѧ: добро́ бо бл҃года́тїю оу҆твержа́ти сердца̀,  а҆ не (л. са҃і ѡ҆б.) бра́шны, ѿ ни́хже не прїѧ́ша по́льзы  ходи́вшїи въ ни́хъ. і҃ И҆́мамы же ѻ҆лта́рь, ѿ негѡ́же не  и҆́мꙋтъ вла́сти ꙗ҆́сти слꙋжа́щїи сѣ́ни. а҃і И҆́хже бо  кро́вь живо́тныхъ вно́ситсѧ во ст҃а̑ѧ за грѣхѝ  первосщ҃е́нникомъ, си́хъ тѣлеса̀ сжига́ютсѧ внѣ̀ ста́на.  в҃і Тѣ́мже і҆и҃съ, да ѡ҆свѧти́тъ лю́ди свое́ю кро́вїю,  внѣ̀ вра́тъ пострада́ти и҆зво́лилъ. г҃і Тѣ́мже оу҆́бѡ да  и҆схо́димъ къ немꙋ̀ внѣ̀ ста́на, поноше́нїе є҆гѡ̀ носѧ́ще.  д҃і Не и҆́мамы бо здѣ̀ пребыва́ющагѡ гра́да, но грѧдꙋ́щагѡ  взыскꙋ́емъ. є҃і Тѣ́мъ оу҆̀бо прино́симъ же́ртвꙋ  хвале́нїѧ вы́нꙋ бг҃ꙋ, си́рѣчь пло́дъ оу҆сте́нъ  и҆сповѣ́дающихсѧ и҆́мени є҆гѡ̀. ѕ҃і Бл҃готворе́нїѧ же и҆  ѻ҆бще́нїѧ не забыва́йте: таковы́ми бо же́ртвами  благоꙋгожда́етсѧ бг҃ъ. 
Коне́цъ собо́рѡмъ. 
(заⷱ҇ тл҃є) з҃і  Повинꙋ́йтесѧ꙳Ст҃и́телємъ: Бра́тїе,  повинꙋ́йтесѧ꙳ наста́вникѡмъ ва́шымъ и҆ покарѧ́йтесѧ:  ті́и бо бдѧ́тъ ѡ҆ дꙋша́хъ ва́шихъ, ꙗ҆́кѡ сло́во возда́ти  хотѧ́ще, да съ ра́достїю сїѐ творѧ́тъ, а҆ не воздыха́юще:  нѣ́сть бо поле́зно ва́мъ сїѐ. [к҃в] и҃і Моли́тесѧ ѡ҆  на́съ, оу҆пова́емъ бо, ꙗ҆́кѡ добрꙋ̀ со́вѣсть и҆́мамы во  все́мъ, до́брѣ хотѧ́ще жи́ти. ѳ҃і Ли́шше же молю̀, сїѐ  твори́те, да вско́рѣ ꙾оу҆стро́юсѧ ва́мъ꙾꙾возвращꙋ́сѧ къ  ва́мъ꙾. к҃ Бг҃ъ же ми́ра возведы́й и҆з̾ ме́ртвыхъ па́стырѧ  ѻ҆вца́мъ вели́каго, кро́вїю завѣ́та вѣ́чнагѡ, гдⷭ҇а  на́шего і҆и҃са хрⷭ҇та̀: к҃а Да соверши́тъ вы̀ во всѧ́комъ  дѣ́лѣ бла́зѣ, сотвори́ти во́лю є҆гѡ̀, творѧ̀ (л. св҃і)  въ ва́съ бл҃гоꙋго́дное пред̾ ни́мъ, і҆и҃съ хрⷭ҇то́мъ:  є҆мꙋ́же сла́ва во вѣ́ки вѣкѡ́въ, а҆ми́нь. 
Коне́цъ ст҃и́телємъ. Чтѝ вто́рникꙋ: 
к҃в Молю́ же вы̀ бра́тїе, прїими́те сло́во  оу҆тѣше́нїѧ: и҆́бо въ ма́лѣ написа́въ посла́хъ ва́мъ. к҃г  Зна́йте бра́та на́шего ѿпꙋще́на тїмоѳе́а: съ ни́мже [а҆́ще  скорѣ́е прїи́детъ,] оу҆зрю̀ ва́съ. к҃д Цѣлꙋ́йте всѧ̀  наста́вники ва́шѧ, и҆ всѧ̀ ст҃ы̑ѧ. цѣлꙋ́ютъ вы̀ и҆̀же ѿ  і҆талі́и сꙋ́щїи. к҃є Бл҃года́ть со всѣ́ми ва́ми. а҆ми́нь. 
Коне́цъ вто́рникꙋ. 
Коне́цъ посла́нїѧ, є҆́же ко є҆вре́ємъ. Напи́сано  бы́сть ѿ і҆талі́и тїмоѳе́емъ: и҆́мать въ себѣ̀ гла́въ  г҃і: зача̑лъ цр҃ко́вныхъ л҃д: стїхѡ́въ т҃г: знамена́нїй  че́рныхъ к҃в: послѣ́дꙋющихъ же и҆̀мъ червле́ныхъ и҃. 


(л. св҃і ѡ҆б.)  
СКАЗА́НІЕ Ѡ҆ А҆НТІФѠ́НАХЪ, И҆ Ѡ҆ ПРОКІ́МЕНАХЪ: 
и҆ є҆́же ка́кѡ на всѧ́къ де́нь до́лжно є҆́сть честѝ  а҆по́столъ въ седми́цахъ всегѡ̀ лѣ́та. 
Въ недѣ́лю па́схи, а҆нтїфѡ́нъ а҃. ѱало́мъ ѯ҃є,  гла́съ в҃. Сті́хъ а҃: Воскли́кните гдⷭ҇ви всѧ̀ землѧ̀.  Припѣ́въ: Моли́твами бцⷣы сп҃се, спасѝ на́съ. И҆  дрꙋгі́й ли́къ, то́йже сті́хъ: Воскли́кните гдⷭ҇ви всѧ̀  землѧ̀, по́йте же и҆́мени є҆гѡ̀, дади́те сла́вꙋ хвалѣ̀  є҆гѡ̀. Моли́твами бцⷣы сп҃се, спасѝ на́съ. Сті́хъ  в҃: Рцы́те бг҃ꙋ: ко́ль стра́шна дѣла̀ твоѧ̀, во  мно́жествѣ си́лы твоеѧ̀ со́лжꙋтъ тебѣ̀ вразѝ твоѝ.  Мл҃твами бцⷣы сп҃се, спасѝ на́съ. Сті́хъ г҃: Всѧ̀  землѧ̀ да покло́нитсѧ тебѣ̀, и҆ пое́тъ тебѣ̀, да пое́тъ же  и҆́мени твоемꙋ̀ вы́шнїй. Мл҃твами бцⷣы сп҃се, спасѝ  на́съ. Сла́ва, и҆ ны́нѣ: кꙋ́пнѡ ѻ҆́ба ли́ка вы́шшимъ  гла́сомъ. Мл҃твами бцⷣы сп҃се, спасѝ на́съ. А҆нтїфѡ́нъ  в҃. ѱало́мъ ѯ҃ѕ, гла́съ то́йже. Сті́хъ а҃: Бж҃е,  оу҆ще́дри ны̀ и҆ благослови́ ны. Припѣ́въ: Спаси́ ны  сн҃е бж҃їй, воскр҃сы́й и҆з̾ ме́ртвыхъ, пою́щыѧ тѝ:  а҆ллилꙋ́їа, є҆ди́ножды. Дрꙋга́ѧ страна̀, то́йже сті́хъ:  Бж҃е, оу҆ще́дри ны̀ и҆ благослови́ ны, просвѣтѝ лицѐ  твоѐ на ны̀ и҆ поми́лꙋй ны̀. Спаси́ ны сн҃е бж҃їй:  Сті́хъ в҃: Да позна́емъ на землѝ пꙋ́ть тво́й, во  всѣ́хъ ꙗ҆зы́цѣхъ спасе́нїе твоѐ. Спаси́ ны сн҃е  бж҃їй: Сті́хъ г҃: Да (л. сг҃і) и҆сповѣ́дѧтсѧ тебѣ̀  лю́дїе бж҃е, да и҆сповѣ́дѧтсѧ тебѣ̀ лю́дїе всѝ.  Спаси́ ны сн҃е бж҃їй: Сла́ва, и҆ ны́нѣ: вкꙋ́пѣ два̀  ли́ка: Є҆диноро́дный сн҃е и҆ сло́ве бж҃їй: А҆нтїфѡ́нъ  г҃. ѱало́мъ ѯ҃з, гла́съ. Сті́хъ а҃: Да воскрⷭ҇нетъ  бг҃ъ, и҆ расточа́тсѧ вразѝ є҆гѡ̀. Тропа́рь: Хрⷭ҇то́съ  воскр҃се и҆з̾ ме́ртвыхъ, сме́ртїю сме́рть попра́въ, и҆  сꙋ́щымъ во гробѣ́хъ живо́тъ дарова́въ. Дрꙋга́ѧ страна̀,  то́йже сті́хъ: Да воскрⷭ҇нетъ бг҃ъ, и҆ расточа́тсѧ вразѝ  є҆гѡ̀, и҆ да бѣжа́тъ ѿ лица̀ є҆гѡ̀ ненави́дѧщїи є҆гѡ̀.  Хрⷭ҇то́съ воскр҃се: Сті́хъ в҃: Ꙗ҆́кѡ и҆зчеза́етъ  ды́мъ, да и҆зче́знꙋтъ, ꙗ҆́кѡ та́етъ во́скъ ѿ лица̀  ѻ҆гнѧ̀. Хрⷭ҇то́съ воскр҃се: Сті́хъ г҃: Та́кѡ да  поги́бнꙋтъ грѣ́шницы ѿ лица̀ бж҃їѧ, а҆ пра́вєдницы да  возвеселѧ́тсѧ, да возра́дꙋютсѧ пред̾ бг҃омъ. Хрⷭ҇то́съ  воскр҃се: Вхо́дъ. Возглаша́етъ дїа́конъ, и҆лѝ і҆ере́й:  Премꙋ́дрость, про́сти. Возвыша́ѧ є҆ѵⷢ҇лїе. Мы́ же  вхо́дное. Въ цр҃квахъ благослови́те бг҃а, гдⷭ҇а ѿ  и҆стѡ́чникъ і҆и҃левыхъ. И҆ пое́мъ тропа́рь: Хрⷭ҇то́съ  воскр҃се: Ѵ҆пакоѝ, гла́съ д҃: Предвари́вшыѧ оу҆́трѡ  ꙗ҆̀же ѡ҆ марі́и, и҆ ѡ҆брѣ́тшыѧ ка́мень ѿвале́нъ ѿ  гро́ба, слы́шахꙋ ѿ а҆́гг҃ла: во свѣ́тѣ присносꙋ́щнѣмъ  сꙋ́щаго, съ ме́ртвыми что̀ и҆́щете ꙗ҆́кѡ человѣ́ка;  ви́дите грѡ́бныѧ пелєны̀. тецы́те и҆ мі́рꙋ проповѣ́дите,  ꙗ҆́кѡ воста̀ гдⷭ҇ь, оу҆мертви́вый сме́рть: ꙗ҆́кѡ є҆́сть  сн҃ъ бг҃а, спаса́ющагѡ ро́дъ чл҃вѣ́ческїй. Сла́ва, и҆  ны́нѣ: конда́къ, гла́съ и҃: А҆́ще и҆ во гро́бъ снизше́лъ  є҆сѝ безсме́ртне, но а҆́довꙋ разрꙋши́лъ є҆сѝ си́лꙋ, и҆  воскре́слъ є҆сѝ ꙗ҆́кѡ побѣди́тель хрⷭ҇тѐ бж҃е, жена́мъ  мѷроно́сицамъ вѣща́вый: ра́дꙋйтесѧ! и҆ твои́мъ а҆пⷭ҇лѡмъ  ми́ръ да́рꙋѧй, па́дшымъ подаѧ́й воскрⷭ҇нїе. Вмѣ́стѡ же  трист҃а́гѡ. Є҆ли́цы во хрⷭ҇та̀ крⷭ҇ти́стесѧ, во хрⷭ҇та̀  ѡ҆блеко́стесѧ, а҆ллилꙋ́їа. Прокі́менъ, гла́съ и҃: Се́й  де́нь, є҆го́же сотворѝ гдⷭ҇ь, возра́дꙋемсѧ и҆  возвесели́мсѧ во́нь. Сті́хъ: И҆сповѣ́дайтесѧ гдⷭ҇ви  ꙗ҆́кѡ бла́гъ, ꙗ҆́кѡ въ вѣ́къ млⷭ҇ть є҆гѡ̀. А҆по́столъ  въ дѣѧ́нїихъ, зача́ло а҃. А҆ллилꙋ́їа, гла́съ д҃: Ты̀  гдⷭ҇и воскре́съ, оу҆ще́дриши сїѡ́на. Сті́хъ: Гдⷭ҇ь съ  нб҃сѐ на зе́млю призрѣ̀. Прича́стенъ: Тѣ́ло хрⷭ҇то́во  прїими́те, и҆сто́чника безсме́ртнагѡ вкꙋси́те. А҆ллилꙋ́їа,  три́жды. Въ тꙋ́же недѣ́лю ве́чера (л. сг҃і ѡ҆б.)  прокі́менъ вели́кїй, гла́съ з҃: Кто̀ бг҃ъ ве́лїй ꙗ҆́кѡ  бг҃ъ на́шъ; ты̀ є҆сѝ бг҃ъ творѧ́й чꙋдеса̀. Сті́хъ а҃:  Сказа́лъ є҆сѝ въ лю́дехъ си́лꙋ твою̀. Сті́хъ в҃: И҆  рѣ́хъ: ны́нѣ нача́хъ, сїѧ̀ и҆змѣ́на десни́цы вы́шнѧгѡ.  Сті́хъ г҃: Помѧнꙋ́хъ дѣла̀ гдⷭ҇нѧ, ꙗ҆́кѡ помѧнꙋ̀ ѿ  нача́ла чꙋдеса̀ твоѧ̀. И҆ па́ки: Кто̀ бг҃ъ ве́лїй ꙗ҆́кѡ  бг҃ъ на́шъ; 
Въ понедѣ́льникъ свѣ́тлыѧ недѣ́ли на лїтꙋргі́и,  а҆нтїфѡ́ны па́сцѣ, непремѣ́ннѡ, ꙗ҆́коже оу҆ка́зано въ  недѣ́лю па́схи. Та́же прокі́менъ, гла́съ и҃: Во всю̀  зе́млю и҆зы́де вѣща́нїе и҆́хъ, и҆ въ концы̀ вселе́нныѧ  глаго́лы и҆́хъ. Сті́хъ: Нб҃са̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ въ  дѣѧ́нїихъ, зача́ло в҃. А҆ллилꙋ́їа, гла́съ а҃:  И҆сповѣ́дѧтъ нб҃са̀ чꙋдеса̀ твоѧ̀ гдⷭ҇и. Сті́хъ: Бг҃ъ  прославлѧ́емь въ совѣ́тѣ ст҃ы́хъ. Прича́стенъ: Тѣ́ло  хрⷭ҇то́во: Въ то́йже понедѣ́льникъ ве́чера прокі́менъ  вели́кїй, гла́съ з҃: Бг҃ъ на́шъ на нб҃сѝ и҆ на землѝ,  всѧ̀ є҆ли̑ка восхотѣ̀, сотворѝ. Сті́хъ: Во и҆схо́дѣ  і҆и҃левѣ ѿ є҆гѵ́пта, до́мꙋ і҆а́кѡвлѧ и҆з̾ люде́й  ва̑рваръ, бы́сть і҆ꙋде́а ст҃ы́нѧ є҆гѡ̀. Сті́хъ: Мо́ре  ви́дѣ и҆ побѣжѐ, і҆ѻрда́нъ возврати́сѧ вспѧ́ть.  Сті́хъ: Что́ ти є҆́сть мо́ре, ꙗ҆́кѡ побѣ́гло є҆сѝ;  и҆ тебѣ̀ і҆ѻрда́не, ꙗ҆́кѡ возврати́лсѧ є҆сѝ вспѧ́ть;  И҆ па́ки: Бг҃ъ на́шъ на нб҃сѝ и҆ на землѝ. 
Во вто́рникъ свѣ́тлыѧ недѣ́ли на лїтꙋргі́и,  а҆нтїфѡ́ны па́сцѣ. Прокі́менъ, гла́съ г҃, пѣ́снь бцⷣы:  Вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆  бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀: се́ бо ѿ ны́нѣ оу҆блажа́тъ мѧ̀  всѝ ро́ди. А҆по́столъ въ дѣѧ́нїихъ, зача́ло д҃.  А҆ллилꙋ́їа, гла́съ и҃: Воскреснѝ гдⷭ҇и, въ поко́й тво́й,  ты̀, и҆ кївѡ́тъ ст҃ы́ни твоеѧ̀. Сті́хъ: Клѧ́тсѧ гдⷭ҇ь  дв҃дꙋ и҆́стиною, и҆ не ѿве́ржетсѧ є҆ѧ̀. Прича́стенъ:  Тѣ́ло хрⷭ҇то́во прїими́те: Въ то́йже де́нь ве́чера  прокі́менъ вели́кїй, гла́съ и҃: Гла́сомъ мои́мъ ко гдⷭ҇ꙋ  воззва́хъ, гла́сомъ мои́мъ къ бг҃ꙋ, и҆ внѧ́тъ мѝ. Сті́хъ:  Въ де́нь ско́рби моеѧ̀ бг҃а взыска́хъ рꙋка́ма мои́ма,  но́щїю пред̾ ни́мъ, и҆ не прельще́нъ бы́хъ. Сті́хъ:  Ѿве́ржесѧ оу҆тѣ́шитисѧ дꙋша̀ моѧ̀, (л. сд҃і)  помѧнꙋ́хъ бг҃а и҆ возвесели́хсѧ. Сті́хъ: Бж҃е, во  ст҃ѣ́мъ пꙋ́ть тво́й. И҆ па́ки: Гла́сомъ мои́мъ ко гдⷭ҇ꙋ  воззва́хъ: 
Въ сре́дꙋ свѣ́тлыѧ недѣ́ли на лїтꙋргі́и, а҆нтїфѡ́ны  па́сцѣ. Прокі́менъ, гла́съ ѕ҃: Помѧнꙋ̀ и҆́мѧ твоѐ во  всѧ́комъ ро́дѣ и҆ ро́дѣ. Сті́хъ: Слы́ши дщѝ и҆  ви́ждь, и҆ приклонѝ оу҆́хо твоѐ. А҆по́столъ въ  дѣѧ́нїихъ, зача́ло є҃. А҆ллилꙋ́їа, гла́съ в҃: Вели́читъ  дꙋша̀ моѧ̀ гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ  мое́мъ. Сті́хъ: Ꙗ҆́кѡ призрѣ̀ на смире́нїе рабы̀  своеѧ̀: се́ бо ѿ ны́нѣ оу҆блажа́тъ мѧ̀ всѝ ро́ди.  Прича́стенъ: Тѣ́ло хрⷭ҇то́во прїими́те: Въ то́йже  де́нь ве́чера прокі́менъ вели́кїй, гла́съ з҃: Внꙋшѝ бж҃е,  моли́твꙋ мою̀, и҆ не пре́зри моле́нїѧ моегѡ̀. Сті́хъ:  Вонми́ ми и҆ оу҆слы́ши мѧ̀. Сті́хъ: Ꙗ҆́кѡ  оу҆клони́ша на мѧ̀ беззако́нїе. Сті́хъ: А҆́зъ къ бг҃ꙋ  воззва́хъ, и҆ гдⷭ҇ь оу҆слы́ша мѧ̀, ве́черъ и҆ заꙋ́тра и҆  полꙋ́дне. И҆ па́ки: Внꙋшѝ бж҃е, моли́твꙋ мою̀: 
Въ четверто́къ свѣ́тлыѧ недѣ́ли, на лїтꙋргі́и  а҆нтїфѡ́ны па́сцѣ. Прокі́менъ, гла́съ г҃: По́йте бг҃ꙋ  на́шемꙋ, по́йте, по́йте цр҃е́ви на́шемꙋ, по́йте. Сті́хъ:  Всѝ ꙗ҆зы́цы восплещи́те рꙋка́ми, воскли́кните бг҃ꙋ  гла́сомъ ра́дованїѧ. А҆пⷭ҇лъ въ дѣѧ́нїихъ, зача́ло ѕ҃.  А҆ллилꙋ́їа, гла́съ д҃: Налѧцы̀, и҆ оу҆спѣва́й, и҆  ца́рствꙋй и҆́стины ра́ди и҆ кро́тости, и҆ пра́вды. Сті́хъ:  Возлюби́лъ є҆сѝ пра́вдꙋ, и҆ возненави́дѣлъ є҆сѝ  беззако́нїе. Прича́стенъ: Тѣ́ло хрⷭ҇то́во прїими́те:  Въ то́йже де́нь ве́чера, прокі́менъ вели́кїй, гла́съ з҃:  Возлюблю́ тѧ гдⷭ҇и, крѣ́посте моѧ̀, гдⷭ҇ь оу҆твержде́нїе  моѐ. Сті́хъ: Бг҃ъ мо́й помо́щникъ мо́й, и҆ оу҆пова́ю  на него̀. Сті́хъ: Хвалѧ̀ призовꙋ̀ гдⷭ҇а, и҆ ѿ вра̑гъ  мои́хъ спасꙋ́сѧ. Сті́хъ: Оу҆слы́ша ѿ хра́ма ст҃а́гѡ  своегѡ̀ гла́съ мо́й. Та́же: Возлюблю́ тѧ гдⷭ҇и,  крѣ́посте моѧ̀: 
Въ пѧто́къ свѣ́тлыѧ недѣ́ли, на лїтꙋргі́и,  а҆нтїфѡ́ны па́сцѣ. Прокі́менъ, гла́съ и҃: Во всю̀ зе́млю  и҆зы́де вѣща́нїе и҆̀хъ, и҆ въ концы̀ вселе́нныѧ глаго́лы  и҆́хъ. Сті́хъ: Нб҃са̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. И҆ бцⷣы,  прокі́менъ: Вели́читъ дш҃а̀ моѧ̀ гдⷭ҇а, и҆ возра́довасѧ  дх҃ъ мо́й ѡ҆ бз҃ѣ сп҃сѣ мое́мъ. А҆пⷭ҇лъ въ дѣѧ́нїихъ,  зача́ло з҃. (л. сд҃і ѡ҆б.) И҆ бцⷣы, къ фїлїпписі́ємъ,  зача́ло с҃м. А҆ллилꙋ́їа, гла́съ а҃: И҆сповѣ́дѧтъ нб҃са̀  чꙋдеса̀ твоѧ̀ гдⷭ҇и. Сті́хъ: Бг҃ъ прославлѧ́емь въ  совѣ́тѣ ст҃ы́хъ. Сті́хъ: Слы́ши дщѝ и҆ ви́ждь, и҆  приклонѝ оу҆́хо твоѐ. Прича́стенъ: Тѣ́ло хрⷭ҇то́во  прїими́те: И҆ бцⷣѣ. Въ то́йже де́нь ве́чера, прокі́менъ  вели́кїй, гла́съ и҃: Да́лъ є҆сѝ достоѧ́нїе боѧ́щымсѧ  тебѐ гдⷭ҇и. Сті́хъ: Ѿ конє́цъ землѝ къ тебѣ̀  воззва́хъ. Сті́хъ: Покры́юсѧ въ кро́вѣ кри́лъ твои́хъ.  Сті́хъ: Та́кѡ воспою̀ и҆́мени твоемꙋ̀ во вѣ́ки.  Та́же: Да́лъ є҆сѝ достоѧ́нїе: 
Въ сꙋббѡ́тꙋ свѣ́тлыѧ недѣ́ли, на лїтꙋргі́и,  а҆нтїфѡ́ны па́сцѣ. Прокі́менъ, гла́съ г҃: Гдⷭ҇ь  просвѣще́нїе моѐ и҆ сп҃си́тель мо́й, когѡ̀ оу҆бою́сѧ;  Сті́хъ: Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ; А҆пⷭ҇лъ въ дѣѧ́нїихъ, зача́ло и҃.  А҆ллилꙋ́їа, гла́съ є҃: Гдⷭ҇ь воцр҃и́сѧ, въ лѣ́потꙋ  ѡ҆блече́сѧ. Сті́хъ: И҆́бо оу҆твердѝ вселе́ннꙋю, ꙗ҆́же  не подви́житсѧ. Прича́стенъ: Тѣ́ло хрⷭ҇то́во: 
Недѣ́лѧ в҃ ѡ҆ ѳѡмѣ̀. На лїтꙋргі́и трист҃о́е.  Прокі́менъ, гла́съ г҃: Ве́лїй гдⷭ҇ь на́шъ, и҆ ве́лїѧ  крѣ́пость є҆гѡ̀, и҆ ра́зꙋма є҆гѡ̀ нѣ́сть числа̀.  Сті́хъ: Хвали́те гдⷭ҇а, ꙗ҆́кѡ бл҃гъ ѱало́мъ: бг҃ови  на́шемꙋ да оу҆слади́тсѧ хвале́нїе. А҆пⷭ҇лъ въ дѣѧ́нїихъ,  зача́ло д҃і. А҆ллилꙋ́їа, гла́съ и҃: Прїиди́те,  возра́дꙋемсѧ гдⷭ҇ви, воскли́кнемъ бг҃ꙋ сп҃си́телю на́шемꙋ.  Сті́хъ: Ꙗ҆́кѡ бг҃ъ ве́лїй гдⷭ҇ь, и҆ цр҃ь ве́лїй по  все́й землѝ. Прича́стный: Похвалѝ і҆ерꙋсали́ме гдⷭ҇а,  хвалѝ бг҃а твоего̀ сїѡ́не. А҆ллилꙋ́їа, три́жды. Въ тꙋ́же  недѣ́лю ве́чера, прокі́менъ, гла́съ з҃: Кто̀ бг҃ъ ве́лїй,  ꙗ҆́кѡ бг҃ъ на́шъ: пи́санъ въ недѣ́лю па́схи ве́чера,  ли́стъ сг҃і ѡ҆б. 
Въ понедѣ́льникъ: а҆пⷭ҇лъ въ дѣѧ́нїихъ, зача́ло  ѳ҃. 
Во вто́рникъ: а҆пⷭ҇лъ въ дѣѧ́нїихъ, зача́ло і҃. 
Въ сре́дꙋ: а҆пⷭ҇лъ въ дѣѧ́нїихъ, зача́ло а҃і. 
Въ четверто́къ: а҆пⷭ҇лъ въ дѣѧ́нїихъ, зача́ло в҃і. 
Въ пѧто́къ: а҆пⷭ҇лъ въ дѣѧ́нїихъ, зача́ло г҃і. 
Въ сꙋббѡ́тꙋ, на лїтꙋргі́и прокі́менъ, и҆ а҆ллилꙋ́їа,  и҆ прича́стенъ, преше́дшагѡ пра́здника, пи́сано на лїтꙋргі́и  въ недѣ́лю ѳѡминꙋ̀. А҆пⷭ҇лъ въ дѣѧ́нїихъ, зача́ло є҃і.  (л. сє҃і) 
Недѣ́лѧ г҃ ѡ҆ мѷроно́сицахъ. На лїтꙋргі́и,  прокі́менъ, гла́съ ѕ҃: Спасѝ гдⷭ҇и, лю́ди твоѧ̀, и҆  бл҃гословѝ достоѧ́нїе твоѐ. Сті́хъ: Къ тебѣ̀ гдⷭ҇и,  воззовꙋ̀, бж҃е мо́й, да не премолчи́ши ѿ менѐ. А҆пⷭ҇лъ  въ дѣѧ́нїихъ, зача́ло ѕ҃і. А҆ллилꙋ́їа, гла́съ и҃:  Благоволи́лъ є҆сѝ гдⷭ҇и, зе́млю твою̀, возврати́лъ  є҆сѝ плѣ́нъ і҆а́кѡвль. Сті́хъ: Ми́лость и҆ и҆́стина  срѣто́стѣсѧ, пра́вда и҆ ми́ръ ѡ҆блобыза́стасѧ.  Прича́стенъ: Тѣ́ло хрⷭ҇то́во: Дрꙋгі́й: Хвали́те  гдⷭ҇а съ нб҃съ: А҆ллилꙋ́їа, три́жды. 
Въ понедѣ́льникъ: а҆пⷭ҇лъ въ дѣѧ́нїихъ, зача́ло з҃і. 
Во вто́рникъ: а҆пⷭ҇лъ въ дѣѧ́нїихъ, зача́ло и҃і. 
Въ сре́дꙋ: а҆пⷭ҇лъ въ дѣѧ́нїихъ, зача́ло ѳ҃і. 
Въ четверто́къ: а҆пⷭ҇лъ въ дѣѧ́нїихъ, зача́ло к҃. 
Въ пѧто́къ: а҆пⷭ҇лъ въ дѣѧ́нїихъ, зача́ло к҃а. 
Въ сꙋббѡ́тꙋ, на лїтꙋргі́и прокі́менъ, и҆ а҆ллилꙋ́їа,  и҆ прича́стенъ, пра́здника. А҆пⷭ҇лъ въ дѣѧ́нїихъ, зача́ло  к҃в. 
Недѣ́лѧ д҃ ѡ҆ разсла́бленнѣмъ. На лїтꙋргі́и  прокі́менъ, гла́съ: Бꙋ́ди гдⷭ҇и, ми́лость твоѧ̀ на на́съ,  ꙗ҆́коже оу҆пова́хомъ на тѧ̀. Сті́хъ: Ра́дꙋйтесѧ  пра́веднїи ѡ҆ гдⷭ҇ѣ, пра̑вымъ подоба́етъ похвала̀.  А҆пⷭ҇лъ въ дѣѧ́нїихъ, зача́ло к҃г. А҆ллилꙋ́їа, гла́съ:  Ми́лѡсти твоѧ̀ гдⷭ҇и, во вѣ́къ воспою̀. Сті́хъ: Занѐ  ре́клъ є҆сѝ: въ вѣ́къ ми́лость сози́ждетсѧ.  Прича́стенъ: Тѣ́ло хрⷭ҇то́во: Дрꙋгі́й: Хвали́те  гдⷭ҇а съ нб҃съ: 
Въ понедѣ́льникъ: а҆пⷭ҇лъ въ дѣѧ́нїихъ, зача́ло к҃д. 
Во вто́рникъ: а҆пⷭ҇лъ въ дѣѧ́нїихъ, зача́ло к҃є. 
Въ сре́дꙋ преполове́нїѧ. Прокі́менъ, гла́съ г҃.  Ве́лїй гдⷭ҇ь на́шъ, и҆ ве́лїѧ крѣ́пость є҆гѡ̀, и҆  ра́зꙋма є҆гѡ̀ нѣ́сть чи́сла. Сті́хъ: Хвали́те гдⷭ҇а,  ꙗ҆́кѡ бл҃гъ ѱало́мъ: бг҃ови на́шемꙋ да оу҆слади́тсѧ  хвале́нїе. И҆ до ѿда́нїѧ. А҆пⷭ҇лъ въ дѣѧ́нїихъ, зача́ло  л҃д. А҆ллилꙋ́їа, гла́съ а҃: Помѧнѝ со́нмъ тво́й, є҆го́же  стѧжа́лъ є҆сѝ и҆спе́рва. Сті́хъ: Бг҃ъ же цр҃ь на́шъ  пре́жде вѣ́ка, содѣ́ла спасе́нїе посредѣ̀ землѝ.  Прича́стенъ: Ꙗ҆ды́й мою̀ пло́ть, и҆ пїѧ́й мою̀ кро́вь,  во мнѣ̀ пребыва́етъ, и҆ а҆́зъ въ не́мъ, речѐ гдⷭ҇ь.  А҆ллилꙋ́їа, три́жды. (л. сє҃і ѡ҆б.) 
Въ четверто́къ: а҆пⷭ҇лъ въ дѣѧ́нїихъ, зача́ло к҃ѕ. 
Въ пѧто́къ: а҆пⷭ҇лъ въ дѣѧ́нїихъ, зача́ло к҃з. 
Въ сꙋббѡ́тꙋ: а҆пⷭ҇лъ въ дѣѧ́нїихъ, зача́ло к҃ѳ. 
Недѣ́лѧ є҃ ѡ҆ самарѧны́ни. На лїтꙋргі́и, прокі́менъ,  гла́съ г҃: По́йте бг҃ꙋ на́шемꙋ, по́йте, по́йте цр҃е́ви  на́шемꙋ, по́йте. Сті́хъ: Всѝ ꙗ҆зы́цы восплещи́те  рꙋка́ми, воскли́кните бг҃ꙋ гла́сомъ ра́дованїѧ. А҆пⷭ҇лъ въ  дѣѧ́нїихъ, зача́ло к҃и. А҆ллилꙋ́їа, гла́съ д҃: Налѧцы̀,  и҆ оу҆спѣва́й и҆ ца́рствꙋй и҆́стины ра́ди, и҆ кро́тости и҆  пра́вды. Сті́хъ: Возлюби́лъ є҆сѝ пра́вдꙋ, и҆  возненави́дѣлъ є҆сѝ беззако́нїе. Прича́стенъ: Тѣ́ло  хрⷭ҇то́во: Дрꙋгі́й: Хвали́те гдⷭ҇а съ нб҃съ:  А҆ллилꙋ́їа, три́жды. 
Въ понедѣ́льникъ: а҆пⷭ҇лъ въ дѣѧ́нїихъ, зача́ло л҃. 
Во вто́рникъ: а҆пⷭ҇лъ въ дѣѧ́нїихъ, зача́ло л҃а. 
Въ сре́дꙋ: а҆пⷭ҇лъ въ дѣѧ́нїихъ, зача́ло л҃в. 
Въ четверто́къ: а҆пⷭ҇лъ въ дѣѧ́нїихъ, зача́ло л҃є. 
Въ пѧто́къ: а҆пⷭ҇лъ въ дѣѧ́нїихъ, зача́ло л҃ѕ. 
Въ сꙋббѡ́тꙋ: а҆пⷭ҇лъ въ дѣѧ́нїихъ, зача́ло л҃з. 
Недѣ́лѧ ѕ҃ ѡ҆ слѣпо́мъ. На лїтꙋргі́и, прокі́менъ,  гла́съ и҃: Помоли́тесѧ и҆ воздади́те гдⷭ҇ви бг҃ꙋ на́шемꙋ.  Сті́хъ: Вѣ́домь во і҆ꙋде́и бг҃ъ, во і҆и҃ли ве́лїе и҆́мѧ  є҆гѡ̀. А҆пⷭ҇лъ въ дѣѧ́нїихъ, зача́ло л҃и. А҆ллилꙋ́їа,  гла́съ и҃: При́зри на мѧ̀, и҆ поми́лꙋй мѧ̀. Сті́хъ:  Стопы̀ моѧ̀ напра́ви по словесѝ твоемꙋ̀. Прича́стный:  Тѣ́ло хрⷭ҇то́во: Дрꙋгі́й: Хвали́те гдⷭ҇а: 
Въ понедѣ́льникъ: а҆пⷭ҇лъ въ дѣѧ́нїихъ, зача́ло л҃ѳ. 
Во вто́рникъ: а҆пⷭ҇лъ въ дѣѧ́нїихъ, за м҃ ѿ полꙋ̀. 
Въ сре́дꙋ: а҆пⷭ҇лъ въ дѣѧ́нїихъ, зача́ло м҃а. 
Въ четверто́къ вознесе́нїѧ. На лїтꙋргі́и а҆нтїфѡ́нъ  а҃, ѱало́мъ м҃ѕ, гла́съ в҃. Сті́хъ а҃: Всѝ ꙗ҆зы́цы  восплещи́те рꙋка́ми, воскли́кните бг҃ꙋ гла́сомъ ра́дованїѧ.  Мл҃твами бцⷣы сп҃се, спасѝ на́съ. Сті́хъ в҃: Ꙗ҆́кѡ  гдⷭ҇ь вы́шнїй стра́шенъ, цр҃ь ве́лїй по все́й землѝ.  Мл҃твами бцⷣы сп҃се, спасѝ на́съ. Сті́хъ г҃:  Покорѝ лю́ди на́мъ, и҆ ꙗ҆зы́ки под̾ но́ги на́шѧ.  Мл҃твами бцⷣы сп҃се, спасѝ на́съ. Сті́хъ д҃:  Взы́де бг҃ъ въ воскликнове́нїи, гдⷭ҇ь во (л. сѕ҃і)  гла́сѣ трꙋ́бнѣ. Мл҃твами бцⷣы сп҃се, спасѝ на́съ.  Сла́ва, и҆ ны́нѣ: Моли́твами бцⷣы сп҃се, спасѝ на́съ.  А҆нтїфѡ́нъ, ѱало́мъ м҃з, гла́съ в҃. Сті́хъ а҃: Ве́лїй  гдⷭ҇ь и҆ хва́ленъ ѕѣлѡ̀ во гра́дѣ бг҃а на́шегѡ, въ горѣ̀  ст҃ѣ́й є҆гѡ̀. Спаси́ ны сн҃е бж҃їй, вознесы́йсѧ во  сла́вѣ, пою́щыѧ тѝ: а҆ллилꙋ́їа. Сті́хъ в҃: Го́ры  сїѡ́нскїѧ, рє́бра сѣ́верова, гра́дъ цр҃ѧ̀ вели́кагѡ.  Спаси́ ны сн҃е бж҃їй, вознесы́йсѧ во сла́вѣ: Сті́хъ  г҃: Бг҃ъ въ тѧ́жестехъ є҆гѡ̀ зна́емь є҆́сть, є҆гда̀  застꙋпа́етъ и҆̀. Спаси́ ны сн҃е бж҃їй, вознесы́йсѧ во  сла́вѣ: Сті́хъ д҃: Ꙗ҆́кѡ сѐ ца́рїе зе́мстїи  собра́шасѧ, снидо́шасѧ вкꙋ́пѣ. Спаси́ ны сн҃е бж҃їй,  вознесы́йсѧ во сла́вѣ: Сла́ва, и҆ ны́нѣ:  Є҆диноро́дный сн҃е и҆ сло́ве бж҃їй: А҆нтїфѡ́нъ г҃,  ѱало́мъ м҃и, гла́съ д҃. Сті́хъ а҃: Оу҆слы́шите сїѧ̑  всѝ ꙗ҆зы́цы, внꙋши́те всѝ живꙋ́щїи по вселе́ннѣй.  Та́же тропа́рь, гла́съ то́йже: Возне́слсѧ є҆сѝ во  сла́вѣ хрⷭ҇тѐ бж҃е на́шъ, ра́дость сотвори́вый  оу҆ч҃нкѡ́мъ, ѡ҆бѣтова́нїемъ ст҃а́гѡ дх҃а, и҆звѣщє́ннымъ  и҆̀мъ бы́вшымъ бл҃гослове́нїемъ, ꙗ҆́кѡ ты̀ є҆сѝ сн҃ъ  бж҃їй, и҆зба́витель мі́ра. Сті́хъ: Земноро́днїи же и҆  сы́нове человѣ́честїи, вкꙋ́пѣ бога́тъ и҆ оу҆бо́гъ.  Тропа́рь: Возне́слсѧ є҆сѝ во сла́вѣ: Сті́хъ г҃:  Оу҆ста̀ моѧ̀ возглаго́лютъ премꙋ́дрость, и҆ поꙋче́нїе  се́рдца моегѡ̀ ра́зꙋмъ. Тропа́рь: Возне́слсѧ є҆сѝ во  сла́вѣ: Сті́хъ д҃: Приклоню̀ въ при́тчꙋ оу҆́хо моѐ,  ѿве́рзꙋ во ѱалти́ри гана́нїе моѐ. Тропа́рь:  Возне́слсѧ є҆сѝ во сла́вѣ: Вхо́дное: Взы́де бг҃ъ въ  воскликнове́нїи, гдⷭ҇ь во гла́сѣ трꙋ́бнѣ. Тропа́рь:  Возне́слсѧ є҆сѝ во сла́вѣ: Сла́ва, и҆ ны́нѣ:  Конда́къ, гла́съ ѕ҃: Є҆́же ѡ҆ на́съ и҆спо́лнивъ  смотре́нїе, и҆ ꙗ҆̀же на землѝ соедини́въ нбⷭ҇нымъ,  возне́слсѧ є҆сѝ во сла́вѣ хрⷭ҇тѐ бж҃е на́шъ, ника́коже  ѿлꙋча́ѧсѧ, но пребыва́ѧ неѿстꙋ́пный, и҆ вопїѧ̀ лю́бѧщымъ  тѧ̀: а҆́зъ є҆́смь съ ва́ми, и҆ никто́же на вы̀. Та́же  трист҃о́е. Прокі́менъ, гла́съ з҃: Вознеси́сѧ на нб҃са̀  бж҃е, и҆ по все́й землѝ сла́ва твоѧ̀. Сті́хъ: Гото́во  се́рдце моѐ бж҃е, гото́во се́рдце моѐ: воспою̀ и҆ пою̀ во  сла́вѣ мое́й. А҆пⷭ҇лъ въ дѣѧ́нїихъ, зача́ло а҃.  А҆ллилꙋ́їа, гла́съ в҃: Взы́де бг҃ъ въ воскликнове́нїи,  гдⷭ҇ь во гла́сѣ трꙋ́бнѣ. Сті́хъ: Всѝ ꙗ҆зы́цы (л.  сѕ҃і ѡ҆б.) восплещи́те рꙋка́ми, воскли́кните бг҃ꙋ гла́сомъ  ра́дованїѧ. Прича́стный: Взы́де бг҃ъ въ воскликнове́нїи,  гдⷭ҇ь во гла́сѣ трꙋ́бнѣ. А҆ллилꙋ́їа, три́жды. Въ то́йже  четверто́къ ве́чера прокі́менъ, гла́съ з҃: Бг҃ъ на́шъ на  нб҃сѝ и҆ на землѝ: пи́санъ въ понедѣ́льникъ свѣ́тлыѧ  седми́цы на вече́рни, ли́стъ сг҃і ѡ҆б. 
Въ пѧто́къ: а҆пⷭ҇лъ въ дѣѧ́нїихъ, зача́ло м҃в. 
Въ сꙋббѡ́тꙋ: а҆пⷭ҇лъ въ дѣѧ́нїихъ, зача́ло м҃г. 
Недѣ́лѧ з҃, ст҃ы́хъ ѻ҆ц҃ъ. На лїтꙋргі́и прокі́менъ,  гла́съ д҃: Пѣ́снь ѻ҆ц҃є́въ: Бл҃гослове́нъ є҆сѝ гдⷭ҇и  бж҃е ѻ҆ц҃ъ на́шихъ, и҆ хва́льно и҆ просла́влено и҆́мѧ твоѐ  во вѣ́ки. Сті́хъ: Ꙗ҆́кѡ пра́веденъ є҆сѝ ѡ҆ всѣ́хъ,  ꙗ҆̀же сотвори́лъ є҆сѝ на́мъ. А҆пⷭ҇лъ въ дѣѧ́нїихъ,  зача́ло м҃д. А҆ллилꙋ́їа, гла́съ а҃: Бг҃ъ богѡ́въ гдⷭ҇ь  глаго́ла, и҆ призва̀ зе́млю ѿ востѡ́къ со́лнца до за̑падъ.  Сті́хъ: Собери́те є҆мꙋ̀ преподѡ́бныѧ є҆гѡ̀,  завѣща́ющыѧ завѣ́тъ є҆гѡ̀ ѡ҆ же́ртвахъ. Прича́стный:  Хвали́те гдⷭ҇а съ нб҃съ: Дрꙋгі́й: Ра́дꙋйтесѧ: 
Въ понедѣ́льникъ: а҆пⷭ҇лъ въ дѣѧ́нїихъ, зача́ло м҃є. 
Во вто́рникъ: а҆пⷭ҇лъ въ дѣѧ́нїихъ, зача́ло м҃ѕ. 
Въ сре́дꙋ: а҆пⷭ҇лъ въ дѣѧ́нїихъ, зача́ло м҃з. 
Въ четверто́къ: а҆пⷭ҇лъ въ дѣѧ́нїихъ, зача́ло м҃и. 
Въ пѧто́къ: а҆пⷭ҇лъ въ дѣѧ́нїихъ, зача́ло н҃. 
Въ сꙋббѡ́тꙋ прокі́менъ, гла́съ ѕ҃: Дꙋ́шы и҆́хъ во  благи́хъ водворѧ́тсѧ. Сті́хъ: Къ тебѣ̀ гдⷭ҇и,  воздвиго́хъ дꙋ́шꙋ мою̀ бж҃е мо́й. А҆пⷭ҇лъ въ дѣѧ́нїихъ,  зача́ло н҃а. И҆ за оу҆поко́й, зача́ло с҃ѻ. А҆ллилꙋ́їа,  гла́съ д҃: Бл҃же́ни ꙗ҆̀же и҆збра́лъ: Сті́хъ: И҆  па́мѧть и҆́хъ въ ро́дъ и҆ ро́дъ. Прича́стный: Блаже́ни  ꙗ҆̀же и҆збра́лъ: 
Недѣ́лѧ и҃. На лїтꙋргі́и а҆нтїфѡ́нъ а҃, ѱало́мъ  и҃і, гла́съ в҃. Сті́хъ а҃: Нб҃са̀ повѣ́даютъ сла́вꙋ  бж҃їю. Мл҃твами бцⷣы сп҃се, спасѝ на́съ. И҆ дрꙋгі́й  ли́къ то́йже сті́хъ: Небеса̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. Мл҃твами  бцⷣы сп҃се, спасѝ на́съ. Сті́хъ в҃: Де́нь днѝ  ѿрыга́етъ глаго́лъ, и҆ но́щь но́щи возвѣща́етъ ра́зꙋмъ.  Мл҃твами бцⷣы (л. сз҃і) сп҃се, спасѝ на́съ. Сті́хъ  г҃: Во всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. Мл҃твами бцⷣы сп҃се, спасѝ  на́съ. Сла́ва, и҆ ны́нѣ: Мл҃твами бцⷣы сп҃се, спасѝ  на́съ. А҆нтїфѡ́нъ в҃, ѱало́мъ ѳ҃і, гла́съ то́йже.  Сті́хъ а҃: Оу҆слы́шитъ тѧ̀ гдⷭ҇ь въ де́нь печа́ли:  Спаси́ ны оу҆тѣ́шителю бл҃гі́й, пою́щыѧ тѝ:  а҆ллилꙋ́їа. Дрꙋга́ѧ страна̀, то́йже сті́хъ: Оу҆слы́шитъ  тѧ̀ гдⷭ҇ь въ де́нь печа́ли, защи́титъ тѧ̀ и҆́мѧ бг҃а  і҆а́кѡвлѧ. Спаси́ ны оу҆тѣ́шителю бл҃гі́й: Сті́хъ  в҃: По́слетъ тѝ по́мощь ѿ ст҃а́гѡ, и҆ ѿ сїѡ́на  застꙋ́питъ тѧ̀. Спаси́ ны оу҆тѣ́шителю бл҃гі́й:  Сті́хъ г҃: Да́стъ тѝ гдⷭ҇ь по се́рдцꙋ твоемꙋ̀, и҆ ве́сь  совѣ́тъ тво́й и҆спо́лнитъ. Спаси́ ны оу҆тѣ́шителю  бл҃гі́й: Сла́ва, и҆ ны́нѣ: Є҆диноро́дный сн҃е:  А҆нтїфѡ́нъ г҃, ѱало́мъ к҃, гла́съ и҃. Сті́хъ а҃:  Гдⷭ҇и, си́лою твое́ю возвесели́тсѧ ца́рь: Тропа́рь,  гла́съ то́йже: Бл҃гослове́нъ є҆сѝ хрⷭ҇тѐ бж҃е на́шъ,  и҆́же премꙋ́дры ловцы̀ ꙗ҆вле́й, низпосла́въ и҆̀мъ дх҃а  ст҃а́го, и҆ тѣ́ми оу҆ловле́й вселе́ннꙋю: человѣколю́бче,  сла́ва тебѣ̀. Дрꙋгі́й ли́къ то́йже сті́хъ: Гдⷭ҇и,  си́лою твое́ю возвесели́тсѧ ца́рь, и҆ ѡ҆ спасе́нїи твое́мъ  возра́дꙋетсѧ ѕѣлѡ̀. Тропа́рь: Бл҃гослове́нъ є҆сѝ  хрⷭ҇тѐ бж҃е на́шъ: Сті́хъ в҃: Жела́нїе се́рдца є҆гѡ̀  да́лъ є҆сѝ є҆мꙋ̀, и҆ хотѣ́нїѧ оу҆стнꙋ̀ є҆гѡ̀ нѣ́си  лиши́лъ є҆го̀. Тропа́рь: Бл҃гослове́нъ є҆сѝ хрⷭ҇тѐ  бж҃е на́шъ: Сті́хъ г҃: Ꙗ҆́кѡ предвари́лъ є҆сѝ є҆го̀  бл҃гослове́нїемъ благосты́ннымъ, положи́лъ є҆сѝ на главѣ̀  є҆гѡ̀ вѣне́цъ ѿ ка́мене че́стна. Тропа́рь:  Бл҃гослове́нъ є҆сѝ хрⷭ҇тѐ бж҃е на́шъ: Вхо́дное:  Вознеси́сѧ гдⷭ҇и си́лою твое́ю, воспое́мъ и҆ пое́мъ си̑лы  твоѧ̀. Та́же тропа́рь: Бл҃гослове́нъ є҆сѝ хрⷭ҇тѐ бж҃е  на́шъ: Сла́ва, и҆ ны́нѣ: конда́къ, гла́съ и҃: Є҆гда̀  снизше́дъ ꙗ҆зы́ки слїѧ̀, раздѣлѧ́ше ꙗ҆зы́ки вы́шнїй:  є҆гда́ же ѻ҆́гненныѧ ѧ҆зы́ки раздаѧ́ше, въ соедине́нїе  всѧ̑ призва̀, и҆ согла́снѡ сла́вимъ всест҃а́го дх҃а.  Вмѣ́стѡ же трист҃а́гѡ: Є҆ли́цы во хрⷭ҇та̀  крести́стесѧ, во хрⷭ҇та̀ ѡ҆блеко́стесѧ, а҆ллилꙋ́їа.  Прокі́менъ, гла́съ и҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Небеса̀ повѣ́даютъ сла́вꙋ бж҃їю, творе́нїе же рꙋкꙋ̀  є҆гѡ̀ возвѣща́етъ тве́рдь. (л. сз҃і ѡ҆б.) И҆ до  ѿда́нїѧ. А҆пⷭ҇лъ въ дѣѧ́нїихъ, зача́ло г҃. А҆ллилꙋ́їа,  гла́съ а҃: Сло́вомъ гдⷭ҇нимъ небеса̀ оу҆тверди́шасѧ, и҆  дх҃омъ оу҆́стъ є҆гѡ̀ всѧ̀ си́ла и҆́хъ. Сті́хъ: Съ  небесѐ призрѣ̀ гдⷭ҇ь, ви́дѣ всѧ̑ сы́ны человѣ́ческїѧ.  Прича́стный: Дх҃ъ тво́й бл҃гі́й наста́витъ мѧ̀ на зе́млю  пра́вꙋ. А҆ллилꙋ́їа, три́жды. Въ тꙋ́же недѣ́лю ве́чера,  прокі́менъ: Кто̀ бг҃ъ ве́лїй: пи́санъ въ недѣ́лю па́схи  на вече́рни, ли́стъ сг҃і ѡ҆б. 
Въ понедѣ́льникъ ст҃а́гѡ дх҃а. На лїтꙋргі́и вхо́дное:  Вознеси́сѧ гдⷭ҇и си́лою твое́ю, воспое́мъ и҆ пое́мъ си̑лы  твоѧ̀. Тропа́рь: Бл҃гослове́нъ є҆сѝ хрⷭ҇тѐ бж҃е  на́шъ: Сла́ва, и҆ ны́нѣ: Конда́къ: Є҆гда̀ снизше́дъ:  Трист҃о́е. Прокі́менъ, гла́съ ѕ҃: Спасѝ гдⷭ҇и лю́ди  твоѧ̀, и҆ бл҃гословѝ достоѧ́нїе твоѐ. Сті́хъ: Къ  тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ  менѐ. А҆пⷭ҇лъ къ є҆фесе́ємъ, зача́ло ск҃ѳ. А҆ллилꙋ́їа,  гла́съ в҃: Поми́лꙋй мѧ̀ бж҃е, по вели́цѣй ми́лости  твое́й. Сті́хъ: Не ѿве́ржи менѐ ѿ лица̀ твоегѡ̀, и҆  дх҃а твоегѡ̀ ст҃а́гѡ не ѿимѝ ѿ менѐ. Прича́стный:  Дх҃ъ тво́й бл҃гі́й наста́витъ мѧ̀ на зе́млю пра́вꙋ.  А҆ллилꙋ́їа, три́жды. 
Во вто́рникъ: а҆пⷭ҇лъ къ ри́млѧнѡмъ: зача́ло ѻ҃ѳ. 
Въ сре́дꙋ: а҆пⷭ҇лъ къ ри́млѧнѡмъ, зача́ло п҃. 
Въ четверто́къ: а҆пⷭ҇лъ къ ри́млѧнѡмъ, зача́ло п҃а. 
Въ пѧто́къ: а҆пⷭ҇лъ къ ри́млѧнѡмъ, зача́ло п҃в. 
Въ сꙋббѡ́тꙋ: а҆пⷭ҇лъ къ ри́млѧнѡмъ, заⷱ҇ ѻ҃ѳ ѿ полꙋ̀. 
Недѣ́лѧ а҃-ѧ всѣ́хъ ст҃ы́хъ. Гла́съ и҃. Прокі́менъ,  гла́съ и҃: Помоли́тесѧ и҆ воздади́те гдⷭ҇ви бг҃ꙋ на́шемꙋ.  Сті́хъ: Вѣ́домъ во і҆ꙋде́и бг҃ъ, во і҆и҃ли ве́лїе и҆́мѧ  є҆гѡ̀. И҆ ст҃ы́хъ, гла́съ д҃: Ди́венъ бг҃ъ во ст҃ы́хъ  свои́хъ, бг҃ъ і҆и҃левъ. Сті́хъ: Въ це́рквахъ  бл҃гослови́те бг҃а, гдⷭ҇а ѿ и҆стѡ́чникъ і҆и҃левыхъ.  А҆пⷭ҇лъ ко є҆вре́ємъ, зача́ло т҃л. А҆ллилꙋ́їа, гла́съ  д҃: Воззва́ша пра́веднїи, и҆ гдⷭ҇ь оу҆слы́ша и҆̀хъ.  Сті́хъ: Мно́ги скѡ́рби пра́вєднымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. Прича́стенъ: Хвали́те гдⷭ҇а  съ небе́съ: Дрꙋгі́й: Ра́дꙋйтесѧ пра́веднїи ѡ҆ гдⷭ҇ѣ:  А҆ллилꙋ́їа, три́жды. (л. си҃і) 
Седми́ца в҃. 
Въ понедѣ́льникъ: а҆пⷭ҇лъ къ ри́млѧнѡмъ, зача́ло п҃г. 
Во вто́рникъ: а҆пⷭ҇лъ къ ри́млѧнѡмъ, зача́ло п҃ѕ. 
Въ сре́дꙋ: а҆пⷭ҇лъ къ ри́млѧнѡмъ, зача́ло п҃з. 
Въ четверто́къ: а҆пⷭ҇лъ къ ри́млѧнѡмъ, зача́ло п҃ѳ. 
Въ пѧто́къ: а҆пⷭ҇лъ къ ри́млѧнѡмъ, зача́ло ч҃. 
Въ сꙋббѡ́тꙋ: а҆пⷭ҇лъ къ ри́млѧнѡмъ, зача́ло п҃д. 
Недѣ́лѧ в҃. Гла́съ а҃, а҆пⷭ҇лъ къ ри́млѧнѡмъ: зача́ло  п҃а ѿ полꙋ̀. 
Седми́ца г҃. 
Въ понедѣ́льникъ: а҆пⷭ҇лъ къ ри́млѧнѡмъ, зача́ло ч҃д. 
Во вто́рникъ: а҆пⷭ҇лъ къ ри́млѧнѡмъ, зача́ло ч҃є. 
Въ сре́дꙋ: а҆пⷭ҇лъ къ ри́млѧнѡмъ, зача́ло ч҃ѕ. 
Въ четверто́къ: а҆пⷭ҇лъ къ ри́млѧнѡмъ, зача́ло ч҃и. 
Въ пѧто́къ: а҆пⷭ҇лъ къ ри́млѧнѡмъ, зача́ло р҃а. 
Въ сꙋббѡ́тꙋ: а҆пⷭ҇лъ къ ри́млѧнѡмъ, зача́ло п҃є. 
Недѣ́лѧ г҃. Гла́съ в҃, а҆пⷭ҇лъ къ ри́млѧнѡмъ: зача́ло  п҃и. 
Седми́ца д҃. 
Въ понедѣ́льникъ: а҆пⷭ҇лъ къ ри́млѧнѡмъ, зача́ло р҃в. 
Во вто́рникъ: а҆пⷭ҇лъ къ ри́млѧнѡмъ, зача́ло р҃д. 
Въ сре́дꙋ: а҆пⷭ҇лъ къ ри́млѧнѡмъ, зача́ло р҃є. 
Въ четверто́къ: а҆пⷭ҇лъ къ ри́млѧнѡмъ, зача́ло р҃ѕ. 
Въ пѧто́къ: а҆пⷭ҇лъ къ ри́млѧнѡмъ, зача́ло р҃з. 
Въ сꙋббѡ́тꙋ: а҆пⷭ҇лъ къ ри́млѧнѡмъ, зача́ло ч҃в. 
Недѣ́лѧ д҃. Гла́съ г҃, а҆пⷭ҇лъ къ ри́млѧнѡмъ, зача́ло  ч҃г. 
Седми́ца є҃. 
Въ понедѣ́льникъ: а҆пⷭ҇лъ къ ри́млѧнѡмъ, зача́ло р҃ѳ. 
Во вто́рникъ: а҆пⷭ҇лъ къ ри́млѧнѡмъ, зача́ло рд҃і. 
Въ сре́дꙋ: а҆пⷭ҇лъ къ ри́млѧнѡмъ, зача́ло рз҃і. 
Въ четверто́къ: а҆пⷭ҇лъ къ ри́млѧнѡмъ, зача́ло ри҃і. 
Въ пѧто́къ: а҆пⷭ҇лъ къ ри́млѧнѡмъ, зача́ло р҃к. 
Въ сꙋббѡ́тꙋ: а҆пⷭ҇лъ къ ри́млѧнѡмъ, зача́ло ч҃з. 
Недѣ́лѧ є҃. Гла́съ д҃, а҆пⷭ҇лъ къ ри́млѧнѡмъ:  зача́ло р҃г. 
Седми́ца ѕ҃. 
Въ понедѣ́льникъ: а҆пⷭ҇лъ къ ри́млѧнѡмъ, зача́ло рк҃а. 
Во вто́рникъ: а҆пⷭ҇лъ къ корі́нѳѧнѡмъ, зача́ло рк҃в. 
Въ сре́дꙋ: а҆пⷭ҇лъ къ корі́нѳѧнѡмъ, зача́ло рк҃з. 
Въ четверто́къ: а҆пⷭ҇лъ къ корі́нѳѧнѡмъ, зача́ло рк҃ѳ.  (л. си҃і ѡ҆б.) 
Въ пѧто́къ: а҆пⷭ҇лъ къ корі́нѳѧнѡмъ, заⷱ҇ р҃л ѿ полꙋ̀. 
Въ сꙋббѡ́тꙋ: а҆пⷭ҇лъ къ ри́млѧнѡмъ, зача́ло р҃. 
Недѣ́лѧ ѕ҃. Гла́съ, а҆пⷭ҇лъ къ ри́млѧнѡмъ: зача́ло  р҃і. 
Седми́ца з҃. 
Въ понедѣ́льникъ: а҆пⷭ҇лъ къ корі́нѳѧнѡмъ, зача́ло  рл҃д. 
Во вто́рникъ: а҆пⷭ҇лъ къ корі́нѳѧнѡмъ, зача́ло рл҃ѕ. 
Въ сре́дꙋ: а҆пⷭ҇лъ къ корі́нѳѧнѡмъ, зача́ло рл҃з. 
Въ четверто́къ: а҆пⷭ҇лъ къ корі́нѳѧнѡмъ, зача́ло рл҃и. 
Въ пѧто́къ: а҆пⷭ҇лъ къ корі́нѳѧнѡмъ, зача́ло рл҃ѳ. 
Въ сꙋббѡ́тꙋ: а҆пⷭ҇лъ къ ри́млѧнѡмъ, зача́ло р҃и. 
Недѣ́лѧ з҃. Гла́съ ѕ҃, а҆пⷭ҇лъ къ ри́млѧнѡмъ: зача́ло  рѕ҃і. 
Седми́ца и҃. 
Въ понедѣ́льникъ: а҆пⷭ҇лъ къ корі́нѳѧнѡмъ, зача́ло  рм҃в. 
Во вто́рникъ: а҆пⷭ҇лъ къ корі́нѳѧнѡмъ, зача́ло рм҃д. 
Въ сре́дꙋ: а҆пⷭ҇лъ къ корі́нѳѧнѡмъ, зача́ло рм҃є. 
Въ четверто́къ: а҆пⷭ҇лъ къ корі́нѳѧнѡмъ, зача́ло рм҃з. 
Въ пѧто́къ: а҆пⷭ҇лъ къ корі́нѳѧнѡмъ, зача́ло рм҃и. 
Въ сꙋббѡ́тꙋ: а҆пⷭ҇лъ къ ри́млѧнѡмъ, зача́ло ра҃і. 
Недѣ́лѧ и҃. Гла́съ з҃, а҆пⷭ҇лъ къ корі́нѳѧнѡмъ:  зача́ло рк҃д. 
Седми́ца ѳ҃. 
Въ понедѣ́льникъ: а҆пⷭ҇лъ къ корі́нѳѧнѡмъ, зача́ло р҃н. 
Во вто́рникъ: а҆пⷭ҇лъ къ корі́нѳѧнѡмъ, зача́ло рн҃в. 
Въ сре́дꙋ: а҆пⷭ҇лъ къ корі́нѳѧнѡмъ, зача́ло рн҃д. 
Въ четверто́къ: а҆пⷭ҇лъ къ корі́нѳѧнѡмъ, зача́ло рн҃є. 
Въ пѧто́къ: а҆пⷭ҇лъ къ корі́нѳѧнѡмъ, зача́ло рн҃з. 
Въ сꙋббѡ́тꙋ: а҆пⷭ҇лъ къ ри́млѧнѡмъ, зача́ло рг҃і. 
Недѣ́лѧ ѳ҃. Гла́съ и҃, а҆пⷭ҇лъ къ корі́нѳѧнѡмъ:  зача́ло рк҃и. 
Седми́ца і҃. 
Въ понедѣ́льникъ: а҆пⷭ҇лъ къ корі́нѳѧнѡмъ, зача́ло  рн҃ѳ. 
Во вто́рникъ: а҆пⷭ҇лъ къ корі́нѳѧнѡмъ, зача́ло рѯ҃а. 
Въ сре́дꙋ: а҆пⷭ҇лъ къ корі́нѳѧнѡмъ, зача́ло рѯ҃є. 
Въ четверто́къ: а҆пⷭ҇лъ къ корі́нѳѧнѡмъ, зача́ло рѯ҃з. 
Въ пѧто́къ: а҆пⷭ҇лъ къ корі́нѳѧнѡмъ, зача́ло рѯ҃ѳ. 
Въ сꙋббѡ́тꙋ: а҆пⷭ҇лъ къ ри́млѧнѡмъ, зача́ло рѳ҃і. 
Недѣ́лѧ і҃. Гла́съ а҃, а҆пⷭ҇лъ къ корі́нѳѧнѡмъ:  зача́ло рл҃а. 
Седми́ца а҃і. 
Въ понедѣ́льникъ: а҆пⷭ҇лъ къ корі́нѳѧнѡмъ, зача́ло  рѻ҃а. 
Во вто́рникъ: а҆пⷭ҇лъ къ корі́нѳѧнѡмъ, зача́ло рѻ҃в.  (л. сѳ҃і) 
Въ сре́дꙋ: а҆пⷭ҇лъ къ корі́нѳѧнѡмъ, зача́ло рѻ҃г. 
Въ четверто́къ: а҆пⷭ҇лъ къ корі́нѳѧнѡмъ, зача́ло рѻ҃є. 
Въ пѧто́къ: а҆пⷭ҇лъ къ корі́нѳѧнѡмъ, зача́ло рѻ҃з. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рк҃г. 
Недѣ́лѧ а҃і. Гла́съ в҃, а҆пⷭ҇лъ къ корі́нѳѧнѡмъ:  зача́ло рм҃а. 
Седми́ца в҃і. 
Въ понедѣ́льникъ: а҆пⷭ҇лъ къ корі́нѳѧнѡмъ, зача́ло  рѻ҃ѳ. 
Во вто́рникъ: а҆пⷭ҇лъ къ корі́нѳѧнѡмъ, зача́ло р҃п. 
Въ сре́дꙋ: а҆пⷭ҇лъ къ корі́нѳѧнѡмъ, зача́ло рп҃в. 
Въ четверто́къ: а҆пⷭ҇лъ къ корі́нѳѧнѡмъ, зача́ло рп҃г. 
Въ пѧто́къ: а҆пⷭ҇лъ къ корі́нѳѧнѡмъ, зача́ло рп҃д. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, заⷱ҇ рк҃є ѿ  полꙋ̀. 
Недѣ́лѧ в҃і. Гла́съ г҃, а҆пⷭ҇лъ къ корі́нѳѧнѡмъ,  зача́ло рн҃и. 
Седми́ца г҃і. 
Въ понедѣ́льникъ: а҆пⷭ҇лъ къ корі́нѳѧнѡмъ, зача́ло  рп҃ѕ. 
Во вто́рникъ: а҆пⷭ҇лъ къ корі́нѳѧнѡмъ, зача́ло рп҃з. 
Въ сре́дꙋ: а҆пⷭ҇лъ къ корі́нѳѧнѡмъ, зача́ло рп҃ѳ. 
Въ четверто́къ: а҆пⷭ҇лъ къ корі́нѳѧнѡмъ, зача́ло р҃ч. 
Въ пѧто́къ: а҆пⷭ҇лъ къ корі́нѳѧнѡмъ, зача́ло рч҃в. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рк҃ѕ. 
Недѣ́лѧ г҃і. Гла́съ д҃, а҆пⷭ҇лъ къ корі́нѳѧнѡмъ,  зача́ло рѯ҃ѕ. 
Седми́ца д҃і. 
Въ понедѣ́льникъ: а҆пⷭ҇лъ къ корі́нѳѧнѡмъ, зача́ло  рч҃є. 
Во вто́рникъ: а҆пⷭ҇лъ къ корі́нѳѧнѡмъ, зача́ло рч҃ѕ. 
Въ сре́дꙋ: а҆пⷭ҇лъ къ корі́нѳѧнѡмъ, зача́ло рч҃з. 
Въ четверто́къ: а҆пⷭ҇лъ къ гала́тѡмъ, зача́ло рч҃и. 
Въ пѧто́къ: а҆пⷭ҇лъ къ гала́тѡмъ, зача́ло с҃а. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло р҃л. 
Недѣ́лѧ д҃і. Гла́съ є҃, а҆пⷭ҇лъ къ корі́нѳѧнѡмъ:  зача́ло р҃ѻ. 
Седми́ца є҃і. 
Въ понедѣ́льникъ: а҆пⷭ҇лъ къ гала́тѡмъ, зача́ло с҃в. 
Во вто́рникъ: а҆пⷭ҇лъ къ гала́тѡмъ, зача́ло с҃д. 
Въ сре́дꙋ: а҆пⷭ҇лъ къ гала́тѡмъ, зача́ло с҃з. 
Въ четверто́къ: а҆пⷭ҇лъ къ гала́тѡмъ, зача́ло с҃и. 
Въ пѧто́къ: а҆пⷭ҇лъ къ гала́тѡмъ, зача́ло с҃і. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рл҃в. (л.  сѳ҃і ѡ҆б.) 
Недѣ́лѧ є҃і. Гла́съ ѕ҃, а҆пⷭ҇лъ къ корі́нѳѧнѡмъ:  зача́ло рѻ҃ѕ. 
Седми́ца ѕ҃і. 
Въ понедѣ́льникъ: а҆пⷭ҇лъ къ гала́тѡмъ, зача́ло са҃і. 
Во вто́рникъ: а҆пⷭ҇лъ къ гала́тѡмъ, зача́ло св҃і. 
Въ сре́дꙋ: а҆пⷭ҇лъ къ гала́тѡмъ, зача́ло сд҃і. 
Въ четверто́къ: а҆пⷭ҇лъ къ є҆фесе́ємъ, зача́ло сѕ҃і. 
Въ пѧто́къ: а҆пⷭ҇лъ къ є҆фесе́ємъ, зача́ло сз҃і. 
Въ сꙋббѡ́тꙋ а҆пⷭ҇лъ къ корі́нѳѧнѡмъ, зача́ло рм҃ѕ. 
Недѣ́лѧ ѕ҃і. Гла́съ з҃, а҆пⷭ҇лъ къ корі́нѳѧнѡмъ:  зача́ло рп҃а. 
Седми́ца з҃і. 
Въ понедѣ́льникъ: а҆пⷭ҇лъ къ є҆фесе́ємъ, зача́ло  сѳ҃і. 
Во вто́рникъ: а҆пⷭ҇лъ къ є҆фесе́ємъ, зача́ло ск҃в. 
Въ сре́дꙋ: а҆пⷭ҇лъ къ є҆фесе́ємъ, зача́ло ск҃г. 
Въ четверто́къ: а҆пⷭ҇лъ къ є҆фесе́ємъ, зача́ло ск҃є. 
Въ пѧто́къ: а҆пⷭ҇лъ къ є҆фесе́ємъ, зача́ло ск҃ѕ. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рн҃ѕ. 
Недѣ́лѧ з҃і. Гла́съ и҃, а҆пⷭ҇лъ къ корі́нѳѧнѡмъ:  зача́ло рп҃в ѿ полꙋ̀. 
Седми́ца и҃і. 
Въ понедѣ́льникъ: а҆пⷭ҇лъ къ є҆фесе́ємъ, зача́ло  ск҃з. 
Во вто́рникъ: а҆пⷭ҇лъ къ є҆фесе́ємъ, зача́ло с҃л. 
Въ сре́дꙋ: а҆пⷭ҇лъ къ є҆фесе́ємъ, зача́ло сл҃а. 
Въ четверто́къ: а҆пⷭ҇лъ къ є҆фесе́ємъ, зача́ло сл҃в. 
Въ пѧто́къ: а҆пⷭ҇лъ къ є҆фесе́ємъ, зача́ло сл҃д. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рѯ҃в. 
Недѣ́лѧ и҃і. Гла́съ а҃, а҆пⷭ҇лъ къ корі́нѳѧнѡмъ:  зача́ло рп҃и. 
Седми́ца ѳ҃і. 
Въ понедѣ́льникъ: а҆пⷭ҇лъ къ фїлїпписі́ємъ, зача́ло  сл҃є. 
Во вто́рникъ: а҆пⷭ҇лъ къ фїлїпписі́ємъ, зача́ло сл҃ѕ. 
Въ сре́дꙋ: а҆пⷭ҇лъ къ фїлїпписі́ємъ, зача́ло сл҃з. 
Въ четверто́къ: а҆пⷭ҇лъ къ фїлїпписі́ємъ, зача́ло сл҃и. 
Въ пѧто́къ: а҆пⷭ҇лъ къ фїлїпписі́ємъ, зача́ло сл҃ѳ. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рѯ҃д. 
Недѣ́лѧ ѳ҃і. Гла́съ в҃, а҆пⷭ҇лъ къ корі́нѳѧнѡмъ:  зача́ло рч҃д. 
Седми́ца к҃. 
Въ понедѣ́льникъ. а҆пⷭ҇лъ къ фїлїпписі́ємъ, зача́ло  см҃а. 
Во вто́рникъ: а҆пⷭ҇лъ къ фїлїпписі́ємъ, зача́ло см҃в. 
Въ сре́дꙋ: а҆пⷭ҇лъ къ фїлїпписі́ємъ, зача́ло см҃г. 
Въ четверто́къ: а҆пⷭ҇лъ къ фїлїпписі́ємъ, зача́ло см҃д.  (л. с҃к) 
Въ пѧто́къ: а҆пⷭ҇лъ къ фїлїпписі́ємъ, зача́ло см҃є. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рѯ҃и. 
Недѣ́лѧ к҃. Гла́съ г҃, а҆пⷭ҇лъ къ гала́тѡмъ: зача́ло  с҃. 
Седми́ца к҃а. 
Въ понедѣ́льникъ: а҆пⷭ҇лъ къ фїлїпписі́ємъ, зача́ло  см҃и. 
Во вто́рникъ: а҆пⷭ҇лъ къ колосса́ємъ, зача́ло см҃ѳ. 
Въ сре́дꙋ: а҆пⷭ҇лъ къ колосса́ємъ, зача́ло сн҃а. 
Въ четверто́къ: а҆пⷭ҇лъ къ колосса́ємъ, зача́ло сн҃в. 
Въ пѧто́къ: а҆пⷭ҇лъ къ колосса́ємъ, зача́ло сн҃г. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рѻ҃д. 
Недѣ́лѧ к҃а. Гла́съ д҃, а҆пⷭ҇лъ къ гала́тѡмъ, зача́ло  с҃г. 
Седми́ца к҃в. 
Въ понедѣ́льникъ: а҆пⷭ҇лъ къ колосса́ємъ, зача́ло  сн҃є. 
Во вто́рникъ: а҆пⷭ҇лъ къ колосса́ємъ, зача́ло сн҃ѕ. 
Въ сре́дꙋ: а҆пⷭ҇лъ къ колосса́ємъ, зача́ло сн҃ѳ. 
Въ четверто́къ: а҆пⷭ҇лъ къ колосса́ємъ, зача́ло с҃ѯ. 
Въ пѧто́къ: а҆пⷭ҇лъ къ колосса́ємъ, зача́ло сѯ҃а. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рѻ҃и. 
Недѣ́лѧ к҃в. Гла́съ є҃, а҆пⷭ҇лъ къ гала́тѡмъ,  зача́ло сє҃і. 
Седми́ца к҃г. 
Въ понедѣ́льникъ: а҆пⷭ҇лъ къ солꙋ́нѧнѡмъ, зача́ло  сѯ҃в. 
Во вто́рникъ: а҆пⷭ҇лъ къ солꙋ́нѧнѡмъ, зача́ло сѯ҃г. 
Въ сре́дꙋ: а҆пⷭ҇лъ къ солꙋ́нѧнѡмъ, зача́ло сѯ҃д. 
Въ четверто́къ: а҆пⷭ҇лъ къ солꙋ́нѧнѡмъ, зача́ло сѯ҃є. 
Въ пѧто́къ: а҆пⷭ҇лъ къ солꙋ́нѧнѡмъ, зача́ло сѯ҃ѕ. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рп҃є. 
Недѣ́лѧ к҃г. Гла́съ ѕ҃, а҆пⷭ҇лъ къ є҆фесе́ємъ,  зача́ло с҃к. 
Седми́ца к҃д. 
Въ понедѣ́льникъ: а҆пⷭ҇лъ къ солꙋ́нѧнѡмъ, зача́ло  сѯ҃з. 
Во вто́рникъ: а҆пⷭ҇лъ къ солꙋ́нѧнѡмъ, зача́ло сѯ҃и. 
Въ сре́дꙋ: а҆пⷭ҇лъ къ солꙋ́нѧнѡмъ, зача́ло сѯ҃ѳ. 
Въ четверто́къ: а҆пⷭ҇лъ къ солꙋ́нѧнѡмъ, зача́ло сѻ҃а. 
Въ пѧто́къ: а҆пⷭ҇лъ къ солꙋ́нѧнѡмъ, зача́ло сѻ҃в. 
Въ сꙋббѡ́тꙋ: а҆пⷭ҇лъ къ корі́нѳѧнѡмъ, зача́ло рч҃а. 
Недѣ́лѧ к҃д. Гла́съ з҃, а҆пⷭ҇лъ къ є҆фесе́ємъ,  зача́ло ск҃а. 
Седми́ца к҃є. 
Въ понедѣ́льникъ: а҆пⷭ҇лъ къ солꙋ́нѧнѡмъ, зача́ло  сѻ҃д. 
Во вто́рникъ: а҆пⷭ҇лъ къ солꙋ́нѧнѡмъ, заⷱ҇ сѻ҃д ѿ  полꙋ̀. (л. с҃к ѡ҆б.) 
Въ сре́дꙋ: а҆пⷭ҇лъ къ солꙋ́нѧнѡмъ, зача́ло сѻ҃є. 
Въ четверто́къ: а҆пⷭ҇лъ къ солꙋ́нѧнѡмъ, зача́ло сѻ҃ѕ. 
Въ пѧто́къ: а҆пⷭ҇лъ къ солꙋ́нѧнѡмъ, зача́ло сѻ҃з. 
Въ сꙋббѡ́тꙋ: а҆пⷭ҇лъ къ гала́тѡмъ, зача́ло рч҃ѳ. 
Недѣ́лѧ к҃є. Гла́съ и҃, а҆пⷭ҇лъ къ є҆фесе́ємъ,  зача́ло ск҃д. 
Седми́ца к҃ѕ. 
Въ понедѣ́льникъ: а҆пⷭ҇лъ къ тїмоѳе́ю, зача́ло сѻ҃и. 
Во вто́рникъ: а҆пⷭ҇лъ къ тїмоѳе́ю, зача́ло сѻ҃ѳ. 
Въ сре́дꙋ: а҆пⷭ҇лъ къ тїмоѳе́ю, зача́ло сп҃а. 
Въ четверто́къ: а҆пⷭ҇лъ къ тїмоѳе́ю, зача́ло сп҃г. 
Въ пѧто́къ: а҆пⷭ҇лъ къ тїмоѳе́ю, зача́ло сп҃є. 
Въ сꙋббѡ́тꙋ: а҆пⷭ҇лъ къ гала́тѡмъ, зача́ло с҃є. 
Недѣ́лѧ к҃ѕ. Гла́съ а҃, а҆пⷭ҇лъ къ є҆фесе́ємъ,  зача́ло ск҃ѳ. 
Седми́ца к҃з. 
Въ понедѣ́льникъ: а҆пⷭ҇лъ къ тїмоѳе́ю, заⷱ҇ сп҃є ѿ  полꙋ̀. 
Во вто́рникъ: а҆пⷭ҇лъ къ тїмоѳе́ю, зача́ло сп҃ѕ. 
Въ сре́дꙋ: а҆пⷭ҇лъ къ тїмоѳе́ю, зача́ло сп҃з. 
Въ четверто́къ: а҆пⷭ҇лъ къ тїмоѳе́ю, зача́ло сп҃ѳ. 
Въ пѧто́къ: а҆пⷭ҇лъ къ тїмоѳе́ю, зача́ло с҃ч. 
Въ сꙋббѡ́тꙋ: а҆пⷭ҇лъ къ гала́тѡмъ, зача́ло сг҃і. 
Недѣ́лѧ к҃з. Гла́съ в҃, а҆пⷭ҇лъ къ є҆фесе́ємъ,  зача́ло сл҃г. 
Седми́ца к҃и. 
Въ понедѣ́льникъ: а҆пⷭ҇лъ къ тїмоѳе́ю, зача́ло сч҃д. 
Во вто́рникъ: а҆пⷭ҇лъ къ тїмоѳе́ю, зача́ло сч҃з. 
Въ сре́дꙋ: а҆пⷭ҇лъ къ тїмоѳе́ю, зача́ло сч҃ѳ. 
Въ четверто́къ: а҆пⷭ҇лъ къ ті́тꙋ, зача́ло т҃. 
Въ пѧто́къ: а҆пⷭ҇лъ къ ті́тꙋ, зача́ло т҃а. 
Въ сꙋббѡ́тꙋ: а҆пⷭ҇лъ къ є҆фесе́ємъ, зача́ло си҃і. 
Недѣ́лѧ к҃и. Гла́съ г҃, а҆пⷭ҇лъ къ колосса́ємъ,  зача́ло с҃н. 
Седми́ца к҃ѳ. 
Въ понедѣ́льникъ: а҆пⷭ҇лъ къ є҆вре́ємъ, зача́ло т҃и. 
Во вто́рникъ: а҆пⷭ҇лъ къ є҆вре́ємъ, зача́ло т҃і. 
Въ сре́дꙋ: а҆пⷭ҇лъ къ є҆вре́ємъ, зача́ло тв҃і. 
Въ четверто́къ: а҆пⷭ҇лъ къ є҆вре́ємъ, зача́ло тє҃і. 
Въ пѧто́къ: а҆пⷭ҇лъ къ є҆вре́ємъ, зача́ло тз҃і. 
Въ сꙋббѡ́тꙋ: а҆пⷭ҇лъ къ є҆фесе́ємъ, заⷱ҇ с҃к ѿ  полꙋ̀. (л. ск҃а) 
Недѣ́лѧ к҃ѳ. Гла́съ д҃, а҆пⷭ҇лъ къ колосса́ємъ,  зача́ло сн҃з. 
Седми́ца л҃. 
Въ понедѣ́льникъ: а҆пⷭ҇лъ къ є҆вре́ємъ, зача́ло  тѳ҃і. 
Во вто́рникъ: а҆пⷭ҇лъ къ є҆вре́ємъ, зача́ло тк҃а. 
Въ сре́дꙋ: а҆пⷭ҇лъ къ є҆вре́ємъ, зача́ло тк҃г. 
Въ четверто́къ. а҆пⷭ҇лъ къ є҆вре́ємъ, зача́ло тк҃ѕ. 
Въ пѧто́къ: а҆пⷭ҇лъ къ є҆вре́ємъ, зача́ло тк҃з. 
Въ сꙋббѡ́тꙋ: а҆пⷭ҇лъ къ є҆фесе́ємъ, зача́ло ск҃и. 
Недѣ́лѧ л҃. Гла́съ є҃, а҆пⷭ҇лъ къ колосса́ємъ,  зача́ло сн҃и. 
Седми́ца л҃а. 
Въ понедѣ́льникъ: а҆пⷭ҇лъ къ є҆вре́ємъ, зача́ло тк҃ѳ. 
Во вто́рникъ: а҆пⷭ҇лъ къ є҆вре́ємъ, зача́ло тл҃г. 
Въ сре́дꙋ: а҆пⷭ҇лъ ѿ і҆а́кѡвлѧ, зача́ло н҃. 
Въ четверто́къ: а҆пⷭ҇лъ ѿ і҆а́кѡвлѧ, зача́ло н҃а. 
Въ пѧто́къ: а҆пⷭ҇лъ ѿ і҆а́кѡвлѧ, зача́ло н҃в. 
Въ сꙋббѡ́тꙋ: а҆пⷭ҇лъ къ колосса́ємъ, заⷱ҇ см҃ѳ ѿ  полꙋ̀. 
Недѣ́лѧ л҃а. Гла́съ ѕ҃, а҆пⷭ҇лъ къ тїмоѳе́ю, зача́ло  с҃п, ѿ полꙋ̀. 
Седми́ца л҃в. 
Въ понедѣ́льникъ: а҆пⷭ҇лъ ѿ і҆а́кѡвлѧ, зача́ло н҃г. 
Во вто́рникъ: а҆пⷭ҇лъ ѿ і҆а́кѡвлѧ, зача́ло н҃д. 
Въ сре́дꙋ: а҆пⷭ҇лъ ѿ і҆а́кѡвлѧ, зача́ло н҃є. 
Въ четверто́къ: а҆пⷭ҇лъ ѿ і҆а́кѡвлѧ, зача́ло н҃ѕ. 
Въ пѧто́къ: а҆пⷭ҇лъ ѿ петро́ва, зача́ло н҃и. 
Въ сꙋббѡ́тꙋ: а҆пⷭ҇лъ къ солꙋ́нѧнѡмъ, зача́ло сѻ҃г. 
Недѣ́лѧ л҃в. Гла́съ з҃, а҆пⷭ҇лъ къ тїмоѳе́ю, заⷱ҇  сп҃є ѿ полꙋ̀. 
Седми́ца л҃г. 
Въ понедѣ́льникъ: а҆пⷭ҇лъ ѿ петро́ва, зача́ло н҃ѳ. 
Во вто́рникъ: а҆пⷭ҇лъ ѿ петро́ва, зача́ло ѯ҃. 
Въ сре́дꙋ: а҆пⷭ҇лъ ѿ петро́ва, зача́ло ѯ҃а. 
Въ четверто́къ: а҆пⷭ҇лъ ѿ петро́ва, зача́ло ѯ҃в. 
Въ пѧто́къ: а҆пⷭ҇лъ ѿ петро́ва, зача́ло ѯ҃д. 
Въ сꙋббѡ́тꙋ: а҆пⷭ҇лъ къ тїмоѳе́ю, зача́ло сч҃г. 
Недѣ́лѧ л҃г, ѡ҆ мытарѝ и҆ фарїсе́и. Гла́съ и҃,  а҆пⷭ҇лъ къ тїмоѳе́ю, зача́ло сч҃ѕ. 
Седми́ца л҃д. 
Въ понедѣ́льникъ: а҆пⷭ҇лъ ѿ петро́ва, зача́ло ѯ҃ѕ. 
Во вто́рникъ: а҆пⷭ҇лъ ѿ петро́ва, зача́ло ѯ҃з. 
Въ сре́дꙋ: а҆пⷭ҇лъ ѿ петро́ва, зача́ло ѯ҃и. (л. ск҃а  ѡ҆б.) 
Въ четверто́къ: а҆пⷭ҇лъ ѿ і҆ѡа́ннова, зача́ло ѯ҃ѳ. 
Въ пѧто́къ: а҆пⷭ҇лъ ѿ і҆ѡа́ннова, зача́ло ѻ҃. 
Въ сꙋббѡ́тꙋ: а҆пⷭ҇лъ къ тїмоѳе́ю, зача́ло сч҃є. 
Недѣ́лѧ л҃д, ѡ҆ блꙋ́днѣмъ сы́нѣ. Гла́съ а҃, а҆пⷭ҇лъ  къ корі́нѳѧнѡмъ, зача́ло рл҃є. 
Седми́ца л҃є. 
Въ понедѣ́льникъ: а҆пⷭ҇лъ ѿ і҆ѡа́ннова, зача́ло ѻ҃а. 
Во вто́рникъ: а҆пⷭ҇лъ ѿ і҆ѡа́ннова, зача́ло ѻ҃в. 
Въ сре́дꙋ: а҆пⷭ҇лъ ѿ і҆ѡа́ннова, зача́ло ѻ҃г. 
Въ четверто́къ: а҆пⷭ҇лъ ѿ і҆ѡа́ннова, зача́ло ѻ҃д. 
Въ пѧто́къ: а҆пⷭ҇лъ ѿ і҆ѡа́ннова, зача́ло ѻ҃є. 
Въ сꙋббѡ́тꙋ л҃є, мѧсопꙋ́стнꙋю. Прокі́менъ, гла́съ ѕ҃:  Дꙋ́шы и҆́хъ во бл҃ги́хъ водворѧ́тсѧ. Сті́хъ: Къ тебѣ̀  гдⷭ҇и воздвиго́хъ дꙋ́шꙋ мою̀. А҆пⷭ҇лъ къ корі́нѳѧнѡмъ,  зача́ло рм҃ѕ, и҆ мє́ртвымъ, къ солꙋ́нѧнѡмъ, зача́ло с҃ѻ.  А҆ллилꙋ́їа, гла́съ ѕ҃: Блаже́ни, ꙗ҆̀же и҆збра́лъ и҆  прїѧ́лъ є҆сѝ, гдⷭ҇и, и҆ па́мѧть и҆́хъ въ ро́дъ и҆ ро́дъ.  Сті́хъ: Дꙋ́шы и҆́хъ во бл҃ги́хъ водворѧ́тсѧ.  Прича́стный: Блаже́ни, ꙗ҆̀же и҆збра́лъ и҆ прїѧ́лъ  є҆сѝ гдⷭ҇и, и҆ па́мѧть и҆́хъ въ ро́дъ и҆ ро́дъ. 
Недѣ́лѧ л҃є, мѧсопꙋ́стнаѧ. Прокі́менъ, гла́съ г҃:  Ве́лїй гдⷭ҇ь на́шъ, и҆ ве́лїѧ крѣ́пость є҆гѡ̀, и҆  ра́зꙋма є҆гѡ̀ нѣ́сть числа̀. Сті́хъ: Хвали́те гдⷭ҇а,  ꙗ҆́кѡ бл҃гъ ѱало́мъ: бг҃ови на́шемꙋ да оу҆слади́тсѧ  хвале́нїе. А҆пⷭ҇лъ къ корі́нѳѧнѡмъ, зача́ло р҃м.  А҆ллилꙋ́їа, гла́съ и҃: Прїиди́те возра́дꙋемсѧ гдⷭ҇ви,  воскли́кнемъ бг҃ꙋ сп҃си́телю на́шемꙋ. Сті́хъ:  Предвари́мъ лицѐ є҆гѡ̀ во и҆сповѣ́данїи, и҆ во  ѱалмѣ́хъ воскли́кнемъ є҆мꙋ̀. Прича́стный: Хвали́те:  Дрꙋгі́й: Ра́дꙋйтесѧ првⷣнїи ѡ҆ гдⷭ҇ѣ: 
Въ понедѣ́льникъ: а҆пⷭ҇лъ ѿ і҆ѡа́ннова, зача́ло ѻ҃ѕ. 
Во вто́рникъ: а҆пⷭ҇лъ ѿ і҆ꙋ́дина, зача́ло ѻ҃з. 
Въ четверто́къ: а҆пⷭ҇лъ ѿ і҆ꙋ́дина, зача́ло ѻ҃и. 
Въ сꙋббѡ́тꙋ л҃ѕ, сы́рнꙋю. Прокі́менъ ѻ҆ц҃є́въ  є҆ди́нъ, гла́съ и҃: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. Сті́хъ: Возношє́нїѧ  бж҃їѧ въ горта́ни и҆́хъ: А҆пⷭ҇лъ къ ри́млѧнѡмъ, зача́ло  рє҃і: и҆ преподѡ́бнымъ, къ гала́тѡмъ, (л. ск҃в)  зача́ло сг҃і. А҆ллилꙋ́їа. гла́съ в҃: Насажде́ни въ  домꙋ̀ гдⷭ҇ни: Сті́хъ: Весели́тесѧ пра́веднїи ѡ҆ гдⷭ҇ѣ.  Прича́стенъ: Ра́дꙋйтесѧ: 
Въ недѣ́лю сы́рнꙋю. Прокі́менъ, гла́съ и҃:  Помоли́тесѧ и҆ воздади́те гдⷭ҇ви бг҃ꙋ на́шемꙋ. Сті́хъ:  Вѣ́домь во і҆ꙋде́и бг҃ъ, во і҆и҃ли ве́лїе и҆́мѧ є҆гѡ̀.  А҆пⷭ҇лъ къ ри́млѧнѡмъ, зача́ло рв҃і. А҆ллилꙋ́їа, гла́съ  ѕ҃: Бл҃го є҆́сть и҆сповѣ́датисѧ гдⷭ҇ви, и҆ пѣ́ти  и҆́мени твоемꙋ̀ вы́шнїй. Сті́хъ: Возвѣща́ти заꙋ́тра  млⷭ҇ть твою̀, и҆ и҆́стинꙋ твою̀ на всѧ́кꙋ но́щь.  Прича́стенъ: Хвали́те гдⷭ҇а съ нб҃съ: Въ тꙋ́же  недѣ́лю ве́чера. Прокі́менъ вели́кїй, гла́съ и҃: Не  ѿвратѝ лица̀ твоегѡ̀ ѿ ѻ҆́трока твоегѡ̀, ꙗ҆́кѡ  скорблю̀, ско́рѡ оу҆слы́ши мѧ̀, вонмѝ дꙋшѝ мое́й, и҆  и҆зба́ви ю҆̀. Сті́хъ а҃: Спасе́нїе твоѐ, бж҃е, да  прїи́метъ мѧ̀. Сті́хъ в҃: Да оу҆́зрѧтъ ни́щїи и҆  возвеселѧ́тсѧ. Сті́хъ г҃: Взыщи́те бг҃а, и҆ жива̀  бꙋ́детъ дꙋша̀ ва́ша. Та́же: Не ѿвратѝ лица̀ твоегѡ̀  ѿ ѻ҆́трока твоегѡ̀, ꙗ҆́кѡ скорблю̀, ско́рѡ оу҆слы́ши  мѧ̀. (л. ск҃в ѡ҆б.) 
Послѣ́дованїе ст҃ы́ѧ четыредесѧ́тницы, сꙋббѡ́тамъ и҆  недѣ́лѧмъ ст҃а́гѡ вели́кагѡ поста̀. 
Сꙋббѡ́та а҃ поста̀. Прокі́менъ, Гла́съ з҃:  Возвесели́тсѧ првⷣникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши бж҃е гла́съ мо́й, внегда̀  моли́ти ми сѧ къ тебѣ̀. А҆пⷭ҇лъ къ є҆вре́ємъ, зача́ло  т҃г, и҆ ст҃о́мꙋ, къ тїмоѳе́ю, зача́ло с҃ч. А҆ллилꙋ́їа.  гла́съ д҃: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. Сті́хъ:  Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ  процвѣтꙋ́тъ. Прича́стенъ: Въ па́мѧть вѣ́чнꙋю бꙋ́детъ  пра́ведникъ: А҆ллилꙋ́їа, три́жды. 
Недѣ́лѧ а҃ поста̀. Прокі́менъ, гла́съ д҃. Пѣ́снь  ѻ҆ц҃є́въ: Блгⷭ҇ве́нъ є҆сѝ гдⷭ҇и бж҃е ѻ҆ц҃ъ на́шихъ,  и҆ хва́льно и҆ просла́влено и҆́мѧ твоѐ во вѣ́ки. Сті́хъ:  Ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же сотвори́лъ  є҆сѝ на́мъ. А҆пⷭ҇лъ къ є҆вре́ємъ, зача́ло тк҃ѳ, ѿ  полꙋ̀. А҆ллилꙋ́їа, гла́съ д҃: Мѡѷсе́й и҆ а҆арѡ́нъ во  і҆ере́ехъ є҆гѡ̀, и҆ самꙋ́илъ въ призыва́ющихъ и҆́мѧ є҆гѡ̀.  Сті́хъ: Призыва́хꙋ гдⷭ҇а, и҆ то́й послꙋ́шаше и҆́хъ.  Прича́стенъ: Хвали́те гдⷭ҇а съ нб҃съ: Дрꙋгі́й:  Ра́дꙋйтесѧ првⷣнїи ѡ҆ гдⷭ҇ѣ: Въ тꙋ́же недѣ́лю  ве́чера, прокі́менъ вели́кїй, гла́съ и҃: Да́лъ є҆сѝ  достоѧ́нїе боѧ́щымсѧ тебѐ гдⷭ҇и. Сті́хъ а҃: Ѿ  конє́цъ землѝ къ тебѣ̀ воззва́хъ. Сті́хъ в҃:  Покры́юсѧ въ кро́вѣ кри́лъ твои́хъ. Сті́хъ г҃: Та́кѡ  воспою̀ и҆́мени твоемꙋ̀ во вѣ́ки. Та́же: Да́лъ є҆сѝ  достоѧ́нїе: (л. ск҃г) 
Сꙋббѡ́та в҃ поста̀. Прокі́менъ, и҆ а҆ллилꙋ́їа днѐ, и҆  за оу҆поко́й. А҆пⷭ҇лъ къ є҆вре́ємъ, зача́ло т҃ѳ. за  оу҆поко́й, зача́ло с҃ѻ. 
Недѣ́лѧ в҃ поста̀. Прокі́менъ, гла́съ є҃: Ты̀  гдⷭ҇и сохрани́ши ны̀, и҆ соблюде́ши ны̀ ѿ ро́да сегѡ̀ и҆  во вѣ́къ. Сті́хъ: Спаси́ мѧ гдⷭ҇и, ꙗ҆́кѡ ѡ҆скꙋдѣ̀  преподо́бный. И҆ ст҃а́гѡ, прокі́менъ, гла́съ а҃:  Оу҆ста̀ моѧ̀ возглаго́лютъ премꙋ́дрость, и҆ поꙋче́нїе  се́рдца моегѡ̀ ра́зꙋмъ. А҆по́столъ къ є҆вре́ємъ, зача́ло  т҃д. И҆ ст҃а́гѡ, зача́ло ти҃і. А҆ллилꙋ́їа гла́са.  Прича́стный: Хвали́те гдⷭ҇а съ нб҃съ: Дрꙋгі́й: Въ  па́мѧть вѣ́чнꙋю: 
Сꙋббѡ́та г҃ поста̀. Прокі́менъ днѐ, и҆ за оу҆поко́й.  А҆по́столъ къ є҆вре́ємъ, зача́ло тк҃є: и҆ за оу҆поко́й,  зача́ло с҃ѻ. Недѣ́лѧ г҃ поста̀. Вмѣ́стѡ трист҃а́гѡ:  Крⷭ҇тꙋ̀ твоемꙋ̀ покланѧ́емсѧ влⷣко, и҆ ст҃о́е  воскресе́нїе твоѐ сла́вимъ. Прокі́менъ, гла́съ ѕ҃:  Спасѝ гдⷭ҇и, лю́ди твоѧ̀, и҆ бл҃гословѝ достоѧ́нїе  твоѐ. Сті́хъ: Къ тебѣ̀ гдⷭ҇и, воззовꙋ̀, бж҃е мо́й, да  не премолчи́ши ѿ менѐ. А҆по́столъ къ є҆вре́ємъ,  зача́ло та҃і. А҆ллилꙋ́їа, гла́съ и҃: Помѧнѝ со́нмъ  тво́й, є҆го́же стѧжа́лъ є҆сѝ и҆спе́рва. Сті́хъ: Бг҃ъ  же цр҃ь на́шъ пре́жде вѣ́ка, содѣ́ла спасе́нїе посредѣ̀  землѝ. Прича́стный: Зна́менасѧ на на́съ свѣ́тъ лица̀  твоегѡ̀ гдⷭ҇и. 
Сꙋббѡ́та д҃ поста̀. Прокі́менъ днѐ, и҆ за оу҆поко́й.  А҆пⷭ҇лъ къ є҆вре́ємъ, зача́ло тг҃і: и҆ за оу҆поко́й,  зача́ло рѯ҃г. Недѣ́лѧ д҃ поста̀. Прокі́менъ гла́са: и҆  преподо́бнагѡ, гла́съ з҃: Восхва́лѧтсѧ преподо́бнїи во  сла́вѣ, и҆ возра́дꙋютсѧ на ло́жахъ свои́хъ. А҆пⷭ҇лъ къ  є҆вре́ємъ, зача́ло тд҃і: и҆ ст҃а́гѡ, зача́ло ск҃ѳ.  А҆ллилꙋ́їа гла́са, и҆ ст҃а́гѡ. Сті́хъ: Насажде́ни въ домꙋ̀  гдⷭ҇ни: Прича́стный: Хвали́те гдⷭ҇а: И҆ дрꙋгі́й: Въ  па́мѧть вѣ́чнꙋю: 
Сꙋббѡ́та є҃ поста̀. Прокі́менъ, гла́съ г҃. Пѣ́снь  бцⷣы: Вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ  мо́й ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀: се́ бо ѿ ны́нѣ оу҆блажа́тъ мѧ̀  всѝ ро́ди. А҆по́столъ къ є҆вре́ємъ, зача́ло тк҃в: и҆  бцⷣѣ, зача́ло т҃к. А҆ллилꙋ́їа, гла́съ и҃: Воскреснѝ  гдⷭ҇и въ (л. ск҃г ѡ҆б.) поко́й тво́й: Сті́хъ: Помѧнѝ  гдⷭ҇и дв҃да, и҆ всю̀ кро́тость є҆гѡ̀. Прича́стный:  Ча́шꙋ спасе́нїѧ: 
Недѣ́лѧ є҃ поста̀. Прокі́менъ гла́са: и҆  преподо́бныѧ, гла́съ д҃: Ди́венъ бг҃ъ во ст҃ы́хъ свои́хъ,  бг҃ъ і҆и҃левъ. А҆пⷭ҇лъ къ є҆вре́ємъ, зача́ло тк҃а, ѿ  полꙋ̀: и҆ прпⷣбныѧ, зача́ло с҃и. А҆ллилꙋ́їа гла́са.  Прича́стный: Хвали́те гдⷭ҇а: Дрꙋгі́й: Въ па́мѧть  вѣ́чнꙋю: 
Сꙋббѡ́та ѕ҃, ла́зарева. Вмѣ́стѡ трист҃а́гѡ:  Є҆ли́цы во хрⷭ҇та̀ крести́стесѧ, во хрⷭ҇та̀  ѡ҆блеко́стесѧ, а҆ллилꙋ́їа. Прокі́менъ, гла́съ г҃. Гдⷭ҇ь  просвѣще́нїе моѐ, и҆ сп҃си́тель мо́й, когѡ̀ оу҆бою́сѧ;  Сті́хъ: Гдⷭ҇ь защи́титель живота̀ моегѡ̀, ѿ когѡ̀  оу҆страшꙋ́сѧ; А҆по́столъ къ є҆вре́ємъ, зача́ло тл҃г,  ѿ полꙋ̀. А҆ллилꙋ́їа, гла́съ є҃: Гдⷭ҇ь воцр҃и́сѧ, въ  лѣ́потꙋ ѡ҆блече́сѧ. Сті́хъ: И҆́бо оу҆твердѝ  вселе́ннꙋю, ꙗ҆́же не подви́житсѧ. Прича́стенъ: И҆зо  оу҆́стъ младе́нєцъ и҆ ссꙋ́щихъ соверши́лъ є҆сѝ хвалꙋ̀.  А҆ллилꙋ́їа, три́жды. 
Въ недѣ́лю цвѣтоно́снꙋю. На лїтꙋргі́и а҆нтїфѡ́нъ а҃.  ѱало́мъ рд҃і. Гла́съ в҃. Сті́хъ а҃: Возлюби́хъ, ꙗ҆́кѡ  оу҆слы́шитъ гдⷭ҇ь гла́съ моле́нїѧ моегѡ̀. Припѣ́въ:  Мл҃твами бцⷣы сп҃се, спасѝ на́съ. Сті́хъ в҃: Ꙗ҆́кѡ  приклонѝ оу҆́хо своѐ мнѣ̀, и҆ во днѝ моѧ̀ призовꙋ̀.  Мл҃твами бцⷣы: Сті́хъ г҃: Ѡ҆б̾ѧ́ша мѧ̀ болѣ́зни  смє́ртныѧ, бѣды̀ а҆́довы ѡ҆брѣто́ша мѧ̀. Мл҃твами  бцⷣы сп҃се, спасѝ на́съ. Сті́хъ д҃: Ско́рбь и҆  болѣ́знь ѡ҆брѣто́хъ, и҆ и҆́мѧ гдⷭ҇не призва́хъ.  Мл҃твами бцⷣы сп҃се, спасѝ на́съ. Сла́ва, и҆ ны́нѣ:  Моли́твами бцⷣы сп҃се, спасѝ на́съ. А҆нтїфѡ́нъ в҃.  ѱало́мъ рє҃і, гла́съ то́йже. Сті́хъ а҃: Вѣ́ровахъ,  тѣ́мже возглаго́лахъ: а҆́зъ же смири́хсѧ ѕѣлѡ̀. Спаси́  ны сн҃е бж҃їй, возсѣ́дый на жребѧ̀, пою́щыѧ тѝ:  а҆ллилꙋ́їа. Сті́хъ в҃: Что̀ возда́мъ гдⷭ҇ви ѡ҆ всѣ́хъ,  ꙗ҆̀же воздаде́ ми; Спаси́ ны сн҃е бж҃їй: Сті́хъ г҃:  Ча́шꙋ спасе́нїѧ прїимꙋ̀, и҆ и҆́мѧ гдⷭ҇не призовꙋ̀.  Спаси́ ны сн҃е бж҃їй: Сті́хъ д҃: Мл҃твы моѧ̀ гдⷭ҇ви  возда́мъ пред̾ всѣ́ми людьмѝ є҆гѡ̀. Спаси́ ны сн҃е  бж҃їй: Сла́ва, и҆ ны́нѣ: Є҆диноро́дный сн҃е, и҆ сло́ве  бж҃їй; А҆нтїфѡ́нъ г҃. ѱало́мъ рз҃і. гла́съ а҃. Сті́хъ  а҃: И҆сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ въ  вѣ́къ ми́лость є҆гѡ̀. Тропа́рь: Ѻ҆́бщее воскрⷭ҇нїе,  (л. ск҃д) пре́жде твоеѧ̀ стра́сти оу҆вѣрѧ́ѧ, и҆з̾  ме́ртвыхъ воздви́глъ є҆сѝ ла́зарѧ хрⷭ҇тѐ бж҃е. тѣ́мже и҆  мы̀ ꙗ҆́кѡ ѻ҆́троцы побѣ́ды зна́мєнїѧ носѧ́ще, тебѣ̀  побѣди́телю сме́рти вопїе́мъ: ѡ҆са́нна въ вы́шнихъ,  благослове́нъ грѧды́й во и҆́мѧ гдⷭ҇не. Сті́хъ в҃: Да  рече́тъ оу҆́бѡ до́мъ і҆и҃левъ: ꙗ҆́кѡ бл҃гъ, ꙗ҆́кѡ въ  вѣ́къ ми́лость є҆гѡ̀. Ѻ҆́бщее воскрⷭ҇нїе: Сті́хъ  г҃: Да рече́тъ оу҆́бѡ до́мъ а҆арѡ́нь: ꙗ҆́кѡ бл҃гъ,  ꙗ҆́кѡ въ вѣ́къ млⷭ҇ть є҆гѡ̀. Ѻ҆́бщее воскресе́нїе:  Сті́хъ д҃: Да рекꙋ́тъ оу҆́бѡ всѝ боѧ́щїисѧ гдⷭ҇а:  ꙗ҆́кѡ бл҃гъ, ꙗ҆́кѡ въ вѣ́къ ми́лость є҆гѡ̀. Ѻ҆́бщее  воскресе́нїе: Вхо́дное: Бл҃гослове́нъ грѧды́й во и҆́мѧ  гдⷭ҇не: бл҃гослови́хомъ вы̀ и҆з̾ до́мꙋ гдⷭ҇нѧ, бг҃ъ гдⷭ҇ь  и҆ ꙗ҆ви́сѧ на́мъ. Ѻ҆́бщее воскресе́нїе: Сла́ва,  гла́съ д҃: Спогре́бшесѧ тебѣ̀ кр҃ще́нїемъ хрⷭ҇тѐ бж҃е  на́шъ, безсме́ртныѧ жи́зни сподо́бихомсѧ воскресе́нїемъ  твои́мъ, и҆ воспѣва́юще зове́мъ: ѡ҆са́нна въ вы́шнихъ,  благослове́нъ грѧды́й во и҆́мѧ гдⷭ҇не. И҆ ны́нѣ:  конда́къ, гла́съ ѕ҃: На прⷭ҇то́лѣ на нб҃сѝ, на жребѧ́ти  на землѝ носи́мый хрⷭ҇тѐ бж҃е, а҆́гг҃лѡвъ хвале́нїе, и҆  дѣте́й воспѣва́нїе прїѧ́лъ є҆сѝ, зовꙋ́щихъ тѝ:  бл҃гослове́нъ є҆сѝ грѧды́й а҆да́ма воззва́ти. Та́же  трист҃о́е. Прокі́менъ, гла́съ д҃: Бл҃гослове́нъ грѧды́й во  и҆́мѧ гдⷭ҇не, бг҃ъ гдⷭ҇ь и҆ ꙗ҆ви́сѧ на́мъ. Сті́хъ:  И҆сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ въ вѣ́къ  млⷭ҇ть є҆гѡ̀. А҆пⷭ҇лъ къ фїлїпписі́ємъ, зача́ло см҃з.  А҆ллилꙋ́їа, гла́съ а҃: Воспо́йте гдⷭ҇ви пѣ́снь но́вꙋ,  ꙗ҆́кѡ ди́вна сотворѝ гдⷭ҇ь. Сті́хъ: Ви́дѣша всѝ  концы̀ землѝ спасе́нїе бг҃а на́шегѡ. Прича́стный:  Благослове́нъ грѧды́й во и҆́мѧ гдⷭ҇не, бг҃ъ гдⷭ҇ь и҆  ꙗ҆ви́сѧ на́мъ. А҆ллилꙋ́їа, три́жды. 
Во ст҃ы́й и҆ вели́кїй четверто́къ на лїтꙋргі́и.  Прокі́менъ, гла́съ з҃: Кнѧ́зи лю́дстїи собра́шасѧ вкꙋ́пѣ,  на гдⷭ҇а и҆ на хрⷭ҇та̀ є҆гѡ̀. Сті́хъ: Вскꙋ́ю шата́шасѧ  ꙗ҆зы́цы, и҆ лю́дїе поꙋчи́шасѧ тщє́тнымъ; А҆пⷭ҇лъ къ  корі́нѳѧнѡмъ, зача́ло рм҃ѳ. А҆ллилꙋ́їа, гла́съ ѕ҃:  Блаже́нъ разꙋмѣва́ѧй на ни́ща и҆ оу҆бо́га, въ де́нь  лю́тъ и҆зба́витъ є҆го̀ гдⷭ҇ь. Сті́хъ: Вразѝ моѝ  рѣ́ша мнѣ̀ ѕла̑ѧ: когда̀ оу҆́мретъ, и҆ поги́бнетъ и҆́мѧ  є҆гѡ̀; Сті́хъ: Ꙗ҆ды́й (л. ск҃д ѡ҆б.) хлѣ́бы моѧ̀,  возвели́чи на мѧ̀ запина́нїе. Прича́стный: Ве́чери  твоеѧ̀ та́йныѧ: 
Во ст҃ы́й вели́кїй пѧто́къ, на а҃-мъ часѣ̀, а҆пⷭ҇лъ  къ гала́тѡмъ, зача́ло сє҃і, ѿ полꙋ̀. На г҃-мъ часѣ̀,  а҆по́столъ къ ри́млѧнѡмъ, зача́ло п҃и, ѿ полꙋ̀. На ѕ҃-мъ  часѣ̀, а҆по́столъ къ є҆вре́ємъ, зача́ло т҃ѕ. На ѳ҃-мъ  часѣ̀, а҆по́столъ къ є҆вре́ємъ, зача́ло тк҃д. Въ то́йже  пѧто́къ ве́чера, прокі́менъ, гла́съ ѕ҃: Положи́ша мѧ̀ въ  ро́вѣ преиспо́днѣмъ, въ те́мныхъ и҆ сѣ́ни сме́ртнѣй.  Сті́хъ: Гдⷭ҇и бж҃е спасе́нїѧ моегѡ̀, во днѝ воззва́хъ,  и҆ въ нощѝ пред̾ тобо́ю. А҆по́столъ къ корі́нѳѧнѡмъ,  зача́ло рк҃є. А҆ллилꙋ́їа, гла́съ є҃: Спаси́ мѧ бж҃е,  ꙗ҆́кѡ внидо́ша во́ды до дꙋшѝ моеѧ̀. Сті́хъ: Поноше́нїе  ча́ѧше дꙋша̀ моѧ̀, и҆ стра́сть. Сті́хъ: Да помрача́тсѧ  ѻ҆́чи и҆́хъ, є҆́же не ви́дѣти. 
Во ст҃ꙋ́ю и҆ вели́кꙋю сꙋббѡ́тꙋ на оу҆́трени, по  вели́комъ славосло́вїи, прокі́менъ, гла́съ з҃: Воскреснѝ  гдⷭ҇и бж҃е мо́й, да вознесе́тсѧ рꙋка̀ твоѧ̀, не забꙋ́ди  оу҆бо́гихъ твои́хъ до конца̀. Сті́хъ: И҆сповѣ́мсѧ  тебѣ̀ гдⷭ҇и, всѣ́мъ се́рдцемъ мои́мъ, повѣ́мъ всѧ̀  чꙋдеса̀ твоѧ̀. А҆пⷭ҇лъ къ корі́нѳѧнѡмъ, зача́ло рл҃г:  коне́цъ въ с҃ѕ-мъ зача́лѣ. А҆ллилꙋ́їа, гла́съ є҃: Да  воскрⷭ҇нетъ бг҃ъ, и҆ расточа́тсѧ вразѝ є҆гѡ̀, и҆ да  бѣжа́тъ ѿ лица̀ є҆гѡ̀ ненави́дѧщїи є҆го̀. Сті́хъ:  Ꙗ҆́кѡ и҆счеза́етъ ды́мъ, да и҆сче́знꙋтъ: ꙗ҆́кѡ та́етъ  во́скъ ѿ лица̀ ѻ҆гнѧ̀. Сті́хъ: Та́кѡ да поги́бнꙋтъ  грѣ́шницы ѿ лица̀ бж҃їѧ, а҆ пра́вєдницы да  возвеселѧ́тсѧ. На лїтꙋргі́и, вмѣ́стѡ трист҃а́гѡ:  Є҆ли́цы во хрⷭ҇та̀: Прокі́менъ, гла́съ є҃: Всѧ̀  землѧ̀ да покло́нитсѧ тебѣ̀, и҆ пое́тъ тебѣ̀, да пое́тъ же  и҆́мени твоемꙋ̀, вы́шнїй. Сті́хъ: Воскли́кните гдⷭ҇ви  всѧ̀ землѧ̀, по́йте же и҆́мени є҆гѡ̀. А҆по́столъ къ  ри́млѧнѡмъ, зача́ло ч҃а. А҆ллилꙋ́їа не пое́тсѧ, но по є҆́же  рещѝ і҆ере́ю: Ми́ръ тѝ. и҆ а҆́бїе чте́цъ глаго́летъ:  Воскреснѝ бж҃е, сꙋдѝ землѝ, ꙗ҆́кѡ ты̀ наслѣ́диши во  всѣ́хъ ꙗ҆зы́цѣхъ. И҆ ли́къ то́жде на гла́съ з҃. Чте́цъ  же глаго́летъ стїхѝ сїѧ̀: Бг҃ъ ста̀ въ со́нмѣ богѡ́въ,  посредѣ́ же бо́ги разсꙋ́дитъ. И҆ пѣвцы̀: (л. ск҃є)  Воскрⷭ҇нѝ бж҃е: Сті́хъ: Доко́лѣ сꙋ́дите непра́вдꙋ,  и҆ ли́ца грѣ́шникѡвъ прїе́млете; Воскреснѝ бж҃е:  Сті́хъ: Сꙋди́те си́рꙋ и҆ оу҆бо́гꙋ, смире́на и҆ ни́ща  ѡ҆правда́йте. Воскреснѝ бж҃е: Сті́хъ: И҆зми́те  ни́ща и҆ оу҆бо́га, и҆з̾ рꙋкѝ грѣ́шничи и҆зба́вите  є҆го̀. Воскрⷭ҇нѝ бж҃е: Сті́хъ: Не позна́ша, нижѐ  оу҆разꙋмѣ́ша, во тмѣ̀ хо́дѧтъ. Воскреснѝ бж҃е: Сті́хъ:  Да подви́жатсѧ всѧ̀ ѡ҆снова̑нїѧ землѝ. а҆́зъ рѣ́хъ:  бо́зи є҆стѐ, и҆ сы́нове вы́шнѧгѡ всѝ: вы́ же ꙗ҆́кѡ  человѣ́цы оу҆мира́ете, и҆ ꙗ҆́кѡ є҆ди́нъ ѿ кнѧзе́й  па́даете. И҆ па́ки: Воскреснѝ бж҃е, сꙋдѝ землѝ,  ꙗ҆́кѡ ты̀ наслѣ́диши во всѣ́хъ ꙗ҆зы́цѣхъ.  Прича́стный: Воста̀ ꙗ҆́кѡ спѧ̀ гдⷭ҇ь, и҆ воскр҃се  спаса́ѧй на́съ. А҆ллилꙋ́їа, три́жды. 


(л. ск҃є ѡ҆б.)  
СОБО́РНИКЪ ДВꙊНА́ДЕСѦТИ МѢ́СѦЦЕЙ. 
Сказа́нїе коемꙋ́ждо пра́здникꙋ, и҆ и҆збра̑ннымъ  ст҃ы̑мъ, а҆пⷭ҇лы, и҆ прокі́мены, на лїтꙋргі́и. 
Мѣ́сѧцъ септе́мврїй. 
а҃ [а] Нача́ло і҆нді́кта, си́рѣчь, но́вагѡ лѣ́та: 
И҆ па́мѧть преподо́бнагѡ ѻ҆ц҃а̀ на́шегѡ сѷмеѡ́на  сто́лпника: И҆ мт҃ре є҆гѡ̀ ма́рѳы. Прокі́менъ, гла́съ г҃:  Ве́лїй гдⷭ҇ь на́шъ, и҆ ве́лїѧ крѣ́пость є҆гѡ̀, и҆ ра́зꙋма  є҆гѡ̀ нѣ́сть числа̀. Сті́хъ: Хвали́те гдⷭ҇а, ꙗ҆́кѡ  бла́гъ ѱало́мъ: бг҃ови на́шемꙋ да оу҆слади́тсѧ хвале́нїе.  И҆ преподо́бномꙋ, гла́съ з҃: Честна̀ пред̾ гдⷭ҇емъ  сме́рть прпⷣбныхъ є҆гѡ̀. А҆по́столъ къ тїмоѳе́ю, зача́ло  сп҃в. Дрꙋгі́й а҆по́столъ къ колосса́ємъ, зача́ло сн҃и.  А҆ллилꙋ́їа, гла́съ д҃: Тебѣ̀ подоба́етъ пѣ́снь бж҃е въ  сїѡ́нѣ, и҆ тебѣ̀ возда́стсѧ мл҃тва во і҆ерⷭ҇ли́мѣ.  Сті́хъ: Бл҃гослови́ши вѣне́цъ лѣ́та бл҃гости твоеѧ̀  гдⷭ҇и. И҆ преподо́бномꙋ: Блаже́нъ мꙋ́жъ боѧ́йсѧ гдⷭ҇а,  въ за́повѣдехъ є҆гѡ̀ восхо́щетъ ѕѣлѡ̀. Прича́стенъ:  Бл҃гослови́ши вѣне́цъ лѣ́та бла́гости твоеѧ̀ гдⷭ҇и.  Дрꙋгі́й: Въ па́мѧть вѣ́чнꙋю: 
в҃ [з] Ст҃а́гѡ мꙋ́ченика ма́манта: И҆ прпⷣбнагѡ  ѻ҆ц҃а̀ на́шегѡ і҆ѡа́нна по́стника, патрїа́рха цр҃ѧ̀ гра́да.  На лїтꙋргі́и, прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на (л. ск҃ѕ) него̀.  Сті́хъ: Оу҆слы́ши бж҃е гла́съ мо́й, внегда̀ моли́ти ми  сѧ къ тебѣ̀: А҆по́столъ къ ри́млѧнѡмъ, зача́ло ч҃ѳ.  А҆ллилꙋ́їа, гла́съ д҃: Првⷣникъ ꙗ҆́кѡ фі́нїѯъ  процвѣте́тъ, ꙗ҆́кѡ ке́дръ, и҆́же въ лїва́нѣ,  оу҆мно́житсѧ. Прича́стный: Ра́дꙋйтесѧ пра́веднїи ѡ҆  гдⷭ҇ѣ: 
г҃ [ѕ] Ст҃а́гѡ сщ҃енномꙋ́ченика а҆нѳі́ма,  є҆пі́скопа нїкомиді́йскагѡ: И҆ прпⷣбнагѡ ѻ҆ц҃а̀  на́шегѡ ѳеокті́ста, спо́стника вели́кагѡ є҆ѵѳѵ́мїа.  Прокі́менъ, гла́съ з҃: Честна̀ пред̾ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇ви ѡ҆  всѣ́хъ, ꙗ҆̀же воздаде́ ми; А҆по́столъ къ є҆вре́ємъ,  зача́ло тл҃д. А҆ллилꙋ́їа, гла́съ в҃: Сщ҃е́нницы твоѝ  ѡ҆блекꙋ́тсѧ въ пра́вдꙋ, и҆ преподо́бнїи твоѝ возра́дꙋютсѧ.  Сті́хъ: Блаже́нъ мꙋ́жъ боѧ́йсѧ гдⷭ҇а, въ за́повѣдехъ  є҆гѡ̀ восхо́щетъ ѕѣлѡ̀. Прича́стный: Въ па́мѧть  вѣ́чнꙋю: 
д҃ [є] Ст҃а́гѡ сщ҃енномꙋ́ченика вавѵ́лы,  є҆пі́скопа а҆нтїохі́йскагѡ: И҆ ст҃а́гѡ проро́ка  мѡѷсе́а бг҃ови́дца. Прокі́менъ, гла́съ д҃: Ст҃ы̑мъ,  и҆̀же сꙋ́ть на землѝ є҆гѡ̀, оу҆дивѝ гдⷭ҇ь всѧ̀ хотѣ́нїѧ  своѧ̀ въ ни́хъ. Сті́хъ: Предзрѣ́хъ гдⷭ҇а предо мно́ю  вы́нꙋ, ꙗ҆́кѡ ѡ҆деснꙋ́ю менѐ є҆́сть. А҆по́столъ къ  є҆вре́ємъ, зача́ло т҃л. А҆ллилꙋ́їа, гла́съ д҃: Воззва́ша  пра́веднїи, и҆ гдⷭ҇ь оу҆слы́ша и҆́хъ. Прича́стный:  Ра́дꙋйтесѧ пра́веднїи ѡ҆ гдⷭ҇ѣ: 
є҃ [д] Ст҃а́гѡ проро́ка заха́рїи, ѻ҆ц҃а̀  прⷣте́чева. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши бж҃е гла́съ мо́й, внегда̀ моли́ти ми сѧ къ  тебѣ̀. А҆пⷭ҇лъ къ є҆вре́ємъ, зача́ло тд҃і. А҆ллилꙋ́їа,  гла́съ з҃: Свѣ́тъ возсїѧ̀ пра́ведникꙋ, и҆ пра̑вымъ  се́рдцемъ весе́лїе. Прича́стный: Въ па́мѧть вѣ́чнꙋю: 
ѕ҃ [г] Воспомина́нїе бы́вшагѡ въ колосса́ехъ, є҆́же  є҆́сть въ хѡ́нѣхъ, чꙋдесѐ, ѿ а҆рхїстрати́га мїхаи́ла:  И҆ ст҃а́гѡ мꙋ́ченика є҆ѵдоѯі́а, и҆ и҆̀же съ ни́мъ:  И҆ прпⷣбнагѡ ѻ҆ц҃а̀ на́шегѡ а҆рхі́ппа. Прокі́менъ,  гла́съ д҃: Творѧ́й а҆́гг҃лы своѧ̀ дх҃и, и҆ слꙋгѝ своѧ̀  пла́мень ѻ҆́гненный. Сті́хъ: Бл҃гословѝ дꙋшѐ моѧ̀  гдⷭ҇а, гдⷭ҇и бж҃е мо́й, возвеличи́лсѧ є҆сѝ ѕѣлѡ̀.  А҆пⷭ҇лъ къ є҆вре́ємъ, зача́ло т҃є. (л. ск҃ѕ ѡ҆б.)  А҆ллилꙋ́їа, гла́съ є҃: Хвали́те гдⷭ҇а всѝ а҆́гг҃ли  є҆гѡ̀. Сті́хъ: Ꙗ҆́кѡ то́й речѐ, и҆ бы́ша: то́й  повелѣ̀, и҆ созда́шасѧ. Прича́стный: Творѧ́й а҆́гг҃лы  своѧ̀ дх҃и: 
з҃ [и] Предпра́зднство ржⷭ҇тва̀ прест҃ы́ѧ бцⷣы:  И҆ ст҃а́гѡ мꙋ́ченика сѡзо́нта. Прокі́менъ, гла́съ  з҃: Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ  на него̀. Сті́хъ: Оу҆слы́ши бж҃е гла́съ мо́й. А҆пⷭ҇лъ  къ є҆фесе́ємъ, зача́ло сл҃г. А҆ллилꙋ́їа, гла́съ д҃:  Воззва́ша првⷣнїи, и҆ гдⷭ҇ь оу҆слы́ша и҆̀хъ. Сті́хъ:  Мнѡ́ги скѡ́рби пра́вєднымъ, и҆ ѿ всѣ́хъ и҆́хъ и҆зба́витъ  ѧ҆̀ гдⷭ҇ь. Прича́стный: Въ па́мѧть вѣ́чнꙋю бꙋ́детъ  пра́ведникъ: И҆ па́мѧть и҆́же во ст҃ы́хъ ѻ҆ц҃а̀ на́шегѡ  і҆ѡа́нна а҆рхїепі́скопа, новгоро́дскагѡ чꙋдотво́рца. 
На лїтꙋргі́и, слꙋ́жба всѧ̀ ст҃и́тельскаѧ. 
и҃ [а] Ржⷭ҇тво̀ прест҃ы́ѧ влⷣчцы на́шеѧ бцⷣы и҆  приснодв҃ы мр҃і́и. На лїтꙋргі́и, прокі́менъ, гла́съ г҃.  Пѣ́снь бцⷣы: Вели́читъ дш҃а̀ моѧ̀ гдⷭ҇а, и҆ возра́довасѧ  дх҃ъ мо́й ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ  призрѣ̀ на смире́нїе рабы̀ своеѧ̀: се́ бо ѿ ны́нѣ  оу҆блажа́тъ мѧ̀ всѝ ро́ди. А҆пⷭ҇лъ къ фїлїпписі́ємъ,  зача́ло с҃м. А҆ллилꙋ́їа, гла́съ и҃: Слы́ши дщѝ и҆ ви́ждь,  и҆ приклонѝ оу҆́хо твоѐ. Сті́хъ: Лицꙋ̀ твоемꙋ̀  помо́лѧтсѧ бога́тїи лю́дстїи. Прича́стный: Ча́шꙋ  спасе́нїѧ прїимꙋ̀, и҆ и҆́мѧ гдⷭ҇не призовꙋ̀. 
ѳ҃ [з] Ст҃ы́хъ и҆ пра́ведныхъ бг҃оѻц҃ъ і҆ѡакі́ма и҆  а҆́нны: И҆ ст҃а́гѡ мч҃нка севирїа́на. Прокі́менъ  пра́здника, и҆ до ѿда́нїѧ. И҆ ст҃ы́хъ, гла́съ д҃:  Ди́венъ бг҃ъ во ст҃ы́хъ свои́хъ: Сті́хъ: Въ цр҃квахъ  благослови́те бг҃а: А҆пⷭ҇лъ къ гала́тѡмъ, зача́ло с҃і ѿ  полꙋ̀. А҆ллилꙋ́їа, гла́съ а҃: Спасе́нїе пра́вєднымъ ѿ  гдⷭ҇а: Прича́стенъ: Ра́дꙋйтесѧ пра́веднїи ѡ҆ гдⷭ҇ѣ:  И҆ преподо́бнагѡ ѻ҆ц҃а̀ на́шегѡ і҆ѡ́сифа, волоцка́гѡ  чꙋдотво́рца. Слꙋ́жба всѧ̀ преподо́бническаѧ. 
і҃ [ѕ] Ст҃ы́хъ мꙋ́ченицъ минодѡ́ры, митродѡ́ры и҆  нѷмфодѡ́ры. 
а҃і [є] Прпⷣбныѧ мт҃ре на́шеѧ ѳеодѡ́ры  а҆леѯандрі́йскїѧ. Прокі́менъ, гла́съ д҃: Ди́венъ бг҃ъ  во ст҃ы́хъ свои́хъ: Сті́хъ: Въ цр҃квахъ благослови́те  бг҃а: А҆по́столъ къ гала́тѡмъ, зача́ло с҃н. А҆ллилꙋ́їа,  гла́съ а҃: Терпѧ̀ потерпѣ́хъ гдⷭ҇а, и҆ внѧ́тъ мѝ.  Прича́стный: (л. ск҃з) Въ па́мѧть вѣ́чнꙋю: И҆  пренесе́нїе моще́й прпⷣбныхъ ѻ҆ц҃ъ се́ргїа и҆ ге́рмана. 
в҃і [д] Ст҃а́гѡ сщ҃енномꙋ́ченика а҆ѵтоно́ма: Въ  сі́й же де́нь ѿдае́тсѧ пра́здникъ ржⷭ҇тва̀ бцⷣы. Слꙋ́жба  пое́тсѧ всѧ̀ пра́здникꙋ. На лїтꙋргі́и, прокі́менъ,  а҆ллилꙋ́їа, и҆ прича́стенъ пра́здника. А҆пⷭ҇лъ днѐ, и҆  пра́здника. 
[зрѝ] Сꙋббѡ́та пред̾ воздви́женїемъ. На лїтꙋргі́и,  прокі́менъ, гла́съ г҃: По́йте бг҃ꙋ на́шемꙋ, по́йте:  Сті́хъ: Всѝ ꙗ҆зы́цы восплещи́те рꙋка́ми: А҆по́столъ  къ корі́нѳѧнѡмъ, зача́ло рк҃ѕ. А҆ллилꙋ́їа, гла́съ є҃:  Ми́лѡсти твоѧ̀ гдⷭ҇и, во вѣ́къ воспою̀: Сті́хъ: Занѐ  ре́клъ є҆сѝ, во вѣ́къ млⷭ҇ть сози́ждетсѧ: Прича́стенъ  днѐ. 
[зрѝ] Недѣ́лѧ пред̾ воздви́женїемъ. На лїтꙋргі́и,  прокі́менъ, гла́съ ѕ҃: Спасѝ гдⷭ҇и лю́ди твоѧ̀, и҆  бл҃гословѝ достоѧ́нїе твоѐ. Сті́хъ: Къ тебѣ̀ гдⷭ҇и  воззовꙋ̀: А҆по́столъ къ гала́тѡмъ, зача́ло сє҃і.  А҆ллилꙋ́їа, гла́съ а҃: Вознесо́хъ и҆збра́ннаго ѿ люде́й  мои́хъ. Сті́хъ: И҆́бо рꙋка̀ моѧ̀ застꙋ́питъ є҆го̀, и҆  мы́шца моѧ̀ оу҆крѣпи́тъ є҆го̀. Прича́стный днѐ. 
г҃і [г] Ѡ҆бновле́нїе ст҃а́гѡ хра́ма, хрⷭ҇та̀ и҆ бг҃а  на́шегѡ воскрⷭ҇нїѧ. На лїтꙋргі́и, прокі́менъ, гла́съ д҃:  До́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.  Сті́хъ: Гдⷭ҇ь воцр҃и́сѧ: А҆по́столъ къ є҆вре́ємъ,  зача́ло т҃з. А҆ллилꙋ́їа, гла́съ в҃: Ѡ҆снова́нїѧ є҆гѡ̀ на  гора́хъ ст҃ы́хъ: Сті́хъ: Пресла́внаѧ глаго́лашасѧ ѡ҆  тебѣ̀ гра́де бж҃їй. Прича́стенъ: Гдⷭ҇и, возлюби́хъ  благолѣ́пїе до́мꙋ твоегѡ̀: 
д҃і [в] Всемі́рное воздви́женїе чⷭ҇тна́гѡ и҆  животворѧ́щагѡ крⷭ҇та̀. На лїтꙋргі́и, А҆нтїфѡ́нъ а҃,  ѱало́мъ к҃а, гла́съ і҃. Сті́хъ а҃: Бж҃е, бж҃е мо́й  вонми́ ми, вскꙋ́ю ѡ҆ста́вилъ мѧ̀ є҆сѝ; Мл҃твами бцⷣы,  сп҃се спасѝ на́съ. Сті́хъ в҃: Дале́че ѿ спасе́нїѧ  моегѡ̀ словеса̀ грѣхопаде́нїй мои́хъ. Мл҃твами бцⷣы,  сп҃се спасѝ на́съ. Сті́хъ г҃: Бж҃е мо́й, воззовꙋ̀ во  днѝ, и҆ не оу҆слы́шиши, и҆ въ нощѝ, и҆ не въ безꙋ́мїе  мнѣ̀. Мл҃твами бцⷣы сп҃се спасѝ на́съ. Сті́хъ д҃:  Ты́ же во ст҃ѣ́мъ живе́ши, хвало̀ і҆и҃лева. Мл҃твами  бцⷣы сп҃се спасѝ на́съ. Сла́ва, и҆ ны́нѣ: Мл҃твами  бцⷣы сп҃се спасѝ на́съ. А҆нтїфѡ́нъ в҃, ѱало́мъ ѻ҃г,  гла́съ то́йже. Сті́хъ а҃: (л. ск҃з ѡ҆б.) Вскꙋ́ю бж҃е,  ѿри́нꙋлъ є҆сѝ до конца̀; Спаси́ ны сн҃е бж҃їй,  пло́тїю распны́йсѧ, пою́щыѧ тѝ: А҆ллилꙋ́їа: Сті́хъ  в҃: Помѧнѝ со́нмъ тво́й, є҆го́же стѧжа́лъ є҆сѝ  и҆спе́рва. Спаси́ ны сн҃е бж҃їй: Сті́хъ г҃: Гора̀  сїѡ́нъ сїѧ̀, въ не́йже всели́лсѧ є҆сѝ. Спаси́ ны сн҃е  бж҃їй: Сті́хъ д҃: Бг҃ъ же цр҃ь на́шъ пре́жде вѣ́ка,  содѣ́ла сп҃се́нїе посредѣ̀ землѝ. Спаси́ ны сн҃е  бж҃їй: Сла́ва, и҆ ны́нѣ: Є҆диноро́дный сн҃е: ѻ҆́ба  ли́ка вкꙋ́пѣ. А҆нтїфѡ́нъ г҃, ѱало́мъ ч҃и, гла́съ а҃.  Сті́хъ а҃: Гдⷭ҇ь воцр҃и́сѧ, да гнѣ́ваютсѧ лю́дїе.  Тропа́рь: Спасѝ гдⷭ҇и лю́ди твоѧ̀, и҆ блгⷭ҇вѝ  достоѧ́нїе твоѐ, побѣ́ды на сопроти̑вныѧ да́рꙋѧ, и҆ твоѐ  сохранѧ́ѧ крⷭ҇то́мъ твои́мъ жи́тельство. Сті́хъ в҃:  Гдⷭ҇ь воцр҃и́сѧ, да гнѣ́ваютсѧ лю́дїе: сѣдѧ́й на  херꙋві́мѣхъ, да подви́житсѧ землѧ̀. Тропа́рь: Спасѝ  гдⷭ҇и лю́ди твоѧ̀: Сті́хъ г҃: Гдⷭ҇ь въ сїѡ́нѣ вели́къ,  и҆ высо́къ є҆́сть над̾ всѣ́ми людьмѝ. Сп҃сѝ гдⷭ҇и  лю́ди твоѧ̀: Сті́хъ д҃: Поклони́тесѧ гдⷭ҇ви во дворѣ̀  ст҃ѣ́мъ є҆гѡ̀. Спасѝ гдⷭ҇и лю́ди твоѧ̀: Вхо́дное:  Возноси́те гдⷭ҇а бг҃а на́шего, и҆ покланѧ́йтесѧ подно́жїю  нѡ́гꙋ є҆гѡ̀, ꙗ҆́кѡ ст҃о є҆́сть. Тропа́рь: Спасѝ  гдⷭ҇и лю́ди твоѧ̀: Сла́ва, и҆ ны́нѣ: Конда́къ, гла́съ  д҃: Вознесы́йсѧ на крⷭ҇тъ во́лею, тезоимени́томꙋ твоемꙋ̀  но́вомꙋ жи́тельствꙋ щедрѡ́ты твоѧ̀ да́рꙋй хрⷭ҇тѐ бж҃е,  возвеселѝ на́съ си́лою твое́ю побѣ̑ды даѧ̀ на́мъ на  сопоста́ты, посо́бїе и҆мꙋ́щꙋ твоѐ ѻ҆рꙋ́жїе ми́ра,  непобѣди́мꙋю побѣ́дꙋ. Вмѣ́стѡ же трⷭ҇та́гѡ: Крⷭ҇тꙋ̀  твоемꙋ̀ покланѧ́емсѧ влⷣко, и҆ ст҃о́е воскрⷭ҇нїе твоѐ  сла́вимъ. Прокі́менъ, гла́съ з҃: Возноси́те гдⷭ҇а бг҃а  на́шего, и҆ покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ  ст҃о є҆́сть. Сті́хъ: Гдⷭ҇ь воцари́сѧ, да гнѣ́ваютсѧ  лю́дїе. А҆пⷭ҇лъ къ корі́нѳѧнѡмъ, зача́ло рк҃є.  А҆ллилꙋ́їа, гла́съ а҃: Помѧнѝ со́нмъ тво́й, є҆го́же  стѧжа́лъ є҆сѝ и҆спе́рва. Сті́хъ: Бг҃ъ же цр҃ь на́шъ  пре́жде вѣ́ка, содѣ́ла спасе́нїе посредѣ̀ землѝ.  Прича́стный: Зна́менасѧ на на́съ свѣ́тъ лица̀ твоегѡ̀  гдⷭ҇и. Въ то́йже де́нь ве́чера, прокі́менъ вели́кїй,  гла́съ з҃: Бг҃ъ на́шъ на нб҃сѝ и҆ на землѝ, всѧ̑  є҆ли̑ка восхотѣ̀, сотворѝ. Сті́хъ: Во и҆схо́дѣ  і҆и҃левѣ ѿ (л. ск҃и) є҆гѵ́пта, до́мꙋ і҆а́кѡвлѧ и҆з̾  люде́й ва̑рваръ, бы́сть і҆ꙋде́а ст҃ы́нѧ є҆гѡ̀. Сті́хъ:  Мо́ре ви́дѣ и҆ побѣжѐ, і҆ѻрда́нъ возврати́сѧ вспѧ́ть.  Сті́хъ: Что́ ти є҆́сть мо́ре, ꙗ҆́кѡ побѣ́гло є҆сѝ;  и҆ тебѣ̀ і҆ѻрда́не, ꙗ҆́кѡ возврати́лсѧ є҆сѝ вспѧ́ть;  Та́же: Бг҃ъ на́шъ на нб҃сѝ и҆ на землѝ: 
є҃і [а] Ст҃а́гѡ великомꙋ́ченика нїки́ты. Прокі́менъ  пра́здника, и҆ до ѿда́нїѧ, и҆ ст҃а́гѡ, гла́съ з҃:  Возвесели́тсѧ првⷣникъ ѡ҆ гдⷭ҇ѣ, и҆ оу҆пова́етъ на него̀.  Сті́хъ: Оу҆слы́ши бж҃е гла́съ мо́й, внегда̀ моли́ти ми  сѧ къ тебѣ̀. А҆пⷭ҇лъ къ тїмоѳе́ю, зача́ло сч҃в.  А҆ллилꙋ́їа, гла́съ д҃: Пра́ведникъ ꙗ҆́кѡ фі́нїѯъ  процвѣте́тъ: Прича́стный пра́здника, и҆ до ѿда́нїѧ, и҆  ст҃а́гѡ: Въ па́мѧть вѣ́чнꙋю: 
[зрѝ] Сꙋббѡ́та по воздви́женїи. А҆пⷭ҇лъ и҆  корі́нѳѧнѡмъ, зача́ло рк҃є ѿ полꙋ̀. 
[зрѝ] Недѣ́лѧ по воздви́женїи. Прокі́менъ  пра́здника: А҆пⷭ҇лъ къ гала́тѡмъ, зача́ло с҃г. Прича́стный  днѐ, и҆ пра́здника. 
ѕ҃і [з] Ст҃ы́ѧ великомч҃нцы є҆ѵфи́мїи  всехва́льныѧ. Прокі́менъ, гла́съ д҃: Ди́венъ бг҃ъ во  ст҃ы́хъ свои́хъ, бг҃ъ і҆и҃левъ. Сті́хъ: Въ цр҃квахъ  бл҃гослови́те бг҃а, гдⷭ҇а ѿ и҆стѡ́чникъ і҆и҃левыхъ.  А҆пⷭ҇лъ къ корі́нѳѧнѡмъ, зача́ло рп҃а. А҆ллилꙋ́їа, гла́съ  ѕ҃: Терпѧ̀ потерпѣ́хъ гдⷭ҇а, и҆ внѧ́тъ мѝ, и҆ оу҆слы́ша  мл҃твꙋ мою̀. Прича́стный: Въ па́мѧть вѣ́чнꙋю: 
з҃і [ѕ] Ст҃ы́хъ мꙋ́чєникъ, софі́и, и҆ тре́хъ є҆ѧ̀  дще́рей, вѣ́ры, наде́жди и҆ любвѐ. 
и҃і [є] Преподо́бнагѡ ѻ҆ц҃а̀ на́шегѡ  є҆ѵме́нїа є҆пⷭ҇кпа, гортѵ́нскагѡ чꙋдотво́рца. 
ѳ҃і [д] Ст҃ы́хъ мꙋ́чєникъ, трофі́ма, савва́тїа и҆  дорѷмедо́нта: И҆ преставле́нїе бл҃говѣ́рнагѡ вели́кагѡ  кн҃зѧ ѳео́дѡра, и҆ ча̑дъ є҆гѡ̀ бл҃говѣ́рныхъ кн҃зе́й,  дв҃да и҆ кѡнстанті́на, смоле́нскихъ и҆ ꙗ҆росла́вскихъ  чꙋдотво́рцєвъ. Прокі́менъ, гла́съ з҃: Честна̀ пред̾  гдⷭ҇емъ: Сті́хъ: Что̀ возда́мъ: А҆пⷭ҇лъ къ гала́тѡмъ,  зача́ло сг҃і. А҆ллилꙋ́їа, гла́съ ѕ҃: Бл҃же́нъ мꙋ́жъ  боѧ́йсѧ гдⷭ҇а: Сті́хъ: Си́льно на землѝ бꙋ́детъ сѣ́мѧ  є҆гѡ̀. Прича́стный: Въ па́мѧть вѣ́чнꙋю: (л. ск҃и ѡ҆б.) 
к҃ [г] Ст҃а́гѡ великомч҃нка є҆ѵста́ѳїа, и҆ дрꙋжи́ны  є҆гѡ̀. Прокі́менъ, гла́съ д҃: Ст҃ы̑мъ, и҆̀же сꙋ́ть на  землѝ є҆гѡ̀, оу҆дивѝ гдⷭ҇ь всѧ̀ хотѣ̑нїѧ своѧ̀ въ  ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ,  ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ. А҆пⷭ҇лъ  къ є҆фесе́ємъ, зача́ло сл҃г. А҆ллилꙋ́їа, гла́съ д҃:  Воззва́ша првⷣнїи, и҆ гдⷭ҇ь оу҆слы́ша и҆̀хъ. Сті́хъ:  Мнѡ́ги скѡ́рби првⷣнымъ, и҆ ѿ всѣ́хъ и҆́хъ и҆зба́витъ  ѧ҆̀ гдⷭ҇ь. Прича́стный: Ра́дꙋйтесѧ првⷣнїи ѡ҆ гдⷭ҇ѣ:  И҆ ст҃ы́хъ мч҃нкъ и҆ и҆сповѣ̑дникъ, вели́кагѡ кн҃зѧ  мїхаи́ла, и҆ болѧ́рина є҆гѡ̀ ѳео́дѡра, черни́говскихъ  чꙋдотво́рцєвъ. Слꙋ́жба на лїтꙋргі́и та́же, что̀ и҆  є҆ѵста́ѳїю. 
к҃а [в] Ст҃а́гѡ а҆пⷭ҇ла кодра́та, и҆́же въ  магнисі́и: Въ то́йже де́нь па́мѧть и҆́же во ст҃ы́хъ  ѻ҆ц҃а̀ на́шегѡ дими́трїа, митрополі́та росто́вскагѡ:  Слꙋ́жба є҆мꙋ̀ ст҃и́тельскаѧ: Въ сі́й же де́нь ѿдае́тсѧ  пра́здникъ животворѧ́щагѡ крⷭ҇та̀. 
к҃в [а] Ст҃а́гѡ сщ҃енномꙋ́ченика фѡ́ки.  Прокі́менъ, гла́съ з҃: Честна̀ пред̾ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇ви ѡ҆  всѣ́хъ, ꙗ҆̀же воздаде́ ми; А҆пⷭ҇лъ къ є҆вре́ємъ,  зача́ло та҃і. А҆ллилꙋ́їа, гла́съ в҃: Сщ҃е́нницы твоѝ  ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.  Сті́хъ: Блаже́нъ мꙋ́жъ боѧ́йсѧ гдⷭ҇а: Прича́стный:  Въ па́мѧть вѣ́чнꙋю бꙋ́детъ пра́ведникъ: 
к҃г [з] Зача́тїе чⷭ҇тна́гѡ, сла́внагѡ прⷪ҇ро́ка,  прⷣте́чи и҆ крⷭ҇ти́телѧ гдⷭ҇нѧ і҆ѡа́нна. Прокі́менъ, гла́съ  з҃: Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ  на него̀. Сті́хъ: Оу҆слы́ши бж҃е гла́съ мо́й, внегда̀  моли́ти ми сѧ къ тебѣ̀. А҆пⷭ҇лъ къ гала́тѡмъ, зача́ло с҃г  ѿ полꙋ̀. А҆ллилꙋ́їа, гла́съ д҃: Првⷣникъ ꙗ҆́кѡ  фі́нїѯъ процвѣте́тъ: Прича́стный: Въ па́мѧть  вѣ́чнꙋю: 
к҃д [ѕ] Ст҃ы́ѧ первомч҃нцы и҆ равноапⷭ҇льныѧ ѳе́клы:  Прокі́менъ, гла́съ д҃: Ди́венъ бг҃ъ во ст҃ы́хъ свои́хъ,  бг҃ъ і҆и҃левъ. Сті́хъ: Въ цр҃квахъ блгⷭ҇ви́те бг҃а,  гдⷭ҇а ѿ и҆стѡ́чникъ і҆и҃левыхъ. А҆пⷭ҇лъ къ тїмоѳе́ю,  зача́ло сч҃ѕ. А҆ллилꙋ́їа, гла́съ а҃: Терпѧ̀ потерпѣ́хъ  гдⷭ҇а, и҆ внѧ́тъ мѝ, и҆ оу҆слы́ша моли́твꙋ мою̀.  Прича́стный: Ра́дꙋйтесѧ: Въ то́йже де́нь па́мѧть  прпⷣбнагѡ ѻ҆ц҃а̀ на́шегѡ нїка́ндра пꙋстынножи́телѧ,  псковска́гѡ чꙋдотво́рца. Слꙋ́жба преподо́бническаѧ. (л.  ск҃ѳ) 
к҃є [є] Прпⷣбныѧ мт҃ре на́шеѧ є҆ѵфросѵ́нїи: И҆  преставле́нїе прпⷣбнагѡ ѻ҆ц҃а̀ на́шегѡ се́ргїа и҆гꙋ́мена,  ра́донежскагѡ чꙋдотво́рца. Прокі́менъ, гла́съ з҃: Честна̀  пред̾ гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; А҆пⷭ҇лъ и҆  гала́тѡмъ, зача́ло сг҃і. А҆ллилꙋ́їа, гла́съ ѕ҃:  Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. Прича́стенъ: Въ па́мѧть вѣ́чнꙋю: 
к҃ѕ [д] Преставле́нїе ст҃а́гѡ а҆пⷭ҇ла и҆ є҆ѵⷢ҇лі́ста  і҆ѡа́нна бг҃осло́ва. Прокі́менъ, гла́съ и҃: Во всю̀ зе́млю  и҆зы́де вѣща́нїе и҆́хъ, и҆ въ концы̀ вселе́нныѧ глаго́лы  и҆́хъ. Сті́хъ: Нб҃са̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ  ѿ і҆ѡа́ннова собо́рнагѡ посла́нїѧ, зача́ло ѻ҃г, ѿ  полꙋ̀. А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀  твоѧ̀ гдⷭ҇и, и҆́бо и҆́стинꙋ твою̀ въ цр҃кви свѧты́хъ.  Сті́хъ: Бг҃ъ прославлѧ́емь въ совѣ́тѣ ст҃ы́хъ.  Прича́стный: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
к҃з [к] Ст҃а́гѡ мꙋ́ченика каллїстра́та, и҆ дрꙋжи́ны  є҆гѡ̀: И҆ прпⷣбнагѡ ѻ҆ц҃а̀ на́шегѡ савва́тїа  солове́цкагѡ. Прокі́менъ, гла́съ з҃: Честна̀ пред̾  гдⷭ҇емъ сме́рть преподо́бныхъ є҆гѡ̀. Сті́хъ: Что̀  возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  гала́тѡмъ, Зача́ло сг҃і. А҆ллилꙋ́їа, гла́съ ѕ҃: Бл҃же́нъ  мꙋ́жъ боѧ́йсѧ гдⷭ҇а: Прича́стный: Въ па́мѧть вѣ́чнꙋю: 
к҃и [в] Прпⷣбнагѡ ѻ҆ц҃а̀ на́шегѡ и҆ и҆сповѣ́дника  харїтѡ́на. Прокі́менъ, гла́съ з҃: Восхва́лѧтсѧ прпⷣбнїи  во сла́вѣ, и҆ возра́дꙋютсѧ на ло́жахъ свои́хъ. Сті́хъ:  Воспо́йте гдⷭ҇ви пѣ́снь но́вꙋ. А҆пⷭ҇лъ къ корі́нѳѧнѡмъ,  зача́ло рѻ҃ѕ. А҆ллилꙋ́їа, гла́съ ѕ҃: Бл҃же́нъ мꙋ́жъ  боѧ́йсѧ гдⷭ҇а: Прича́стный: Въ па́мѧть вѣ́чнꙋю: 
к҃ѳ [а] Прпⷣбнагѡ ѻ҆ц҃а̀ на́шегѡ кѷрїа́ка  ѿше́льника: На лїтꙋргі́и слꙋ́жба септе́мврїа въ к҃з  де́нь. 
л҃ [з] Ст҃а́гѡ сщ҃енномꙋ́ченика григо́рїа,  вели́кїѧ а҆рме́нїи. Прокі́менъ, гла́съ з҃: Честна̀  пред̾ гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  корі́нѳѧнѡмъ, зача́ло рѯ҃ѕ. А҆ллилꙋ́їа, гла́съ в҃:  Сщ҃е́нницы (л. ск҃ѳ ѡ҆б.) твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. Прича́стный: Въ па́мѧть  вѣ́чнꙋю: И҆ прпⷣбнагѡ ѻ҆ц҃а̀ на́шегѡ григо́рїа, и҆́же  на пе́лшмѣ рѣцѣ̀: На лїтꙋргі́и слꙋ́жба всѧ̀  прпⷣбническаѧ. И҆ свѧта́гѡ мїхаи́ла, пе́рвагѡ  митрополі́та кі́евскагѡ, и҆ всеѧ̀ рѡссі́и чꙋдотво́рца.  Слꙋ́жба ст҃и́тельскаѧ. 
Мѣ́сѧцъ ѻ҆ктѡ́врїй 
а҃ [ѕ] Покро́въ прест҃ы́ѧ бцⷣы: И҆ свѧта́гѡ а҆пⷭ҇ла  а҆на́нїи, є҆ди́нагѡ ѿ ѻ҃: И҆ прпⷣбнагѡ ѻ҆ц҃а̀  рѡма́на сладкопѣ́вца: Прокі́менъ, гла́съ г҃. Пѣ́снь  бцⷣы: Вели́читъ дш҃а̀ моѧ̀ гдⷭ҇а, и҆ возра́довасѧ дх҃ъ  мо́й ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀, се́ бо ѿ ны́нѣ оу҆блажа́тъ мѧ̀  всѝ ро́ди. И҆ а҆пⷭ҇лꙋ, гла́съ и҃: Во всю̀ зе́млю  и҆зы́де вѣща́нїе и҆́хъ: А҆пⷭ҇лъ къ є҆вре́ємъ, зача́ло  т҃к. И҆ а҆пⷭ҇лꙋ въ дѣѧ́нїихъ, зача́ло к҃а ѿ полꙋ̀.  А҆ллилꙋ́їа, гла́съ и҃: Слы́ши дщѝ и҆ ви́ждь, и҆ приклонѝ  оу҆́хо твоѐ. Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. И҆ а҆пⷭ҇лꙋ гла́съ а҃: И҆сповѣ́дѧтъ нб҃са̀  чꙋдеса̀ твоѧ̀ гдⷭ҇и. Сті́хъ: Бг҃ъ прославлѧ́емь въ  совѣ́тѣ ст҃ы́хъ. Прича́стный: Ча́шꙋ спасе́нїѧ:  Дрꙋгі́й: Во всю̀ зе́млю и҆зы́де вѣща́нїе и҆́хъ: И҆  преподо́бнагѡ ѻ҆ц҃а̀ на́шегѡ са́ввы, ви́шерскагѡ  чꙋдотво́рца. Слꙋ́жба є҆мꙋ̀ преподо́бническаѧ. 
в҃ [є] Ст҃а́гѡ сщ҃енномꙋ́ченика кѷпрїа́на: И҆  ст҃ы́ѧ мч҃нцы і҆ꙋсті́ны: Прокі́менъ, гла́съ з҃: Честна̀  пред̾ гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  тїмоѳе́ю, зача́ло с҃п. А҆ллилꙋ́їа, гла́съ в҃: Сщ҃е́нницы  твоѝ ѡ҆блекꙋ́тсѧ въ пра́вдꙋ, и҆ преподо́бнїи твоѝ  возра́дꙋютсѧ. Прича́стный: Въ па́мѧть вѣ́чнꙋю: И҆  ст҃а́гѡ а҆ндре́а ю҆ро́дивагѡ. (л. с҃л) 
г҃ [д] Ст҃а́гѡ сщ҃енномꙋ́ченика дїонѵ́сїа  а҆реопагі́та. Прокі́менъ, гла́съ з҃: Восхва́лѧтсѧ  прпⷣбнїи во сла́вѣ, и҆ возра́дꙋютсѧ на ло́жахъ свои́хъ.  Сті́хъ: Воспо́йте гдⷭ҇ви пѣ́снь но́вꙋ. А҆пⷭ҇лъ въ  дѣѧ́нїихъ, зача́ло м҃. А҆ллилꙋ́їа, гла́съ в҃: Сщ҃е́нницы  твоѝ ѡ҆блекꙋ́тсѧ въ пра́вдꙋ, и҆ преподо́бнїи твоѝ  возра́дꙋютсѧ. Прича́стный: Въ па́мѧть вѣ́чнꙋю: 
д҃ [г] Ст҃а́гѡ сщ҃енномꙋ́ченика і҆ероѳе́а, є҆пⷭ҇кпа  а҆ѳи́нскагѡ. И҆ ѡ҆брѣ́тенїе честны́хъ моще́й, и҆́же во  ст҃ы́хъ ѻ҆ц҃ъ на́шихъ гꙋ́рїа и҆ варсоно́фїа каза́нскихъ.  Прокі́менъ, гла́съ з҃: Честна̀ пред̾ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇ви ѡ҆  всѣ́хъ, ꙗ҆̀же воздаде́ ми; А҆пⷭ҇лъ ко є҆вре́ємъ,  зача́ло тл҃є. А҆ллилꙋ́їа, гла́съ в҃: Сщ҃е́нницы твоѝ  ѡ҆блекꙋ́тсѧ въ пра́вдꙋ: Сті́хъ: Бл҃же́нъ мꙋ́жъ боѧ́йсѧ  гдⷭ҇а: Прича́стный: Ра́дꙋйтесѧ пра́веднїи ѡ҆ гдⷭ҇ѣ: 
є҃ [в] Ст҃ы́ѧ мч҃нцы харїті́ны: И҆ ст҃ы́хъ  ст҃и́телей, петра̀, а҆леѯі́а, і҆ѡ́ны и҆ фїлі́ппа,  митрополі́тѡвъ моско́вскихъ, и҆ всеѧ̀ рѡссі́и  чꙋдотво́рцєвъ. Прокі́менъ, а҆пⷭ҇лъ, и҆ а҆ллилꙋ́їа, сегѡ̀  мцⷭ҇а въ д҃ де́нь. 
ѕ҃ [а] Ст҃а́гѡ и҆ сла́внагѡ а҆пⷭ҇ла ѳѡмы̀: Прокі́менъ,  гла́съ и҃: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. Сті́хъ: Нб҃са̀  повѣ́даютъ сла́вꙋ бж҃їю: А҆пⷭ҇лъ къ корі́нѳѧнѡмъ, Зача́ло  рл҃а. А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀  твоѧ̀ гдⷭ҇и. Сті́хъ: Бг҃ъ прославлѧ́емь въ совѣ́тѣ  ст҃ы́хъ. Прича́стный: Во всю̀ зе́млю и҆зы́де вѣща́нїе  и҆́хъ: 
з҃ [з] Ст҃ы́хъ мꙋ́чєникъ, се́ргїа и҆ ва́кха.  Прокі́менъ, гла́съ д҃: Ст҃ы̑мъ и҆̀же сꙋ́ть на землѝ  є҆гѡ̀, оу҆дивѝ гдⷭ҇ь всѧ̀ хотѣ̑нїѧ своѧ̀ въ ни́хъ.  Сті́хъ: Предзрѣ́хъ гдⷭ҇а предо мно́ю вы́нꙋ, ꙗ҆́кѡ  ѡ҆деснꙋ́ю менѐ є҆́сть, да не подви́жꙋсѧ. А҆пⷭ҇лъ ко  є҆вре́ємъ, зача́ло т҃л. А҆ллилꙋ́їа, гла́съ в҃: Сѐ что̀  добро̀, и҆лѝ что̀ красно̀, но є҆́же жи́ти бра́тїи вкꙋ́пѣ;  Прича́стный: Ра́дꙋйтесѧ: 
и҃ [ѕ] Преподо́бныѧ ма́тере на́шеѧ пелагі́и. 
ѳ҃ [є] Ст҃а́гѡ а҆пⷭ҇ла і҆а́кѡва а҆лфе́ова: И҆  преподо́бнагѡ ѻ҆ц҃а̀ на́шегѡ а҆ндроні́ка, и҆ жены̀ є҆гѡ̀  а҆ѳана́сїи. Прокі́менъ, гла́съ и҃: (л. с҃л ѡ҆б.) Во всю̀  зе́млю и҆зы́де вѣща́нїе и҆́хъ, и҆ въ концы̀ вселе́нныѧ  глаго́лы и҆́хъ. Сті́хъ: Нб҃са̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ къ  корі́нѳѧнѡмъ, зача́ло рл҃а. А҆ллилꙋ́їа, гла́съ а҃:  И҆сповѣ́дѧтъ нб҃са̀ чꙋдеса̀ твоѧ̀ гдⷭ҇и. Сті́хъ: Бг҃ъ  прославлѧ́емь въ совѣ́тѣ ст҃ы́хъ. Прича́стный: Во всю̀  зе́млю и҆зы́де вѣща́нїе и҆́хъ: 
і҃ [д] Ст҃ы́хъ мꙋ́чєникъ, є҆ѵла́мпїа и҆  є҆ѵлампі́и. 
а҃і [г] Ст҃а́гѡ а҆пⷭ҇ла фїлі́ппа, є҆ди́нагѡ ѿ  седмѝ дїа́кѡнъ: И҆ преподо́бнагѡ ѻ҆ц҃а̀ на́шегѡ  ѳеофа́на и҆сповѣ́дника, є҆пⷭ҇кпа нїкі́йскагѡ.  Прокі́менъ, а҆ллилꙋ́їа, и҆ прича́стный, сегѡ̀ мцⷭ҇а въ ѳ҃  де́нь. А҆пⷭ҇лъ въ дѣѧ́нїихъ, зача́ло к҃. 
[зрѝ] Во грѧдꙋ́щꙋю недѣ́лю па́мѧть пра́зднꙋемъ  ст҃а́гѡ седма́гѡ собо́ра, ст҃ы́хъ ѻ҆ц҃ъ тѯ҃є.  Прокі́менъ, гла́съ д҃, пѣ́снь ѻ҆ц҃є́въ: Бл҃гослове́нъ  є҆сѝ гдⷭ҇и бж҃е ѻ҆ц҃ъ на́шихъ, и҆ хва́льно и҆  просла́влено и҆́мѧ твоѐ во вѣ́ки. Сті́хъ: Ꙗ҆́кѡ  пра́веденъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ  на́мъ. А҆пⷭ҇лъ ко є҆вре́ємъ, зача́ло тл҃д. А҆ллилꙋ́їа,  гла́съ а҃: Бг҃ъ богѡ́въ гдⷭ҇ь глаго́ла, и҆ призва̀ зе́млю.  Сті́хъ: Собери́те є҆мꙋ̀ преподѡ́бныѧ є҆гѡ̀,  завѣща́ющыѧ завѣ́тъ є҆гѡ̀ ѡ҆ же́ртвахъ. Прича́стный:  Ра́дꙋйтесѧ пра́веднїи ѡ҆ гдⷭ҇ѣ: 
в҃і [в] Ст҃ы́хъ мꙋ́чєникъ про́ва, тара́ха и҆  а҆ндроні́ка: И҆ прпⷣбнагѡ ѻ҆ц҃а̀ на́шегѡ космы̀  ст҃огра́дца, є҆пⷭ҇кпа маїꙋ́мскагѡ, и҆ творца̀ канѡ́нѡвъ.  Прокі́менъ, гла́съ д҃: Ст҃ы̑мъ, и҆̀же сꙋ́ть на землѝ  є҆гѡ̀, оу҆дивѝ гдⷭ҇ь всѧ̀ хотѣ́нїѧ своѧ̀ въ ни́хъ.  Сті́хъ: Предзрѣ́хъ гдⷭ҇а предо мно́ю вы́нꙋ, ꙗ҆́кѡ  ѡ҆деснꙋ́ю менѐ є҆́сть, да не подви́жꙋсѧ. А҆пⷭ҇лъ къ  є҆фесе́ємъ зача́ло сл҃г. А҆ллилꙋ́їа, гла́съ д҃:  Воззва́ша пра́веднїи, и҆ гдⷭ҇ь оу҆слы́ша и҆́хъ.  Прича́стный: Ра́дꙋйтесѧ: Въ то́йже де́нь пра́зднованїе  ст҃о́мꙋ і҆ѡа́ннꙋ крⷭ҇ти́телю гдⷭ҇ню, на па́мѧть пренесе́нїѧ  и҆з̾ ма́льты во гра́дъ га́тчинꙋ крⷭ҇та̀ и҆з̾ ча́сти дре́ва  животворѧ́щагѡ крⷭ҇та̀ гдⷭ҇нѧ: чꙋдотво́рнагѡ ѻ҆́браза бж҃їѧ  мт҃ре, пи́саннагѡ ст҃ы́мъ є҆ѵⷢ҇лі́стомъ лꙋко́ю: и҆ десны́ѧ  рꙋкѝ моще́й ст҃а́гѡ і҆ѡа́нна крⷭ҇ти́телѧ. 
г҃і [а] Ст҃ы́хъ мꙋ́чєникъ, ка́рпа и҆ папѵ́лы. 
д҃і [з] Ст҃ы́хъ мꙋ́чєникъ, наза́рїа, герва́сїа,  прота́сїа и҆ келсі́а: (л. сл҃а) И҆ преподо́бныѧ мт҃ре  на́шеѧ параске́ѵи. Прокі́менъ прпⷣбнѣй, гла́съ д҃:  Ди́венъ бг҃ъ во ст҃ы́хъ свои́хъ, бг҃ъ і҆и҃левъ. Сті́хъ:  Въ цр҃квахъ бл҃гослови́те бг҃а, гдⷭ҇а ѿ и҆стѡ́чникъ  і҆и҃левыхъ. А҆пⷭ҇лъ къ гала́тѡмъ, зача́ло с҃и. А҆ллилꙋ́їа,  гла́съ а҃: Терпѧ̀ потерпѣ́хъ гдⷭ҇а, и҆ внѧ́тъ мѝ, и҆  оу҆слы́ша мл҃твꙋ мою̀. Прича́стный: Ра́дꙋйтесѧ  пра́веднїи: 
є҃і [ѕ] Преподо́бнагѡ ѻ҆ц҃а̀ на́шегѡ є҆ѵѳѵ́мїа  но́вагѡ: И҆ ст҃а́гѡ мꙋ́ченика лꙋкїа́на, пресвѵ́тера  вели́кїѧ а҆нтїохі́и. 
ѕ҃і [є] Ст҃а́гѡ мꙋ́ченика ло́ггїна со́тника, и҆́же  при крⷭ҇тѣ̀ гдⷭ҇ни. Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши бж҃е гла́съ мо́й: А҆пⷭ҇лъ къ  тїмоѳе́ю, зача́ло сч҃в. А҆ллилꙋ́їа, гла́съ д҃: Пра́ведникъ  ꙗ҆́кѡ фі́нїѯъ процвѣте́тъ: Прича́стный: Въ па́мѧть  вѣ́чнꙋю: 
з҃і [д] Ст҃а́гѡ проро́ка ѡ҆сі́и: И҆ ст҃а́гѡ  преподобномꙋ́ченика а҆ндре́а и҆́же въ кри́тѣ. 
и҃і [г] Ст҃а́гѡ а҆пⷭ҇ла и҆ є҆ѵⷢ҇лі́ста лꙋкѝ.  Прокі́менъ, а҆ллилꙋ́їа, и҆ прича́стный, сегѡ̀ мцⷭ҇а въ ѳ҃  де́нь. А҆пⷭ҇лъ къ колосса́ємъ, зача́ло с҃ѯ ѿ полꙋ̀. 
ѳ҃і [в] Ст҃а́гѡ проро́ка і҆ѡ́илѧ: И҆ ст҃а́гѡ  мч҃нка оу҆а́ра: И҆ прпⷣбнагѡ ѻ҆ц҃а̀ на́шегѡ і҆ѡа́нна  ры́льскагѡ. Слꙋ́жба є҆мꙋ̀ прпⷣбническаѧ. 
к҃ [а] Ст҃а́гѡ великомч҃нка а҆рте́мїа. Прокі́менъ,  а҆пⷭ҇лъ, а҆ллилꙋ́їа, и҆ прича́стный, сегѡ̀ мцⷭ҇а въ ѕ҃і  де́нь. 
к҃а [з] Преподо́бнагѡ ѻ҆ц҃а̀ на́шегѡ і҆ларїѡ́на  вели́кагѡ. Прокі́менъ, гла́съ з҃: Честна̀ пред̾ гдⷭ҇емъ  сме́рть преподо́бныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ: А҆пⷭ҇лъ къ корі́нѳѧнѡмъ, зача́ло рп҃и.  А҆ллилꙋ́їа, гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а:  Прича́стный: Въ па́мѧть вѣ́чнꙋю: И҆ пренесе́нїе  моще́й, и҆́же во ст҃ы́хъ ѻ҆ц҃а̀ на́шегѡ і҆ларїѡ́на,  є҆пі́скопа мегли́нскагѡ. Слꙋ́жба є҆мꙋ̀ ст҃и́тельскаѧ. 
к҃в [ѕ] Ст҃а́гѡ равноапо́стольнагѡ а҆ве́ркїа  є҆пі́скопа, і҆ерапо́льскагѡ чꙋдотво́рца: И҆ ст҃ы́хъ  седмѝ ѻ҆трокѡ́въ, и҆̀же во є҆фе́сѣ. Прокі́менъ, гла́съ  а҃: Оу҆ста̀ моѧ̀ возгл҃ютъ премꙋ́дрость, и҆ поꙋче́нїе  се́рдца моегѡ̀ ра́зꙋмъ. Сті́хъ: Оу҆слы́шите сїѧ̑ всѝ  (л. сл҃а ѡ҆б.) ꙗ҆зы́цы, внꙋши́те всѝ живꙋ́щїи по  вселе́ннѣй. А҆пⷭ҇лъ къ є҆вре́ємъ, зача́ло ти҃і.  А҆ллилꙋ́їа, гла́съ в҃: Оу҆ста̀ пра́веднагѡ поꙋча́тсѧ  премꙋ́дрости: Прича́стный: Въ па́мѧть вѣ́чнꙋю: Въ  то́йже де́нь пра́зднꙋемъ прест҃ѣ́й бцⷣѣ чꙋдотво́рныѧ  і҆кѡ́ны каза́нскїѧ. Прокі́менъ, гла́съ г҃, пѣ́снь бцⷣы:  Вели́читъ дш҃а̀ моѧ̀ гдⷭ҇а, и҆ возра́довасѧ дх҃ъ мо́й ѡ҆  бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀: се́ бо ѿ ны́нѣ оу҆блажа́тъ мѧ̀  всѝ ро́ди. А҆пⷭ҇лъ къ фїлїпписі́ємъ, зача́ло с҃м.  А҆ллилꙋ́їа, гла́съ и҃: Слы́ши дщѝ и҆ ви́ждь, и҆ приклонѝ  оу҆́хо твоѐ. Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. Прича́стный: Ча́шꙋ спасе́нїѧ прїимꙋ̀, и҆ и҆́мѧ  гдⷭ҇не призовꙋ̀. 
к҃г [є] Ст҃а́гѡ а҆пⷭ҇ла і҆а́кѡва бра́та бж҃їѧ.  Прокі́менъ, гла́съ и҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ: Сті́хъ:  Нб҃са̀ повѣ́даютъ сла́вꙋ бж҃їю: А҆пⷭ҇лъ къ гала́тѡмъ,  зача́ло с҃. А҆ллилꙋ́їа, гла́съ а҃: И҆сповѣ́дѧтъ нб҃са̀  чꙋдеса̀ твоѧ̀ гдⷭ҇и. Сті́хъ: Бг҃ъ прославлѧ́емь въ  совѣ́тѣ ст҃ы́хъ. Прича́стный: Во всю̀ зе́млю: И҆  ст҃а́гѡ и҆ бл҃же́ннагѡ і҆а́кѡва борови́цкагѡ, но́вагѡ  чꙋдотво́рца. Слꙋ́жба є҆мꙋ̀ преподо́бническаѧ. 
к҃д [д] Ст҃а́гѡ мч҃нка а҆ре́ѳы, и҆ и҆̀же съ ни́мъ.  Прокі́менъ, гла́съ д҃: Ст҃ы̑мъ, и҆̀же сꙋ́ть на землѝ  є҆гѡ̀, оу҆дивѝ гдⷭ҇ь всѧ̀ хотѣ̑нїѧ своѧ̀ въ ни́хъ.  Сті́хъ: Предзрѣ́хъ гдⷭ҇а предо мно́ю вы́нꙋ, ꙗ҆́кѡ  ѡ҆деснꙋ́ю менѐ є҆́сть. А҆пⷭ҇лъ къ є҆вре́ємъ, зача́ло  т҃л. А҆ллилꙋ́їа, гла́съ д҃: Воззва́ша пра́веднїи, и҆ гдⷭ҇ь  оу҆слы́ша и҆̀хъ. Прича́стный: Ра́дꙋйтесѧ пра́веднїи: 
к҃є [г] Ст҃ы́хъ мч҃нкъ и҆ нотарі́й, маркїа́на и҆  мартѵ́рїа. Прокі́менъ, гла́съ д҃: Ди́венъ бг҃ъ во  ст҃ы́хъ свои́хъ, бг҃ъ і҆и҃левъ. Сті́хъ: Въ цр҃квахъ  бл҃гослови́те бг҃а, гдⷭ҇а ѿ и҆стѡ́чникъ і҆и҃левыхъ.  А҆пⷭ҇лъ къ є҆фесе́ємъ, зача́ло ск҃д ѿ полꙋ̀.  А҆ллилꙋ́їа, гла́съ д҃: Воззва́ша пра́веднїи, и҆ гдⷭ҇ь  оу҆слы́ша и҆́хъ. Прича́стный: Ра́дꙋйтесѧ: 
к҃ѕ [в] Ст҃а́гѡ и҆ сла́внагѡ великомꙋ́ченика дими́трїѧ  мѷрото́чца: И҆ воспомина́нїе вели́кагѡ и҆ стра́шнагѡ  трѧсе́нїѧ. Прокі́менъ, гла́съ ѕ҃: Спасѝ гдⷭ҇и лю́ди  твоѧ̀, и҆ блгⷭ҇вѝ достоѧ́нїе твоѐ. (л. сл҃в) Сті́хъ:  Къ тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ  менѐ. И҆ ст҃а́гѡ, гла́съ з҃: Возвесели́тсѧ пра́ведникъ  ѡ҆ гдⷭ҇ѣ, и҆ оу҆пова́етъ на него̀. А҆пⷭ҇лъ трѧсе́нїѧ, къ  є҆вре́ємъ, зача́ло тл҃а ѿ полꙋ̀: И҆ ст҃а́гѡ, къ  тїмоѳе́ю, зача́ло сч҃в. А҆ллилꙋ́їа, гла́съ д҃: Бж҃е,  ѿри́нꙋлъ ны̀ є҆сѝ, и҆ низложи́лъ є҆сѝ на́съ.  Сті́хъ: Стрѧ́слъ є҆сѝ зе́млю, и҆ смꙋти́лъ є҆сѝ ю҆̀:  и҆сцѣлѝ сокрꙋше́нїе є҆ѧ̀, ꙗ҆́кѡ подви́жесѧ. И҆  ст҃а́гѡ: Пра́ведникъ ꙗ҆́кѡ фі́нїѯъ процвѣте́тъ, ꙗ҆́кѡ  ке́дръ и҆́же въ лїва́нѣ оу҆мно́житсѧ. Прича́стенъ:  Хвали́те гдⷭ҇а съ нб҃съ: Дрꙋгі́й: Въ па́мѧть вѣ́чнꙋю: 
к҃з [а] Ст҃а́гѡ мꙋ́ченика не́стора. На лїтꙋргі́и  слꙋ́жба мꙋ́ченикѡмъ ѻ҆́бщаѧ. А҆пⷭ҇лъ къ є҆фесе́ємъ,  зача́ло сл҃г. Прича́стный: Въ па́мѧть вѣ́чнꙋю: 
к҃и [з] Ст҃ы́хъ мꙋ́чєникъ, тере́нтїа и҆ неоні́лы:  И҆ прпⷣбнагѡ ѻ҆ц҃а̀ на́шегѡ стефа́на савваі́та, и҆  творца̀ канѡ́нѡвъ: И҆ и҆́же во ст҃ы́хъ ѻ҆ц҃а̀ на́шегѡ  а҆рсе́нїа, а҆рхїепⷭ҇кпа се́рбскагѡ: Слꙋ́жба а҆рсе́нїю  ст҃и́тельскаѧ. И҆ ст҃ы́ѧ мч҃нцы параске́ѵи. Мꙋ́ченицѣ:  Прокі́менъ, гла́съ д҃: Ди́венъ бг҃ъ во ст҃ы́хъ свои́хъ,  бг҃ъ і҆и҃левъ. Сті́хъ: Въ цр҃квахъ бл҃гослови́те бг҃а,  гдⷭ҇а ѿ и҆стѡ́чникъ і҆и҃левыхъ. А҆пⷭ҇лъ къ корі́нѳѧнѡмъ,  зача́ло рп҃а. А҆ллилꙋ́їа, гла́съ а҃: Терпѧ̀ потерпѣ́хъ  гдⷭ҇а, и҆ внѧ́тъ мѝ. Прича́стный: Въ па́мѧть вѣ́чнꙋю. 
к҃ѳ [ѕ] Ст҃ы́ѧ прпⷣбномꙋ́ченицы а҆настасі́и  ри́млѧныни: И҆ прпⷣбнагѡ ѻ҆ц҃а̀ на́шегѡ а҆вра́мїа  затво́рника: И҆ прпⷣбнагѡ ѻ҆ц҃а̀ на́шегѡ а҆вра́мїа  а҆рхїмандрі́та, росто́вскагѡ чꙋдотво́рца. Прокі́менъ, гла́съ  з҃: Честна̀ пред̾ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇ви: ѡ҆ всѣ́хъ, ꙗ҆̀же  воздаде́ ми; А҆пⷭ҇лъ къ гала́тѡмъ, зача́ло сг҃і.  А҆ллилꙋ́їа, гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. Прича́стный: Въ  па́мѧть вѣ́чнꙋю: Слꙋ́жба а҆вра́мїю росто́вскомꙋ  та́ѧжде. 
л҃ [є] Ст҃ы́хъ мꙋ́чєникъ, зино́вїа и҆ зинові́и. 
л҃а [д] Ст҃ы́хъ а҆пⷭ҇лъ, стахѵ́а, а҆мплі́а, и҆ и҆̀же  съ ни́ми: И҆ ст҃а́гѡ мꙋ́ченика є҆пїма́ха. (л. сл҃в  ѡ҆б.) 
Мѣ́сѧцъ ное́мврїй. 
а҃ [г] Ст҃ы́хъ и҆ чꙋдотво́рцєвъ безсре́бреникѡвъ  космы̀ и҆ дамїа́на, и҆̀же ѿ а҆сі́и. Прокі́менъ, гла́съ  д҃: Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь  всѧ̑ хотѣ̑нїѧ своѧ̀ въ ни́хъ. Сті́хъ: Предзрѣ́хъ гдⷭ҇а  предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не  подви́жꙋсѧ. А҆пⷭ҇лъ къ корі́нѳѧнѡмъ, зача́ло рн҃г.  А҆ллилꙋ́їа, гла́съ в҃: Сѐ что̀ добро̀, и҆лѝ что̀  красно̀, но є҆́же жи́ти бра́тїи вкꙋ́пѣ. Прича́стный:  Ра́дꙋйтесѧ: 
в҃ [в] Ст҃ы́хъ мꙋ́чєникъ: а҆кїндѵ́на, пига́сїа,  а҆фѳо́нїа, є҆лпїдїфо́ра и҆ а҆немподі́ста. Прокі́менъ,  гла́съ д҃: Ст҃ы̑мъ, и҆̀же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хотѣ̑нїѧ своѧ̀ въ ни́хъ. Сті́хъ:  Предзрѣ́хъ гдⷭ҇а предо мно́ю вы́нꙋ, ꙗ҆́кѡ ѡ҆деснꙋ́ю менѐ  є҆́сть: А҆пⷭ҇лъ къ є҆фесе́ємъ, зача́ло сл҃г.  А҆ллилꙋ́їа, гла́съ д҃: Воззва́ша пра́веднїи, и҆ гдⷭ҇ь  оу҆слы́ша и҆̀хъ: Сті́хъ: Мнѡ́ги скѡ́рби пра́вєднымъ:  Прича́стный: Ра́дꙋйтесѧ: 
г҃ [а] Ст҃ы́хъ мꙋ́чєникъ, а҆кеѱѵ́мы є҆пⷭ҇кпа,  і҆ѡ́сифа пресвѵ́тера, и҆ а҆їѳала̀ дїа́кона. И҆  ѡ҆бновле́нїе хра́ма, ст҃а́гѡ великомꙋ́ченика геѡ́ргїа, и҆́же  въ лѵ́дѣ, и҆дѣ́же положено̀ чⷭ҇тно́е тѣ́ло є҆гѡ̀.  Прокі́менъ, а҆пⷭ҇лъ, а҆ллилꙋ́їа и҆ прича́стенъ, сегѡ̀  мцⷭ҇а во в҃ де́нь. А҆́ще хра́мъ, и҆лѝ настоѧ́тель  и҆зво́литъ пра́здновати геѡ́ргїю: на лїтꙋргі́и слꙋ́жба  а҆прі́ллїа въ к҃г де́нь. 
д҃ [з] Преподо́бнагѡ ѻ҆ц҃а̀ на́шегѡ і҆ѡанні́кїа  вели́кагѡ: И҆ ст҃ы́хъ мꙋ́чєникъ, нїка́ндра є҆пⷭ҇кпа  мѵ́рскагѡ, и҆ є҆рмі́а пресвѵ́тера. Прокі́менъ  преподо́бномꙋ, гла́съ з҃: Честна̀ пред̾ гдⷭ҇емъ сме́рть  преподо́бныхъ є҆гѡ̀. Сті́хъ: Что̀ возда́мъ гдⷭ҇ви ѡ҆  всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ, зача́ло  сг҃і. А҆ллилꙋ́їа, гла́съ ѕ҃: (л. сл҃г) Блаже́нъ мꙋ́жъ  боѧ́йсѧ гдⷭ҇а: Сті́хъ: Си́льно на землѝ бꙋ́детъ сѣ́мѧ  є҆гѡ̀: Прича́стный: Въ па́мѧть вѣ́чнꙋю: 
є҃ [ѕ] Ст҃ы́хъ мꙋ́чєникъ, галактїѡ́на и҆  є҆пїсти́ми: И҆ преставле́нїе и҆́же во ст҃ы́хъ ѻ҆ц҃а̀  на́шегѡ і҆ѡ́ны а҆рхїепⷭ҇кпа, новогоро́дскагѡ чꙋдотво́рца.  Слꙋ́жба є҆мꙋ̀ ст҃и́тельскаѧ. 
ѕ҃ [є] И҆́же во ст҃ы́хъ ѻ҆ц҃а̀ на́шегѡ па́ѵла  и҆сповѣ́дника, патрїа́рха царѧгра́да: И҆ прпⷣбнагѡ и҆  бг҃оно́снагѡ ѻ҆ц҃а̀ на́шегѡ варлаа́ма новогоро́дскагѡ  чꙋдотво́рца, и҆́же на хꙋ́тынѣ. Прокі́менъ и҆сповѣ́дникꙋ,  гла́съ з҃: Восхва́лѧтсѧ преподо́бнїи во сла́вѣ, и҆  возра́дꙋютсѧ на ло́жахъ свои́хъ. Сті́хъ: Воспо́йте  гдⷭ҇ви пѣ́снь но́вꙋ. А҆пⷭ҇лъ къ є҆вре́ємъ, зача́ло тн҃е  ѿ полꙋ̀. А҆ллилꙋ́їа, гла́съ в҃: Сщ҃е́нницы твоѝ  ѡ҆блекꙋ́тсѧ въ пра́вдꙋ, и҆ преподо́бнїи твоѝ возра́дꙋютсѧ.  Прича́стный: Въ па́мѧть вѣ́чнꙋю: Варлаа́мꙋ слꙋ́жба  сегѡ̀ мцⷭ҇а въ д҃ де́нь. 
з҃ [д] Ст҃ы́хъ мч҃нкъ л҃г, и҆̀же въ мелїті́нѣ:  И҆ прпⷣбнагѡ ѻ҆ц҃а̀ на́шегѡ и҆ чꙋдотво́рца ла́зарѧ, въ  галїсі́йстѣй горѣ̀ пости́вшагѡсѧ. Слꙋ́жба сегѡ̀ мцⷭ҇а въ  д҃ де́нь. 
и҃ [г] Собо́ръ ст҃а́гѡ а҆рхїстрати́га мїхаи́ла, и҆  про́чихъ безпло́тныхъ си́лъ. Слꙋ́жба септе́мврїа въ ѕ҃  де́нь. 
ѳ҃ [в] Ст҃ы́хъ мꙋ́чєникъ, ѻ҆нисі́фора и҆  порфѵ́рїа: И҆ прпⷣбныѧ мт҃ре на́шеѧ матрѡ́ны: И҆  прпⷣбныѧ ѳеокті́сты, ꙗ҆́же ѿ ле́звы. 
і҃ [а] Ст҃ы́хъ а҆пⷭ҇тѡлъ: є҆ра́ста, ѻ҆лѵ́мпа,  рѡдїо́на и҆ сѡсїпа́тра, и҆ про́чихъ. 
а҃і [з] Ст҃ы́хъ мꙋ́чєникъ, ми́ны, ві́ктора и҆  вїке́нтїа: И҆ ст҃ы́ѧ мч҃нцы стефані́ды: И҆  прпⷣбнагѡ ѻ҆ц҃а̀ на́шегѡ и҆ и҆сповѣ́дника ѳео́дѡра  стꙋді́йскагѡ. Проⷦ҇ мч҃нкѡмъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̀  въ ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ,  ꙗ҆́кѡ ѡ҆деснꙋ́ю менѐ є҆́сть. А҆пⷭ҇лъ къ є҆фесе́ємъ,  зача́ло сл҃г. и҆ прпⷣбномꙋ, а҆пⷭ҇лъ къ є҆вре́ємъ,  зача́ло тл҃є. А҆ллилꙋ́їа, гла́съ д҃: Воззва́ша првⷣнїи,  и҆ гдⷭ҇ь оу҆слы́ша и҆̀хъ. Сті́хъ: Бл҃же́нъ мꙋ́жъ  боѧ́йсѧ гдⷭ҇а: Прича́стенъ: Ра́дꙋйтесѧ пра́веднїи ѡ҆  гдⷭ҇ѣ: И҆ (л. сл҃г ѡ҆б.) преставле́нїе ст҃а́гѡ и҆  бл҃же́ннагѡ маѯі́ма, хрⷭ҇та̀ ра́ди ю҆ро́дивагѡ,  моско́вскагѡ чꙋдотво́рца. Слꙋ́жба сегѡ̀ мцⷭ҇а въ д҃ де́нь. 
в҃і [ѕ] И҆́же во ст҃ы́хъ ѻ҆ц҃а̀ на́шегѡ і҆ѡа́нна  ми́лостивагѡ, а҆рхїепⷭ҇кпа а҆леѯандрі́йскагѡ: И҆  прпⷣбнагѡ ѻ҆ц҃а̀ на́шегѡ ні́ла. Прокі́менъ, гла́съ з҃:  Честна̀ пред̾ гдⷭ҇емъ: Сті́хъ: Что̀ возда́мъ гдⷭ҇ви:  А҆пⷭ҇лъ къ є҆вре́ємъ, зача́ло та҃і. А҆ллилꙋ́їа, гла́съ  в҃: Оу҆ста̀ пра́веднагѡ поꙋча́тсѧ премꙋ́дрости, и҆  ѧ҆зы́къ є҆гѡ̀ возглаго́летъ сꙋ́дъ. Сті́хъ: Зако́нъ бг҃а  є҆гѡ̀ въ се́рдцѣ є҆гѡ̀: Прича́стный: Въ па́мѧть  вѣ́чнꙋю: 
г҃і [є] И҆́же во сті́хъ ѻ҆ц҃а̀ на́шегѡ і҆ѡа́нна,  а҆рхїепⷭ҇кпа кѡнстанті́нѧ гра́да, златоꙋ́стагѡ. Прокі́менъ,  гла́съ а҃: Оу҆ста̀ моѧ̀ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. Сті́хъ: Оу҆слы́шите  сїѧ̑ всѝ ꙗ҆зы́цы, внꙋши́те всѝ живꙋ́щїи по вселе́ннѣй.  А҆пⷭ҇лъ къ є҆вре́ємъ, зача́ло ти҃і. А҆ллилꙋ́їа, гла́съ  в҃: Оу҆ста̀ пра́веднагѡ поꙋча́тсѧ премꙋ́дрости:  Сті́хъ: Зако́нъ бг҃а є҆гѡ̀ въ се́рдцѣ є҆гѡ̀, и҆ не  за́пнꙋтсѧ стѡпы̀ є҆гѡ̀. Прича́стный: Въ па́мѧть  вѣ́чнꙋю: 
д҃і [д] Ст҃а́гѡ и҆ всехва́льнагѡ а҆пⷭ҇ла фїлі́ппа.  Прокі́менъ, гла́съ и҃: Во всю̀ зе́млю и҆зы́де вѣща́нїе  и҆́хъ: Сті́хъ: Нб҃са̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ къ  корі́нѳѧнѡмъ, зача́ло рл҃а. А҆ллилꙋ́їа, гла́съ а҃:  И҆сповѣ́дѧтъ нб҃са̀ чꙋдеса̀ твоѧ̀ гдⷭ҇и. Сті́хъ: Бг҃ъ  прославлѧ́емь въ совѣ́тѣ ст҃ы́хъ. Прича́стный: Во всю̀  зе́млю: 
є҃і [г] Ст҃ы́хъ мꙋ́чєникъ и҆ и҆сповѣ́дникъ,  гꙋ́рїа, самѡ́на и҆ а҆ві́ва. Прокі́менъ, гла́съ д҃:  Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь всѧ̑  хотѣ̑нїѧ своѧ̀ въ ни́хъ. Сті́хъ: Предзрѣ́хъ гдⷭ҇а  предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не  подви́жꙋсѧ. А҆пⷭ҇лъ къ є҆фесе́ємъ, зача́ло сл҃г.  А҆ллилꙋ́їа, гла́съ д҃: Воззва́ша пра́веднїи, и҆ гдⷭ҇ь  оу҆слы́ша и҆̀хъ. Сті́хъ: Мнѡ́ги скѡ́рби пра́вєднымъ:  Прича́стный: Ра́дꙋйтесѧ: 
ѕ҃і [в] Ст҃а́гѡ а҆пⷭ҇ла и҆ є҆ѵⷢ҇лі́ста матѳе́а.  Прокі́менъ, а҆пⷭ҇лъ, а҆ллилꙋ́їа, и҆ прича́стенъ, сегѡ̀ мцⷭ҇а  въ д҃і де́нь. 
з҃і [а] И҆́же во ст҃ы́хъ ѻ҆ц҃а̀ на́шегѡ  григо́рїа є҆пⷭ҇кпа, неокесарі́йскагѡ (л. сл҃д) чꙋдотво́рца:  Прокі́менъ, гла́съ з҃: Честна̀ пред̾ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇ви ѡ҆  всѣ́хъ, ꙗ҆̀же воздаде́ ми; А҆пⷭ҇лъ къ корі́нѳѧнѡмъ,  зача́ло рн҃а. А҆ллилꙋ́їа, гла́съ в҃: Сщ҃е́нницы твоѝ  ѡ҆блекꙋ́тсѧ въ пра́вдꙋ, и҆ прпⷣбнїи твоѝ возра́дꙋютсѧ.  Прича́стный: Въ па́мѧть вѣ́чнꙋю: И҆ преподо́бнагѡ  ѻ҆ц҃а̀ на́шегѡ ні́кѡна чꙋдотво́рца, оу҆ченика̀ ст҃а́гѡ  се́ргїа. Слꙋ́жба сегѡ̀ мцⷭ҇а въ д҃ де́нь. 
и҃і [з] Ст҃ы́хъ мꙋ́чєникъ, платѡ́на и҆ рѡма́на. 
ѳ҃і [и] Ст҃а́гѡ проро́ка а҆вді́а: И҆ ст҃а́гѡ  мꙋ́ченика варлаа́ма: И҆ преподо́бныхъ ѻ҆ц҃ъ на́шихъ,  варлаа́ма и҆ і҆ѡаса́фа цр҃е́вича вели́кїѧ і҆нді́и. На  лїтꙋргі́и, прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши бж҃е гла́съ мо́й, внегда̀ моли́ти ми сѧ къ  тебѣ̀. А҆пⷭ҇лъ къ колосса́ємъ, зача́ло с҃н. А҆ллилꙋ́їа,  гла́съ є҃: Воззва́ша пра́веднїи: Сті́хъ: Мно́ги  скѡ́рби пра́вєднымъ: Прича́стный: Въ па́мѧть вѣ́чнꙋю: 
к҃ [є] Предпра́зднство вхо́да въ хра́мъ прест҃ы́ѧ  бцⷣы: И҆ прпⷣбнагѡ ѻ҆ц҃а̀ на́шегѡ григо́рїа  декаполі́та: И҆ и҆́же во ст҃ы́хъ ѻ҆ц҃а̀ на́шегѡ  про́кла, патрїа́рха цр҃ѧ̀ гра́да. Прокі́менъ, а҆пⷭ҇лъ,  а҆ллилꙋ́їа, и҆ прича́стенъ, сегѡ̀ мѣ́сѧца въ г҃і де́нь. 
к҃а [д] Вхо́дъ во хра́мъ прест҃ы́ѧ бцⷣы. Прокі́менъ,  гла́съ г҃, пѣ́снь бцⷣы: Вели́читъ дш҃а̀ моѧ̀ гдⷭ҇а, и҆  возра́довасѧ дх҃ъ мо́й ѡ҆ бз҃ѣ сп҃сѣ мое́мъ. Сті́хъ:  Ꙗ҆́кѡ призрѣ̀ на смире́нїе рабы̀ своеѧ̀, се́ бо ѿ ны́нѣ  оу҆блажа́тъ мѧ̀ всѝ ро́ди. А҆по́столъ но є҆вре́ємъ,  зача́ло т҃к. А҆ллилꙋ́їа, гла́съ и҃: Слы́ши дщѝ и҆ ви́ждь,  и҆ приклонѝ оу҆́хо твоѐ. Сті́хъ: Лицꙋ̀ твоемꙋ̀  помо́лѧтсѧ бога́тїи лю́дстїи. Прича́стный: Ча́шꙋ  спасе́нїѧ прїимꙋ̀: 
к҃в [г] Ст҃а́гѡ а҆пⷭ҇ла фїлимо́на, и҆ и҆̀же съ  ни́мъ: Слꙋ́жба сегѡ̀ мцⷭ҇а въ д҃і де́нь. А҆пⷭ҇лъ къ  фїлимо́нꙋ, послѣдѝ т҃в-гѡ зача́ла. И҆ оу҆бїе́нїе свѧта́гѡ  благовѣ́рнагѡ вели́кагѡ кн҃зѧ мїхаи́ла тферска́гѡ.  Прокі́менъ, гла́съ з҃: Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши  бж҃е гла́съ мо́й, внегда̀ моли́ти ми сѧ къ тебѣ̀. А҆пⷭ҇лъ  къ ри́млѧнѡмъ, зача́ло ч҃ѳ. (л. сл҃д ѡ҆б.) А҆ллилꙋ́їа,  гла́съ д҃: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. Сті́хъ:  Насажде́ни въ домꙋ̀ гдⷭ҇ни: Прича́стный: Въ па́мѧть  вѣ́чнꙋю: 
к҃г [в] И҆́же во свѧты́хъ ѻ҆ц҃ъ на́шихъ  а҆мфїло́хїа, є҆пі́скопа і҆коні́йскагѡ: И҆ григо́рїа,  є҆пⷭ҇кпа а҆краганті́йскагѡ: Прокі́менъ, и҆ а҆ллилꙋ́їа,  сегѡ̀ мцⷭ҇а въ з҃і де́нь. А҆по́столъ ко є҆вре́ємъ,  зача́ло тл҃д. Прича́стенъ: Ра́дꙋйтесѧ: И҆ ст҃а́гѡ  благовѣ́рнагѡ вели́кагѡ кн҃зѧ а҆леѯа́ндра не́вскагѡ:  Слꙋ́жба сегѡ̀ мцⷭ҇а въ д҃ де́нь. И҆ па́мѧть пе́рвагѡ  воро́нежскагѡ ст҃и́телѧ митрофа́на, въ схимона́сѣхъ  мака́рїа. 
к҃д [а] Свѧты́ѧ великомꙋ́ченицы є҆катері́ны: И҆  свѧта́гѡ мꙋ́ченика меркꙋ́рїа: Прокі́менъ, гла́съ д҃:  Ди́венъ бг҃ъ во свѧты́хъ свои́хъ, бг҃ъ і҆и҃левъ. Сті́хъ:  Въ цр҃квахъ блгⷭ҇ви́те бг҃а, гдⷭ҇а ѿ и҆стѡ́чникъ  і҆и҃левыхъ. А҆по́столъ къ є҆фесе́ємъ, зача́ло сл҃г.  А҆ллилꙋ́їа, гла́съ а҃: Воззва́ша пра́веднїи, и҆ гдⷭ҇ь  оу҆слы́ша и҆̀хъ. Прича́стный: Ра́дꙋйтесѧ пра́веднїи ѡ҆  гдⷭ҇ѣ: И҆ ст҃а́гѡ мꙋ́ченика меркꙋ́рїа смоле́нскагѡ.  Слꙋ́жба є҆мꙋ̀ мꙋ́ченическаѧ. 
к҃є [з] И҆̀же во свѧты́хъ ѻ҆ц҃ъ на́шихъ и҆  свѧщенномꙋ́чєникъ, кли́мента, па́пы ри́мскагѡ, и҆ петра̀  а҆леѯандрі́йскагѡ: Въ се́й же де́нь ѿдае́тсѧ  пра́здникъ вхо́да прест҃ы́ѧ бцⷣы. Прокі́менъ, а҆пⷭ҇лъ,  а҆ллилꙋ́їа, и҆ прича́стный пра́здника, и҆ ст҃ы̑мъ, гла́съ  з҃: Честна̀ пред̾ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́  ми; А҆по́столъ къ фїлїпписі́ємъ, зача́ло см҃ѕ. Сті́хъ:  Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнїи  твоѝ возра́дꙋютсѧ. Прича́стный: Въ па́мѧть вѣ́чнꙋю: 
к҃ѕ [ѕ] Преподо́бнагѡ ѻ҆ц҃а̀ на́шегѡ а҆лѵ́пїа  сто́лпника: И҆ ѡ҆свѧще́нїе хра́ма свѧта́гѡ великомꙋ́ченика  геѡ́ргїа, и҆́же въ кі́евѣ, пред̾ враты̀ свѧты́ѧ софі́и: И҆  па́мѧть преставле́нїѧ свѧти́телѧ і҆нноке́нтїа, пе́рвагѡ  є҆пⷭ҇кпа і҆ркꙋ́тскагѡ, чꙋдотво́рца. На лїтꙋргі́и,  прокі́менъ, гла́съ з҃: Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши  бж҃е гла́съ мо́й, внегда̀ моли́ти ми сѧ къ тебѣ̀.  А҆по́столъ къ тїмоѳе́ю, зача́ло сч҃в. (л. сл҃є)  А҆ллилꙋ́їа, гла́съ д҃: Пра́ведникъ ꙗ҆́кѡ фі́нїѯъ  процвѣте́тъ: Прича́стный: Въ па́мѧть вѣ́чнꙋю: 
к҃з [є] Свѧта́гѡ великомꙋ́ченика і҆а́кѡва  пе́рсѧнина: Слꙋ́жба є҆мꙋ̀ пи́сана сегѡ̀ мцⷭ҇а во в҃  де́нь. Въ то́йже де́нь пра́зднꙋемъ ѡ҆ бз҃ѣ бы́вшее  зна́менїе прест҃ы́ѧ бцⷣы, є҆́же въ вели́комъ новѣ̀  гра́дѣ: Слꙋ́жба сегѡ̀ мцⷭ҇а въ к҃а де́нь. И҆ во ст҃ы́хъ  ѻ҆ц҃а̀ на́шегѡ і҆а́кѡва є҆пⷭ҇кпа, росто́вскагѡ  чꙋдотво́рца. Слꙋ́жба є҆мꙋ̀ всѧ̀ ст҃и́тельскаѧ. 
к҃и [д] Ст҃а́гѡ прпⷣбномч҃нка стефа́на но́вагѡ.  Прокі́менъ, гла́съ з҃: Восхва́лѧтсѧ преподо́бнїи во  сла́вѣ, и҆ возра́дꙋютсѧ на ло́жахъ свои́хъ. Сті́хъ:  Воспо́йте гдⷭ҇ви пѣ́снь но́вꙋ: А҆по́столъ къ тїмоѳе́ю,  зача́ло сч҃а. А҆ллилꙋ́їа, гла́съ и҃: Блаже́нъ мꙋ́жъ  боѧ́йсѧ гдⷭ҇а: Сті́хъ: Си́льно на землѝ бꙋ́детъ сѣ́мѧ  є҆гѡ̀. Прича́стный: Въ па́мѧть вѣ́чнꙋю: 
к҃ѳ [г] Ст҃а́гѡ мꙋ́ченика парамо́на: И҆ ст҃а́гѡ  мꙋ́ченика фїлꙋме́на: И҆ прпⷣбнагѡ а҆ка́кїа, и҆́же въ  лѣ́ствицѣ свидѣ́тельствованнагѡ. 
л҃ [в] Свѧта́гѡ а҆по́стола а҆ндре́а первозва́ннагѡ.  Прокі́менъ, а҆пⷭ҇лъ, а҆ллилꙋ́їа, и҆ прича́стный, сегѡ̀ мцⷭ҇а  въ д҃і де́нь. 
Мѣ́сѧцъ деке́мврїй. 
а҃ [а] Ст҃а́гѡ проро́ка наꙋ́ма: И҆ ст҃а́гѡ  фїларе́та ми́лостивагѡ. 
в҃ [з] Ст҃а́гѡ проро́ка а҆ввакꙋ́ма. 
г҃ [ѕ] Ст҃а́гѡ проро́ка софо́нїа: И҆ преподо́бнагѡ  ѻ҆ц҃а̀ на́шегѡ са́ввы стороже́вскагѡ. Слꙋ́жба ное́мврїа въ  д҃ де́нь. 
д҃ [є] Ст҃ы́ѧ великомч҃нцы варва́ры: И҆  преподо́бнагѡ ѻ҆ц҃а̀ на́шегѡ і҆ѡа́нна дамаскина̀.  Прокі́менъ, гла́съ д҃: Ди́венъ бг҃ъ во ст҃ы́хъ свои́хъ,  бг҃ъ і҆и҃левъ. Сті́хъ: Въ цр҃квахъ благослови́те бг҃а:  (л. сл҃є ѡ҆б.) А҆по́столъ къ гала́тѡмъ, зача́ло с҃и.  А҆ллилꙋ́їа, гла́съ а҃: Терпѧ̀ потерпѣ́хъ гдⷭ҇а, и҆ внѧ́тъ  мѝ, и҆ оу҆слы́ша моли́твꙋ мою̀. Прича́стный:  Ра́дꙋйтесѧ: 
є҃ [д] Прпⷣнагѡ и҆ бг҃оно́снагѡ ѻ҆ц҃а̀ на́шегѡ,  са́ввы ѡ҆свѧще́ннагѡ. Слꙋ́жба ное́мврїа въ д҃ де́нь. 
ѕ҃ [г] И҆́же во ст҃ы́хъ ѻ҆ц҃а̀ на́шегѡ нїкола́а  а҆рхїепⷭ҇кпа, мѵ́ръ лѷкі́йскихъ чꙋдотво́рца. Прокі́менъ,  гла́съ з҃: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. Сті́хъ: Оу҆слы́ши бж҃е гла́съ  мо́й: А҆пⷭ҇лъ ко є҆вре́ємъ, зача́ло тл҃є. А҆ллилꙋ́їа,  гла́съ д҃: Сщ҃е́нницы твоѝ ѡ҆блекꙋ́тсѧ въ пра́вдꙋ:  Прича́стенъ: Въ па́мѧть вѣ́чнꙋю: 
з҃ [в] И҆́же во ст҃ы́хъ ѻ҆ц҃а̀ на́шегѡ а҆мвро́сїа,  є҆пⷭ҇кпа медїола́нскагѡ: И҆ прпⷣбнагѡ ѻ҆ц҃а̀ на́шегѡ  а҆нтѡ́нїа, сі́йскагѡ чꙋдотво́рца: И҆ преставле́нїе  преподо́бнагѡ ѻ҆ц҃а̀ на́шегѡ ні́ла, и҆́же на є҆́зерѣ  селиге́рѣ, на ѻ҆́стровѣ зово́момъ столобно́е, но́вагѡ  чꙋдотво́рца. Слꙋ́жба преподо́бническаѧ. 
и҃ [а] Преподо́бнагѡ ѻ҆ц҃а̀ на́шегѡ пата́пїа. 
ѳ҃ [з] Зача́тїе ст҃ы́ѧ а҆́нны, є҆гда̀ зача́тъ ст҃ꙋ́ю  бцⷣꙋ. Слꙋ́жба септе́мврїа въ ѳ҃ де́нь. 
і҃ [ѕ] Ст҃ы́хъ мꙋ́чєникъ, ми́ны, є҆рмоге́на  и҆ є҆ѵгра́фа. Прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̀  въ ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ,  ꙗ҆́кѡ ѡ҆деснꙋ́ю менѐ є҆́сть, да не подви́жꙋсѧ.  А҆по́столъ къ є҆фесе́ємъ, зача́ло сл҃г. А҆ллилꙋ́їа,  гла́съ д҃: Воззва́ша првⷣнїи, и҆ гдⷭ҇ь оу҆слы́ша и҆̀хъ.  Сті́хъ: Мно́ги скѡ́рби пра́вєднымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. Прича́стный: Ра́дꙋйтесѧ: 
а҃і [є] Преподо́бнагѡ ѻ҆ц҃а̀ на́шегѡ данїи́ла  сто́лпника. 
в҃і [д] Преподо́бнагѡ ѻ҆ц҃а̀ на́шегѡ спѷрїдѡ́на  чꙋдотво́рца, є҆пі́скопа трїмѷфі́йскагѡ. Прокі́менъ, гла́съ  а҃: Оу҆ста̀ моѧ̀ возгл҃ютъ премⷣрость: Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. А҆пⷭ҇лъ ко є҆вре́ємъ, зача́ло тл҃є.  А҆ллилꙋ́їа, гла́съ в҃: Оу҆ста̀ првⷣнагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.  Сті́хъ: Зако́нъ бг҃а є҆гѡ̀ въ се́рдцѣ є҆гѡ̀.  Прича́стенъ: Въ па́мѧть вѣ́чнꙋю бꙋ́детъ пра́ведникъ:  (л. сл҃ѕ) 
г҃і [г] Свѧты́хъ великомꙋ́чєникъ: є҆ѵстра́тїа,  а҆ѵѯе́нтїа, є҆ѵге́нїа, марда́рїа и҆ ѻ҆ре́ста: И҆ ст҃ы́ѧ  мꙋ́ченицы лꙋкі́и дѣви́цы. Слꙋ́жба и҆̀мъ сегѡ̀ мцⷭ҇а въ і҃  де́нь. 
д҃і [в] Ст҃ы́хъ мч҃нкъ, ѳѵ́рса, леѵкі́а, фїлимо́на,  и҆ и҆̀же съ ни́ми. 
є҃і [а] Ст҃а́гѡ сщ҃енномч҃нка є҆леѵѳе́рїа: И҆  прпⷣбнагѡ ѻ҆ц҃а̀ на́шегѡ па́ѵла, и҆́же въ ла́трѣ: И҆  и҆́же во ст҃ы́хъ ѻ҆ц҃а̀ на́шегѡ стефа́на и҆сповѣ́дника,  а҆рхїепⷭ҇кпа сꙋро́жскагѡ. Слꙋ́жба сегѡ̀ мцⷭ҇а во в҃і де́нь.  А҆по́столъ ко є҆вре́ємъ, зача́ло ти҃і. 
ѕ҃і [з] Ст҃а́гѡ проро́ка а҆гге́а. 
з҃і [ѕ] Ст҃а́гѡ проро́ка данїи́ла: И҆ ст҃ы́хъ трїе́хъ  ѻ҆трокѡ́въ, а҆на́нїи, а҆за́рїи и҆ мїсаи́ла. Прокі́менъ,  гла́съ д҃: Ди́венъ бг҃ъ во ст҃ы́хъ свои́хъ, бг҃ъ і҆и҃левъ.  Сті́хъ: Въ цр҃квахъ благослови́те бг҃а, гдⷭ҇а ѿ  и҆стѡ́чникъ і҆и҃левыхъ. А҆пⷭ҇лъ ко є҆вре́ємъ, зача́ло  т҃а. А҆ллилꙋ́їа, гла́съ д҃: Воззва́ша пра́веднїи, и҆ гдⷭ҇ь  оу҆слы́ша и҆̀хъ. Сті́хъ: Мно́ги скѡ́рби пра́вєднымъ,  и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Прича́стный:  Ра́дꙋйтесѧ пра́веднїи: 
[зрѝ] Недѣ́лѧ ст҃ы́хъ пра̑ѻц҃ъ. Прокі́менъ, гла́съ  д҃. Пѣ́снь ѻ҆ц҃є́въ: Блгⷭ҇ве́нъ є҆сѝ гдⷭ҇и бж҃е  ѻ҆ц҃ъ на́шихъ, и҆ хва́льно и҆ просла́влено и҆́мѧ твоѐ во  вѣ́ки. Сті́хъ: Ꙗ҆́кѡ пра́веденъ є҆сѝ ѡ҆ всѣ́хъ,  ꙗ҆̀же сотвори́лъ є҆сѝ на́мъ. А҆пⷭ҇лъ къ колосса́ємъ,  зача́ло сн҃з. А҆ллилꙋ́їа, гла́съ д҃: Мѡѷсе́й и҆ а҆арѡ́нъ  во і҆ере́ехъ є҆гѡ̀, и҆ самꙋ́илъ въ призыва́ющихъ и҆́мѧ  є҆гѡ̀. Сті́хъ: Призыва́хꙋ гдⷭ҇а, и҆ то́й послꙋ́шаше  и҆̀хъ. прича́стный: Ра́дꙋйтесѧ: 
[зрѝ] Сꙋббѡ́та пред̾ ржⷭ҇тво́мъ хрⷭ҇то́вымъ.  Прокі́менъ днѐ, а҆пⷭ҇лъ къ гала́тѡмъ, зача́ло с҃є. 
[зрѝ] Недѣ́лѧ пред̾ ржⷭ҇тво́мъ хрⷭ҇то́вымъ, ст҃ы́хъ  ѻ҆ц҃ъ. Прокі́менъ, пи́санъ въ недѣ́лю пра́ѻц҃ъ. А҆пⷭ҇лъ  ко є҆вре́ємъ, зача́ло тк҃и. А҆ллилꙋ́їа, гла́съ д҃: Бж҃е,  оу҆ши́ма на́шима оу҆слы́шахомъ, и҆ ѻ҆ц҃ы̀ на́ши  возвѣсти́ша на́мъ. Сті́хъ: Спа́слъ є҆сѝ на́съ ѿ  стꙋжа́ющихъ на́мъ, и҆ ненави́дѧщыѧ на́съ посрами́лъ є҆сѝ.  Прича́стенъ: Хвали́те гдⷭ҇а съ нб҃съ: Дрꙋгі́й:  Ра́дꙋйтесѧ пра́веднїи ѡ҆ гдⷭ҇ѣ: 
и҃і [є] Ст҃а́гѡ мꙋ́ченика севастїа́на, и҆ дрꙋжи́ны  є҆гѡ̀. 
ѳ҃і [д] Ст҃а́гѡ мꙋ́ченика вонїфа́тїа. (л. сл҃ѕ  ѡ҆б.) 
к҃ [г] Предпра́зднство є҆́же по пло́ти ржⷭ҇тва̀  гдⷭ҇а бг҃а и҆ сп҃са на́шегѡ і҆и҃са хрⷭ҇та̀: И҆ ст҃а́гѡ  сщ҃енномч҃нка і҆гна́тїа бг҃оно́сца, а҆рхїепⷭ҇кпа  а҆нтїохі́йскагѡ. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши бж҃е гла́съ мо́й, внегда̀ моли́ти ми сѧ къ  тебѣ̀. А҆пⷭ҇лъ ко є҆вре́ємъ, зача́ло та҃і. А҆ллилꙋ́їа,  гла́съ д҃: Пра́ведникъ ꙗ҆́кѡ фі́нїѯъ процвѣте́тъ:  Сті́хъ: Насажде́ни въ домꙋ̀ гдⷭ҇ни: Прича́стный: Въ  па́мѧть вѣ́чнꙋю: 
к҃а [в] Предпра́зднство хрⷭ҇то́ва ржⷭ҇тва̀: И҆  ст҃ы́ѧ мч҃нцы і҆ꙋлїані́и, ꙗ҆́же въ нїкомиді́и: И҆  преставле́нїе во ст҃ы́хъ ѻ҆ц҃а̀ на́шегѡ петра̀  митрополі́та, всеѧ̀ рѡссі́и чꙋдотво́рца. Прокі́менъ, гла́съ  а҃: Оу҆ста̀ моѧ̀ возглаго́лютъ премⷣрость, и҆ поꙋче́нїе  се́рдца моегѡ̀ ра́зꙋмъ. Сті́хъ: Оу҆слы́шите сїѧ̑ всѝ  ꙗ҆зы́цы, внꙋши́те всѝ живꙋ́щїи по вселе́ннѣй. А҆пⷭ҇лъ  ко є҆вре́ємъ, зача́ло ти҃і. А҆ллилꙋ́їа, гла́съ в҃:  Оу҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ  є҆гѡ̀ возглаго́летъ сꙋ́дъ. Сті́хъ: Зако́нъ бг҃а є҆гѡ̀  въ се́рдцѣ є҆гѡ̀: Прича́стный: Въ па́мѧть вѣ́чнꙋю: 
к҃в [а] Предпра́зднство хрⷭ҇то́ва ржⷭ҇тва̀: И҆  ст҃ы́ѧ великомꙋ́ченицы а҆настасі́и оу҆зорѣши́тельницы.  Прокі́менъ, гла́съ д҃: Ди́венъ бг҃ъ во ст҃ы́хъ свои́хъ,  бг҃ъ і҆и҃левъ. Сті́хъ: Въ цр҃квахъ благослови́те бг҃а,  гдⷭ҇а ѿ и҆стѡ́чникъ і҆и҃левыхъ. А҆пⷭ҇лъ къ гала́тѡмъ,  зача́ло с҃и. А҆ллилꙋ́їа, гла́съ а҃: Терпѧ̀ потерпѣ́хъ  гдⷭ҇а, и҆ внѧ́тъ мѝ, и҆ оу҆слы́ша моли́твꙋ мою̀.  Прича́стный: Въ па́мѧть вѣ́чнꙋю: 
к҃г [з] Предпра́зднство хрⷭ҇то́ва ржⷭ҇тва̀: И҆  ст҃ы́хъ мч҃нкъ десѧтѝ, и҆̀же въ кри́тѣ. Слꙋ́жба сегѡ̀  мцⷭ҇а въ і҃ де́нь. 
к҃д [ѕ] Предпра́зднство хрⷭ҇то́ва ржⷭ҇тва̀: И҆  ст҃ы́ѧ преподобномч҃нцы є҆ѵге́нїи. 
Въ на́вечерїи ржⷭ҇тва̀ хрⷭ҇то́ва: 
На а҃-мъ часѣ̀, а҆пⷭ҇лъ ко є҆вре́ємъ, зача́ло  т҃г. 
На г҃-мъ часѣ̀, а҆пⷭ҇лъ къ гала́тѡмъ, зача́ло с҃и. 
На ѕ҃-мъ часѣ̀, а҆пⷭ҇лъ ко є҆вре́ємъ, зача́ло  т҃д. 
На ѳ҃-мъ часѣ̀, а҆пⷭ҇лъ ко є҆вре́ємъ, зача́ло  т҃ѕ. (л. сл҃з) 
На лїтꙋргі́и прокі́менъ, гла́съ а҃: Гдⷭ҇ь речѐ ко  мнѣ̀: сн҃ъ мо́й є҆сѝ ты̀, а҆́зъ дне́сь роди́хъ тѧ̀.  Сті́хъ: Просѝ ѿ менѐ, и҆ да́мъ тѝ ꙗ҆зы́ки  достоѧ́нїе твоѐ, и҆ ѡ҆держа́нїе твоѐ концы̀ землѝ.  А҆пⷭ҇лъ ко є҆вре́ємъ, зача́ло т҃г. А҆ллилꙋ́їа, гла́съ  є҃: Речѐ гдⷭ҇ь гдⷭ҇ви моемꙋ̀: сѣдѝ ѡ҆деснꙋ́ю менѐ,  до́ндеже положꙋ̀ врагѝ твоѧ̀ подно́жїе нога́ма твои́ма.  Сті́хъ: Же́злъ си́лы по́слетъ тѝ гдⷭ҇ь ѿ сїѡ́на, и҆  гдⷭ҇ьствꙋй посредѣ̀ врагѡ́въ твои́хъ. Сті́хъ: И҆з̾  чре́ва пре́жде денни́цы роди́хъ тѧ̀, клѧ́тсѧ гдⷭ҇ь, и҆ не  раска́етсѧ. Прича́стенъ: Хвали́те гдⷭ҇а: А҆́ще  прилꙋчи́тсѧ сꙋббѡ́та, и҆лѝ недѣ́лѧ, а҆пⷭ҇лъ къ гала́тѡмъ,  зача́ло с҃з. 
к҃є [є] Є҆́же по пло́ти ржⷭ҇тво̀ гдⷭ҇а бг҃а и҆  сп҃са на́шегѡ і҆и҃са хрⷭ҇та̀: На лїтꙋргі́и, а҆нтїфѡ́нъ а҃,  ѱало́мъ р҃і, гла́съ в҃. Сті́хъ а҃: И҆сповѣ́мсѧ тебѣ̀  гдⷭ҇и, всѣ́мъ срⷣцемъ мои́мъ, повѣ́мъ всѧ̀ чꙋдеса̀ твоѧ̀.  Мл҃твами бцⷣы, сп҃се, спасѝ на́съ. Сті́хъ в҃: Въ  совѣ́тѣ пра́выхъ и҆ со́нмѣ, вє́лїѧ дѣла̀ гдⷭ҇нѧ.  Мл҃твами бцⷣы, сп҃се, спасѝ на́съ. Сті́хъ г҃:  И҆зы́скана во всѣ́хъ во́лѧхъ є҆гѡ̀. Мл҃твами бцⷣы  сп҃се, спасѝ на́съ. Сті́хъ д҃: И҆сповѣ́данїе и҆  великолѣ́пїе дѣ́ло є҆гѡ̀, и҆ пра́вда є҆гѡ̀ пребыва́етъ  во вѣ́къ вѣ́ка. Мл҃твами бцⷣы сп҃се, спасѝ на́съ.  Та́же ѻ҆́ба ли́ка: Сла́ва, и҆ ны́нѣ: Мл҃твами бцⷣы  сп҃се, спасѝ на́съ. А҆нтїфѡ́нъ в҃, ѱало́мъ ра҃і,  гла́съ в҃. Сті́хъ а҃: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. Сп҃си́ ны сн҃е  бж҃їй, рожде́йсѧ ѿ дв҃ы пою́щыѧ тѝ: А҆ллилꙋ́їа. Сті́хъ  в҃: Си́льно на землѝ бꙋ́детъ сѣ́мѧ є҆гѡ̀, ро́дъ  пра́выхъ благослови́тсѧ. Спаси́ ны сн҃е бж҃їй, рожде́йсѧ  ѿ дв҃ы: Сті́хъ г҃: Сла́ва и҆ бога́тство въ домꙋ̀  є҆гѡ̀, и҆ пра́вда є҆гѡ̀ пребыва́етъ во вѣ́къ вѣ́ка.  Спаси́ ны сн҃е бж҃їй, рожде́йсѧ ѿ дв҃ы: Сті́хъ д҃:  Возсїѧ̀ во тмѣ̀ свѣ́тъ пра̑вымъ, млⷭ҇тивъ и҆ ще́дръ и҆  првⷣнъ. Спаси́ ны сн҃е бж҃їй, рожде́йсѧ ѿ дв҃ы:  Та́же ѻ҆́ба ли́ка вкꙋ́пѣ: Сла́ва, и҆ ны́нѣ:  Є҆диноро́дный сн҃е и҆ сло́ве бж҃їй: А҆нтїфѡ́нъ г҃,  ѱало́мъ р҃ѳ, гла́съ д҃. Сті́хъ а҃: Речѐ гдⷭ҇ь гдⷭ҇ви  моемꙋ̀: сѣдѝ (л. сл҃з ѡ҆б.) ѡ҆деснꙋ́ю менѐ. Тропа́рь:  Ржⷭ҇тво̀ твоѐ хрⷭ҇тѐ бж҃е на́шъ, возсїѧ̀ мі́рови свѣ́тъ  ра́зꙋма: въ не́мъ бо ѕвѣзда́мъ слꙋжа́щїи, ѕвѣздо́ю  оу҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆ тебѐ  вѣ́дѣти съ высоты̀ восто́ка: гдⷭ҇и сла́ва тебѣ̀.  Сті́хъ: До́ндеже положꙋ̀ врагѝ твоѧ̀ подно́жїе но́гъ  твои́хъ. Ржⷭ҇тво̀ твоѐ хрⷭ҇тѐ бж҃е на́шъ: Сті́хъ  г҃: Же́злъ си́лы по́слетъ тѝ гдⷭ҇ь ѿ сїѡ́на, и҆  гдⷭ҇ьствꙋй посредѣ̀ врагѡ́въ твои́хъ. Ржⷭ҇тво̀ твоѐ  хрⷭ҇тѐ бж҃е на́шъ: Сті́хъ д҃: Съ тобо́ю нача́ло въ  де́нь си́лы твоеѧ̀, во свѣ́тлостехъ ст҃ы́хъ твои́хъ.  Ржⷭ҇тво̀ твоѐ хрⷭ҇тѐ бж҃е на́шъ: Вхо́дное: И҆з̾  чре́ва пре́жде денни́цы роди́хъ тѧ̀, клѧ́тсѧ гдⷭ҇ь, и҆ не  раска́етсѧ: ты̀ і҆ере́й во вѣ́къ по чи́нꙋ мелхїседе́ковꙋ.  Тропа́рь: Ржⷭ҇тво̀ твоѐ хрⷭ҇тѐ бж҃е на́шъ: Сла́ва, и҆  ны́нѣ: Конда́къ, гла́съ г҃: Дв҃а дне́сь  пресꙋ́щественнаго ражда́етъ, и҆ землѧ̀ верте́пъ  непристꙋ́пномꙋ прино́ситъ: а҆́гг҃ли съ па́стырьми  славосло́вѧтъ, волсви́ же со ѕвѣздо́ю пꙋтеше́ствꙋютъ. на́съ  бо ра́ди роди́сѧ ѻ҆троча̀ мла́до, превѣ́чный бг҃ъ.  Вмѣ́стѡ же трист҃а́гѡ: Є҆ли́цы во хрⷭ҇та̀  крести́стесѧ, во хрⷭ҇та̀ ѡ҆блеко́стесѧ. А҆ллилꙋ́їа.  Прокі́менъ, гла́съ г҃: Всѧ̀ землѧ̀ да покло́нитсѧ  тебѣ̀, и҆ пое́тъ тебѣ̀, да пое́тъ же и҆́мени твоемꙋ̀  вы́шнїй. Сті́хъ: Воскли́кните гдⷭ҇ви всѧ̀ землѧ̀, по́йте  же и҆́мени є҆гѡ̀, дади́те сла́вꙋ хвалѣ̀ є҆гѡ̀. А҆пⷭ҇лъ  къ гала́тѡмъ, зача́ло с҃ѳ. А҆ллилꙋ́їа, гла́съ а҃: Нб҃са̀  повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀  возвѣща́етъ тве́рдь. Сті́хъ: Де́нь днѝ ѿрыга́етъ  глаго́лъ, и҆ но́щь но́щи возвѣща́етъ ра́зꙋмъ.  Прича́стенъ: И҆збавле́нїе посла̀ гдⷭ҇ь лю́демъ свои́мъ.  А҆ллилꙋ́їа. Въ то́йже де́нь ве́чера, прокі́менъ  вели́кїй, гла́съ з҃: Кто̀ бг҃ъ ве́лїй, ꙗ҆́кѡ бг҃ъ на́шъ:  ты̀ є҆сѝ бг҃ъ творѧ́й чꙋдеса̀. Сті́хъ: Сказа́лъ є҆сѝ  въ лю́дехъ си́лꙋ твою̀, и҆зба́вилъ є҆сѝ мы́шцею твое́ю  лю́ди твоѧ̀. Сті́хъ: И҆ рѣ́хъ: ны́нѣ нача́хъ, сїѧ̀  и҆змѣ́на десни́цы вы́шнѧгѡ. Сті́хъ: Помѧнꙋ́хъ дѣла̀  гдⷭ҇нѧ, ꙗ҆́кѡ помѧнꙋ̀ ѿ нача́ла чꙋдеса̀ твоѧ̀. Та́же:  Кто̀ бг҃ъ ве́лїй: А҆́ще ли є҆́сть сꙋббѡ́та, глаго́лемъ  прокі́менъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. Со  стїхѝ є҆гѡ̀. (л. сл҃и) 
к҃ѕ [д] Собо́ръ прест҃ы́ѧ бцⷣы: И҆ па́мѧть ст҃а́гѡ  сщ҃енномꙋ́ченика є҆ѵѳѵ́мїа, є҆пі́скопа сарді́йскагѡ.  Вхо́дное: Спаси́ ны сн҃е бж҃їй, рожде́йсѧ ѿ дв҃ы,  пою́щыѧ тѝ: А҆ллилꙋ́їа. Си́це пое́мъ и҆ до ѿда́нїѧ.  Прокі́менъ, гла́съ г҃, пѣ́снь бцⷣы: Вели́читъ дш҃а̀ моѧ̀  гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ мое́мъ.  Сті́хъ: Ꙗ҆́кѡ призрѣ̀ на смире́нїе рабы̀ своеѧ̀, се́  бо ѿ ны́нѣ оу҆блажа́тъ мѧ̀ всѝ ро́ди. А҆пⷭ҇лъ ко  є҆вре́ємъ, зача́ло т҃ѕ. А҆ллилꙋ́їа, гла́съ и҃:  Воскрⷭ҇нѝ гдⷭ҇и, въ поко́й тво́й, ты̀ и҆ кївѡ́тъ ст҃ы́ни  твоеѧ̀. Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. Прича́стный: И҆збавле́нїе посла̀  гдⷭ҇ь лю́демъ свои́мъ. А҆ллилꙋ́їа. 
[зрѝ] Сꙋббѡ́та, по ржⷭ҇твѣ̀ хрⷭ҇то́вѣ. Прокі́менъ,  гла́съ д҃: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ. А҆пⷭ҇лъ къ тїмоѳе́ю, зача́ло сп҃и.  А҆ллилꙋ́їа, гла́съ и҃: Воскрⷭ҇нѝ гдⷭ҇и, въ поко́й тво́й,  ты̀, и҆ кївѡ́тъ ст҃ы́ни твоеѧ̀. Сті́хъ: Клѧ́тсѧ гдⷭ҇ь  дв҃дꙋ и҆́стиною, и҆ не ѿве́ржетсѧ є҆ѧ̀. Прича́стный:  Ча́шꙋ спасе́нїѧ: 
[зрѝ] Недѣ́лѧ по ржⷭ҇твѣ̀ хрⷭ҇то́вѣ: Прокі́менъ,  гла́съ д҃: Ди́венъ бг҃ъ во ст҃ы́хъ свои́хъ, бг҃ъ і҆и҃левъ.  Сті́хъ: Въ цр҃квахъ благослови́те бг҃а, гдⷭ҇а ѡ҆  и҆стѡ́чникъ і҆и҃левыхъ. А҆пⷭ҇лъ къ гала́тѡмъ, зача́ло с҃.  А҆ллилꙋ́їа, гла́съ д҃: Помѧнѝ гдⷭ҇и дв҃да и҆ всю̀  кро́тость є҆гѡ̀. Прича́стный: Хвали́те гдⷭ҇а съ нб҃съ:  Дрꙋгі́й: Ра́дꙋйтесѧ пра́веднїи ѡ҆ гдⷭ҇ѣ: 
к҃з [г] Ст҃а́гѡ а҆пⷭ҇ла первомч҃нка и҆ а҆рхїдїа́кона  стефа́на: И҆ прпⷣбнагѡ ѻ҆ц҃а̀ на́шегѡ и҆ и҆сповѣ́дника  ѳео́дѡра начерта́ннагѡ, бра́та ѳеофа́на творца̀ канѡ́нѡвъ.  Прокі́менъ пра́здника и҆ до ѿда́нїѧ, и҆ прича́стный. И҆  ст҃а́гѡ, гла́съ и҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀  возвѣща́етъ тве́рдь. А҆пⷭ҇лъ въ дѣѧ́нїихъ, зача́ло з҃і.  А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̀  гдⷭ҇и. Сті́хъ: Бг҃ъ прославлѧ́емь въ совѣ́тѣ ст҃ы́хъ.  Прича́стный: Во всю̀ зе́млю: 
к҃и [в] Ст҃ы́хъ мꙋ́чєникъ двꙋ̀ тмꙋ̀, въ нїкомиді́и  сожже́нныхъ. Прокі́менъ, гла́съ є҃: Ты̀ гдⷭ҇и,  сохрани́ши ны̀, и҆ соблюде́ши (л. сл҃и ѡ҆б.) ны̀ ѿ ро́да  сегѡ̀ и҆ во вѣ́къ. Сті́хъ: Спаси́ мѧ гдⷭ҇и, ꙗ҆́кѡ  ѡ҆скꙋдѣ̀ преподо́бный. А҆пⷭ҇лъ къ ри́млѧнѡмъ, зача́ло ч҃ѕ  ѿ полꙋ̀. А҆ллилꙋ́їа, гла́съ д҃: Воскли́кните гдⷭ҇ви всѧ̀  землѧ̀: Прича́стный: Ра́дꙋйтесѧ пра́веднїи ѡ҆ гдⷭ҇ѣ: 
к҃ѳ [а] Ст҃ы́хъ младе́нєцъ д҃і ты́сѧщъ, хрⷭ҇та̀  ра́ди и҆збїе́нныхъ ѿ и҆́рѡда въ виѳлее́мѣ: И҆  прпⷣбнагѡ ѻ҆ц҃а̀ на́шегѡ марке́лла, и҆гꙋ́мена ѻ҆би́тели  неꙋсыпа́емыхъ. Прокі́менъ, гла́съ ѕ҃: Хвали́те ѻ҆́троцы  гдⷭ҇а, хвали́те и҆́мѧ гдⷭ҇не. Сті́хъ: Вселѧ́ѧй  непло́довь въ до́мъ, ма́терь ѡ҆ ча́дѣхъ веселѧ́щꙋсѧ.  А҆пⷭ҇лъ къ корі́нѳѧнѡмъ, зача́ло р҃п. А҆ллилꙋ́їа, гла́съ  є҃: Пролїѧ́ша кро́вь и҆́хъ ꙗ҆́кѡ во́дꙋ. Прича́стный:  Ра́дꙋйтесѧ првⷣнїи ѡ҆ гдⷭ҇ѣ: 
л҃ [з] Ст҃ы́ѧ мꙋ́ченицы а҆нѵ́сїи: И҆ ст҃а́гѡ  мꙋ́ченика и҆ пресвѵ́тера зѡ́тїка, сиротокорми́телѧ. 
л҃а [ѕ] Преподо́бныѧ ма́тере на́шеѧ мела́нїи  ри́млѧныни: Въ то́йже де́нь ѿдае́тсѧ пра́здникъ  хрⷭ҇то́ва ржⷭ҇тва̀. Прокі́менъ, а҆ллилꙋ́їа, и҆ прича́стенъ  пра́здника. А҆пⷭ҇лъ днѐ. 
Мѣ́сѧцъ і҆аннꙋа́рїй. 
а҃ [є] Є҆́же по пло́ти ѡ҆брѣ́занїе гдⷭ҇а бг҃а  и҆ сп҃са на́шегѡ і҆и҃са хрⷭ҇та̀: И҆ па́мѧть и҆́же во ст҃ы́хъ  ѻ҆ц҃а̀ на́шегѡ васі́лїа вели́кагѡ. Прокі́менъ, гла́съ ѕ҃:  Спасѝ гдⷭ҇и лю́ди твоѧ̀, и҆ бл҃гословѝ достоѧ́нїе твоѐ.  Сті́хъ: Къ тебѣ̀ гдⷭ҇и воззовꙋ̀, бж҃е мо́й, да не  премолчи́ши ѿ менѐ. И҆ ст҃а́гѡ, гла́съ а҃: Оу҆ста̀  моѧ̀ возглаго́лютъ премꙋ́дрость, и҆ поꙋче́нїе се́рдца моегѡ̀  ра́зꙋмъ. А҆пⷭ҇лъ къ колосса́ємъ, зача́ло сн҃д. И҆  ст҃а́гѡ, къ є҆вре́ємъ, зача́ло ти҃і. А҆ллилꙋ́їа, гла́съ  и҃: Пасы́й і҆и҃лѧ вонмѝ, наставлѧ́ѧй ꙗ҆́кѡ ѻ҆вча̀  і҆ѡ́сифа. Сті́хъ: Оу҆ста̀ пра́веднагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.  Прича́стный: Хвали́те гдⷭ҇а съ небе́съ: Дрꙋгі́й: Въ  па́мѧть вѣ́чнꙋю бꙋ́детъ пра́ведникъ: 
[зрѝ] Сꙋббѡ́та пред̾ просвѣще́нїемъ. Прокі́менъ  днѐ. (л. сл҃ѳ) А҆пⷭ҇лъ къ тїмоѳе́ю, зача́ло сп҃д. 
[зрѝ] Недѣ́лѧ пред̾ просвѣще́нїемъ. Прокі́менъ,  гла́съ ѕ҃: Спасѝ гдⷭ҇и лю́ди твоѧ̀, и҆ бл҃гословѝ  достоѧ́нїе твоѐ. Сті́хъ: Къ тебѣ̀ гдⷭ҇и воззовꙋ̀, бж҃е  мо́й, да не премолчи́ши ѿ менѐ. А҆пⷭ҇лъ къ тїмоѳе́ю,  зача́ло сч҃и. А҆ллилꙋ́їа, гла́съ и҃: Бж҃е, оу҆ще́дри ны̀  и҆ бл҃гослови́ ны, просвѣтѝ лицѐ твоѐ на ны̀, и҆  поми́лꙋй ны̀. Прича́стный: Хвали́те гдⷭ҇а съ небе́съ: 
в҃ [д] Предпра́зднство просвѣще́нїѧ: И҆ па́мѧть  и҆́же во ст҃ы́хъ ѻ҆ц҃а̀ на́шегѡ сїльве́стра, па́пы  ри́мскагѡ. Слꙋ́жба деке́мврїа, въ к҃а де́нь. 
г҃ [г] Предпра́зднство просвѣще́нїѧ: И҆ ст҃а́гѡ  проро́ка малахі́и: И҆ ст҃а́гѡ мꙋ́ченика горді́а.  Прокі́менъ, гла́съ з҃: Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀: Сті́хъ: Оу҆слы́ши  бж҃е гла́съ мо́й, внегда̀ моли́ти ми сѧ къ тебѣ̀. А҆пⷭ҇лъ  къ тїмоѳе́ю, зача́ло сч҃в. А҆ллилꙋ́їа, гла́съ д҃:  Пра́ведникъ ꙗ҆́кѡ фі́нїѯъ процвѣте́тъ: Прича́стный:  Въ па́мѧть вѣ́чнꙋю: 
д҃ [в] Предпра́зднство просвѣще́нїѧ: И҆ собо́ръ  ст҃ы́хъ седми́десѧти а҆пⷭ҇лъ: И҆ преподо́бнагѡ ѻ҆ц҃а̀  на́шегѡ ѳеокті́ста и҆гꙋ́мена, и҆́же въ кꙋкꙋ́мѣ  сїкелі́йстѣмъ. Прокі́менъ, гла́съ и҃: Во всю̀ зе́млю  и҆зы́де вѣща́нїе и҆́хъ, и҆ въ концы̀ вселе́нныѧ глаго́лы  и҆́хъ. Сті́хъ: Небеса̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ къ  ри́млѧнѡмъ, зача́ло ч҃ѕ. А҆ллилꙋ́їа, гла́съ а҃:  И҆сповѣ́дѧтъ небеса̀ чꙋдеса̀ твоѧ̀ гдⷭ҇и, и҆́бо и҆́стинꙋ  твою̀ въ це́ркви ст҃ы́хъ. Сті́хъ: Бг҃ъ прославлѧ́емь въ  совѣ́тѣ ст҃ы́хъ: Прича́стный: Во всю̀ зе́млю: 
є҃ [а] Предпра́зднство просвѣще́нїѧ: И҆  ст҃ы́хъ мч҃нкъ, ѳеопе́мпта и҆ ѳеѡ́ны: И҆ преподо́бныѧ  сѷгклитїкі́и. 
Въ на́вечерїи просвѣще́нїѧ: 
На а҃-мъ часѣ̀, а҆пⷭ҇лъ въ дѣѧ́нїихъ, зача́ло л҃г. 
На г҃-мъ часѣ̀, а҆пⷭ҇лъ въ дѣѧ́нїихъ, зача́ло м҃в. 
На ѕ҃-мъ часѣ̀, а҆пⷭ҇лъ къ ри́млѧнѡмъ, зача́ло ч҃а. 
На ѳ҃-мъ часѣ̀, а҆пⷭ҇лъ къ ті́тꙋ, зача́ло т҃в. 
На лїтꙋргі́и прокі́менъ, гла́съ г҃: Гдⷭ҇ь  просвѣще́нїе моѐ и҆ сп҃си́тель мо́й, когѡ̀ оу҆бою́сѧ;  Сті́хъ: Гдⷭ҇ь защи́титель (л. сл҃ѳ ѡ҆б.) живота̀ моегѡ̀,  ѿ когѡ̀ оу҆страшꙋ́сѧ; А҆пⷭ҇лъ къ корі́нѳѧнѡмъ, зача́ло  рм҃г. А҆́ще ли нѣ́сть по́стъ, начина́емъ є҆го̀ ѿ полꙋ̀.  А҆ллилꙋ́їа, гла́съ ѕ҃: Ѿры́гнꙋ се́рдце моѐ сло́во  бла́го, глаго́лю а҆́зъ дѣла̀ моѧ̀ цр҃е́ви. Сті́хъ:  Красе́нъ добро́тою па́че сынѡ́въ человѣ́ческихъ.  Прича́стный: Хвали́те гдⷭ҇а съ небе́съ: На ѡ҆свѧще́нїе  воды̀, прокі́менъ, и҆ сті́хъ то́йжде. А҆пⷭ҇лъ къ  корі́нѳѧнѡмъ, зача́ло рм҃г, ѿ полꙋ̀. А҆ллилꙋ́їа, гла́съ  д҃: Гла́съ гдⷭ҇нь на вода́хъ: бг҃ъ сла́вы возгремѣ̀,  гдⷭ҇ь на вода́хъ мно́гихъ. 
ѕ҃ [з] Ст҃о́е бг҃оѧвле́нїе гдⷭ҇а бг҃а и҆ сп҃са на́шегѡ  і҆и҃са хрⷭ҇та̀. На лїтꙋргі́и, А҆нтїфѡ́нъ а҃, ѱало́мъ  рг҃і, гла́съ а҃. Сті́хъ а҃: Во и҆схо́дѣ і҆и҃левѣ ѿ  є҆гѵ́пта, до́мꙋ і҆а́кѡвлѧ и҆з̾ люде́й ва̑рваръ.  Мл҃твами бцⷣы сп҃се, спасѝ на́съ. И҆ дрꙋгі́й ли́къ,  Сті́хъ в҃: Бы́сть і҆ꙋде́а ст҃ы́нѧ є҆гѡ̀, і҆и҃ль  ѻ҆́бласть є҆гѡ̀. Мл҃твами бцⷣы сп҃се, спасѝ на́съ.  Сті́хъ г҃: Мо́ре ви́дѣ и҆ побѣжѐ, і҆ѻрда́нъ  возврати́сѧ вспѧ́ть. Мл҃твами бцⷣы сп҃се, спасѝ на́съ.  Сті́хъ д҃: Что́ ти є҆́сть мо́ре, ꙗ҆́кѡ побѣ́гло  є҆сѝ; и҆ тебѣ̀ і҆ѻрда́не, ꙗ҆́кѡ возврати́лсѧ є҆сѝ  вспѧ́ть; Мл҃твами бцⷣы сп҃се, спасѝ на́съ. Сла́ва,  и҆ ны́нѣ: Мл҃твами бцⷣы сп҃се, спасѝ на́съ.  А҆нтїфѡ́нъ в҃, ѱало́мъ рд҃і, гла́съ в҃. Сті́хъ а҃:  Возлюби́хъ, ꙗ҆́кѡ оу҆слы́шитъ гдⷭ҇ь гла́съ моле́нїѧ  моегѡ̀. Сп҃си́ ны сн҃е бж҃їй, во і҆ѻрда́нѣ  крести́выйсѧ, пою́щыѧ тѝ: А҆ллилꙋ́їа. Сті́хъ в҃:  Ꙗ҆́кѡ приклонѝ оу҆́хо своѐ мнѣ̀, и҆ во днѝ моѧ̀  призовꙋ̀. Спаси́ ны сн҃е бж҃їй: Сті́хъ г҃: Ѡ҆б̾ѧ́ша  мѧ̀ болѣ̑зни смє́ртныѧ, бѣды̀ а҆́довы ѡ҆брѣто́ша мѧ̀:  ско́рбь и҆ болѣ́знь ѡ҆брѣто́хъ, и҆ и҆́мѧ гдⷭ҇не призва́хъ.  Сп҃си́ ны сн҃е бж҃їй: Сті́хъ д҃: Ми́лостивъ гдⷭ҇ь и҆  пра́веденъ, и҆ бг҃ъ на́шъ ми́лꙋетъ. Спаси́ ны сн҃е  бж҃їй: Сла́ва, и҆ ны́нѣ: Є҆диноро́дный сн҃е и҆ сло́ве  бж҃їй: А҆нтїфѡ́нъ г҃, ѱало́мъ рз҃і, гла́съ а҃. Сті́хъ  а҃: И҆сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ въ  вѣ́къ ми́лость є҆гѡ̀. Тропа́рь: Во і҆ѻрда́нѣ  креща́ющꙋсѧ тебѣ̀ гдⷭ҇и, трⷪ҇ческое ꙗ҆ви́сѧ поклоне́нїе,  роди́телевъ бо гла́съ свидѣ́тельствоваше тебѣ̀,  возлю́бленнаго тѧ̀ сн҃а и҆менꙋ́ѧ: и҆ дх҃ъ въ ви́дѣ  голꙋби́нѣ, и҆звѣ́ствоваше (л. с҃м) словесѐ  оу҆твержде́нїе. ꙗ҆вле́йсѧ хрⷭ҇тѐ бж҃е, и҆ мі́ръ  просвѣще́й, сла́ва. тебѣ̀. Сті́хъ в҃: Да рече́тъ  оу҆́бѡ до́мъ і҆и҃левъ, ꙗ҆́кѡ бл҃гъ, ꙗ҆́кѡ въ вѣ́къ  ми́лость є҆гѡ̀. Во і҆ѻрда́нѣ креща́ющꙋсѧ тебѣ̀  гдⷭ҇и: Сті́хъ г҃: Да рече́тъ оу҆́бѡ до́мъ а҆арѡ́нь,  ꙗ҆́кѡ бл҃гъ, ꙗ҆́кѡ въ вѣ́къ ми́лость є҆гѡ̀. Во  і҆ѻрда́нѣ креща́ющꙋсѧ тебѣ̀ гдⷭ҇и: Сті́хъ д҃: Да  рекꙋ́тъ оу҆́бѡ всѝ боѧ́щїисѧ гдⷭ҇а, ꙗ҆́кѡ бл҃гъ, ꙗ҆́кѡ  въ вѣ́къ ми́лость є҆гѡ̀. Во і҆ѻрда́нѣ креща́ющꙋсѧ  тебѣ̀ гдⷭ҇и: Вхо́дное: Блгⷭ҇ве́нъ грѧды́й во и҆́мѧ  гдⷭ҇не, бл҃гослови́хомъ вы̀ и҆з̾ до́мꙋ гдⷭ҇нѧ, бг҃ъ гдⷭ҇ь  и҆ ꙗ҆ви́сѧ на́мъ. Тропа́рь: Во і҆ѻрда́нѣ креща́ющꙋсѧ  тебѣ̀ гдⷭ҇и: Сла́ва, и҆ ны́нѣ: Конда́къ, гла́съ д҃:  Ꙗ҆ви́лсѧ є҆сѝ дне́сь вселе́ннѣй, и҆ свѣ́тъ тво́й гдⷭ҇и  зна́менасѧ на на́съ, въ ра́зꙋмѣ пою́щихъ тѧ̀: прише́лъ  є҆сѝ и҆ ꙗ҆ви́лсѧ є҆сѝ свѣ́тъ непристꙋ́пный. Вмѣ́стѡ  же трист҃а́гѡ: Є҆ли́цы во хрⷭ҇та̀ крести́стесѧ, во  хрⷭ҇та̀ ѡ҆блеко́стесѧ. А҆ллилꙋ́їа. Прокі́менъ, гла́съ  д҃: Бл҃гослове́нъ грѧды́й во и҆́мѧ гдⷭ҇не, бг҃ъ гдⷭ҇ь и҆  ꙗ҆ви́сѧ на́мъ. Сті́хъ: И҆сповѣ́дайтесѧ гдⷭ҇ви, ꙗ҆́кѡ  бл҃гъ, ꙗ҆́кѡ въ вѣ́къ ми́лость є҆гѡ̀. А҆пⷭ҇лъ къ ті́тꙋ,  зача́ло т҃в. А҆ллилꙋ́їа, гла́съ д҃: Принеси́те гдⷭ҇ви  сы́нове бж҃їи, принеси́те гдⷭ҇ви сы́ны ѻ҆́вни. Сті́хъ:  Гла́съ гдⷭ҇нь на вода́хъ, бг҃ъ сла́вы возгремѣ̀, гдⷭ҇ь на  вода́хъ мно́гихъ. Прича́стный: Ꙗ҆ви́сѧ бл҃года́ть бж҃їѧ  спаси́тельнаѧ всѣ́мъ человѣ́кѡмъ. А҆ллилꙋ́їа. Въ  то́йже де́нь ве́чера, прокі́менъ вели́кїй, гла́съ з҃: Бг҃ъ  на́шъ на нб҃сѝ и҆ на землѝ, всѧ̀ є҆ли̑ка восхотѣ̀  сотворѝ. Сті́хъ: Въ и҆схо́дѣ і҆и҃левѣ ѿ є҆гѵ́пта,  до́мꙋ і҆а́кѡвлѧ и҆з̾ люде́й ва̑рваръ. Сті́хъ: Мо́ре  ви́дѣ и҆ побѣжѐ, і҆ѻрда́нъ возврати́сѧ вспѧ́ть.  Сті́хъ: Что́ ти є҆́сть мо́ре, ꙗ҆́кѡ побѣ́гло є҆сѝ;  и҆ тебѣ̀ і҆ѻрда́не, ꙗ҆́кѡ возврати́лсѧ є҆сѝ вспѧ́ть;  И҆ па́ки: Бг҃ъ на́шъ на небесѝ и҆ на землѝ: 
з҃ [ѕ] Собо́ръ ст҃а́гѡ сла́внагѡ проро́ка предте́чи и҆  крⷭ҇ти́телѧ гдⷭ҇нѧ і҆ѡа́нна. Вхо́дное: Спаси́ ны сн҃е  бж҃їй во і҆ѻрда́нѣ крести́выйсѧ пою́щыѧ тѝ:  А҆ллилꙋ́їа. Си́це пое́мъ и҆ до ѿда́нїѧ. Прокі́менъ,  гла́съ з҃: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. Сті́хъ: Оу҆слы́ши бж҃е гла́съ  мо́й, внегда̀ моли́ти ми сѧ (л. с҃м ѡ҆б.) тебѣ̀. А҆пⷭ҇лъ  въ дѣѧ́нїихъ, зача́ло м҃в. А҆ллилꙋ́їа, гла́съ є҃:  Свѣ́тъ возсїѧ̀ пра́ведникꙋ, и҆ пра̑вымъ се́рдцемъ весе́лїе.  Сті́хъ: Весели́тесѧ пра́ведникꙋ, ѡ҆ гдⷭ҇ѣ, и҆  и҆сповѣ́дайте па́мѧть ст҃ы́ни є҆гѡ̀. Прича́стенъ:  Ꙗ҆ви́сѧ бл҃года́ть бж҃їѧ: Дрꙋгі́й: Въ па́мѧть вѣ́чнꙋю: 
[зрѝ] Сꙋббѡ́та по просвѣще́нїи. Прокі́менъ,  а҆ллилꙋ́їа, и҆ прича́стенъ пра́здникꙋ. А҆пⷭ҇лъ ко  є҆фесе́ємъ, зача́ло сл҃г. 
[зрѝ] Недѣ́лѧ по просвѣще́нїи. Прокі́менъ,  гла́съ а҃: Бꙋ́ди гдⷭ҇и, ми́лость твоѧ̀ на на́съ, ꙗ҆́коже  оу҆пова́хомъ на тѧ̀. Сті́хъ: Ра́дꙋйтесѧ првⷣнїи ѡ҆  гдⷭ҇ѣ, пра̑вымъ подоба́етъ похвала̀. А҆пⷭ҇лъ ко  є҆фесе́ємъ, зача́ло ск҃д ѿ полꙋ̀. А҆ллилꙋ́їа, гла́съ  є҃: Млⷭ҇ти твоѧ̀ гдⷭ҇и, во вѣ́къ воспою̀, въ ро́дъ и҆  ро́дъ возвѣщꙋ̀ и҆́стинꙋ твою̀ оу҆сты̀ мои́ми. Сті́хъ:  Занѐ ре́хъ є҆сѝ: въ вѣ́къ млⷭ҇ть сози́ждетсѧ, на  нб҃сѣ́хъ оу҆гото́витсѧ и҆́стина твоѧ̀. Прича́стный:  Ꙗ҆ви́сѧ благода́ть бж҃їѧ: Дрꙋгі́й: Хвали́те гдⷭ҇а съ  нб҃съ: 
и҃ [є] Преподо́бнагѡ ѻ҆ц҃а̀ на́шегѡ геѡ́ргїа  хозеві́та: И҆ прпⷣбныѧ ма́тере на́шеѧ домні́ки: И҆  є҆мїлїа́на и҆сповѣ́дника. 
ѳ҃ [д] Ст҃а́гѡ мꙋ́ченика полѷе́ѵкта. И҆ и҆́же во  ст҃ы́хъ ѻ҆ц҃а̀ на́шегѡ фїлі́ппа, митрополі́та моско́вскагѡ  и҆ всеѧ̀ рѡссі́и чꙋдотво́рца. Слꙋ́жба деке́мврїа въ к҃а  де́нь. А҆пⷭ҇лъ ко є҆вре́ємъ, зача́ло тл҃є. 
і҃ [г] И҆́же во ст҃ы́хъ ѻ҆ц҃а̀ на́шегѡ григо́рїа,  є҆пⷭ҇кпа нѷссі́йскагѡ: И҆ преподо́бнагѡ дометїа́на,  є҆пⷭ҇кпа мелїті́йскагѡ: И҆ прпⷣбнагѡ маркїа́на,  пресвѵ́тера и҆ і҆коно́ма вели́кїѧ цр҃кве: Преподо́бнагѡ  ѻ҆ц҃а̀ на́шегѡ па́ѵла ѡ҆бно́рскагѡ. Прокі́менъ, григо́рїю,  гла́съ з҃: Честна̀ пред̾ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ къ корі́нѳѧнѡмъ, зача́ло рн҃а.  А҆ллилꙋ́їа, гла́съ в҃: Сщ҃е́нницы твоѝ ѡ҆блекꙋ́тсѧ въ  пра́вдꙋ, и҆ преподо́бнїи твоѝ возра́дꙋютсѧ. Сті́хъ:  Бл҃же́нъ мꙋ́жъ боѧ́йсѧ гдⷭ҇а: Прича́стный: Въ па́мѧть  вѣ́чнꙋю: Преподо́бномꙋ па́ѵлꙋ слꙋ́жба ное́мврїа въ д҃  де́нь. 
а҃і [в] Прпⷣбнагѡ и҆ бг҃оно́снагѡ ѻ҆ц҃а̀ на́шегѡ  ѳеодо́сїа, ѻ҆бщежи́тїи нача́льника: Прокі́менъ, гла́съ  з҃: Честна̀ пред̾ гдⷭ҇емъ сме́рть (л. см҃а) прпⷣбныхъ  є҆гѡ̀. Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ къ корі́нѳѧнѡмъ, зача́ло рѻ҃ѕ.  А҆ллилꙋ́їа, гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а:  Сті́хъ: Си́льно на землѝ бꙋ́детъ сѣ́мѧ є҆гѡ̀.  Прича́стный: Въ па́мѧть вѣ́чнꙋю: И҆ прпⷣбнагѡ  ѻ҆ц҃а̀ на́шегѡ мїхаи́ла кло́пскагѡ, новогоро́дскагѡ  чꙋдотво́рца. Прокі́менъ, а҆ллилꙋ́їа, и҆ прича́стный, пи́санъ  вы́ше ѳеодо́сїю. А҆пⷭ҇лъ къ корі́нѳѧнѡмъ, зача́ло рл҃а. 
в҃і [а] Ст҃ы́ѧ мꙋ́ченицы татїа́ны. И҆ и҆́же во  ст҃ы́хъ ѻ҆ц҃а̀ на́шегѡ са́ввы, а҆рхїепі́скопа се́рбскагѡ.  Слꙋ́жба сегѡ̀ мцⷭ҇а въ і҃ де́нь. А҆пⷭ҇лъ ко є҆вре́ємъ,  зача́ло ти҃і. 
г҃і [з] Ст҃ы́хъ мꙋ́чєникъ, є҆рмѵ́ла и҆  стратоні́ка. 
д҃і [ѕ] Преподо́бныхъ ѻ҆ц҃ъ на́шихъ, въ сїна́и и҆  раі́ѳѣ и҆збїе́нныхъ. Прокі́менъ, гла́съ з҃: Честна̀  пред̾ гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  ри́млѧнѡмъ, зача́ло ч҃ѳ. А҆ллилꙋ́їа, гла́съ д҃: Воззва́ша  пра́веднїи, и҆ гдⷭ҇ь оу҆слы́ша и҆̀хъ: Прича́стный:  Ра́дꙋйтесѧ: И҆ па́мѧть преставле́нїѧ ст҃ы́ѧ  равноапⷭ҇льныѧ ні́ны: Въ сі́й де́нь ѿдае́тсѧ пра́здникъ  бг҃оѧвле́нїѧ. 
є҃і [є] Прпⷣбныхъ ѻ҆ц҃ъ на́шихъ, па́ѵла  ѳиве́йскагѡ и҆ і҆ѡа́нна кꙋ́щника. Прокі́менъ, гла́съ и҃:  Восхва́лѧтсѧ преподо́бнїи во сла́вѣ, и҆ возра́дꙋютсѧ на  ло́жахъ свои́хъ. Сті́хъ: Воспо́йте гдⷭ҇ви пѣ́снь но́вꙋ:  А҆пⷭ҇лъ къ гала́тѡмъ, зача́ло сг҃і. А҆ллилꙋ́їа, гла́съ  ѕ҃: Бл҃же́нъ мꙋ́жъ боѧ́йсѧ гдⷭ҇а: Сті́хъ: Си́льно на  землѝ бꙋ́детъ сѣ́мѧ є҆гѡ̀. Прича́стный: Въ па́мѧть  вѣ́чнꙋю: 
ѕ҃і [д] Поклоне́нїе честны́хъ вери́гъ ст҃а́гѡ  всехва́льнагѡ а҆пⷭ҇ла петра̀. Прокі́менъ, гла́съ и҃: Во  всю̀ зе́млю и҆зы́де вѣща́нїе и҆́хъ, и҆ въ концы̀ вселе́нныѧ  глаго́лы и҆́хъ. Сті́хъ: Нб҃са̀ повѣ́даютъ сла́вꙋ бж҃їю:  А҆пⷭ҇лъ въ дѣѧ́нїихъ, зача́ло к҃ѳ. А҆ллилꙋ́їа, гла́съ  а҃: И҆сповѣ́дѧтъ нб҃са̀ чꙋдеса̀ твоѧ̀ гдⷭ҇и.  Прича́стный: Во всю̀ зе́млю: 
з҃і [г] Преподо́бнагѡ и҆ бг҃оно́снагѡ ѻ҆ц҃а̀ на́шегѡ  а҆нтѡ́нїа вели́кагѡ. Прокі́менъ, гла́съ з҃: Честна̀ пред̾  гдⷭ҇емъ: Сті́хъ: Что̀ возда́мъ гдⷭ҇ви ѡ҆ всѣ́хъ:  А҆пⷭ҇лъ ко є҆вре́ємъ, зача́ло тл҃є. А҆ллилꙋ́їа, (л.  см҃а ѡ҆б.) гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а:  Сті́хъ: Си́льно на землѝ бꙋ́детъ сѣ́мѧ є҆гѡ̀.  Прича́стный: Въ па́мѧть вѣ́чнꙋю: 
и҃і [в] И҆̀же во ст҃ы́хъ ѻ҆ц҃ъ на́шихъ  а҆рхїепⷭ҇кпѡвъ а҆леѯандрі́йскихъ, а҆ѳана́сїа вели́кагѡ и҆  кѷрі́лла. Прокі́менъ, гла́съ и҃: Восхва́лѧтсѧ прпⷣбнїи  во сла́вѣ, и҆ возра́дꙋютсѧ на ло́жахъ свои́хъ. Сті́хъ:  Воспо́йте гдⷭ҇ви пѣ́снь но́вꙋ, хвале́нїе є҆гѡ̀ въ цр҃кви  преподо́бныхъ. А҆пⷭ҇лъ ко є҆вре́ємъ, зача́ло тл҃д.  А҆ллилꙋ́їа, гла́съ в҃: Сщ҃е́нницы твоѝ ѡ҆блекꙋ́тсѧ въ  пра́вдꙋ, и҆ прпⷣбнїи твоѝ возра́дꙋютсѧ. Прича́стный:  Ра́дꙋйтесѧ пра́веднїи ѡ҆ гдⷭ҇ѣ: 
ѳ҃і [а] Преподо́бнагѡ ѻ҆ц҃а̀ на́шегѡ мака́рїа  є҆гѵ́птѧнина. Слꙋ́жба сегѡ̀ мцⷭ҇а въ з҃і де́нь. И҆  ѡ҆брѣ́тенїе чⷭ҇тны́хъ моще́й прпⷣбнагѡ са́ввы  стороже́вскагѡ. 
к҃ [з] Преподо́бнагѡ и҆ бг҃оно́снагѡ ѻ҆ц҃а̀ на́шегѡ  є҆ѵѳѵ́мїа вели́кагѡ. Слꙋ́жба сегѡ̀ мцⷭ҇а въ з҃і де́нь. 
к҃а [ѕ] Преподо́бнагѡ ѻ҆ц҃а̀ на́шегѡ маѯі́ма  и҆сповѣ́дника: И҆ ст҃а́гѡ мꙋ́ченика неофѵ́та: И҆  ст҃ы́хъ мч҃нкѡвъ, є҆ѵге́нїа, кані́дїа, оу҆алерїа́на и҆  а҆кѵ́лы. Слꙋ́жба деке́мврїа въ і҃ де́нь. А҆пⷭ҇лъ ко  є҆вре́ємъ, зача́ло т҃л. 
к҃в [є] Ст҃а́гѡ а҆пⷭ҇ла тїмоѳе́а: И҆  ст҃а́гѡ прпⷣбномч҃нка а҆наста́сїа пе́рсскагѡ. Прокі́менъ,  гла́съ и҃: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. Сті́хъ: Нб҃са̀  повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀  возвѣща́етъ тве́рдь. А҆пⷭ҇лъ къ тїмоѳе́ю, зача́ло с҃ч,  ѿ полꙋ̀. А҆ллилꙋ́їа, гла́съ а҃: И҆сповѣ́дѧтъ нб҃са̀  чꙋдеса̀ твоѧ̀ гдⷭ҇и. Сті́хъ: Бг҃ъ прославлѧ́емь въ  совѣ́тѣ ст҃ы́хъ. Прича́стный: Во всю̀ зе́млю и҆зы́де  вѣща́нїе и҆́хъ. 
к҃г [д] Ст҃а́гѡ сщ҃енномч҃нка кли́мента, є҆пⷭ҇кпа  а҆гкѵ́рскагѡ: И҆ ст҃а́гѡ мꙋ́ченика а҆гаѳагге́ла.  Слꙋ́жба всѧ̀ септе́мврїа въ г҃ де́нь. 
к҃д [г] Преподо́бныѧ ма́тере на́шеѧ ѯе́нїи  ри́млѧныни. 
к҃є [в] И҆́же во ст҃ы́хъ ѻ҆ц҃а̀ на́шегѡ григо́рїа  бг҃осло́ва, а҆рхїепⷭ҇кпа кѡнстанті́нѧ гра́да. Прокі́менъ,  гла́съ а҃: Оу҆ста̀ моѧ̀ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. Сті́хъ: Оу҆слы́шите  сїѧ̑ всѝ ꙗ҆зы́цы: А҆пⷭ҇лъ къ корі́нѳѧнѡмъ, (л. см҃в)  зача́ло рн҃а. А҆ллилꙋ́їа, гла́съ в҃: Внемли́те лю́дїе моѝ  зако́нꙋ моемꙋ̀, приклони́те оу҆́хо ва́ше во глаго́лы  оу҆́стъ мои́хъ. Прича́стный: Въ па́мѧть вѣ́чнꙋю: 
к҃ѕ [а] Преподо́бнагѡ ѻ҆ц҃а̀ на́шегѡ ѯенофѡ́нта,  и҆ дрꙋжи́ны є҆гѡ̀. 
к҃з [з] Пренесе́нїе честны́хъ моще́й, во ст҃ы́хъ  ѻ҆ц҃а̀ на́шегѡ і҆ѡа́нна златоꙋ́стагѡ, патрїа́рха цр҃ѧ̀  гра́да. Прокі́менъ, гла́са а҃: Оу҆ста̀ моѧ̀ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ.  Сті́хъ: Оу҆слы́шите сїѧ̑ всѝ ꙗ҆зы́цы, внꙋши́те всѝ  живꙋ́щїи по вселе́ннѣй. А҆пⷭ҇лъ ко є҆вре́ємъ, зача́ло  ти҃і. А҆ллилꙋ́їа, гла́съ в҃: Оу҆ста̀ првⷣнагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.  Сті́хъ: Зако́нъ бг҃а є҆гѡ̀ въ се́рдцѣ є҆гѡ̀, и҆ не  за́пнꙋтсѧ стѡпы̀ є҆гѡ̀. Прича́стный: Въ па́мѧть  вѣ́чнꙋю бꙋ́детъ пра́ведникъ: 
к҃и [ѕ] Преподо́бнагѡ ѻ҆ц҃а̀ на́шегѡ є҆фре́ма  сѵ́рина: Слꙋ́жба сегѡ̀ мцⷭ҇а въ з҃і де́нь. А҆пⷭ҇лъ къ  гала́тѡмъ, зача́ло сг҃і. Въ то́йже де́нь па́мѧть прпⷣбнагѡ  ѻ҆ц҃а̀ на́шегѡ ѳеодо́сїа, то́темскагѡ спасосꙋмо́рина  монастырѧ̀ нача́льника и҆ ѡ҆снова́телѧ, новоѧвле́ннагѡ  чꙋдотво́рца. А҆пⷭ҇лъ, зача́ло сг҃і. 
к҃ѳ [є] Пренесе́нїе моще́й ст҃а́гѡ сщ҃енномч҃нка  і҆гна́тїа бг҃оно́сца. Прокі́менъ, гла́съ з҃:  Возвесели́тсѧ првⷣникъ ѡ҆ гдⷭ҇ѣ, и҆ оу҆пова́етъ на него̀.  Сті́хъ: Оу҆слы́ши бж҃е, гла́съ мо́й, внегда̀ моли́ти ми  сѧ къ тебѣ̀. А҆пⷭ҇лъ ко є҆вре́ємъ, зача́ло та҃і.  А҆ллилꙋ́їа, гла́съ д҃: Првⷣникъ ꙗ҆́кѡ фі́нїѯъ  процвѣте́тъ: Прича́стный: Въ па́мѧть вѣ́чнꙋю: 
л҃ [д] Ст҃а́гѡ сщ҃енномꙋ́ченика і҆пполѵ́та, па́пы  ри́мскагѡ. И҆ и҆̀же во ст҃ы́хъ ѻ҆ц҃ъ на́шихъ трїе́хъ  ст҃и́телей, васі́лїа вели́кагѡ, григо́рїа бг҃осло́ва и҆  і҆ѡа́нна златоꙋ́стагѡ. Прокі́менъ, гла́съ и҃: Во всю̀  зе́млю и҆зы́де вѣща́нїе и҆́хъ, и҆ въ концы̀ вселе́нныѧ  глаго́лы и҆́хъ. Сті́хъ: Нб҃са̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. А҆пⷭ҇лъ ко  є҆вре́ємъ, зача́ло тл҃д. А҆ллилꙋ́їа, гла́съ д҃:  И҆сповѣ́дѧтъ нб҃са̀ чꙋдеса̀ твоѧ̀ гдⷭ҇и. Прича́стный:  Ра́дꙋйтесѧ: (л. см҃в ѡ҆б.) 
л҃а [г] Ст҃ы́хъ чꙋдотво́рцєвъ и҆ безсре́бренникѡвъ,  кѵ́ра и҆ і҆ѡа́нна: Слꙋ́жба ное́мврїа въ а҃ де́нь. И҆  па́мѧть и҆́же во ст҃ы́хъ ѻ҆ц҃а̀ на́шегѡ нїки́ты є҆пⷭ҇кпа,  новогоро́дскагѡ чꙋдотво́рца. Слꙋ́жба ст҃и́телємъ ѻ҆́бща. 
Мѣ́сѧцъ феѵрꙋа́рїй. 
а҃ [в] Предпра́зднство срѣ́тенїѧ гдⷭ҇а на́шегѡ  і҆и҃са хрⷭ҇та̀: И҆ ст҃а́гѡ мꙋ́ченика трѵ́фѡна.  Прокі́менъ, и҆ а҆ллилꙋ́їа, і҆аннꙋа́рїа въ к҃ѳ де́нь.  А҆пⷭ҇лъ къ ри́млѧнѡмъ, зача́ло ч҃ѳ. 
в҃ [а] Срѣ́тенїе гдⷭ҇а бг҃а и҆ сп҃са на́шегѡ і҆и҃са  хрⷭ҇та̀. На лїтꙋргі́и, вхо́дное: Сказа̀ гдⷭ҇ь спасе́нїе  своѐ, пред̾ ꙗ҆зы́ки ѿкры̀ пра́вдꙋ свою̀. Та́же  тропа́рь: Ра́дꙋйсѧ блгⷣтнаѧ: Прокі́менъ, гла́съ г҃:  Пѣ́снь бцⷣы: Вели́читъ дꙋша̀ моѧ̀ гдⷭ҇а, и҆ возра́довасѧ  дх҃ъ мо́й ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ  призрѣ̀ на смире́нїе рабы̀ своеѧ̀: се́ бо ѿ ны́нѣ  оу҆блажа́тъ мѧ̀ всѝ ро́ди. А҆пⷭ҇лъ ко є҆вре́ємъ,  зача́ло тѕ҃і. А҆ллилꙋ́їа, гла́съ и҃: Ны́нѣ ѿпꙋща́еши  раба̀ твоегѡ̀ влⷣко, по глаго́лꙋ твоемꙋ̀ съ ми́ромъ.  Сті́хъ: Свѣ́тъ во ѿкрове́нїе ꙗ҆зы́кѡвъ, и҆ сла́вꙋ  люде́й твои́хъ і҆и҃лѧ. Прича́стный: Ча́шꙋ спасе́нїѧ  прїимꙋ̀: 
г҃ [з] Ст҃а́гѡ и҆ првⷣнагѡ сѷмеѡ́на бг҃опрїи́мца  и҆ а҆́нны проро́чицы Прокі́менъ пра́здника, и҆ ст҃а́гѡ,  гла́съ з҃: Возвесели́тсѧ првⷣникъ ѡ҆ гдⷭ҇ѣ, и҆  оу҆пова́етъ на него̀. Сті́хъ: Оу҆слы́ши бж҃е гла́съ  мо́й, внегда̀ моли́ти ми сѧ къ тебѣ̀. А҆пⷭ҇лъ ко  є҆вре́ємъ, зача́ло тк҃а, ѿ полꙋ̀. А҆ллилꙋ́їа, гла́съ  ѕ҃: Свѣ́тъ возсїѧ̀ пра́ведникꙋ: Прича́стный пра́здника,  и҆ ст҃а́гѡ: Въ па́мѧть вѣ́чнꙋю: 
д҃ [ѕ] Прпⷣбнагѡ ѻ҆ц҃а̀ на́шегѡ і҆сі́дѡра  пилꙋсїѡ́та: И҆ вѣ́рнагѡ вели́кагѡ кн҃зѧ геѡ́ргїа.  Слꙋ́жба мч҃нкѡвъ ѻ҆́бща. (л. см҃д) А҆пⷭ҇лъ къ  є҆фесе́ємъ, зача́ло сл҃г. И҆ прпⷣбнагѡ ѻ҆ц҃а̀ на́шегѡ  кѷрі́лла, новоезе́рскагѡ чꙋдотво́рца. Слꙋ́жба прпⷣбныхъ  ѻ҆́бща. 
є҃ [є] Ст҃ы́ѧ мꙋ́ченицы а҆га́ѳїи. 
ѕ҃ [д] Преподо́бнагѡ ѻ҆ц҃а̀ на́шегѡ вꙋко́ла,  є҆пі́скопа смѵ́рнскагѡ. 
з҃ [г] Прпⷣбнагѡ ѻ҆ц҃а̀ на́шегѡ парѳе́нїа,  є҆пі́скопа ламѱакі́йскагѡ: И҆ преподо́бнагѡ лꙋкѝ,  и҆́же во є҆лла́дѣ. 
и҃ [в] Ст҃а́гѡ великомч҃нка ѳео́дѡра стратила́та: И҆  ст҃а́гѡ прⷪ҇ро́ка заха́рїи. Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши бж҃е гла́съ мо́й, внегда̀  моли́ти ми сѧ къ тебѣ̀. А҆пⷭ҇лъ къ тїмоѳе́ю, зача́ло  сч҃в. А҆ллилꙋ́їа, гла́съ д҃: Пра́ведникъ ꙗ҆́кѡ фі́нїѯъ  процвѣте́тъ: Прича́стный: Въ па́мѧть вѣ́чнꙋю бꙋ́детъ  пра́ведникъ: 
ѳ҃ [а] Ст҃а́гѡ мꙋ́ченика нїки́фора: Въ сі́й де́нь  ѿдае́тсѧ пра́здникъ срѣ́тенїѧ. 
і҃ [з] Ст҃а́гѡ мꙋ́ченика харала́мпїа. 
а҃і [ѕ] Ст҃а́гѡ свѧщенномꙋ́ченика вла́сїа,  є҆пі́скопа севасті́йскагѡ: И҆ па́мѧть преподо́бнагѡ  ѻ҆ц҃а̀ на́шегѡ дими́трїа, во́логодскагѡ чꙋдотво́рца.  Слꙋ́жба і҆аннꙋа́рїа въ з҃і де́нь. А҆пⷭ҇лъ къ гала́тѡмъ,  зача́ло сг҃і. И҆ преставле́нїе ст҃а́гѡ бл҃говѣ́рнагѡ  вели́кагѡ кнѧ́зѧ все́волода, псковска́гѡ чꙋдотво́рца.  Слꙋ́жба сегѡ̀ мцⷭ҇а во и҃ де́нь. А҆пⷭ҇лъ ко є҆вре́ємъ,  зача́ло тл҃є. 
в҃і [є] И҆́же во ст҃ы́хъ ѻ҆ц҃а̀ на́шегѡ меле́тїа,  а҆рхїепⷭ҇кпа а҆нтїохі́йскагѡ: И҆ преставле́нїе во ст҃ы́хъ  ѻ҆ц҃а̀ на́шегѡ а҆леѯі́а, митрополі́та моско́вскагѡ и҆  всеѧ̀ рѡссі́и чꙋдотво́рца. Прокі́менъ, гла́съ з҃: Честна̀  пред̾ гдⷭ҇емъ сме́рть: Сті́хъ: Что̀ возда́мъ гдⷭ҇ви ѡ҆  всѣ́хъ: А҆пⷭ҇лъ ко є҆вре́ємъ, зача́ло тл҃є.  А҆ллилꙋ́їа, гла́съ ѕ҃: Воззва́ша првⷣнїи, и҆ гдⷭ҇ь  оу҆слы́ша и҆̀хъ: Сті́хъ: Мно́ги скѡ́рби пра́вєднымъ,  и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь. Прича́стный:  Въ па́мѧть вѣ́чнꙋю: 
г҃і [д] Преподо́бнагѡ ѻ҆ц҃а̀ на́шегѡ мартїнїа́на. 
д҃і [г] Преподо́бнагѡ ѻ҆ц҃а̀ на́шегѡ а҆ѵѯе́нтїа.  И҆ преподо́бнагѡ ѻ҆ц҃а̀ на́шегѡ кѡнстанті́на фїло́софа,  во мні́сѣхъ кѷрі́лла, оу҆чи́телѧ слове́нскагѡ. (л. см҃г  ѡ҆б.) 
є҃і [в] Ст҃а́гѡ а҆пⷭ҇ла ѻ҆ни́сїма. 
ѕ҃і [а] Ст҃ы́хъ мꙋ́чєникъ, памфі́ла и҆ порфѵ́рїа,  и҆ и҆̀же съ ни́ми. 
з҃і [з] Ст҃а́гѡ великомч҃нка ѳео́дѡра тѵ́рѡна.  Прокі́менъ, гла́съ з҃: Возвесели́тсѧ пра́ведникъ ѡ҆  гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши  бж҃е гла́съ мо́й, внегда̀ моли́ти ми сѧ къ тебѣ̀. А҆пⷭ҇лъ  къ тїмоѳе́ю, зача́ло сч҃в. А҆ллилꙋ́їа, гла́съ д҃:  Пра́ведникъ ꙗ҆́кѡ фі́нїѯъ процвѣте́тъ, ꙗ҆́кѡ ке́дръ  и҆́же въ лїва́нѣ оу҆мно́житсѧ. Сті́хъ: Насажде́ни въ  домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ:  Прича́стный: Въ па́мѧть вѣ́чнꙋю бꙋ́детъ пра́ведникъ: 
и҃і [ѕ] И҆́же во ст҃ы́хъ ѻ҆ц҃а̀ на́шегѡ льва̀  па́пы ри́мскагѡ. 
ѳ҃і [є] Ст҃ы́хъ а҆пⷭ҇лъ, а҆рхі́ппа, фїлимо́на и҆  а҆пфі́и. 
к҃ [д] И҆́же во ст҃ы́хъ ѻ҆ц҃а̀ на́шегѡ льва̀,  є҆пі́скопа ката́нскагѡ. 
к҃а [г] Преподо́бнагѡ ѻ҆ц҃а̀ на́шегѡ тїмоѳе́а,  и҆́же въ сѷмво́лѣхъ: И҆ и҆́же во ст҃ы́хъ ѻ҆ц҃а̀  на́шегѡ є҆ѵста́ѳїа, а҆рхїепі́скопа вели́кїѧ а҆нтїохі́и. 
к҃в [в] Ѡ҆брѣ́тенїе чⷭ҇тны́хъ моще́й ст҃ы́хъ  мч҃нкъ, и҆̀же во є҆ѵге́нїи. 
к҃г [а] Ст҃а́гѡ сщ҃енномꙋ́ченика полѷка́рпа,  є҆пі́скопа смѵ́рнскагѡ. 
к҃д [з] Пе́рвое и҆ второ́е ѡ҆брѣ́тенїе честны́ѧ  главы̀ честна́гѡ и҆ сла́внагѡ прⷪ҇ро́ка и҆ предте́чи,  крⷭ҇ти́телѧ гдⷭ҇нѧ і҆ѡа́нна. Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши бж҃е гла́съ мо́й, внегда̀  моли́ти ми сѧ къ тебѣ̀. А҆пⷭ҇лъ къ корі́нѳѧнѡмъ, зача́ло  рѻ҃ѕ. А҆ллилꙋ́їа, гла́съ д҃: Првⷣникъ ꙗ҆́кѡ фі́нїѯъ  процвѣте́тъ, ꙗ҆́кѡ ке́дръ и҆́же къ лїва́нѣ оу҆мно́житсѧ.  Сті́хъ: И҆́стина ѿ землѝ возсїѧ̀, и҆ пра́вда съ  нб҃сѐ прини́че. Прича́стный: Въ па́мѧть вѣ́чнꙋю: 
к҃є [ѕ] И҆́же во ст҃ы́хъ ѻ҆ц҃а̀ на́шегѡ тара́сїа,  а҆рхїепі́скопа кѡнстанті́нѧ гра́да. 
к҃ѕ [є] И҆́же во ст҃ы́хъ ѻ҆ц҃а̀ на́шегѡ порфѵ́рїа,  а҆рхїепі́скопа га́зскагѡ. (л. см҃д) 
к҃з [д] Прпⷣбнагѡ ѻ҆ц҃а̀ на́шегѡ и҆  и҆сповѣ́дника, проко́пїа декаполі́та. 
к҃и [г] Преподо́бнагѡ ѻ҆ц҃а̀ на́шегѡ и҆  и҆сповѣ́дника васі́лїа, спо́стника проко́пїева. 
к҃ѳ [в] Прпⷣбнагѡ ѻ҆ц҃а̀ на́шегѡ и҆  и҆сповѣ́дника, кассїа́на ри́млѧнина. 
Мѣ́сѧцъ ма́ртъ. 
а҃ [г] Ст҃ы́ѧ преподобномꙋ́ченицы є҆ѵдокі́и. 
в҃ [в] Ст҃а́гѡ сщ҃енномꙋ́ченика ѳеодо́та,  є҆пі́скопа кѷрине́йскагѡ: И҆ преставле́нїе и҆́же во  ст҃ы́хъ ѻ҆ц҃а̀ на́шегѡ а҆рсе́нїа, є҆пі́скопа тферска́гѡ.  Слꙋ́жба ст҃и́телей ѻ҆́бща. А҆пⷭ҇лъ ко є҆вре́ємъ,  зача́ло та҃і ѿ полꙋ̀. 
г҃ [а] Ст҃ы́хъ мꙋ́чєникъ, є҆ѵтро́пїа, клеоні́ка и҆  васїлі́ска. 
д҃ [з] Преподо́бнагѡ ѻ҆ц҃а̀ на́шегѡ гера́сїма,  и҆́же на і҆ѻрда́нѣ. 
є҃ [ѕ] Ст҃а́гѡ мꙋ́ченика ко́нѡна градарѧ̀. 
ѕ҃ [є] Ст҃ы́хъ мꙋ́чєникъ, четы́редесѧти двꙋ̀,  и҆̀же во а҆ммѡрі́и. 
з҃ [д] Ст҃ы́хъ сщ҃енномꙋ́чєникъ въ херсѡ́нѣ  є҆пⷭ҇кпствовавшихъ, васі́лїа, є҆фре́ма, є҆ѵге́нїа,  капі́тѡна, є҆ѳе́рїа, и҆ про́чихъ. 
и҃ [г] Преподо́бнагѡ ѻ҆ц҃а̀ на́шегѡ и҆  и҆сповѣ́дника ѳеофѷла́кта, є҆пі́скопа нїкомиді́йскагѡ. 
ѳ҃ [в] Ст҃ы́хъ великомꙋ́чєникъ четы́редесѧти, и҆̀же  въ севасті́и. Прокі́менъ, гла́съ є҃: Ты̀ гдⷭ҇и сохрани́ши  ны̀, и҆ соблюде́ши ны̀ ѿ ро́да сегѡ̀ и҆ во вѣ́къ.  Сті́хъ: Спаси́ мѧ гдⷭ҇и, ꙗ҆́кѡ ѡ҆скꙋдѣ̀ преподо́бный.  А҆пⷭ҇лъ ко є҆вре́ємъ, зача́ло тл҃а. А҆ллилꙋ́їа, гла́съ  д҃: Воскли́кните гдⷭ҇ви всѧ̀ землѧ̀, по́йте же и҆́мени  є҆гѡ̀: Сті́хъ: Ꙗ҆́кѡ и҆скꙋси́лъ ны̀ є҆сѝ бж҃е,  разже́глъ ны̀ є҆сѝ, ꙗ҆́коже разжиза́етсѧ сребро̀.  Прича́стный: Ра́дꙋйтесѧ пра́веднїи ѡ҆ гдⷭ҇ѣ: 
і҃ [а] Ст҃а́гѡ мꙋ́ченика кодра́та, и҆ и҆̀же съ  ни́мъ. (л. см҃д ѡ҆б.) 
а҃і [з] И҆́же во ст҃ы́хъ ѻ҆ц҃а̀ на́шегѡ сѡфро́нїа,  патрїа́рха і҆ерⷭ҇ли́мскагѡ: И҆ преставле́нїе и҆́же во  ст҃ы́хъ ѻ҆ц҃а̀ на́шегѡ є҆ѵѳѵ́мїа а҆рхїепі́скопа  новогоро́дскагѡ чꙋдотво́рца. Прокі́менъ, гла́съ а҃:  Оу҆ста̀ моѧ̀ возгл҃ютъ премꙋ́дрость, и҆ поꙋче́нїе се́рдца  моегѡ̀ ра́зꙋмъ. Сті́хъ: Оу҆слы́шите сїѧ̑ всѝ ꙗ҆зы́цы,  внꙋши́те всѝ живꙋ́щїи по вселе́ннѣй. А҆пⷭ҇лъ ко  є҆вре́ємъ, зача́ло ти҃і. А҆ллилꙋ́їа, гла́съ в҃:  Оу҆ста̀ првⷣнагѡ поꙋча́тсѧ премꙋ́дрости, и҆ ѧ҆зы́къ є҆гѡ̀  возглаго́летъ сꙋ́дъ. Сті́хъ: Зако́нъ бг҃а є҆гѡ̀ въ  се́рдцѣ є҆гѡ̀: Прича́стный: Въ па́мѧть вѣ́чнꙋю: 
в҃і [ѕ] Прпⷣбнагѡ ѻ҆ц҃а̀ на́шегѡ и҆  и҆сповѣ́дника ѳеофа́на сїгрїа́нскагѡ. 
г҃і [є] Пренесе́нїе моще́й, и҆́же во ст҃ы́хъ  ѻ҆ц҃а̀ на́шегѡ нїки́фора, патрїа́рха цр҃ѧгра́да. 
д҃і [д] Преподо́бнагѡ ѻ҆ц҃а̀ на́шегѡ венеді́кта. 
є҃і [г] Ст҃а́гѡ мꙋ́ченика а҆га́пїа, и҆ съ ни́мъ  шестѝ мꙋ́чєникъ. 
ѕ҃і [в] Ст҃ы́хъ мꙋ́чєникъ, саві́на и҆ па́пы. 
з҃і [а] Прпⷣбнагѡ ѻ҆ц҃а̀ на́шегѡ а҆леѯі́а  чл҃вѣ́ка бж҃їѧ: И҆ преставле́нїе прпⷣбнагѡ ѻ҆ц҃а̀ на́шегѡ  мака́рїа, колѧ́зинскагѡ чꙋдотво́рца. Прокі́менъ, гла́съ  з҃: Честна̀ пред̾ гдⷭ҇емъ сме́рть прпⷣбныхъ є҆гѡ̀.  Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́  ми; А҆пⷭ҇лъ къ гала́тѡмъ, зача́ло сг҃і. А҆ллилꙋ́їа,  гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а: Сті́хъ:  Си́льно на землѝ бꙋ́детъ сѣ́мѧ є҆гѡ̀. Прича́стный: Въ  па́мѧть вѣ́чнꙋю: 
и҃і [з] И҆́же во ст҃ы́хъ ѻ҆ц҃а̀ на́шегѡ кѷрі́лла,  а҆рхїепⷭ҇кпа і҆ерⷭ҇ли́мскагѡ. 
ѳ҃і [ѕ] Ст҃ы́хъ мꙋ́чєникъ, хрѷса́нѳа и҆ да́рїи. 
к҃ [є] Преподо́бныхъ ѻ҆ц҃ъ на́шихъ, во ѻ҆би́тели  ст҃а́гѡ са́ввы и҆збїе́нныхъ ѿ срацы́нъ. 
к҃а [д] Преподо́бнагѡ ѻ҆ц҃а̀ на́шегѡ и҆  и҆сповѣ́дника і҆а́кѡва є҆пⷭ҇кпа. 
к҃в [г] Ст҃а́гѡ сщ҃енномꙋ́ченика васі́лїа,  пресвѵ́тера а҆гкѵ́рскїѧ цр҃кве. 
к҃г [в] Ст҃а́гѡ прпⷣбномꙋ́ченика ні́кѡна, и҆ двꙋ̀  стꙋ̀ оу҆чєни́къ є҆гѡ̀, съ ни́мъ мꙋ́чившихсѧ. 
к҃д [а] Предпра́зднство бл҃говѣ́щенїѧ прест҃ы́ѧ  бцⷣы: И҆ преподо́бнагѡ ѻ҆ц҃а̀ на́шегѡ заха́рїи. (л.  см҃є) 
к҃є [з] Бл҃говѣ́щенїе прест҃ы́ѧ влⷣчцы на́шеѧ  бцⷣы, и҆ приснодв҃ы мр҃і́и. Прокі́менъ, гла́съ д҃:  Бл҃говѣсти́те де́нь ѿ днѐ спасе́нїе бг҃а на́шегѡ.  Сті́хъ: Воспо́йте гдⷭ҇ви пѣ́снь но́вꙋ, воспо́йте гдⷭ҇ви  всѧ̀ землѧ̀. А҆пⷭ҇лъ ко є҆вре́ємъ, зача́ло т҃ѕ.  А҆ллилꙋ́їа, гла́съ ѕ҃: Сни́детъ ꙗ҆́кѡ до́ждь на рꙋно̀, и҆  ꙗ҆́кѡ ка́плѧ ка́плющаѧ на зе́млю. Сті́хъ: Бꙋ́детъ и҆́мѧ  є҆гѡ̀ блгⷭ҇ве́но во вѣ́ки, пре́жде со́лнца пребыва́етъ  и҆́мѧ є҆гѡ̀. Прича́стный: И҆збра̀ гдⷭ҇ь сїѡ́на, и҆  и҆зво́ли є҆го̀ въ жили́ще себѣ̀. 
к҃ѕ [ѕ] Собо́ръ а҆рхїстрати́га гаврїи́ла. Слꙋ́жба  септе́мврїа въ ѕ҃ де́нь. 
к҃з [є] Ст҃ы́ѧ мꙋ́ченицы матрѡ́ны, ꙗ҆́же въ  солꙋ́нѣ. 
к҃и [д] Преподо́бнагѡ ѻ҆ц҃а̀ на́шегѡ і҆ларїѡ́на  но́вагѡ: И҆ ст҃а́гѡ стефа́на чꙋдотво́рца. 
к҃ѳ [г] Преподо́бнагѡ ѻ҆ц҃а̀ на́шегѡ ма́рка,  є҆пⷭ҇кпа а҆реѳꙋсі́йскагѡ, и҆ и҆̀же съ ни́мъ. 
л҃ [в] Преподо́бнагѡ ѻ҆ц҃а̀ на́шегѡ і҆ѡа́нна,  списа́телѧ лѣ́ствицы. 
л҃а [а] Преподо́бнагѡ ѻ҆ц҃а̀ на́шегѡ ѵ҆па́тїа  чꙋдотво́рца, є҆пⷭ҇кпа и҆́же въ га́ггрѣхъ. 
Мѣ́сѧцъ а҆прі́лїй. 
а҃ [з] Преподо́бныѧ мт҃ре на́шеѧ марі́и  є҆гѵ́птѧныни: И҆ преподо́бнагѡ ѻ҆ц҃а̀ на́шегѡ  є҆ѵѳѵ́мїа, сꙋ́ждальскагѡ чꙋдотво́рца: Прокі́менъ, гла́съ  з҃: Честна̀ пред̾ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́  ми; А҆пⷭ҇лъ къ гала́тѡмъ, зача́ло сг҃і. А҆ллилꙋ́їа,  гла́съ ѕ҃: Блаже́нъ мꙋ́жъ боѧ́йсѧ гдⷭ҇а. Сті́хъ:  Си́льно на землѝ бꙋ́детъ сѣ́мѧ є҆гѡ̀. Прича́стный: Въ  па́мѧть вѣ́чнꙋю: 
в҃ [ѕ] Преподо́бнагѡ ѻ҆ц҃а̀ на́шегѡ и҆ чꙋдотво́рца  ті́та. 
г҃ [є] Преподо́бнагѡ ѻ҆ц҃а̀ на́шегѡ и҆  и҆сповѣ́дника нїки́ты, и҆гꙋ́мена ѻ҆би́тели мидїкі́йскїѧ.  (л. см҃є ѡ҆б.) 
д҃ [д] Преподо́бныхъ ѻ҆ц҃ъ на́шихъ, і҆ѡ́сифа  пѣснопи́сца, и҆ геѡ́ргїа и҆́же въ мале́и. 
є҃ [г] Ст҃ы́хъ мꙋ́чєникъ, ѳеодꙋ́ла и҆ а҆гаѳопо́да,  и҆ и҆̀же съ ни́ми. 
ѕ҃ [в] И҆́же во свѧты́хъ ѻ҆ц҃а̀ на́шегѡ  є҆ѵтѷхі́а, а҆рхїепі́скопа кѡнстантїнопо́льскагѡ. И҆  и҆́же во ст҃ы́хъ ѻ҆ц҃а̀ на́шегѡ меѳо́дїа, а҆рхїепⷭ҇кпа  мора́вскагѡ. 
з҃ [а] Преподо́бнагѡ ѻ҆ц҃а̀ на́шегѡ геѡ́ргїа,  є҆пⷭ҇кпа мелїті́нскагѡ. 
и҃ [з] Сті́хъ а҆по́стѡлъ, и҆рѡдїѡ́на, а҆га́ва,  рꙋ́фа, и҆ и҆̀же съ ни́ми 
ѳ҃ [ѕ] Ст҃а́гѡ мꙋ́ченика є҆ѵѱѷхі́а. 
і҃ [є] Ст҃ы́хъ мꙋ́чєникъ, тере́нтїа и҆ помпиі́а,  и҆ и҆̀же съ ни́ми. 
а҃і [д] Ст҃а́гѡ сщ҃енномꙋ́ченика а҆нтѵ́пы,  є҆пⷭ҇кпа перга́ма а҆сі́йскагѡ. 
в҃і [г] Ст҃а́гѡ сщ҃енномꙋ́ченика и҆ и҆сповѣ́дника  васі́лїа, є҆пі́скопа парі́йскагѡ. 
г҃і [в] Ст҃а́гѡ сщ҃енномꙋ́ченика а҆рте́мѡна. 
д҃і [а] И҆́же во ст҃ы́хъ ѻ҆ц҃а̀ на́шегѡ и҆  и҆сповѣ́дника марті́на, па́пы ри́мскагѡ. 
є҃і [з] Ст҃ы́хъ а҆по́стѡлъ, а҆рїста́рха, пꙋ́да и҆  трофі́ма. 
ѕ҃і [ѕ] Ст҃ы́хъ мꙋ́ченицъ, і҆ри́ны, а҆га́пїи и҆  хїоні́и. 
з҃і [є] Преподо́бнагѡ ѻ҆ц҃а̀ на́шегѡ сѷмеѡ́на  персі́дскагѡ: И҆ преподо́бнагѡ а҆ка́кїа, є҆пі́скопа  мелїті́нскагѡ: И҆ преставле́нїе преподо́бнагѡ ѻ҆ц҃а̀  на́шегѡ зѡсі́мы и҆гꙋ́мена, солове́цкагѡ чꙋдотво́рца. Слꙋ́жба  сегѡ̀ мцⷭ҇а въ а҃ де́нь. 
и҃і [д] Преподо́бнагѡ ѻ҆ц҃а̀ на́шегѡ і҆ѡа́нна,  оу҆ченика̀ ст҃а́гѡ григо́рїа декаполі́та. 
ѳ҃і [г] Преподо́бнагѡ ѻ҆ц҃а̀ на́шегѡ і҆ѡа́нна  ветхопеще́рника. 
к҃ [в] Преподо́бнагѡ ѻ҆ц҃а̀ на́шегѡ ѳео́дѡра  трїхи́ны. 
к҃а [а] Ст҃а́гѡ сщ҃енномꙋ́ченика і҆аннꙋа́рїа, и҆  дрꙋжи́ны є҆гѡ̀: И҆ ст҃а́гѡ сщ҃енномꙋ́ченика ѳео́дѡра,  и҆́же въ пергі́и. 
к҃в [з] Преподо́бнагѡ ѻ҆ц҃а̀ на́шегѡ ѳео́дѡра  сѷкеѡ́та: И҆ пренесе́нїе моще́й ст҃а́гѡ благовѣ́рнагѡ  кн҃зѧ все́волода, нарече́ннагѡ во ст҃о́мъ креще́нїи  гаврїи́ла. 
к҃г [ѕ] Ст҃а́гѡ сла́внагѡ великомꙋ́ченика,  побѣдоно́сца и҆ чꙋдотво́рца геѡ́ргїа: И҆ ст҃ы́ѧ мꙋ́ченицы  цр҃и́цы а҆леѯа́ндры. Прокі́менъ (л. см҃ѕ)  пра́здника, и҆ ст҃а́гѡ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши бж҃е гла́съ мо́й, внегда̀ моли́ти ми сѧ къ  тебѣ̀. А҆по́столъ дѣѧ́нїй, зача́ло к҃ѳ. А҆ллилꙋ́їа,  гла́съ д҃: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. Сті́хъ:  Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ  процвѣтꙋ́тъ. Прича́стенъ пра́здника, и҆ ст҃а́гѡ: Въ  па́мѧть вѣ́чнꙋю бꙋ́детъ пра́ведникъ: 
к҃д [є] Ст҃а́гѡ мꙋ́ченика са́ввы стратила́та. 
к҃є [д] Ст҃а́гѡ а҆по́стола и҆ є҆ѵⷢ҇лі́ста ма́рка.  Прокі́менъ, гла́съ и҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ гл҃ы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю: А҆пⷭ҇лъ ѡ҆ петро́ва  посла́нїѧ, зача́ло ѯ҃г. А҆ллилꙋ́їа, гла́съ а҃:  И҆сповѣ́дѧтъ нб҃са̀ чꙋдеса̀ твоѧ̀ гдⷭ҇и. Сті́хъ: Бг҃ъ  прославлѧ́емь въ совѣ́тѣ ст҃ы́хъ: Прича́стный: Во всю̀  зе́млю и҆зы́де: 
к҃ѕ [г] Ст҃а́гѡ сщ҃енномч҃нка васі́лїа, є҆пі́скопа  а҆масі́йскагѡ: И҆ и҆́же во ст҃ы́хъ ѻ҆ц҃а̀ на́шегѡ  стефа́на, є҆пі́скопа пе́рмскагѡ. Прокі́менъ, гла́съ а҃:  Оу҆ста̀ моѧ̀ возгл҃ютъ премꙋ́дрость, и҆ поꙋче́нїе се́рдца  моегѡ̀ ра́зꙋмъ. Сті́хъ: Оу҆слы́шите сїѧ̑ всѝ ꙗ҆зы́цы:  А҆по́столъ ко є҆вре́ємъ, зача́ло ти҃і. А҆ллилꙋ́їа,  гла́съ в҃: Оу҆ста̀ пра́веднагѡ поꙋча́тсѧ премꙋ́дрости, и҆  ѧ҆зы́къ є҆гѡ̀ возглаго́летъ сꙋ́дъ. Сті́хъ: Зако́нъ бг҃а  є҆гѡ̀ въ се́рдцѣ є҆гѡ̀, и҆ не за́пнꙋтсѧ стѡпы̀ є҆гѡ̀.  Прича́стный: Въ па́мѧть вѣ́чнꙋю: 
к҃з [в] Ст҃а́гѡ сщ҃енномꙋ́ченика сѷмеѡ́на,  сро́дника гдⷭ҇нѧ. Слꙋ́жба сегѡ̀ мцⷭ҇а въ к҃є де́нь.  А҆пⷭ҇лъ къ корі́нѳѧнѡмъ, зача́ло рл҃а. 
к҃и [а] Ст҃ы́хъ а҆по́стѡлъ, і҆а́сѡна и҆ сѡсїпа́тра:  И҆ ст҃ы́хъ мꙋ́чєникъ да́ды, маѯі́ма и҆ кїнтїлїа́на. 
к҃ѳ [з] Ст҃ы́хъ девѧтѝ мꙋ́чєникъ, и҆̀же въ  кѵ́зїцѣ: И҆ преподо́бнагѡ ѻ҆ц҃а̀ на́шегѡ ме́мнѡна  чꙋдотво́рца. 
л҃ [ѕ] Ст҃а́гѡ а҆пⷭ҇ла і҆а́кѡва, бра́та ст҃а́гѡ  і҆ѡа́нна бг҃осло́ва. Слꙋ́жба сегѡ́ же мцⷭ҇а въ к҃є де́нь.  А҆по́столъ дѣѧ́нїй, зача́ло к҃ѳ. (л. см҃ѕ ѡ҆б.) 
Мѣ́сѧцъ ма́їй. 
а҃ [є] Ст҃а́гѡ проро́ка і҆еремі́и: Прокі́менъ,  і҆ꙋ́лїа въ к҃ де́нь. А҆пⷭ҇лъ къ корі́нѳѧнѡмъ, зача́ло рн҃ѕ.  И҆ преставле́нїе прпⷣбнагѡ ѻ҆ц҃а̀ на́шегѡ пафнꙋ́тїа,  бо́ровскагѡ чꙋдотво́рца. Слꙋ́жба а҆прі́ллїа въ а҃ де́нь. 
в҃ [д] Пренесе́нїе моще́й и҆́же во ст҃ы́хъ ѻ҆ц҃а̀  на́шегѡ а҆ѳана́сїа вели́кагѡ, патрїа́рха  а҆леѯандрі́йскагѡ. Прокі́менъ, гла́съ з҃: Честна̀ пред̾  гдⷭ҇емъ сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇ви ѡ҆ всѣ́хъ, ꙗ҆̀же воздаде́ ми; А҆пⷭ҇лъ ко  є҆вре́ємъ, зача́ло ти҃і. А҆ллилꙋ́їа, гла́съ в҃:  Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ прпⷣбнїи твоѝ  возра́дꙋютсѧ. Прича́стный: Въ па́мѧть вѣ́чнꙋю: 
г҃ [г] Ст҃ы́хъ мч҃нкъ, тїмоѳе́а и҆ ма́ѵры: И҆  преставле́нїе прпⷣбнагѡ ѻ҆ц҃а̀ на́шегѡ ѳеодо́сїа,  и҆гꙋ́мена монастырѧ̀ пече́рскагѡ, нача́льника въ  рѡссі́йстѣй землѝ мона́шескагѡ ѻ҆́бщагѡ житїѧ̀. Слꙋ́жба  сегѡ́ же мцⷭ҇а въ а҃ де́нь, пафнꙋ́тїева. А҆по́столъ ко  є҆вре́ємъ, зача́ло тл҃д. 
д҃ [в] Ст҃ы́ѧ преподобномꙋ́ченицы пелагі́и. 
є҃ [а] Ст҃ы́ѧ и҆ сла́вныѧ мꙋ́ченицы і҆ри́ны. 
ѕ҃ [з] Ст҃а́гѡ и҆ пра́веднагѡ і҆́ѡва  многострада́льнагѡ. Слꙋ́жба а҆прі́ллїа въ а҃ де́нь. 
з҃ [ѕ] Воспомина́нїе на нб҃сѝ ꙗ҆́вльшагѡсѧ  зна́менїѧ чⷭ҇тна́гѡ и҆ животворѧ́щагѡ крⷭ҇та̀, во ст҃ѣ́мъ  гра́дѣ і҆ерꙋсали́мѣ, въ г҃ ча́съ днѐ, при царѣ̀  кѡнста́нтїи, сы́нѣ вели́кагѡ кѡнстанті́на: Слꙋ́жба  септе́мврїа въ д҃і де́нь. И҆ ст҃а́гѡ мꙋ́ченика а҆ка́кїа.  (л. см҃з) 
и҃ [є] Ст҃а́гѡ сла́внагѡ и҆ всехва́льнагѡ а҆по́стола  и҆ є҆ѵⷢ҇лі́ста і҆ѡа́нна бг҃осло́ва: И҆ преподо́бнагѡ  ѻ҆ц҃а̀ на́шегѡ а҆рсе́нїа вели́кагѡ. Слꙋ́жба септе́мврїа  въ к҃ѕ де́нь. А҆по́столъ, зача́ло ѯ҃и. 
ѳ҃ [д] Ст҃а́гѡ проро́ка и҆са́їи: И҆ ст҃а́гѡ  мꙋ́ченика хрїстофо́ра: И҆ пренесе́нїе чⷭ҇тны́хъ моще́й,  и҆́же во ст҃ы́хъ ѻ҆ц҃а̀ на́шегѡ нїкола́а чꙋдотво́рца, ѿ  мѵ́ръ въ ба́ръ гра́дъ. Прокі́менъ, гла́съ з҃: Восхва́лѧтсѧ  преподо́бнїи во сла́вѣ, и҆ возра́дꙋютсѧ на ло́жахъ свои́хъ.  Сті́хъ: Воспо́йте гдⷭ҇ви пѣ́снь но́вꙋ, хвале́нїе є҆гѡ̀  въ цр҃кви преподо́бныхъ. А҆по́столъ ко є҆вре́ємъ,  зача́ло тл҃є. А҆ллилꙋ́їа, гла́съ в҃: Сщ҃е́нницы твоѝ  ѡ҆блекꙋ́тсѧ въ пра́вдꙋ, и҆ преподо́бнїи твоѝ возра́дꙋютсѧ.  Прича́стный: Въ па́мѧть вѣ́чнꙋю: 
і҃ [г] Ст҃а́гѡ а҆пⷭ҇ла сі́мѡна зилѡ́та.  Прокі́менъ, а҆ллилꙋ́їа и҆ прича́стенъ, а҆прі́ллїа въ к҃є  де́нь. А҆пⷭ҇лъ къ корі́нѳѧнѡмъ, зача́ло рл҃а. 
а҃і [в] Ѡ҆бновле́нїе цр҃ѧ̀ гра́да: И҆ ст҃а́гѡ  сщ҃енномꙋ́ченика мѡкі́а: Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши бж҃е гла́съ мо́й, внегда̀  моли́ти ми сѧ къ тебѣ̀. А҆по́столъ къ тїмоѳе́ю, зача́ло  сч҃в. Прича́стный: Въ па́мѧть вѣ́чнꙋю: И҆ и҆́же во  ст҃ы́хъ ѻ҆ц҃ъ на́шихъ, равноапⷭ҇льныхъ меѳо́дїа и҆  кѷрі́лла, оу҆чи́телей слове́нскихъ. Прокі́менъ, гла́съ  з҃: Честна̀ пред̾ гдⷭ҇емъ сме́рть прпⷣбныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ ко є҆вре́ємъ, зача́ло ти҃і.  А҆ллилꙋ́їа, гла́съ в҃: Сщ҃е́нницы твоѝ ѡ҆блекꙋ́тсѧ въ  пра́вдꙋ, и҆ прпⷣбнїи твоѝ возра́дꙋютсѧ. Прича́стенъ:  Въ па́мѧть вѣ́чнꙋю: 
в҃і [а] И҆́же во ст҃ы́хъ ѻ҆ц҃ъ на́шихъ,  є҆пїфа́нїа, а҆рхїепі́скопа кѵ́прскагѡ, и҆ ге́рмана,  патрїа́рха кѡнстанті́нѧ гра́да. Слꙋ́жба деке́мврїа въ к҃а  де́нь. 
г҃і [з] Ст҃ы́ѧ мꙋ́ченицы глѷке́рїи. 
д҃і [ѕ] Ст҃а́гѡ мꙋ́ченика і҆сі́дѡра: И҆ ст҃а́гѡ  і҆сі́дѡра хрⷭ҇та̀ ра́ди ю҆ро́дивагѡ, росто́вскагѡ  чꙋдотво́рца. Слꙋ́жба а҆прі́ллїа въ пе́рвый де́нь. 
є҃і [є] Преподо́бнагѡ ѻ҆ц҃а̀ на́шегѡ пахѡ́мїа  вели́кагѡ. Прокі́менъ, (л. см҃з ѡ҆б.) а҆ллилꙋ́їа, и҆  прича́стенъ, а҆прі́ллїа въ а҆ де́нь. А҆по́столъ къ  корі́нѳѧнѡмъ, зача́ло рѻ҃ѕ. И҆ и҆́же во ст҃ы́хъ ѻ҆ц҃а̀  на́шегѡ и҆са́їи є҆пⷭ҇кпа, росто́вскагѡ чꙋдотво́рца. Слꙋ́жба  деке́мврїа во в҃і де́нь. Въ то́йже де́нь оу҆бїе́нїе  бл҃говѣ́рнагѡ цр҃е́вича кн҃зѧ дими́трїа, моско́вскагѡ и҆  всеѧ̀ рѡссі́и чꙋдотво́рца. Слꙋ́жба ѻ҆ктѡ́врїа въ к҃ѕ  де́нь. 
ѕ҃і [д] Прпⷣбнагѡ ѻ҆ц҃а̀ на́шегѡ ѳео́дѡра  ѡ҆сщ҃е́ннагѡ, оу҆ч҃нка̀ ст҃а́гѡ пахѡ́мїа: И҆ прпⷣбнагѡ  ѻ҆ц҃а̀ на́шегѡ є҆фре́ма переко́мскагѡ, новогоро́дскагѡ  чꙋдотво́рца. Слꙋ́жба преподо́бническаѧ. 
з҃і [г] Ст҃а́гѡ а҆пⷭ҇ла а҆ндроні́ка, и҆ и҆̀же съ  ни́мъ. 
и҃і [в] Ст҃а́гѡ мч҃нка ѳеодо́та, и҆́же во  а҆гкѵ́рѣ: И҆ ст҃ы́хъ мч҃нкъ петра̀ и҆ дїонѵ́сїа, и҆  и҆̀же съ ни́ми: И҆ ст҃ы́хъ седмѝ дѣ́въ. 
ѳ҃і [а] Ст҃а́гѡ сщ҃енномꙋ́ченика патрїкі́а,  є҆пі́скопа прꙋ́сскагѡ, и҆ и҆̀же съ ни́мъ: И҆ прпⷣбнагѡ  ѻ҆ц҃а̀ на́шегѡ корни́лїа, коме́льскагѡ чꙋдотво́рца.  Слꙋ́жба преподо́бническаѧ. 
к҃ [з] Ст҃а́гѡ мꙋ́ченика ѳалале́а: И҆ ѡ҆брѣ́тенїе  честны́хъ моще́й, во ст҃ы́хъ ѻ҆ц҃а̀ на́шегѡ а҆леѯі́а  митрополі́та моско́вскагѡ, и҆ всеѧ̀ рѡссі́и чꙋдотво́рца.  Прокі́менъ, гла́съ а҃: Оу҆ста̀ моѧ̀ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ.  Сті́хъ: Оу҆слы́шите сїѧ̑ всѝ ꙗ҆зы́цы, внꙋши́те всѝ  живꙋ́щїи по вселе́ннѣй. А҆пⷭ҇лъ ко є҆вре́ємъ, зача́ло  тл҃є. А҆ллилꙋ́їа, гла́съ в҃: Оу҆ста̀ пра́веднагѡ  поꙋча́тсѧ премꙋ́дрости, и҆ ѧ҆зы́къ є҆гѡ̀ возглаго́летъ  сꙋ́дъ. Сті́хъ: Зако́нъ бг҃а є҆гѡ̀ въ се́рдцѣ є҆гѡ̀,  и҆ не за́пнꙋтсѧ стѡпы̀ є҆гѡ̀. Прича́стный: Въ па́мѧть  вѣ́чнꙋю: 
к҃а [ѕ] Ст҃ы́хъ вели́кихъ цр҃е́й и҆ равноапⷭ҇лѡвъ  кѡнстанті́на и҆ є҆ле́ны Прокі́менъ, гла́съ и҃: Во всю̀  зе́млю и҆зы́де вѣща́нїе и҆́хъ: Сті́хъ: Нб҃са̀  повѣ́даютъ сла́вꙋ бж҃їю: А҆пⷭ҇лъ къ гала́тѡмъ, зача́ло  с҃. А҆́ще ли прилꙋчи́тсѧ внꙋ́трь н҃-цы: А҆пⷭ҇лъ въ  дѣѧ́нїихъ, зача́ло м҃ѳ. А҆ллилꙋ́їа, гла́съ а҃: Вознесо́хъ  и҆збра́ннаго ѿ люде́й мои́хъ. Сті́хъ: Гдⷭ҇и, си́лою  твое́ю возвесели́тсѧ цр҃ь: Прича́стенъ: Во всю̀ зе́млю:  Въ то́йже де́нь пра́зднꙋемъ срѣ́тенїе чꙋдотво́рныѧ  і҆кѡ́ны прест҃ы́ѧ бцⷣы влади́мїрскїѧ. (л. см҃и) Слꙋ́жба  всѧ̀ бцⷣы, септе́мврїа во и҃ де́нь. И҆ па́мѧть свѧта́гѡ  благовѣ́рнагѡ кн҃зѧ кѡнстанті́на, и҆ ча́дъ є҆гѡ̀ мїхаи́ла  и҆ ѳео́дѡра, мꙋ́ромскихъ чꙋдотво́рцєвъ. Слꙋ́жба пи́сана  цр҃ю̀ кѡнстанті́нꙋ. 
к҃в [є] Ст҃а́гѡ мꙋ́ченика васїлі́ска. 
к҃г [д] Прпⷣбнагѡ ѻ҆ц҃а̀ на́шегѡ и҆  и҆сповѣ́дника, мїхаи́ла сѷна́дскагѡ: И҆ ѡ҆брѣ́тенїе  честны́хъ моще́й и҆́же во ст҃ы́хъ ѻ҆ц҃а̀ на́шегѡ лео́нтїа  є҆пⷭ҇кпа, росто́вскагѡ чꙋдотво́рца. Слꙋ́жба і҆аннꙋа́рїа въ  к҃з де́нь. А҆пⷭ҇лъ ко є҆вре́ємъ, зача́ло ти҃і ѿ  полꙋ̀. 
к҃д [г] Преподо́бнагѡ ѻ҆ц҃а̀ на́шегѡ сѷмеѡ́на  сто́лпника, и҆́же на ди́внѣй горѣ̀. Прокі́менъ, гла́съ  з҃: Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ  на него̀. Сті́хъ: Оу҆слы́ши бж҃е гла́съ мо́й, внегда̀  моли́ти ми сѧ къ тебѣ̀. А҆пⷭ҇лъ къ колосса́ємъ, зача́ло  сн҃и. А҆ллилꙋ́їа, гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а:  Прича́стный: Въ па́мѧть вѣ́чнꙋю: И҆ па́мѧть  преподо́бнагѡ ѻ҆ц҃а̀ на́шегѡ нїки́ты сто́лпника,  переасла́вскагѡ чꙋдотво́рца. Слꙋ́жба а҆прі́ллїа въ а҃  де́нь. 
к҃є [в] Тре́тїе ѡ҆брѣ́тенїе честны́ѧ главы̀,  честна́гѡ и҆ сла́внагѡ проро́ка и҆ предте́чи, крести́телѧ  гдⷭ҇нѧ і҆ѡа́нна. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши бж҃е гла́съ мо́й, внегда̀ моли́ти ми сѧ къ  тебѣ̀. А҆пⷭ҇лъ къ корі́нѳѧнѡмъ, зача́ло рѻ҃ѕ.  А҆ллилꙋ́їа, гла́съ є҃: Свѣ́тъ возсїѧ̀ пра́ведникꙋ, и҆  пра̑вымъ се́рдцемъ весе́лїе. Прича́стный: Въ па́мѧть  вѣ́чнꙋю: 
к҃ѕ [а] Ст҃а́гѡ а҆пⷭ҇ла ка́рпа, є҆ди́нагѡ ѿ  седми́десѧти: Въ то́йже де́нь ст҃а́гѡ великомꙋ́ченика  геѡ́ргїа но́вагѡ. Слꙋ́жба мꙋ́ченическаѧ. 
к҃з [з] Свѧта́гѡ свѧщенномꙋ́ченика ѳерапо́нта:  И҆ ѡ҆брѣ́тенїе моще́й преподо́бнагѡ ѻ҆ц҃а̀ на́шегѡ  ні́ла, и҆́же на є҆́зерѣ селиге́рѣ, на ѻ҆́стровѣ  зово́момъ столобно́е, но́вагѡ чꙋдотво́рца: Слꙋ́жба  преподо́бническаѧ. 
к҃и [ѕ] Преподо́бнагѡ ѻ҆ц҃а̀ на́шегѡ нїки́ты,  є҆пⷭ҇кпа халкидо́нскагѡ: И҆ па́мѧть и҆́же во ст҃ы́хъ  ѻ҆ц҃а̀ на́шегѡ і҆гна́тїа є҆пⷭ҇кпа, росто́вскагѡ  чꙋдотво́рца. Слꙋ́жба ст҃и́тельскаѧ. (л. см҃и ѡ҆б.) 
к҃ѳ [є] Ст҃ы́ѧ преподобномꙋ́ченицы ѳеодо́сїи дв҃ы:  И҆ преставле́нїе свѧта́гѡ и҆ блаже́ннагѡ і҆ѡа́нна, хрⷭ҇та̀  ра́ди ю҆ро́дивагѡ, оу҆́стюжскагѡ чꙋдотво́рца Слꙋ́жба є҆мꙋ̀  преподо́бническаѧ. 
л҃ [д] Преподо́бнагѡ ѻ҆ц҃а̀ на́шегѡ і҆саа́кїа  далма́тскагѡ. 
л҃а [г] Свѧта́гѡ а҆пⷭ҇ла є҆рмі́а: И҆ свѧта́гѡ  сщ҃енномꙋ́ченика є҆рме́а. 
Мѣ́сѧцъ і҆ꙋ́нїй. 
а҃ [в] Ст҃а́гѡ мч҃нка і҆ꙋсті́на фїлосо́фа: И҆  дрꙋга́гѡ мч҃нка і҆ꙋсті́на, и҆ и҆̀же съ ни́ми: И҆  преподо́бнагѡ ѻ҆ц҃а̀ на́шегѡ дїонѵ́сїа, глꙋши́цкагѡ  чꙋдотво́рца. Прокі́менъ, гла́съ з҃: Честна̀ пред̾ гдⷭ҇емъ  сме́рть преподо́бныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  гала́тѡмъ, зача́ло сг҃і. А҆ллилꙋ́їа, гла́съ ѕ҃: Блаже́нъ  мꙋ́жъ боѧ́йсѧ гдⷭ҇а: Сті́хъ: Си́льно на землѝ бꙋ́детъ  сѣ́мѧ є҆гѡ̀: Прича́стный: Въ па́мѧть вѣ́чнꙋю: 
в҃ [а] И҆́же во свѧты́хъ ѻ҆ц҃а̀ на́шегѡ нїки́фора,  патрїа́рха кѡнстанті́нѧ гра́да и҆сповѣ́дника: И҆ свѧта́гѡ  великомꙋ́ченика і҆ѡа́нна но́вагѡ, мꙋ́ченагѡ въ вѣлѣ̀  гра́дѣ. Прокі́менъ, гла́съ з҃: Возвесели́тсѧ пра́ведникъ  ѡ҆ гдⷭ҇ѣ, и҆ оу҆пова́етъ на него̀. Сті́хъ: Оу҆слы́ши  бж҃е гла́съ мо́й, внегда̀ моли́ти ми сѧ къ тебѣ̀. А҆пⷭ҇лъ  ко є҆фесе́ємъ, зача́ло сл҃г. А҆ллилꙋ́їа, гла́съ д҃:  Пра́ведникъ ꙗ҆́кѡ фі́нїѯъ процвѣте́тъ: Прича́стный:  Въ па́мѧть вѣ́чнꙋю: 
г҃ [з] Ст҃а́гѡ мꙋ́ченика лꙋкїллїа́на. 
д҃ [ѕ] И҆́же во свѧты́хъ ѻ҆ц҃а̀ на́шегѡ митрофа́на,  патрїа́рха кѡнстанті́нѧ гра́да. 
є҃ [є] Свѧта́гѡ свѧщенномꙋ́ченика дѡроѳе́а  є҆пⷭ҇кпа тѵ́рскагѡ: И҆ преставле́нїе свѧта́гѡ  благовѣ́рнагѡ вели́кагѡ кн҃зѧ ѳео́дѡра ꙗ҆росла́вича. (л.  см҃ѳ) 
ѕ҃ [д] Преподо́бнагѡ ѻ҆ц҃а̀ на́шегѡ висарїѡ́на  чꙋдотво́рца: И҆ преподо́бнагѡ і҆ларїѡ́на но́вагѡ  ѻ҆би́тели далма́тскїѧ. 
з҃ [г] Ст҃а́гѡ сщ҃енномꙋ́ченика ѳеодо́та, є҆пⷭ҇кпа  а҆гкѵ́рскагѡ. 
и҃ [в] Ст҃а́гѡ великомꙋ́ченика ѳео́дѡра стратила́та.  Прокі́менъ, и҆ а҆ллилꙋ́їа, сегѡ̀ мцⷭ҇а во в҃ де́нь. А҆пⷭ҇лъ  къ тїмоѳе́ю, зача́ло сч҃в. 
ѳ҃ [а] И҆́же во ст҃ы́хъ ѻ҆ц҃а̀ на́шегѡ кѷрі́лла,  а҆рхїепⷭ҇кпа а҆леѯандрі́йскагѡ: Слꙋ́жба ма́їа въ к҃ де́нь.  А҆пⷭ҇лъ ко є҆вре́ємъ, зача́ло тл҃д. И҆ прпⷣбнагѡ ѻ҆ц҃а̀  на́шегѡ кѷрі́лла, бѣлоезе́рскагѡ чꙋдотво́рца. Слꙋ́жба  сегѡ̀ мцⷭ҇а въ а҃ де́нь. 
і҃ [з] Ст҃а́гѡ сщ҃енномꙋ́ченика тїмоѳе́а, є҆пⷭ҇кпа  прꙋ́сскагѡ. 
а҃і [ѕ] Ст҃ы́хъ а҆пⷭ҇лъ, варѳоломе́а и҆ варна́вы.  Слꙋ́жба а҆прі́ллїа въ к҃є де́нь. А҆пⷭ҇лъ въ дѣѧ́нїихъ,  зача́ло к҃и. 
в҃і [є] Преподо́бнагѡ ѻ҆ц҃а̀ на́шегѡ ѻ҆нꙋ́фрїа  вели́кагѡ: И҆ преподо́бнагѡ ѻ҆ц҃а̀ на́шегѡ петра̀  а҆ѳѡ́нскагѡ. Слꙋ́жба сегѡ̀ мцⷭ҇а въ а҃ де́нь. Прича́стный:  Ра́дꙋйтесѧ пра́веднїи ѡ҆ гдⷭ҇ѣ: И҆ па́мѧть  преподо́бнагѡ ѻ҆ц҃а̀ на́шегѡ а҆рсе́нїа, коне́вскагѡ  чꙋдотво́рца. 
г҃і [д] Ст҃ы́ѧ мꙋ́ченицы а҆кѷлі́ны: И҆ и҆́же  во ст҃ы́хъ ѻ҆ц҃а̀ на́шегѡ трїфѵ́ллїа, є҆пⷭ҇кпа леѵкꙋсі́и  кѵ́прскїѧ. 
д҃і [г] Ст҃а́гѡ проро́ка є҆лїссе́а: И҆ и҆́же во  ст҃ы́хъ ѻ҆ц҃а̀ на́шегѡ меѳо́дїа патрїа́рха кѡнстанті́нѧ  гра́да. Слꙋ́жба і҆ꙋ́лїа въ к҃ де́нь. 
є҃і [в] Ст҃а́гѡ проро́ка а҆мѡ́са: И҆ и҆́же во  ст҃ы́хъ ѻ҆ц҃а̀ на́шегѡ і҆ѡ́ны митрополі́та моско́вскагѡ, и҆  всеѧ̀ рѡссі́и чꙋдотво́рца. Слꙋ́жба а҆прі́ллїа въ к҃ѕ  де́нь. 
ѕ҃і [а] Ст҃а́гѡ и҆ чꙋдотво́рца тѵ́хѡна  а҆маѳꙋ́нтскагѡ. 
з҃і [з] Ст҃ы́хъ мꙋ́чєникъ, манꙋ́ила, саве́ла и҆  і҆сма́ила. Прокі́менъ, гла́съ д҃: Ди́венъ бг҃ъ во  ст҃ы́хъ свои́хъ, бг҃ъ і҆и҃левъ. Сті́хъ: Въ цр҃квахъ  благослови́те бг҃а, гдⷭ҇а ѿ и҆стѡ́чникъ і҆и҃левыхъ.  А҆пⷭ҇лъ ко є҆фесе́ємъ, зача́ло сл҃г. А҆ллилꙋ́їа, гла́съ  д҃: Воззва́ша пра́веднїи, и҆ гдⷭ҇ь оу҆слы́ша и҆̀хъ.  Прича́стный: Ра́дꙋйтесѧ: 
и҃і [ѕ] Ст҃а́гѡ мꙋ́ченика лео́нтїа. Слꙋ́жба сегѡ̀  мцⷭ҇а во в҃ де́нь. А҆пⷭ҇лъ въ дѣѧ́нїихъ, зача́ло к҃ѳ. 
ѳ҃і [є] Ст҃а́гѡ а҆пⷭ҇ла і҆ꙋ́ды, бра́та гдⷭ҇нѧ по  пло́ти. Прокі́менъ, гла́съ и҃: Во всю̀ зе́млю и҆зы́де  вѣща́нїе и҆́хъ, и҆ въ концы̀ (л. см҃ѳ ѡ҆б.) вселе́нныѧ  глаго́лы и҆́хъ. Сті́хъ: Нб҃са̀ повѣ́даютъ сла́вꙋ бж҃їю:  А҆пⷭ҇лъ ѿ і҆ꙋ́дина собо́рнаго посла́нїѧ, зача́ло ѻ҃ѕ.  А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̀  гдⷭ҇и. Сті́хъ: Бг҃ъ прославлѧ́емь въ совѣ́тѣ ст҃ы́хъ.  Прича́стный: Во всю̀ зе́млю: 
к҃ [д] Ст҃а́гѡ свѧщенномꙋ́ченика меѳо́дїа  є҆пі́скопа пата́рскагѡ. 
к҃а [г] Ст҃а́гѡ мꙋ́ченика і҆ꙋлїа́на тарсѧни́на.  Слꙋ́жба септе́мврїа въ к҃ де́нь. Прича́стный: Въ па́мѧть  вѣ́чнꙋю: 
к҃в [в] Ст҃а́гѡ свѧщенномꙋ́ченика є҆ѵсе́вїа,  є҆пⷭ҇кпа самоса́тскагѡ. 
к҃г [а] Ст҃ы́ѧ мꙋ́ченицы а҆грѷппі́ны: Въ сі́й  де́нь пра́зднꙋемъ срѣ́тенїе прест҃ы́ѧ бцⷣы чꙋдотво́рныѧ  і҆кѡ́ны влади́мїрскїѧ. Слꙋ́жба бцⷣы, септе́мврїа во и҃  де́нь. 
к҃д [з] Ржⷭ҇тво̀ честна́гѡ сла́внагѡ проро́ка,  предте́чи и҆ крести́телѧ і҆ѡа́нна. Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши бж҃е гла́съ мо́й, внегда̀  моли́ти ми сѧ къ тебѣ̀. А҆пⷭ҇лъ къ ри́млѧнѡмъ, зача́ло  рв҃і. А҆ллилꙋ́їа, гла́съ г҃: Благослове́нъ гдⷭ҇ь бг҃ъ  і҆и҃левъ, ꙗ҆́кѡ посѣтѝ и҆ сотворѝ и҆збавле́нїе лю́демъ  свои́мъ. Сті́хъ: И҆ ты̀ ѻ҆троча̀ проро́къ вы́шнѧгѡ  нарече́шисѧ. Прича́стный: Въ па́мѧть вѣ́чнꙋю: 
к҃є [ѕ] Ст҃ы́ѧ прпⷣбномч҃нцы феѵрѡ́нїи. Слꙋ́жба  септе́мврїа въ ѕ҃і де́нь. Въ то́йже де́нь ст҃ы́хъ  чꙋдотво́рцєвъ мꙋ́ромскихъ, бл҃говѣ́рнагѡ кн҃зѧ петра̀  нарече́ннагѡ во и҆́ноцѣхъ дв҃да, и҆ благовѣ́рныѧ кн҃ги́ни  феѵрѡ́нїи, нарече́нныѧ во и҆́нокинѧхъ є҆ѵфросѵ́нїи. Слꙋ́жба  сегѡ̀ мцⷭ҇а въ а҃ де́нь. Прича́стный: Ра́дꙋйтесѧ првⷣнїи: 
к҃ѕ [є] Преподо́бнагѡ ѻ҆ц҃а̀ на́шегѡ дв҃да, и҆́же  въ селꙋ́нѣ: И҆ ꙗ҆вле́нїе і҆кѡ́ны прест҃ы́ѧ влⷣчцы  на́шеѧ бцⷣы и҆ прⷭ҇нодв҃ы мр҃і́и, ти́хфинскїѧ. Слꙋ́жба  септе́мврїа во и҃ де́нь. 
к҃з [д] Прпⷣбнагѡ ѻ҆ц҃а̀ на́шегѡ самѱѡ́на  страннопрїи́мца: Слꙋ́жба сегѡ̀ мцⷭ҇а въ а҃ де́нь. И҆  пра́здникъ ѡ҆ побѣ́дѣ бг҃омъ дарова́нной над̾ шве́дскимъ  короле́мъ каро́ломъ вторымна́десѧть под̾ полта́вою, лѣ́та  ѿ воплоще́нїѧ гдⷭ҇нѧ ҂аѱ҃ѳ. Прокі́менъ, гла́съ з҃:  Гдⷭ҇ь крѣ́пость лю́демъ свои́мъ да́стъ, гдⷭ҇ь бл҃гослови́тъ  лю́ди (л. с҃н) своѧ̀ ми́ромъ. Сті́хъ: Крѣ́пость моѧ̀ и҆  пѣ́нїе моѐ гдⷭ҇ь, и҆ бы́сть мнѣ̀ во спасе́нїе. И҆лѝ:  Кто̀ бг҃ъ ве́лїй, ꙗ҆́кѡ бг҃ъ на́шъ, ты̀ є҆сѝ бг҃ъ творѧ́й  чꙋдеса̀. А҆по́столъ, зача́ло ч҃ѳ. А҆ллилꙋ́їа. Сті́хъ:  Гдⷭ҇ь си́лъ съ на́ми, застꙋ́пникъ на́шъ бг҃ъ і҆а́кѡвль. в҃:  Бг҃ъ на́мъ прибѣ́жище и҆ си́ла: Прича́стный: Хвали́те  гдⷭ҇а съ нб҃съ: 
к҃и [г] Ст҃ы́хъ чꙋдотво́рцєвъ и҆ безсре́бреникѡвъ,  кѵ́ра и҆ і҆ѡа́нна: Слꙋ́жба ное́мврїа въ пе́рвый де́нь.  И҆ па́мѧть преподо́бныхъ ѻ҆ц҃ъ, се́ргїа и҆ ге́рмана,  валаа́мскихъ чꙋдотво́рцєвъ. 
к҃ѳ [в] Ст҃ы́хъ сла́вныхъ и҆ всехва́льныхъ  первоверхо́вныхъ а҆по́стѡлъ, петра̀ и҆ па́ѵла. Прокі́менъ,  гла́съ и҃: Во всю̀ зе́млю и҆зы́де вѣща́нїе и҆́хъ: и҆ въ  концы̀ вселе́нныѧ глаго́лы и҆́хъ. Сті́хъ: Нб҃са̀  повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀  возвѣща́етъ тве́рдь. А҆по́столъ къ корі́нѳѧнѡмъ, зача́ло  рч҃г. А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀  твоѧ̀ гдⷭ҇и. Сті́хъ: Бг҃ъ прославлѧ́емь въ совѣ́тѣ  ст҃ы́хъ. Прича́стный: Во всю̀ зе́млю: 
л҃ [а] Собо́ръ ст҃ы́хъ сла́вныхъ и҆ всехва́льныхъ  а҆пⷭ҇лъ в҃і. Прокі́менъ, а҆ллилꙋ́їа, и҆ прича́стный, сегѡ̀  мцⷭ҇а въ к҃ѳ. А҆по́столъ къ корі́нѳѧнѡмъ, зача́ло рл҃а. 
Мѣ́сѧцъ і҆ꙋ́лїй. 
а҃ [з] Ст҃ы́хъ и҆ чꙋдотво́рцєвъ безсре́бреникѡвъ,  космы̀ и҆ дамїа́на, въ ри́мѣ пострада́вшихъ. Слꙋ́жба  ное́мврїа въ а҃ де́нь. 
в҃ [ѕ] Положе́нїе честны́ѧ ри́зы прест҃ы́ѧ  влⷣчцы на́шеѧ бцⷣы, во влахе́рнѣ. Слꙋ́жба бцⷣы  ное́мврїа въ к҃а де́нь. 
г҃ [є] Ст҃а́гѡ мꙋ́ченика ѵ҆акі́нѳа: И҆  пренесе́нїе моще́й во ст҃ы́хъ ѻ҆ц҃а̀ на́шегѡ фїлі́ппа,  митрополі́та моско́вскагѡ и҆ всеѧ̀ (л. с҃н ѡ҆б.) рѡссі́и  чꙋдотво́рца. Слꙋ́жба ст҃и́тельскаѧ. А҆по́столъ ко  є҆вре́ємъ, зача́ло тл҃є. 
д҃ [д] И҆́же во ст҃ы́хъ ѻ҆ц҃а̀ на́шегѡ а҆ндре́а,  а҆рхїепⷭ҇кпа кри́тскагѡ, і҆еросолѷмі́та. И҆ прпⷣбныѧ  ма́рѳы, мт҃ре ст҃а́гѡ сѷмеѡ́на дивного́рца. Прокі́менъ,  гла́съ з҃: Восхва́лѧтсѧ преподо́бнїи во сла́вѣ, и҆  возра́дꙋютсѧ на ло́жахъ свои́хъ. Сті́хъ: Воспо́йте  гдⷭ҇ви пѣ́снь но́вꙋ, хвале́нїе є҆гѡ̀ въ це́ркви  преподо́бныхъ. А҆пⷭ҇лъ ко є҆вре́ємъ, зача́ло ти҃і, ѿ  полꙋ̀. А҆ллилꙋ́їа, гла́съ в҃: Сщ҃е́нницы твоѝ ѡ҆блекꙋ́тсѧ  въ пра́вдꙋ, и҆ преподо́бнїи твоѝ возра́дꙋютсѧ.  Прича́стный: Въ па́мѧть вѣ́чнꙋю: 
є҃ [г] Прпⷣбнагѡ и҆ бг҃оно́снагѡ ѻ҆ц҃а̀ на́шегѡ  а҆ѳана́сїа а҆ѳѡ́нскагѡ: Прокі́менъ, гла́съ з҃: Честна̀  пред̾ гдⷭ҇емъ сме́рть преподо́бныхъ є҆гѡ̀. Сті́хъ:  Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́ ми.  А҆по́столъ къ гала́тѡмъ, зача́ло сг҃і. А҆ллилꙋ́їа, гла́съ  ѕ҃: Блаже́нъ мꙋ́жъ боѧ́йсѧ гдⷭ҇а: Сті́хъ: Си́льно на  землѝ бꙋ́детъ сѣ́мѧ є҆гѡ̀. Прича́стный: Въ па́мѧть  вѣ́чнꙋю: И҆ ѡ҆брѣ́тенїе честны́хъ моще́й преподо́бнагѡ  и҆ бг҃оно́снагѡ ѻ҆ц҃а̀ на́шегѡ се́ргїа и҆гꙋ́мена,  ра́донежскагѡ чꙋдотво́рца. Слꙋ́жба ꙗ҆́же и҆ а҆ѳана́сїю. 
ѕ҃ [в] Преподо́бнагѡ ѻ҆ц҃а̀ на́шегѡ сїсѡ́а  вели́кагѡ. 
з҃ [а] Преподо́бныхъ ѻ҆ц҃ъ на́шихъ, ѳѡмы̀, и҆́же въ  мале́и: И҆ а҆ка́кїа, и҆́же въ лѣ́ствицѣ. 
и҃ [з] Ст҃а́гѡ великомч҃нка проко́пїа: Прокі́менъ,  гла́съ д҃: Ди́венъ бг҃ъ во ст҃ы́хъ свои́хъ, бг҃ъ і҆и҃левъ.  Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. А҆пⷭ҇лъ къ тїмоѳе́ю, зача́ло сч҃в.  А҆ллилꙋ́їа, гла́съ д҃: Пра́ведникъ ꙗ҆́кѡ фі́нїѯъ  процвѣте́тъ: Прича́стный: Въ па́мѧть: И҆ ст҃а́гѡ  проко́пїа, хрⷭ҇та̀ ра́ди ю҆ро́дивагѡ, оу҆́стюжскагѡ  чꙋдотво́рца: Слꙋ́жба прпⷣбническаѧ. Въ сі́й де́нь  ꙗ҆вле́нїе і҆кѡ́ны прест҃ы́ѧ влⷣчцы на́шеѧ бцⷣы, во  гра́дѣ каза́ни. Слꙋ́жба септе́мврїа во и҃ де́нь. 
ѳ҃ [ѕ] Ст҃а́гѡ сщ҃енномч҃нка пагкра́тїа,  є҆пⷭ҇кпа таѵромені́йскагѡ. 
і҃ [є] Ст҃ы́хъ м҃є мꙋ́ченикъ, и҆̀же въ нїкопо́ли  а҆рме́нстѣй: Въ то́йже де́нь пра́зднꙋемъ положе́нїе  честны́ѧ и҆ многоцѣле́бныѧ ри́зы (л. сн҃а) гдⷭ҇а бг҃а  и҆ сп҃са на́шегѡ і҆и҃са хрⷭ҇та̀: Слꙋ́жба септе́мврїа въ д҃і  де́нь. И҆ преподо́бнагѡ ѻ҆ц҃а̀ на́шегѡ а҆нтѡ́нїа  пече́рскагѡ кі́евскагѡ: Слꙋ́жба сегѡ̀ мцⷭ҇а въ є҃ де́нь. И҆  пра́зднованїе прест҃ѣ́й бцⷣѣ, ра́ди чꙋдотво́рныѧ є҆ѧ̀  і҆кѡ́ны въ коне́вской ѻ҆би́тели. 
а҃і [д] Ст҃ы́ѧ мч҃нцы и҆ прехва́льныѧ є҆ѵѳѵ́мїи:  Слꙋ́жба септе́мврїа въ ѕ҃і де́нь. И҆ преставле́нїе  блаже́нныѧ ѻ҆́льги, кн҃ги́ни рѡссі́йскїѧ, во ст҃о́мъ  креще́нїи нарече́нныѧ є҆ле́ны. 
в҃і [г] Ст҃ы́хъ мꙋ́чєникъ, про́кла и҆ і҆ла́рїа:  И҆ преподо́бнагѡ ѻ҆ц҃а̀ на́шегѡ мїхаи́ла малеина̀. 
г҃і [в] Собо́ръ ст҃а́гѡ а҆рха́гг҃ла гаврїи́ла:  Слꙋ́жба септе́мврїа въ ѕ҃ де́нь. И҆ преподо́бнагѡ ѻ҆ц҃а̀  на́шегѡ стефа́на савваі́та. 
д҃і [а] Ст҃а́гѡ а҆по́стола а҆кѵ́лы. 
є҃і [з] Ст҃ы́хъ мꙋ́чєникъ, ки́рѷка и҆ і҆ꙋлі́тты  мт҃ре є҆гѡ̀. Прокі́менъ, гла́съ д҃: Ди́венъ бг҃ъ во  ст҃ы́хъ свои́хъ: Сті́хъ: Въ цр҃квахъ бл҃гослови́те бг҃а,  гдⷭ҇а ѿ и҆стѡ́чникъ і҆и҃левыхъ. А҆по́столъ къ  корі́нѳѧнѡмъ, зача́ло рн҃д ѿ полꙋ̀. А҆ллилꙋ́їа, гла́съ  з҃: И҆зоꙋ́стъ младе́нєцъ, и҆ ссꙋ́щихъ соверши́лъ є҆сѝ  хвалꙋ̀. Причⷭ҇: Ра́дꙋйтесѧ: И҆ ст҃а́гѡ равноапⷭ҇ла,  вели́кагѡ кн҃зѧ влади́мїра, нарече́ннагѡ во ст҃о́мъ  кр҃ще́нїи васі́лїа. Прокі́менъ, гла́съ г҃: По́йте бг҃ꙋ  на́шемꙋ, по́йте, по́йте цр҃е́ви на́шемꙋ, по́йте. Сті́хъ:  Всѝ ꙗ҆зы́цы восплещи́те рꙋка́ми, воскли́кните бг҃ꙋ  гла́сомъ ра́дованїѧ. А҆пⷭ҇лъ къ гала́тѡмъ, зача́ло с҃.  А҆ллилꙋ́їа, гла́съ ѕ҃: Вознесо́хъ и҆збра́ннаго ѿ люде́й  мои́хъ: Сті́хъ: И҆́бо рꙋка̀ моѧ̀ застꙋ́питъ є҆го̀.  Прича́стный: Въ па́мѧть вѣ́чнꙋю: 
ѕ҃і [ѕ] Ст҃а́гѡ сщ҃енномч҃нка а҆ѳиноге́на, и҆  десѧтѝ оу҆чєни́къ є҆гѡ̀. Въ недѣ́лю по  шестомна́десѧть числѣ̀ настоѧ́щагѡ мцⷭ҇а, па́мѧть  соверша́емъ шестѝ собо́рѡвъ ст҃ы́хъ ѻ҆ц҃ъ. Прокі́менъ,  гла́съ д҃. Пѣ́снь ѻ҆ц҃є́въ: Блгⷭ҇ве́нъ є҆сѝ гдⷭ҇и  бж҃е ѻ҆ц҃ъ на́шихъ, и҆ хва́льно и҆ просла́влено и҆́мѧ твоѐ  во вѣ́ки. Сті́хъ: Ꙗ҆́кѡ пра́веденъ є҆сѝ ѡ҆ всѣ́хъ,  ꙗ҆̀же сотвори́лъ є҆сѝ на́мъ. А҆по́столъ ко є҆вре́ємъ,  зача́ло тл҃д. А҆ллилꙋ́їа, гла́съ а҃: Бг҃ъ богѡ́въ гдⷭ҇ь  глаго́ла, и҆ призва̀ зе́млю ѿ востѡ́къ со́лнца до за̑падъ.  (л. сн҃а ѡ҆б.) Сті́хъ: Собери́те є҆мꙋ̀ прпⷣбныѧ  є҆гѡ̀, завѣща́ющыѧ завѣ́тъ є҆гѡ̀ ѡ҆ же́ртвахъ.  Прича́стный: Ра́дꙋйтесѧ пра́веднїи ѡ҆ гдⷭ҇ѣ: 
з҃і [є] Ст҃ы́ѧ великомч҃нцы марі́ны. Слꙋ́жба  септе́мврїа въ ѕ҃і де́нь. 
и҃і [д] Ст҃а́гѡ мꙋ́ченика ѵ҆акі́нѳа, и҆́же во  а҆мастрі́дѣ: И҆ ст҃а́гѡ мꙋ́ченика є҆мїлїа́на. 
ѳ҃і [г] Преподо́бныѧ ма́тере на́шеѧ макрі́ны,  сестры̀ вели́кагѡ васі́лїа: И҆ преподо́бнагѡ ѻ҆ц҃а̀  на́шегѡ ді́а. 
к҃ [в] Ст҃а́гѡ сла́внагѡ проро́ка и҆лїѝ.  Прокі́менъ, гла́съ д҃: Ты̀ і҆ере́й во вѣ́къ по чи́нꙋ  мелхїседе́ковꙋ. Сті́хъ: Речѐ гдⷭ҇ь гдⷭ҇ви моемꙋ̀:  сѣдѝ ѡ҆деснꙋ́ю менѐ, до́ндеже положꙋ̀ врагѝ твоѧ̀  подно́жїе но́гъ твои́хъ. А҆по́столъ ѿ і҆а́кѡвлѧ  посла́нїѧ, зача́ло н҃з. А҆ллилꙋ́їа, гла́съ и҃: Мѡѷсе́й и҆  а҆арѡ́нъ во і҆ере́ехъ є҆гѡ̀, и҆ самꙋ́илъ въ призыва́ющихъ  и҆́мѧ є҆гѡ̀. Прича́стный: Въ па́мѧть вѣ́чнꙋю: 
к҃а [а] Преподо́бныхъ ѻ҆ц҃ъ на́шихъ, сѷмеѡ́на,  хрⷭ҇та̀ ра́ди ю҆ро́дивагѡ: И҆ і҆ѡа́нна спо́стника  є҆гѡ̀: И҆ ст҃а́гѡ проро́ка і҆езекі́илѧ. 
к҃в [з] Ст҃ы́ѧ мѷроно́сицы, и҆ равноапⷭ҇льныѧ марі́и  магдали́ны: И҆ возвраще́нїе моще́й ст҃а́гѡ сщ҃енномч҃нка  фѡ́ки. Слꙋ́жба септе́мврїа въ ѕ҃і де́нь. А҆пⷭ҇лъ къ  корі́нѳѧнѡмъ, зача́ло рм҃а. Прича́стный: Ра́дꙋйтесѧ  пра́веднїи: 
к҃г [ѕ] Ст҃ы́хъ мꙋ́чєникъ, трофі́ма и҆ ѳео́фїла, и҆  и҆̀же съ ни́ми. 
к҃д [є] Ст҃ы́ѧ мꙋ́ченицы хрїсті́ны: Слꙋ́жба  септе́мврїа въ ѕ҃і де́нь. И҆ ст҃ы́хъ мꙋ́чєникъ, бори́са и҆  глѣ́ба, нарече́нныхъ во ст҃о́мъ креще́нїи рѡма́на и҆ дв҃да.  Слꙋ́жба мꙋ́ченикѡвъ ѻ҆́бща. 
к҃є [д] Оу҆спе́нїе ст҃ы́ѧ а҆́нны, мт҃ре прест҃ы́ѧ  бцⷣы: Слꙋ́жба септе́мврїа въ ѳ҃ де́нь. И҆ па́мѧть ст҃ы́хъ  же́нъ, ѻ҆лѷмпїа́ды и҆ є҆ѵпраѯі́и: И҆ преподо́бнагѡ  ѻ҆ц҃а̀ на́шегѡ мака́рїа оу҆́нжескагѡ. Слꙋ́жба сегѡ̀ мцⷭ҇а  въ є҃ де́нь. 
к҃ѕ [г] Ст҃а́гѡ сщ҃енномꙋ́ченика є҆рмола́а, и҆  и҆̀же съ ни́мъ: И҆ ст҃ы́ѧ преподобномꙋ́ченицы  параске́ѵи. 
к҃з [в] Ст҃а́гѡ великомꙋ́ченика и҆ цѣли́телѧ  пантелеи́мона. Слꙋ́жба і҆ꙋ́лїа во и҃ де́нь, великомꙋ́ченика  проко́пїа. 
к҃и [а] Ст҃ы́хъ а҆пⷭ҇лъ и҆ дїа́конѡвъ, про́хѡра,  нїкано́ра, ті́мѡна и҆ (л. сн҃в) парме́на: Въ сі́й де́нь  пра́зднꙋемъ ꙗ҆вле́нїе і҆кѡ́ны смоле́нскїѧ прест҃ы́ѧ влⷣчцы  на́шеѧ бцⷣы, ѻ҆дїги́трїи. Слꙋ́жба бцⷣы, септе́мврїа во и҃  де́нь. 
к҃ѳ [з] Ст҃а́гѡ мꙋ́ченика каллїні́ка. 
л҃ [ѕ] Ст҃ы́хъ а҆пⷭ҇лъ, сі́лы и҆ сїлꙋа́на, и҆ и҆̀же  съ ни́ми. 
л҃а [є] Предпра́зднство происхожде́нїѧ честна́гѡ и҆  животворѧ́щагѡ крⷭ҇та̀ гдⷭ҇нѧ: И҆ ст҃а́гѡ и҆ пра́веднагѡ  є҆ѵдокі́ма. Слꙋ́жба сегѡ̀ мцⷭ҇а, въ є҃ де́нь. 
Мѣ́сѧцъ а҆́ѵгꙋстъ. 
а҃ [д] Происхожде́нїе чⷭ҇тны́хъ дре́въ чⷭ҇тна́гѡ  и҆ животворѧ́щагѡ крⷭ҇та̀: И҆ па́мѧть ст҃ы́хъ седмѝ  мꙋ́чєникъ маккавє́й, и҆ ма́тере и҆́хъ соломѡні́и, и҆  оу҆чи́телѧ и҆́хъ є҆леаза́ра. Прокі́менъ, гла́съ ѕ҃:  Спасѝ гдⷭ҇и лю́ди твоѧ̀, и҆ блгⷭ҇вѝ достоѧ́нїе твоѐ.  Сті́хъ: Къ тебѣ̀ гдⷭ҇и воззовꙋ̀, бж҃е мо́й, да не  премолчи́ши ѿ менѐ. Ст҃ы̑мъ прокі́менъ, гла́съ д҃:  Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь всѧ̀  хотѣ̑нїѧ своѧ̀ въ ни́хъ. А҆пⷭ҇лъ къ корі́нѳѧнѡмъ, зача́ло  рк҃є. И҆ ст҃ы̑мъ, ко є҆вре́ємъ, зача́ло т҃л.  А҆ллилꙋ́їа, гла́съ д҃: Помѧнѝ со́нмъ тво́й, є҆го́же  стѧжа́лъ є҆сѝ и҆спе́рва. Сті́хъ: Бг҃ъ же цр҃ь на́шъ  пре́жде вѣ́ка, содѣ́ла спасе́нїе посредѣ̀ землѝ.  Ст҃ы̑мъ: Воззва́ша пра́веднїи, и҆ гдⷭ҇ь оу҆слы́ша  и҆̀хъ. Прича́стный: Зна́менасѧ на на́съ: Дрꙋгі́й:  Ра́дꙋйтесѧ пра́веднїи ѡ҆ гдⷭ҇ѣ: 
в҃ [г] Пренесе́нїе моще́й ст҃а́гѡ первомꙋ́ченика и҆  а҆рхїдїа́кона стефа́на: Слꙋ́жба деке́мврїа въ к҃з де́нь. И҆  преставле́нїе ст҃а́гѡ блаже́ннагѡ васі́лїа, хрⷭ҇та̀ ра́ди  ю҆ро́дивагѡ, моско́вскагѡ чꙋдотво́рца. На лїтꙋргі́и  прокі́менъ, гла́съ з҃: Возвесели́тсѧ пра́ведникъ (л. сн҃в  ѡ҆б.) ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши бж҃е гла́съ мо́й, внегда̀ моли́ти ми сѧ къ  тебѣ̀. А҆пⷭ҇лъ къ гала́тѡмъ, зача́ло сг҃і. А҆ллилꙋ́їа,  гла́съ ѕ҃: Бл҃же́нъ мꙋ́жъ, боѧ́йсѧ гдⷭ҇а. Прича́стный:  Въ па́мѧть вѣ́чнꙋю: 
г҃ [в] Преподо́бныхъ ѻ҆ц҃ъ на́шихъ, і҆саа́кїа,  далма́та и҆ фа́ѵста: И҆ преподо́бнагѡ ѻ҆ц҃а̀ на́шегѡ  а҆нтѡ́нїа ри́млѧнина, новогоро́дскагѡ чꙋдотво́рца. Слꙋ́жба  і҆ꙋ́лїа въ є҃ де́нь. 
д҃ [а] Ст҃ы́хъ седмѝ ѻ҆трокѡ́въ, и҆̀же во  є҆фе́сѣ: И҆ ст҃ы́ѧ преподобномꙋ́ченицы є҆ѵдокі́и. 
є҃ [з] Предпра́зднство преѡбраже́нїѧ гдⷭ҇а бг҃а и҆  сп҃са на́шегѡ і҆и҃са хрⷭ҇та̀: И҆ ст҃а́гѡ мꙋ́ченика  є҆ѵсѷгні́а. 
ѕ҃ [ѕ] Преѡбраже́нїе гдⷭ҇а бг҃а и҆ сп҃са на́шегѡ  і҆и҃са хрⷭ҇та̀. На лїтꙋргі́и, а҆нтїфѡ́нъ а҃, ѱало́мъ  ѯ҃є, гла́съ в҃. Сті́хъ а҃: Воскли́кните гдⷭ҇ви всѧ̀  землѧ̀, по́йте же и҆́мени є҆гѡ̀, дади́те сла́вꙋ хвалѣ̀  є҆гѡ̀. Мл҃твами бцⷣы, сп҃се спасѝ на́съ. Дрꙋгі́й  ли́къ то́йже сті́хъ: Воскли́кните гдⷭ҇ви: Мл҃твами  бцⷣы: И҆ па́ки пе́рвый ли́къ, ѱало́мъ ѻ҃ѕ. Сті́хъ  в҃: Гла́съ гро́ма твоегѡ̀ въ колесѝ, ѡ҆свѣти́ша мѡ́лнїѧ  твоѧ̀ вселе́ннꙋю, подви́жесѧ и҆ тре́петна бы́сть землѧ̀.  Мл҃твами бцⷣы, сп҃се спасѝ на́съ. Ѱало́мъ р҃г.  Сті́хъ г҃: Во и҆сповѣ́данїе и҆ въ велелѣ́потꙋ ѡ҆бле́клсѧ  є҆сѝ, ѡ҆дѣѧ́йсѧ свѣ́томъ ꙗ҆́кѡ ри́зою. Мл҃твами  бцⷣы, сп҃се спасѝ на́съ. Сла́ва, и҆ ны́нѣ:  Мл҃твами бцⷣы сп҃се спасѝ на́съ. А҆нтїфѡ́нъ в҃,  ѱало́мъ м҃з. Сті́хъ а҃: Го́ры сїѡ́нскїѧ, ре́бра  сѣ́верова, гра́дъ цр҃ѧ̀ вели́кагѡ. Спаси́ ны сн҃е бж҃їй  преѡбрази́выйсѧ на горѣ̀, пою́щыѧ тѝ: а҆ллилꙋ́їа.  Дрꙋгі́й ли́къ то́йже. Ѱало́мъ ѻ҃з. Сті́хъ в҃: И҆  введѐ ѧ҆̀ въ го́рꙋ ст҃ы́ни своеѧ̀, го́рꙋ сїю̀, ю҆́же стѧжа̀  десни́ца є҆гѡ̀. Спаси́ ны сн҃е бж҃їй, преѡбрази́выйсѧ  на горѣ̀: Сті́хъ г҃: Го́рꙋ сїѡ́ню, ю҆́же возлюбѝ, и҆  созда̀ ꙗ҆́кѡ є҆диноро́га ст҃и́лище своѐ. Спаси́ ны  сн҃е бж҃їй, преѡбрази́выйсѧ: Сла́ва, и҆ ны́нѣ:  Є҆диноро́дный сн҃е и҆ сло́ве бж҃їй: А҆нтїфѡ́нъ г҃,  ѱало́мъ рк҃д, гла́съ з҃. Сті́хъ а҃: Надѣ́ющїисѧ на  гдⷭ҇а, ꙗ҆́кѡ гора̀ сїѡ́нъ не подви́житсѧ во вѣ́къ.  Тропа́рь, гла́съ з҃: Преѡбрази́лсѧ є҆сѝ на горѣ̀  хрⷭ҇тѐ бж҃е, показа́вый (л. сн҃г) оу҆чн҃кѡ́мъ твои́мъ  сла́вꙋ твою̀, ꙗ҆́коже можа́хꙋ: да возсїѧ́етъ и҆ на́мъ  грѣ́шнымъ свѣ́тъ тво́й присносꙋ́щный, моли́твами бцⷣы,  свѣтода́вче сла́ва тебѣ̀. Сті́хъ: Го́ры ѻ҆́крестъ  є҆гѡ̀, и҆ гдⷭ҇ь ѻ҆́крестъ люде́й свои́хъ, ѿ ны́нѣ и҆ до  вѣ́ка. Тропа́рь: Преѡбрази́лсѧ є҆сѝ: Ѱало́мъ  д҃і, сті́хъ г҃: Гдⷭ҇и, кто̀ ѡ҆бита́етъ въ жили́щи  твое́мъ; и҆лѝ кто̀ всели́тсѧ во ст҃ꙋ́ю го́рꙋ твою̀;  Тропа́рь: Преѡбрази́лсѧ є҆сѝ на горѣ̀: Ѱало́мъ  к҃г, сті́хъ д҃: Кто̀ взы́детъ на го́рꙋ гдⷭ҇ню; и҆лѝ кто̀  ста́нетъ на мѣ́стѣ ст҃ѣ́мъ є҆гѡ̀; Тропа́рь:  Преѡбрази́лсѧ є҆сѝ на горѣ̀: Вхо́дное: Гдⷭ҇и, послѝ  свѣ́тъ тво́й, и҆ и҆́стинꙋ твою̀: та̀ мѧ̀ наста́виста, и҆  введо́ста мѧ̀ въ го́рꙋ ст҃ꙋ́ю твою̀. Тропа́рь:  Преѡбрази́лсѧ є҆сѝ на горѣ̀: Сла́ва, и҆ ны́нѣ:  Конда́къ, гла́съ то́йже: На горѣ̀ преѡбрази́лсѧ є҆сѝ,  и҆ ꙗ҆́коже вмѣща́хꙋ оу҆ченицы̀ твоѝ, сла́вꙋ твою̀  хрⷭ҇тѐ бж҃е ви́дѣша: да є҆гда́ тѧ оу҆́зрѧтъ распина́ема,  страда́нїе оу҆́бѡ оу҆разꙋмѣ́ютъ во́льное, мі́рови же  проповѣ́дѧтъ, ꙗ҆́кѡ ты̀ є҆сѝ вои́стиннꙋ ѻ҆́ч҃ее  сїѧ́нїе. Трист҃о́е. Прокі́менъ, гла́съ д҃: Ꙗ҆́кѡ  возвели́чишасѧ дѣла̀ твоѧ̀ гдⷭ҇и, всѧ̀ премꙋ́дростїю  сотвори́лъ є҆сѝ. Сті́хъ: Бл҃гословѝ дꙋшѐ моѧ̀ гдⷭ҇а,  гдⷭ҇и бж҃е мо́й, возвели́чилсѧ є҆сѝ ѕѣлѡ̀. А҆пⷭ҇лъ ѿ  петро́ва посла́нїѧ, зача́ло ѯ҃є. А҆ллилꙋ́їа, гла́съ и҃:  Твоѧ̀ сꙋ́ть нб҃са̀, и҆ твоѧ̀ є҆́сть землѧ̀. Сті́хъ:  Бл҃же́ни лю́дїе вѣ́дꙋщїи воскликнове́нїе. Прича́стный:  Гдⷭ҇и, во свѣ́тѣ лица̀ твоегѡ̀ по́йдемъ, и҆ ѡ҆ и҆́мени  твое́мъ возра́дꙋемсѧ во вѣ́ки. Въ то́йже де́нь ве́чера,  прокі́менъ, гла́съ з҃: Бг҃ъ на́шъ на нб҃сѝ и҆ на землѝ:  пи́санъ і҆аннꙋа́рїа въ ѕ҃ де́нь. 
з҃ [є] Ст҃а́гѡ прпⷣбномч҃нка дометі́а:  Прокі́менъ пра́здника, и҆ до ѿда́нїѧ. И҆ ст҃а́гѡ, гла́съ  з҃: Честна̀ пред̾ гдⷭ҇емъ сме́рть прпⷣбныхъ є҆гѡ̀.  Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́  ми; А҆пⷭ҇лъ къ є҆фесе́ємъ, зача́ло сл҃г. А҆ллилꙋ́їа,  гла́съ д҃: Првⷣникъ ꙗ҆́кѡ фі́нїѯъ процвѣте́тъ.  Прича́стный пра́здника, и҆ ст҃а́гѡ: Въ па́мѧть вѣ́чнꙋю: 
и҃ [д] Ст҃а́гѡ є҆мїлїа́на и҆сповѣ́дника,  є҆пі́скопа кѷзі́ческагѡ. 
ѳ҃ [г] Ст҃а́гѡ а҆пⷭ҇ла матѳі́а. Прокі́менъ, гла́съ  и҃: Во всю̀ зе́млю (л. сн҃г ѡ҆б.) и҆зы́де вѣща́нїе и҆́хъ,  и҆ въ концы̀ вселе́нныѧ глаго́лы и҆́хъ. Сті́хъ: Небеса̀  повѣ́даютъ сла́вꙋ бж҃їю: А҆пⷭ҇лъ въ дѣѧ́нїихъ, зача́ло  в҃. А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀  твоѧ̀ гдⷭ҇и. Сті́хъ: Бг҃ъ прославлѧ́емь въ совѣ́тѣ  ст҃ы́хъ. Прича́стный пра́здника, и҆ ст҃а́гѡ: Во всю̀  зе́млю и҆зы́де вѣща́нїе и҆́хъ: 
і҃ [в] Ст҃а́гѡ мꙋ́ченика и҆ а҆рхїдїа́кона  лаѵре́нтїа. 
а҃і [а] Ст҃а́гѡ мꙋ́ченика и҆ а҆рхїдїа́кона  є҆́ѵпла. 
в҃і [з] Ст҃ы́хъ мꙋ́чєникъ, фѡ́тїа и҆ а҆нїки́ты. 
г҃і [ѕ] Преподо́бнагѡ ѻ҆ц҃а̀ на́шегѡ маѯі́ма  и҆сповѣ́дника. И҆ па́мѧть и҆́же во ст҃ы́хъ ѻ҆ц҃а̀  на́шегѡ тѵ́хѡна, є҆пⷭ҇кпа воро́нежскагѡ. 
Въ сі́й де́нь ѿдае́тсѧ пра́здникъ преѡбраже́нїѧ. 
д҃і [є] Предпра́зднство оу҆спе́нїѧ прест҃ы́ѧ  бцⷣы: И҆ ст҃а́гѡ прⷪ҇ро́ка мїхе́а. 
є҃і [д] Оу҆спе́нїе прест҃ы́ѧ влⷣчцы на́шеѧ бцⷣы,  и҆ приснодв҃ы мр҃і́и. Прокі́менъ, гла́съ г҃, пѣ́снь  бцⷣы: Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ  мо́й ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀, се́ бо ѿ ны́нѣ оу҆бл҃жа́тъ мѧ̀  всѝ ро́ди. А҆пⷭ҇лъ къ фїлїпписі́ємъ, зача́ло с҃м.  А҆ллилꙋ́їа, гла́съ в҃: Воскреснѝ гдⷭ҇и въ поко́й тво́й,  ты̀ и҆ кївѡ́тъ ст҃ы́ни твоеѧ̀. Сті́хъ: Клѧ́тсѧ гдⷭ҇ь  дв҃дꙋ и҆́стиною, и҆ не ѿве́ржетсѧ є҆ѧ̀. Прича́стный:  Ча́шꙋ спасе́нїѧ: 
ѕ҃і [г] Пренесе́нїе ѿ є҆де́са нерꙋкотворе́ннагѡ  ѻ҆́браза гдⷭ҇а бг҃а и҆ сп҃са на́шегѡ і҆и҃са хрⷭ҇та̀, є҆́же  є҆́сть ст҃ы́й оу҆брꙋ́съ, въ ца́рскїй гра́дъ: И҆ ст҃а́гѡ  мꙋ́ченика дїоми́да. Прокі́менъ, гла́съ д҃: Воспо́йте  гдⷭ҇ви пѣ́снь но́вꙋ, ꙗ҆́кѡ ди́вна сотворѝ гдⷭ҇ь.  Сті́хъ: Ви́дѣша всѝ концы̀ землѝ спасе́нїе бг҃а  на́шегѡ. А҆пⷭ҇лъ къ колосса́ємъ, зача́ло с҃и, и҆лѝ къ  корі́нѳѧнѡмъ, зача́ло рѻ҃г. А҆ллилꙋ́їа, гла́съ д҃: Гдⷭ҇и,  во свѣ́тѣ лица̀ твоегѡ̀ по́йдемъ, и҆ ѡ҆ и҆́мени твое́мъ  возра́дꙋемсѧ во вѣ́ки. Прича́стный: Гдⷭ҇и, въ свѣ́тѣ  лица̀ твоегѡ̀ по́йдемъ, и҆ ѡ҆ и҆́мени твое́мъ возра́дꙋемсѧ  во вѣ́ки. А҆ллилꙋ́їа. 
з҃і [в] Ст҃а́гѡ мꙋ́ченика мѵ́рѡна. 
и҃і [а] Ст҃ы́хъ мꙋ́чєникъ флѡ́ра и҆ ла́ѵра.  Прокі́менъ пра́здника, и҆ до ѿда́нїѧ: И҆ ст҃ы̑мъ,  слꙋ́жба деке́мврїа въ і҃ де́нь. (л. сн҃д) 
ѳ҃і [з] Ст҃а́гѡ мꙋ́ченика а҆ндре́а стратила́та, и҆  и҆̀же съ ни́мъ пострада́вшихъ двꙋ̀ ты́сѧщъ, и҆ пѧтѝ сѡ́тъ,  и҆ девѧти́десѧти и҆ тре́хъ. Слꙋ́жба деке́мврїа въ г҃і  де́нь. 
к҃ [ѕ] Ст҃а́гѡ проро́ка самꙋ́ила. 
к҃а [є] Ст҃а́гѡ а҆пⷭ҇ла ѳадде́а: И҆ ст҃ы́ѧ  мч҃нцы ва́ссы: Въ то́йже де́нь преставле́нїе преподо́бнагѡ  ѻ҆ц҃а̀ на́шегѡ а҆вра́мїа а҆рхїмандрі́та, смоле́нскагѡ  чꙋдотво́рца. Слꙋ́жба є҆мꙋ̀ преподо́бническаѧ. 
к҃в [д] Ст҃а́гѡ мꙋ́ченика а҆гаѳоні́ка, и҆ и҆̀же  съ ни́мъ. 
к҃г [г] Ст҃а́гѡ мꙋ́ченика лꙋ́ппа. И҆ ѿдае́тсѧ  пра́здникъ оу҆спе́нїѧ прест҃ы́ѧ бцⷣы. 
к҃д [в] Ст҃а́гѡ сщ҃енномч҃нка є҆ѵтѵ́ха, оу҆ч҃нка̀  ст҃а́гѡ і҆ѡа́нна бг҃осло́ва: И҆ пренесе́нїе честны́хъ  моще́й, и҆́же во ст҃ы́хъ ѻ҆ц҃а̀ на́шегѡ петра̀,  митрополі́та кі́евскагѡ и҆ всеѧ̀ рѡссі́и чꙋдотво́рца.  Слꙋ́жба деке́мврїа въ к҃а де́нь. 
к҃є [а] Возвраще́нїе моще́й ст҃а́гѡ а҆пⷭ҇ла  варѳоломе́а: И҆ па́мѧть ст҃а́гѡ а҆пⷭ҇ла ті́та.  Прокі́менъ, гла́съ и҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀  возвѣща́етъ тве́рдь. А҆пⷭ҇лъ къ ті́тꙋ, зача́ло т҃.  А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̀  гдⷭ҇и. Прича́стный: Во всю̀ зе́млю и҆зы́де вѣща́нїе  и҆́хъ: 
к҃ѕ [з] Ст҃ы́хъ мꙋ́чєникъ, а҆дрїа́на и҆ ната́лїи: Въ  сі́й де́нь пра́зднꙋемъ вослѣ́дованїе похва́льно срѣ́тенїѧ  чꙋдотво́рныѧ і҆кѡ́ны влади́мїрскїѧ, прест҃ы́ѧ влⷣчцы на́шеѧ  бцⷣы. Слꙋ́жба септе́мврїа въ и҃ де́нь. 
к҃з [ѕ] Прпⷣбнагѡ ѻ҆ц҃а̀ на́шегѡ пі́мена  вели́кагѡ. Слꙋ́жба і҆ꙋ́лїа въ є҃ де́нь. 
к҃и [є] Преподо́бнагѡ ѻ҆ц҃а̀ на́шегѡ мѡѷсе́а  мꙋ́рїна. 
к҃ѳ [д] Оу҆сѣкнове́нїе чⷭ҇тны́ѧ главы̀ чⷭ҇тна́гѡ  сла́внагѡ прⷪ҇ро́ка, прⷣте́чи и҆ крⷭ҇ти́телѧ гдⷭ҇нѧ  і҆ѡа́нна. Прокі́менъ, гла́съ з҃: Возвесели́тсѧ првⷣникъ  ѡ҆ гдⷭ҇ѣ и҆ оу҆пова́етъ на него̀. Сті́хъ: Оу҆слы́ши  бж҃е гла́съ мо́й, внегда̀ моли́ти ми сѧ къ тебѣ̀: А҆пⷭ҇лъ  въ дѣѧ́нїихъ зача́ло л҃г. А҆ллилꙋ́їа, гла́съ д҃:  Првⷣникъ ꙗ҆́кѡ фі́нїѯъ (л. сн҃д ѡ҆б.) процвѣте́тъ,  ꙗ҆́кѡ ке́дръ, и҆́же въ лїва́нѣ оу҆мно́житсѧ. Сті́хъ:  Насажде́ни въ домꙋ̀ гдⷭ҇ни, во дво́рѣхъ бг҃а на́шегѡ  процвѣтꙋ́тъ. Прича́стный: Въ па́мѧть вѣ́чнꙋю: 
л҃ [г] И҆́же во ст҃ы́хъ ѻ҆ц҃ъ на́шихъ, патрїа́рхѡвъ  кѡнстанті́нѧ гра́да, а҆леѯа́ндра, і҆ѡа́нна и҆ па́ѵла  но́вагѡ: И҆ пренесе́нїе моще́й свѧта́гѡ благовѣ́рнагѡ  вели́кагѡ кн҃зѧ а҆леѯа́ндра не́вскагѡ. Слꙋ́жба ное́мврїа  въ к҃г де́нь. 
И҆ ѡ҆брѣ́тенїе моще́й ст҃а́гѡ благовѣ́рнагѡ кнѧ́зѧ  данїи́ла моско́вскагѡ. И҆ преставле́нїе преподо́бнагѡ  ѻ҆ц҃а̀ на́шегѡ а҆леѯа́ндра, сви́рскагѡ чꙋдотво́рца.  Слꙋ́жба і҆ꙋ́лїа въ є҃ де́нь. 
л҃а [в] Положе́нїе честна́гѡ по́ѧса прест҃ы́ѧ влⷣчцы  на́шеѧ бцⷣы въ халкопра́тїи, принесе́нꙋ ѿ є҆пⷭ҇ко́пїи  зи́лы въ црⷭ҇твꙋющїй гра́дъ. Слꙋ́жба ное́мврїа въ к҃а  де́нь. 


(л. сн҃є)  
Прокі́мени и҆ а҆ллилꙋїа́рє воскрⷭ҇нїи, лїтꙋргі́йнїи,  ѻ҆смѝ гласѡ́въ. 
Прокі́менъ, гла́съ а҃: Бꙋ́ди гдⷭ҇и, ми́лость твоѧ̀  на на́съ, ꙗ҆́коже оу҆пова́хомъ на тѧ̀. Сті́хъ:  Ра́дꙋйтесѧ пра́веднїи ѡ҆ гдⷭ҇ѣ, пра̑вымъ подоба́етъ  похвала̀. А҆ллилꙋ́їа. Бг҃ъ даѧ́й ѿмще́нїе мнѣ̀,  и҆ покори́вый лю́ди под̾ мѧ̀. Сті́хъ: Велича́ѧй  спасє́нїѧ цр҃е́ва, и҆ творѧ́й ми́лость хрⷭ҇тꙋ̀ своемꙋ̀  дв҃дꙋ, и҆ сѣ́мени є҆гѡ̀ до вѣ́ка. Прокі́менъ, гла́съ  в҃: Крѣ́пость моѧ̀ и҆ пѣ́нїе моѐ гдⷭ҇ь, и҆ бы́сть мнѣ̀  во спасе́нїе. Сті́хъ: Наказꙋ́ѧ наказа́ мѧ гдⷭ҇ь, сме́рти  же не предаде́ мѧ. А҆ллилꙋ́їа. Оу҆слы́шитъ тѧ̀  гдⷭ҇ь въ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ.  Сті́хъ: Гдⷭ҇и, сп҃сѝ цр҃ѧ̀, и҆ оу҆слы́ши ны̀, во́ньже  а҆́ще де́нь призове́мъ тѧ̀. Прокі́менъ, гла́съ г҃:  По́йте бг҃ꙋ на́шемꙋ, по́йте, по́йте цр҃е́ви на́шемꙋ, по́йте.  Сті́хъ: Всѝ ꙗ҆зы́цы восплещи́те рꙋка́ми, воскли́кните  бг҃ꙋ гла́сомъ ра́дованїѧ. А҆ллилꙋ́їа. На тѧ̀ гдⷭ҇и,  оу҆пова́хъ, да не постыжꙋ́сѧ во вѣ́къ.Сті́хъ: Бꙋ́ди  мѝ въ бг҃а защи́тителѧ, и҆ въ до́мъ прибѣ́жища, є҆́же  спасти́ мѧ. Прокі́менъ, гла́съ д҃: Ꙗ҆́кѡ возвели́чишасѧ  дѣла̀ твоѧ̀ гдⷭ҇и, всѧ̑ премꙋ́дростїю сотвори́лъ є҆сѝ.  Сті́хъ: Бл҃гословѝ дꙋшѐ моѧ̀ гдⷭ҇а, гдⷭ҇и бж҃е мо́й,  возвели́чилсѧ є҆сѝ ѕѣлѡ̀. А҆ллилꙋ́їа. Налѧцы̀, и҆  оу҆спѣва́й, и҆ ца́рствꙋй и҆́стины ра́ди, и҆ кро́тости и҆  пра́вды. Сті́хъ: Возлюби́лъ є҆сѝ пра́вдꙋ, и҆  возненави́дѣлъ є҆сѝ беззако́нїе. Прокі́менъ, гла́съ  є҃: Ты̀ гдⷭ҇и, сохрани́ши ны̀, и҆ соблюде́ши ны̀ ѿ  ро́да сегѡ̀ и҆ во вѣ́къ. Сті́хъ: Спаси́ мѧ гдⷭ҇и,  ꙗ҆́кѡ ѡ҆скꙋдѣ̀ преподо́бный. А҆ллилꙋ́їа. (л. сн҃є  ѡ҆б.) Ми́лѡсти твоѧ̀ гдⷭ҇и, во вѣ́къ воспою̀, въ ро́дъ  и҆ ро́дъ возвѣщꙋ̀ и҆́стинꙋ твою̀ оу҆сты̀ мои́ми.  Сті́хъ: Занѐ ре́клъ є҆сѝ: во вѣ́къ ми́лость  сози́ждетсѧ, на нб҃сѣ́хъ оу҆гото́витсѧ и҆́стина твоѧ̀.  Прокі́менъ, гла́съ ѕ҃: Спасѝ гдⷭ҇и, лю́ди твоѧ̀, и҆  благословѝ достоѧ́нїе твоѐ. Сті́хъ: Къ тебѣ̀ гдⷭ҇и  воззовꙋ̀, бж҃е мо́й, да не премолчи́ши ѿ менѐ.  А҆ллилꙋ́їа. Живы́й въ по́мощи вы́шнѧгѡ, въ кро́вѣ  бг҃а нбⷭ҇нагѡ водвори́тсѧ. Сті́хъ: Рече́тъ гдⷭ҇ви:  застꙋ́пникъ мо́й є҆сѝ, и҆ прибѣ́жище моѐ, бг҃ъ мо́й, и҆  оу҆пова́ю на него̀. Прокі́менъ, гла́съ з҃: Гдⷭ҇ь  крѣ́пость лю́демъ свои́мъ да́стъ, гдⷭ҇ь благослови́тъ лю́ди  своѧ̀ ми́ромъ. Сті́хъ: Принеси́те гдⷭ҇ви сн҃ове бж҃їи:  принеси́те гдⷭ҇ви, сы́ны ѻ҆́вни. А҆ллилꙋ́їа. Бл҃го  є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀  вы́шнїй. Сті́хъ: Возвѣща́ти заꙋ́тра ми́лость твою̀, и҆  и҆́стинꙋ твою̀ на всѧ́кꙋ но́щь. Прокі́менъ, гла́съ и҃:  Помоли́тесѧ, и҆ воздади́те гдⷭ҇ви бг҃ꙋ на́шемꙋ. Сті́хъ:  Вѣ́домь во і҆ꙋде́и бг҃ъ, во і҆и҃ли ве́лїе и҆́мѧ є҆гѡ̀.  А҆ллилꙋ́їа. Прїиди́те, возра́дꙋемсѧ гдⷭ҇ви,  воскли́кнемъ бг҃ꙋ спаси́телю на́шемꙋ. Сті́хъ:  Предвари́мъ лицѐ є҆гѡ̀ во и҆сповѣ́данїи, и҆ во  ѱалмѣ́хъ воскли́кнемъ є҆мꙋ̀. 


(л. сн҃ѕ)  
Прокі́мени, а҆ллилꙋїа́рє, и҆ прича́стни дневні́и. 
Въ понедѣ́льникъ, прокі́менъ, гла́съ д҃: Творѧ́й  а҆́гг҃лы своѧ̀ дх҃и, и҆ слꙋги̑ своѧ̀ пла́мень ѻ҆́гненный.  Сті́хъ: Благословѝ дꙋшѐ моѧ̀ гдⷭ҇а, гдⷭ҇и бж҃е мо́й,  возвели́чилсѧ є҆сѝ ѕѣлѡ̀. А҆ллилꙋ́їа, гла́съ є҃:  Хвали́те гдⷭ҇а всѝ а҆́гг҃ли є҆гѡ̀, хвали́те є҆го̀ всѧ̑  си̑лы є҆гѡ̀. Сті́хъ: Ꙗ҆́кѡ то́й речѐ, и҆ бы́ша: то́й  повелѣ̀, и҆ созда́шасѧ. Прича́стный: Творѧ́й а҆́гг҃лы  своѧ̀ дх҃и, и҆ слꙋги̑ своѧ̀ пла́мень ѻ҆́гненный. 
Во вто́рникъ, прокі́менъ, гла́съ з҃: Возвесели́тсѧ  првⷣникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши бж҃е гла́съ мо́й, внегда̀ моли́ти ми сѧ къ  тебѣ̀. А҆ллилꙋ́їа, гла́съ д҃: Првⷣникъ ꙗ҆́кѡ  фі́нїѯъ процвѣте́тъ, ꙗ҆́кѡ ке́дръ, и҆́же въ лїва́нѣ,  оу҆мно́житсѧ. Сті́хъ: Насажде́ни въ домꙋ̀ гдⷭ҇ни, во  дво́рѣхъ бг҃а на́шегѡ процвѣтꙋ́тъ. Прича́стный: Въ  па́мѧть вѣ́чнꙋю: 
Въ сре́дꙋ, прокі́менъ, гла́съ г҃. Пѣ́снь бцⷣы:  Вели́читъ дш҃а̀ моѧ̀ гдⷭ҇а, и҆ возра́довасѧ дх҃ъ мо́й ѡ҆  бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀, се́ бо ѿ ны́нѣ оу҆бл҃жа́тъ мѧ̀  всѝ ро́ди. А҆ллилꙋ́їа, гла́съ и҃: Слы́ши дщѝ и҆  ви́ждь, и҆ приклонѝ оу҆́хо твоѐ. Сті́хъ: Лицꙋ̀  твоемꙋ̀ помо́лѧтсѧ бога́тїи лю́дстїи. Прича́стный: Ча́шꙋ  спасе́нїѧ прїимꙋ̀ и҆ и҆́мѧ гдⷭ҇не призовꙋ̀. 
Въ четверто́къ, прокі́менъ, гла́съ и҃: Во всю̀  зе́млю и҆зы́де вѣща́нїе и҆́хъ, и҆ въ концы̀ вселе́нныѧ  глаго́лы и҆́хъ. Сті́хъ: Нб҃са̀ повѣ́даютъ сла́вꙋ бж҃їю:  творе́нїе же рꙋкꙋ̀ є҆гѡ̀ возвѣща́етъ тве́рдь.  А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀  твоѧ̀ гдⷭ҇и, и҆́бо и҆́стинꙋ твою̀ въ цр҃кви ст҃ы́хъ.  Сті́хъ: Бг҃ъ (л. сн҃ѕ ѡ҆б.) прославлѧ́емь въ совѣ́тѣ  ст҃ы́хъ. Прича́стный: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. 
Въ пѧто́къ, прокі́менъ, гла́съ з҃: Возноси́те гдⷭ҇а  бг҃а на́шего, и҆ покланѧ́йтесѧ подно́жїю нѡ́гꙋ є҆гѡ̀,  ꙗ҆́кѡ ст҃о є҆́сть. Сті́хъ: Гдⷭ҇ь воцр҃и́сѧ, да  гнѣ́ваютсѧ лю́дїе. А҆ллилꙋ́їа, гла́съ а҃: Помѧнѝ  со́нмъ тво́й, є҆го́же стѧжа́лъ є҆сѝ и҆спе́рва.  Сті́хъ: Бг҃ъ же цр҃ь на́шъ пре́жде вѣ́ка, содѣ́ла  спасе́нїе посредѣ̀ землѝ. Прича́стный: Спасе́нїе  содѣ́лалъ є҆сѝ посредѣ̀ землѝ бж҃е. 
Въ сꙋббѡ́тꙋ, прокі́менъ, гла́съ и҃: Весели́тесѧ ѡ҆  гдⷭ҇ѣ, и҆ ра́дꙋйтесѧ првⷣнїи. Сті́хъ: Бл҃же́ни и҆́хже  ѡ҆ста́вишасѧ беззакѡ́нїѧ, и҆ и҆́хже прикры́шасѧ грѣсѝ. И҆  оу҆ме́ршымъ, гла́съ ѕ҃: Дꙋ́ши и҆́хъ во бл҃ги́хъ  водворѧ́тсѧ. А҆ллилꙋ́їа, гла́съ д҃: Воззва́ша  пра́веднїи, и҆ гдⷭ҇ь оу҆слы́ша и҆̀хъ, и҆ ѿ всѣ́хъ  скорбе́й и҆́хъ и҆зба́ви и҆̀хъ.Сті́хъ: Мнѡ́ги скѡ́рби  пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь.  Сті́хъ: Бл҃же́ни ꙗ҆̀же и҆збра́лъ, и҆ прїѧ́лъ є҆сѝ  гдⷭ҇и, и҆ па́мѧть и҆́хъ въ ро́дъ и҆ ро́дъ. Прича́стный:  Ра́дꙋйтесѧ првⷣнїи ѡ҆ гдⷭ҇ѣ: Дрꙋгі́й: Бл҃же́ни ꙗ҆̀же  и҆збра́лъ и҆ прїѧ́лъ є҆сѝ гдⷭ҇и, и҆ па́мѧть и҆́хъ въ ро́дъ  и҆ ро́дъ. 


(л. сн҃з)  
Прокі́мени, а҆пⷭ҇ли, а҆ллилꙋїа́рє, и҆ прича́стни  ѻ҆́бщи ст҃ы̑мъ, и҆̀мже є҆гда̀ твори́мъ слꙋ́жбꙋ. 
Слꙋ́жба прест҃ѣ́й бцⷣѣ. Прокі́менъ, гла́съ г҃.  Пѣ́снь бцⷣы: Вели́читъ дш҃а̀ моѧ̀ гдⷭ҇а, и҆ возра́довасѧ  дх҃ъ мо́й ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ  призрѣ̀ на смире́нїе рабы̀ своеѧ̀, се́ бо ѿ ны́нѣ  оу҆блажа́тъ мѧ̀ всѝ ро́ди. Дрꙋгі́й прокі́менъ, гла́съ  ѕ҃: Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.  Сті́хъ: Ѿры́гнꙋ се́рдце моѐ сло́во бла́го. А҆пⷭ҇лъ  къ фїлїпписі́ємъ, зача́ло с҃м. Дрꙋгі́й ко є҆вре́ємъ,  зача́ло т҃к. А҆ллилꙋ́їа, гла́съ и҃: Слы́ши дщѝ и҆ ви́ждь,  и҆ приклонѝ оу҆́хо твоѐ. Сті́хъ: Лицꙋ̀ твоемꙋ̀  помо́лѧтсѧ бога́тїи лю́дстїи. Прича́стный: Ча́шꙋ  спасе́нїѧ прїимꙋ̀, и҆ и҆́мѧ гдⷭ҇не призовꙋ̀. 
Слꙋ́жба ст҃ы̑мъ нбⷭ҇нымъ безпло́тнымъ си́ламъ.  Прокі́менъ, гла́съ д҃: Творѧ́й а҆́гг҃лы своѧ̀ дх҃и, и҆  слꙋгѝ своѧ̀ пла́мень ѻ҆́гненный. Сті́хъ: Благословѝ  дꙋшѐ моѧ̀ гдⷭ҇а, гдⷭ҇и бж҃е мо́й возвели́чилсѧ є҆сѝ  ѕѣлѡ̀. А҆пⷭ҇лъ ко є҆вре́ємъ, зача́ло т҃є. А҆ллилꙋ́їа,  гла́съ є҃: Хвали́те гдⷭ҇а всѝ а҆́гг҃ли є҆гѡ̀, хвали́те  є҆го̀ всѧ̀ си́лы є҆гѡ̀. Сті́хъ: Ꙗ҆́кѡ то́й речѐ, и҆  бы́ша: то́й повелѣ̀, и҆ созда́шасѧ. Прича́стный:  Творѧ́й а҆́гг҃лы своѧ̀ дх҃и, и҆ слꙋгѝ своѧ̀ пла́мень  ѻ҆́гненный. 
Слꙋ́жба ст҃ы̑мъ а҆пⷭ҇лѡмъ ѻ҆́бща. Прокі́менъ, гла́съ  и҃: Во всю̀ зе́млю и҆зы́де вѣща́нїе и҆́хъ, и҆ въ концы̀  вселе́нныѧ глаго́лы и҆́хъ. Сті́хъ: Нб҃са̀ повѣ́даютъ  сла́вꙋ бж҃їю, творе́нїе же рꙋкꙋ̀ є҆гѡ̀ возвѣща́етъ  тве́рдь. А҆пⷭ҇лъ къ корі́нѳѧнѡмъ, зача́ло рл҃а.  А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀ твоѧ̀  гдⷭ҇и, и҆́бо (л. сн҃з ѡ҆б.) и҆́стинꙋ твою̀ въ цр҃кви  ст҃ы́хъ. Сті́хъ: Бг҃ъ прославлѧ́емь въ совѣ́тѣ  ст҃ы́хъ. Прича́стный: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. 
Слꙋ́жба ст҃ы̑мъ проро́кѡмъ ѻ҆́бща. Прокі́менъ, гла́съ  д҃: Ты̀ і҆ере́й во вѣ́къ по чи́нꙋ мелхїседе́ковꙋ.  Сті́хъ: Речѐ гдⷭ҇ь гдⷭ҇ви моемꙋ̀: сѣдѝ ѡ҆деснꙋ́ю  менѐ, до́ндеже положꙋ̀ врагѝ твоѧ̀ подно́жїе но́гъ  твои́хъ. А҆пⷭ҇лъ къ корі́нѳѧнѡмъ, зача́ло рн҃ѕ. Дрꙋгі́й ко  є҆вре́ємъ, зача́ло тд҃і. Тре́тїй ѿ собо́рнагѡ посла́нїѧ  і҆а́кѡвлѧ, зача́ло н҃з. А҆ллилꙋ́їа, гла́съ є҃: Мѡѷсе́й  и҆ а҆арѡ́нъ во і҆ере́ехъ є҆гѡ̀, и҆ самꙋ́илъ въ  призыва́ющихъ и҆́мѧ є҆гѡ̀. Сті́хъ: Свѣ́тъ возсїѧ̀  пра́ведникꙋ, и҆ пра̑вымъ срⷣцемъ весе́лїе. Прича́стный:  Въ па́мѧть вѣ́чнꙋю бꙋ́детъ пра́ведникъ: 
Слꙋ́жба ст҃и́телю є҆ди́номꙋ. Прокі́менъ, гла́съ а҃:  Оу҆ста̀ моѧ̀ возглаго́лютъ премꙋ́дрость, и҆ поꙋче́нїе  се́рдца моегѡ̀ ра́зꙋмъ. Сті́хъ: Оу҆слы́шите сїѧ̑ всѝ  ꙗ҆зы́цы, внꙋши́те всѝ живꙋ́щїи по вселе́ннѣй. А҆пⷭ҇лъ  ко є҆вре́ємъ, зача́ло ти҃і. А҆ллилꙋ́їа, гла́съ в҃:  Оу҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ  є҆гѡ̀ возглаго́летъ сꙋ́дъ. Сті́хъ: Зако́нъ бг҃а є҆гѡ̀  въ се́рдцѣ є҆гѡ̀, и҆ не за́пнꙋтсѧ стѡпы̀ є҆гѡ̀.  Прича́стный: Въ па́мѧть вѣ́чнꙋю бꙋ́детъ пра́ведникъ: 
Слꙋ́жба ст҃и́телей ѻ҆́бща. Прокі́менъ, гла́съ з҃:  Честна̀ пред̾ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́  ми; А҆пⷭ҇лъ ко є҆вре́ємъ, зача́ло тл҃є. А҆ллилꙋ́їа,  гла́съ в҃: Сщ҃е́нницы твоѝ ѡ҆блекꙋ́тсѧ въ пра́вдꙋ, и҆  преподо́бнїи твоѝ возра́дꙋютсѧ. Прича́стный: Въ па́мѧть  вѣ́чнꙋю: 
Слꙋ́жба преподо́бныхъ, и҆ хрⷭ҇та̀ ра́ди ю҆ро́дивыхъ  ѻ҆́бща. Прокі́менъ, гла́съ з҃: Честна̀ пред̾ гдⷭ҇емъ  сме́рть преподо́бныхъ є҆гѡ̀. Сті́хъ: Что̀ возда́мъ  гдⷭ҇ви ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ  гала́тѡмъ, зача́ло сг҃і. А҆ллилꙋ́їа, гла́съ ѕ҃: Блаже́нъ  мꙋ́жъ, боѧ́йсѧ гдⷭ҇а, въ за́повѣдехъ є҆гѡ̀ восхо́щетъ  ѕѣлѡ̀. Сті́хъ: Си́льно на землѝ бꙋ́детъ сѣ́мѧ є҆гѡ̀.  (л. сн҃и) Прича́стный: Въ па́мѧть вѣ́чнꙋю: 
Слꙋ́жба мч҃нка. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши бж҃е гла́съ мо́й, внегда̀ моли́ти ми сѧ къ  тебѣ̀. А҆пⷭ҇лъ къ тїмоѳе́ю, зача́ло сч҃в. А҆ллилꙋ́їа,  гла́съ д҃: Пра́ведникъ ꙗ҆́кѡ фі́нїѯъ процвѣте́тъ:  Прича́стный: Въ па́мѧть вѣ́чнꙋю: 
Слꙋ́жба мꙋ́ченикѡвъ ѻ҆́бща. Прокі́менъ, гла́съ д҃:  Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь всѧ̀  хотѣ̑нїѧ своѧ̀ въ ни́хъ. Сті́хъ: Предзрѣ́хъ гдⷭ҇а  предо мно́ю вы́нꙋ, ꙗ҆́кѡ ѡ҆деснꙋ́ю менѐ є҆́сть, да не  подви́жꙋсѧ. А҆пⷭ҇лъ къ ри́млѧнѡмъ, зача́ло ч҃ѳ: и҆лѝ ко  є҆вре́ємъ, зача́ло т҃л. А҆ллилꙋ́їа, гла́съ д҃: Воззва́ша  пра́веднїи, и҆ гдⷭ҇ь оу҆слы́ша и҆̀хъ, и҆ ѿ всѣ́хъ  скорбе́й и҆́хъ и҆зба́ви и҆̀хъ. Сті́хъ: Мно́ги скѡ́рби  пра́вєднымъ, и҆ ѿ всѣ́хъ и҆́хъ и҆зба́витъ ѧ҆̀ гдⷭ҇ь.  Прича́стный: Ра́дꙋйтесѧ пра́веднїи ѡ҆ гдⷭ҇ѣ: 
Слꙋ́жба свѧщенномꙋ́ченика. Прокі́менъ, гла́съ з҃:  Восхва́лѧтсѧ преподо́бнїи во сла́вѣ, и҆ возра́дꙋютсѧ на  ло́жахъ свои́хъ. Сті́хъ: Воспо́йте гдⷭ҇ви пѣ́снь но́вꙋ,  хвале́нїе є҆гѡ̀ въ цр҃кви преподо́бныхъ. А҆пⷭ҇лъ ко  є҆вре́ємъ, зача́ло тл҃д. А҆ллилꙋ́їа, гла́съ в҃:  Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнїи  твоѝ возра́дꙋютсѧ. Прича́стный: Въ па́мѧть вѣ́чнꙋю: 
Слꙋ́жба сщ҃енномч҃нкѡвъ ѻ҆́бща. Прокі́менъ, гла́съ  з҃: Честна̀ пред̾ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇ви ѡ҆ всѣ́хъ, ꙗ҆̀же воздаде́  ми; А҆пⷭ҇лъ ко є҆вре́ємъ, зача́ло тл҃и ѿ полꙋ̀: и҆лѝ  къ фїлїпписі́ємъ, зача́ло см҃ѕ. А҆ллилꙋ́їа, гла́съ в҃:  Сщ҃е́нницы твоѝ ѡ҆блекꙋ́тсѧ въ пра́вдꙋ, и҆ преподо́бнїи  твоѝ возра́дꙋютсѧ. Прича́стный: Ра́дꙋйтесѧ: 
Слꙋ́жба преподобномꙋ́ченикѡвъ ѻ҆́бща. Прокі́менъ,  гла́съ з҃: Восхва́лѧтсѧ преподо́бнїи во сла́вѣ, и҆  возра́дꙋютсѧ на ло́жахъ свои́хъ. Сті́хъ: Воспо́йте  гдⷭ҇ви: пѣ́снь но́вꙋ, хвале́нїе є҆гѡ̀ въ цр҃кви  преподо́бныхъ. А҆пⷭ҇лъ преподобномч҃нка є҆ди́нагѡ, къ  тїмоѳе́ю, зача́ло сч҃а. Преподобномч҃нкѡмъ (л. сн҃и ѡ҆б.)  а҆пⷭ҇лъ къ ри́млѧнѡмъ, зача́ло ч҃ѳ. А҆ллилꙋ́їа, гла́съ  ѕ҃: Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. Сті́хъ: Си́льно на землѝ бꙋ́детъ  сѣ́мѧ є҆гѡ̀. Прича́стный: Ра́дꙋйтесѧ: 
Слꙋ́жба ст҃ы́хъ мч҃нцъ ѻ҆́бща. Прокі́менъ, гла́съ  д҃: Ди́венъ бг҃ъ во ст҃ы́хъ свои́хъ, бг҃ъ і҆и҃левъ.  Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. А҆пⷭ҇лъ къ корі́нѳѧнѡмъ, зача́ло  рп҃а. Дрꙋгі́й къ гала́тѡмъ, зача́ло с҃и. А҆ллилꙋ́їа, гла́съ  а҃: Терпѧ̀ потерпѣ́хъ гдⷭ҇а, и҆ внѧ́тъ мѝ и҆ оу҆слы́ша  моли́твꙋ мою̀. Прича́стный: Ра́дꙋйтесѧ: 
Слꙋ́жба преподо́бныхъ же́нъ ѻ҆́бща. Прокі́менъ, и҆  а҆ллилꙋ́їа, пи́санъ мꙋ́ченицамъ. А҆пⷭ҇лъ къ гала́тѡмъ,  зача́ло с҃и. Прича́стный: Въ па́мѧть вѣ́чнꙋю: 
Слꙋ́жба и҆сповѣ́дникѡвъ. Прокі́менъ, а҆ллилꙋ́їа и҆  прича́стный, пи́санъ преподобномꙋ́ченикѡмъ. А҆пⷭ҇лъ ко  є҆фесе́ємъ, зача́ло сл҃г. 
Слꙋ́жба безме́здникѡвъ. Прокі́менъ, пи́санъ мч҃нкѡмъ.  А҆пⷭ҇лъ, зача́ло рн҃г. А҆ллилꙋ́їа, гла́съ в҃: Сѐ что̀  добро̀, и҆лѝ что̀ красно̀ но є҆́же жи́ти бра́тїи вкꙋ́пѣ;  Прича́стный: Ра́дꙋйтесѧ: 
Слꙋ́жба за ме́ртвыѧ. Прокі́менъ, гла́съ ѕ҃: Дꙋ́шы  и҆́хъ во благи́хъ водворѧ́тсѧ. Сті́хъ: Къ тебѣ̀ гдⷭ҇и  воздвиго́хъ дꙋ́шꙋ мою̀, бж҃е мо́й, на тѧ̀ оу҆пова́хъ, да не  постыжꙋ́сѧ во вѣ́къ. А҆ллилꙋ́їа, гла́съ и҃: Блаже́ни  ꙗ҆̀же и҆збра́лъ и҆ прїѧ́лъ є҆сѝ гдⷭ҇и, и҆ па́мѧть и҆́хъ  въ ро́дъ и҆ ро́дъ. 
Въ понедѣ́льникъ а҆пⷭ҇лъ къ ри́млѧнѡмъ, зача́ло рг҃і. 
Во вто́рникъ а҆пⷭ҇лъ къ корі́нѳѧнѡмъ, зача́ло рѯ҃в. 
Въ сре́дꙋ а҆пⷭ҇лъ къ корі́нѳѧнѡмъ, зача́ло рѻ҃и. 
Въ четверто́къ а҆пⷭ҇лъ къ корі́нѳѧнѡмъ, зача́ло р҃ѯ. 
Въ пѧто́къ а҆пⷭ҇лъ къ корі́нѳѧнѡмъ, зача́ло рѯ҃г. 
Въ сꙋббѡ́тꙋ а҆пⷭ҇лъ къ солꙋ́нѧнѡмъ, зача́ло с҃ѻ. 
Прича́стный: Блаже́ни ꙗ҆̀же и҆збра́лъ: 


(л. сн҃ѳ)  
Прокі́мени, а҆пⷭ҇ли и҆ а҆ллилꙋїа́рє, на всѧ́кꙋ  потре́бꙋ разли́чнїи. 
На ѡ҆сщ҃е́нїе є҆ле́а, се́дмь і҆ере́євъ. Пе́рвый  і҆ере́й глаго́летъ: Прокі́менъ, гла́съ а҃: Бꙋ́ди гдⷭ҇и  млⷭ҇ть твоѧ̀ на на́съ, ꙗ҆́коже оу҆пова́хомъ на тѧ̀.  Сті́хъ: Ра́дꙋйтесѧ пра́веднїи ѡ҆ гдⷭ҇ѣ, пра̑вымъ  подоба́етъ похвала̀. А҆по́столъ ѿ і҆а́кѡвлѧ посла́нїѧ,  зача́ло н҃з. А҆ллилꙋ́їа, гла́съ и҃: Ми́лость и҆ сꙋ́дъ  воспою̀ тебѣ̀ гдⷭ҇и. Вторы́й і҆ере́й глаго́летъ:  Прокі́менъ, гла́съ в҃: Крѣ́пость моѧ̀ и҆ пѣ́нїе моѐ  гдⷭ҇ь, и҆ бы́сть мнѣ̀ во спасе́нїе. Сті́хъ: Наказꙋ́ѧ  наказа́ мѧ гдⷭ҇ь, сме́рти же не предаде́ мѧ. А҆пⷭ҇лъ къ  ри́млѧнѡмъ, зача́ло рѕ҃і. А҆ллилꙋ́їа, гла́съ є҃: Млⷭ҇ти  твоѧ̀ гдⷭ҇и, во вѣ́къ воспою̀. Тре́тїй і҆ере́й  глаго́летъ: Прокі́менъ, гла́съ г҃: Гдⷭ҇ь просвѣще́нїе  моѐ и҆ сп҃си́тель мо́й, когѡ̀ оу҆бою́сѧ; Сті́хъ: Гдⷭ҇ь  защи́титель живота̀ моегѡ̀, ѿ когѡ̀ оу҆страшꙋ́сѧ;  А҆пⷭ҇лъ къ корі́нѳѧнѡмъ, зача́ло рн҃г. А҆ллилꙋ́їа, гла́съ  в҃: На тѧ̀ гдⷭ҇и оу҆пова́хъ, да не постыжꙋ́сѧ во вѣ́къ.  Четве́ртый і҆ере́й глаго́летъ: Прокі́менъ, гла́съ  д҃: Во́ньже а҆́ще де́нь призовꙋ́ тѧ, ско́рѡ оу҆слы́ши  мѧ̀. Сті́хъ: Гдⷭ҇и, оу҆слы́ши моли́твꙋ мою̀, и҆ во́пль  мо́й къ тебѣ̀ да прїи́детъ. А҆пⷭ҇лъ къ корі́нѳѧнѡмъ,  зача́ло рп҃в ѿ полꙋ̀. А҆ллилꙋ́їа, гла́съ в҃: Терпѧ̀  потерпѣ́хъ гдⷭ҇а, и҆ внѧ́тъ мѝ. Пѧ́тый і҆ере́й  глаго́летъ: Прокі́менъ, гла́съ є҃: Ты̀ гдⷭ҇и сохрани́ши  ны̀, и҆ соблюде́ши ны̀ ѿ ро́да сегѡ̀, и҆ во вѣ́къ.  Сті́хъ: Спаси́ мѧ гдⷭ҇и, ꙗ҆́кѡ ѡ҆скꙋдѣ̀ преподо́бный.  А҆пⷭ҇лъ къ корі́нѳѧнѡмъ, зача́ло рѯ҃и. А҆ллилꙋ́їа,  гла́съ є҃: Ми́лѡсти твоѧ̀ гдⷭ҇и во вѣ́къ воспою̀. (л.  сн҃ѳ ѡ҆б.) Шесты́й і҆ере́й глаго́летъ: Прокі́менъ, гла́съ  ѕ҃: Поми́лꙋй мѧ̀ бж҃е, по вели́цѣй млⷭ҇ти твое́й.  Сті́хъ: Се́рдце чи́сто сози́жди во мнѣ̀ бж҃е, и҆ дꙋ́хъ  пра́въ ѡ҆бновѝ во оу҆тро́бѣ мое́й. А҆пⷭ҇лъ къ  гала́тѡмъ, зача́ло сг҃і. А҆ллилꙋ́їа, гла́съ ѕ҃: Бл҃же́нъ  мꙋ́жъ боѧ́йсѧ гдⷭ҇а, въ за́повѣдехъ є҆гѡ̀ восхо́щетъ  ѕѣлѡ̀. Седмы́й і҆ере́й глаго́летъ прокі́менъ, гла́съ  з҃: Гдⷭ҇и, да не ꙗ҆́ростїю твое́ю ѡ҆бличи́ши менѐ, нижѐ  гнѣ́вомъ твои́мъ нака́жеши менѐ. Сті́хъ: Поми́лꙋй мѧ̀  гдⷭ҇и, ꙗ҆́кѡ не́мощенъ є҆́смь. А҆пⷭ҇лъ къ солꙋ́нѧнѡмъ,  зача́ло сѻ҃г. А҆ллилꙋ́їа, гла́съ з҃: Оу҆слы́шитъ тѧ̀  гдⷭ҇ь въ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ. 
А҆́ѵгꙋста въ а҃ де́нь на ѡ҆сщ҃е́нїе воды̀. Прокі́менъ,  гла́съ г҃: Гдⷭ҇ь просвѣще́нїе моѐ, и҆ сп҃си́тель мо́й,  когѡ̀ оу҆бою́сѧ; Сті́хъ: Гдⷭ҇ь защи́титель живота̀  моегѡ̀, ѿ когѡ̀ оу҆страшꙋ́сѧ; А҆пⷭ҇лъ ко є҆вре́ємъ,  зача́ло т҃ѕ. А҆ллилꙋ́їа, гла́съ ѕ҃: Ѿры́гнꙋ срⷣце моѐ  сло́во бл҃го. Сті́хъ: Глаго́лю а҆́зъ дѣла̀ моѧ̀  цр҃е́ви. 
На ѡ҆сщ҃е́нїе цр҃кве. Прокі́менъ, гла́съ д҃: До́мꙋ  твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.  Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ,  ѡ҆блече́сѧ гдⷭ҇ь въ си́лꙋ и҆ препоѧ́сасѧ. А҆пⷭ҇лъ ко  є҆вре́ємъ, зача́ло т҃з. А҆ллилꙋ́їа, гла́съ а҃:  Ѡ҆снова̑нїѧ є҆гѡ̀ на гора́хъ ст҃ы́хъ, лю́битъ гдⷭ҇ь врата̀  сїѡ́нѧ па́че всѣ́хъ селе́нїй і҆а́кѡвлихъ. Сті́хъ:  Пресла̑внаѧ глаго́лашасѧ ѡ҆ тебѣ̀, гра́де бж҃їй.  Прича́стный: Гдⷭ҇и, возлюби́хъ бл҃голѣ́пїе до́мꙋ  твоегѡ̀, и҆ мѣ́сто селе́нїѧ сла́вы твоеѧ̀. А҆ллилꙋ́їа,  три́жды. 
На ѡ҆снова́нїе и҆ на ѡ҆бновле́нїе гра́да. Прокі́менъ,  гла́съ д҃: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. Сті́хъ: И҆́бо оу҆твердѝ вселе́ннꙋю,  ꙗ҆́же не подви́житсѧ. А҆пⷭ҇лъ въ дѣѧ́нїихъ, зача́ло м҃  ѿ полꙋ̀. А҆ллилꙋ́їа, гла́съ в҃: Ѡ҆снова̑нїѧ є҆гѡ̀ на  гора́хъ ст҃ы́хъ, лю́битъ гдⷭ҇ь врата̀ сїѡ́нѧ па́че всѣ́хъ  селе́нїй і҆а́кѡвлихъ. Сті́хъ: Пресла̑внаѧ глаго́лашасѧ  ѡ҆ тебѣ̀ гра́де бж҃їй. Прича́стный: Гдⷭ҇и, возлюби́хъ  бл҃голѣ́пїе (л. с҃ѯ) до́мꙋ твоегѡ̀, и҆ мѣ́сто селе́нїѧ  сла́вы твоеѧ̀. 
Послѣ́дованїе въ бездо́ждїе. Прокі́менъ, гла́съ д҃:  Бразды̑ земны́ѧ оу҆по́й, и҆ оу҆мно́жи жи̑та є҆ѧ̀.  Сті́хъ: Въ ка́плѧхъ є҆ѧ̀ возвесели́тсѧ возсїѧ́ющи.  А҆пⷭ҇лъ і҆а́кѡвлѧ посла́нїѧ, зача́ло н҃з. А҆ллилꙋ́їа,  гла́съ и҃: Бл҃гослови́ши вѣне́цъ лѣ́та бл҃гости твоеѧ̀,  и҆ полѧ̀ твоѧ̀ и҆спо́лнѧтсѧ тꙋ́ка. Сті́хъ: Разботѣ́ютъ  кра̑снаѧ пꙋсты́ни, и҆ ра́достїю хо́лми препоѧ́шꙋтсѧ.  Прича́стный: Ча́шꙋ спасе́нїѧ прїимꙋ̀: 
Во вре́мѧ безве́дрїѧ. Прокі́менъ, гла́съ д҃: Спаси́  мѧ бж҃е, ꙗ҆́кѡ внидо́ша во́ды до дꙋшѝ моеѧ̀. Сті́хъ:  Оу҆глѣбо́хъ въ тимѣ́нїи глꙋбины̀, и҆ нѣ́сть постоѧ́нїѧ.  А҆по́столъ къ ри́млѧнѡмъ, зача́ло ч҃и. А҆ллилꙋ́їа,  гла́са: Спаси́ мѧ ѿ бре́нїѧ, да не оу҆глѣ́бнꙋ, и҆ ѿ  глꙋбо́кихъ во́дъ. Сті́хъ: Да не потопи́тъ менѐ бꙋ́рѧ  водна́ѧ, нижѐ да пожре́тъ менѐ глꙋбина̀. 
Во стра́хъ трꙋ́са. Прокі́менъ, гла́съ и҃: Гдⷭ҇и, да  не ꙗ҆́ростїю твое́ю ѡ҆бличи́ши менѐ: Сті́хъ: Не  ѿвратѝ лица̀ твоегѡ̀ ѿ ѻ҆́трока твоегѡ̀. А҆пⷭ҇лъ ко  є҆вре́ємъ, зача́ло тл҃а ѿ полꙋ̀. А҆ллилꙋ́їа, гла́съ  є҃: Бж҃е, ѿри́нꙋлъ ны̀ є҆сѝ, и҆ низложи́лъ є҆сѝ  на́съ. Сті́хъ: Стрѧ́слъ є҆сѝ зе́млю, и҆ смꙋти́лъ  є҆сѝ ю҆̀: и҆сцѣлѝ сокрꙋше́нїе є҆ѧ̀, ꙗ҆́кѡ подви́жесѧ.  Прича́стный: Призира́ѧй на зе́млю, и҆ творѧ́й ю҆̀  трѧсти́сѧ. 
Послѣ́дованїе за лю́ди во вре́мѧ бра́ни. Прокі́менъ,  гла́съ д҃: Гдⷭ҇и, си́лою твое́ю возвесели́тсѧ цр҃ь, и҆ ѡ҆  спасе́нїи твое́мъ возра́дꙋетсѧ ѕѣлѡ̀. Сті́хъ: Жела́нїе  срⷣца є҆гѡ̀ да́лъ є҆сѝ є҆мꙋ̀, и҆ хотѣ́нїѧ оу҆стнꙋ̀  є҆гѡ̀ нѣ́си лиши́лъ є҆го̀. А҆пⷭ҇лъ ко є҆фесе́ємъ,  зача́ло сл҃г. А҆ллилꙋ́їа, гла́съ в҃: Оу҆слы́шитъ тѧ̀  гдⷭ҇ь въ де́нь печа́ли, защи́титъ тѧ̀ и҆́мѧ бг҃а і҆а́кѡвлѧ.  Сті́хъ: Гдⷭ҇и, спасѝ цр҃ѧ̀, и҆ оу҆слы́ши ны̀, во́ньже  а҆́ще де́нь призове́мъ тѧ̀. Прича́стный: Хвали́те гдⷭ҇а  съ нб҃съ: 
Въ наше́ствїи бра́ни. Прокі́менъ, гла́съ а҃: Гдⷭ҇ь  крѣ́покъ и҆ си́ленъ, гдⷭ҇ь си́ленъ въ бра́ни. Сті́хъ:  Гдⷭ҇нѧ землѧ̀ и҆ и҆сполне́нїе є҆ѧ̀, вселе́ннаѧ и҆ всѝ  живꙋ́щїи на не́й. А҆пⷭ҇лъ ко (л. с҃ѯ ѡ҆б.)  є҆фесе́ємъ, зача́ло с҃к. А҆ллилꙋ́їа, гла́съ и҃: Гдⷭ҇ь  си́лъ съ на́ми, застꙋ́пникъ на́шъ бг҃ъ і҆а́кѡвль.  Сті́хъ: Бг҃ъ на́мъ прибѣ́жище и҆ си́ла, помо́щникъ въ  ско́рбехъ, ѡ҆брѣ́тшихъ ны̀ ѕѣлѡ̀. Прича́стный:  Хвали́те гдⷭ҇а съ нб҃съ: 
Въ наше́ствїи ва̑рваръ. Прокі́менъ, гла́съ д҃: Да  воскрⷭ҇нетъ бг҃ъ, и҆ расточа́тсѧ вразѝ є҆гѡ̀. Сті́хъ:  Ꙗ҆́кѡ и҆счеза́етъ ды́мъ, да и҆сче́знꙋтъ. А҆пⷭ҇лъ ко  є҆фесе́ємъ, зача́ло с҃к. А҆ллилꙋ́їа, сті́хъ: Гдⷭ҇ь  сокрꙋша́ѧй бра̑ни: Прича́стный: Гдⷭ҇ь крѣ́покъ и҆  си́ленъ, гдⷭ҇ь си́ленъ въ бра́ни. 
Въ запале́нїи ѻ҆гнѧ̀. Прокі́менъ, гла́съ а҃: Бꙋ́ди  гдⷭ҇и млⷭ҇ть твоѧ̀ на на́съ, ꙗ҆́коже оу҆пова́хомъ на тѧ̀.  Сті́хъ: Сѐ ѻ҆́чи гдⷭ҇ни на боѧ́щыѧсѧ є҆гѡ̀, и҆  оу҆пова́ющыѧ на млⷭ҇ть є҆гѡ̀. А҆пⷭ҇лъ ко є҆вре́ємъ,  зача́ло тл҃в. А҆ллилꙋ́їа. Ще́дръ и҆ ми́лостивъ гдⷭ҇ь  всѣ́мъ призыва́ющымъ є҆го̀. 
Над̾ болѧ́щимъ. Прокі́менъ, гла́съ а҃: А҆́зъ  рѣ́хъ: гдⷭ҇и, поми́лꙋй мѧ̀, и҆сцѣлѝ дꙋ́шꙋ мою̀, ꙗ҆́кѡ  согрѣши́хъ тебѣ̀. Сті́хъ: Бл҃же́нъ разꙋмѣва́ѧй на  ни́ща и҆ оу҆бо́га, въ де́нь лю́тъ и҆зба́витъ є҆го̀ гдⷭ҇ь.  А҆пⷭ҇лъ і҆а́кѡвлѧ посла́нїѧ, зача́ло н҃з. А҆ллилꙋ́їа,  гла́съ и҃: При́зри на мѧ̀, и҆ поми́лꙋй мѧ̀.  Прича́стный: Ча́шꙋ спасе́нїѧ прїимꙋ̀: 
На постриже́нїе мона́хѡвъ. Прокі́менъ, гла́съ г҃:  Гдⷭ҇ь просвѣще́нїе моѐ и҆ сп҃си́тель мо́й, когѡ̀  оу҆бою́сѧ; Сті́хъ: Гдⷭ҇ь защи́титель живота̀ моегѡ̀,  ѿ когѡ̀ оу҆страшꙋ́сѧ, А҆пⷭ҇лъ къ є҆фесе́ємъ, зача́ло  сл҃г. А҆ллилꙋ́їа, гла́съ а҃: Се́й ни́щїй воззва̀, и҆ гдⷭ҇ь  оу҆слы́ша и҆̀, и҆ ѿ всѣ́хъ скорбе́й є҆гѡ̀ спасѐ и҆̀.  Прича́стный: Ча́шꙋ спасе́нїѧ прїимꙋ̀: 
На креще́нїе чл҃вѣ́кѡвъ. Прокі́менъ, гла́съ г҃:  Гдⷭ҇ь просвѣще́нїе моѐ и҆ сп҃си́тель мо́й, когѡ̀  оу҆бою́сѧ; Сті́хъ: Гдⷭ҇ь защи́титель живота̀ моегѡ̀,  ѿ когѡ̀ оу҆страшꙋ́сѧ; А҆пⷭ҇лъ къ ри́млѧнѡмъ, зача́ло  ч҃а. 
Во вре́мѧ бра́ка. Прокі́менъ, гла́съ и҃: Положи́лъ  є҆сѝ на глава́хъ и҆́хъ вѣнцы̀, ѿ ка́меней честны́хъ:  живота̀ проси́ша (л. сѯ҃а) оу҆ тебѐ, и҆ да́лъ є҆сѝ  и҆̀мъ. Сті́хъ: Ꙗ҆́кѡ да́си и҆̀мъ благослове́нїе во  вѣ́къ вѣ́ка, возвесели́ши ѧ҆̀ ра́достїю съ лице́мъ  твои́мъ. А҆пⷭ҇лъ къ є҆фесе́ємъ, зача́ло с҃л. А҆ллилꙋ́їа,  гла́съ є҃: Сті́хъ: Ты̀ гдⷭ҇и сохрани́ши ны̀, и҆  соблюде́ши ны̀ ѿ ро́да сегѡ̀ и҆ во вѣ́къ. 
На погребе́нїе мїрѧ́нъ. Прокі́менъ, гла́съ ѕ҃:  Бл҃же́нъ пꙋ́ть, во́ньже и҆́деши дне́сь дꙋшѐ, ꙗ҆́кѡ  оу҆гото́васѧ тебѣ̀ мѣ́сто оу҆покое́нїѧ. Сті́хъ:  Ѡ҆брати́сѧ дꙋшѐ моѧ̀, въ поко́й тво́й, ꙗ҆́кѡ гдⷭ҇ь  бл҃годѣ́йствова тѧ̀. А҆пⷭ҇лъ къ солꙋ́нѧнѡмъ, зача́ло  с҃ѻ. А҆ллилꙋ́їа. Блаже́нъ, є҆го́же и҆збра́лъ и҆ прїѧ́лъ  є҆сѝ гдⷭ҇и. 
На погребе́нїе мона́хѡвъ. Прокі́менъ, гла́съ ѕ҃:  Бл҃же́нъ пꙋ́ть, во́ньже и҆́деши, бра́те, дне́сь, ꙗ҆́кѡ  оу҆гото́васѧ тебѣ̀ мѣ́сто поко́ѧ. Сті́хъ: Ѡ҆брати́сѧ  дꙋшѐ моѧ̀, въ поко́й тво́й, ꙗ҆́кѡ гдⷭ҇ь бл҃годѣ́йствова  тѧ̀. А҆пⷭ҇лъ къ солꙋ́нѧнѡмъ, зача́ло с҃ѻ. А҆ллилꙋ́їа,  гла́съ ѕ҃: Бл҃же́нъ, є҆го́же и҆збра́лъ и҆ прїѧ́лъ є҆сѝ  гдⷭ҇и. 
На погребе́нїе сщ҃е́нникѡвъ. Прокі́менъ, гла́съ ѕ҃:  Бл҃же́нъ пꙋ́ть, во́ньже и҆́деши дне́сь дꙋшѐ, ꙗ҆́кѡ  оу҆гото́васѧ тебѣ̀ мѣ́сто оу҆покое́нїѧ. Сті́хъ:  Ѡ҆брати́сѧ, дꙋшѐ моѧ̀, въ поко́й тво́й, ꙗ҆́кѡ гдⷭ҇ь  бл҃годѣ́йствова тѧ̀. А҆пⷭ҇лъ къ солꙋ́нѧнѡмъ, зача́ло  с҃ѻ. А҆ллилꙋ́їа, гла́съ ѕ҃: Бл҃же́нъ, є҆го́же и҆збра́лъ  и҆ прїѧ́лъ є҆сѝ гдⷭ҇и. Вторы́й прокі́менъ, гла́съ ѕ҃:  Бл҃же́нъ, є҆го́же и҆збра́лъ и҆ прїѧ́лъ є҆сѝ гдⷭ҇и.  Сті́хъ: Тебѣ̀ подоба́етъ пѣ́снь бж҃е въ сїѡ́нѣ.  А҆пⷭ҇лъ къ ри́млѧнѡмъ, зача́ло п҃ѳ. А҆ллилꙋ́їа, гла́съ  ѕ҃: Бл҃же́нъ, є҆го́же и҆збра́лъ и҆ прїѧ́лъ є҆сѝ гдⷭ҇и.  Тре́тїй прокі́менъ, гла́съ ѕ҃: Бл҃же́нъ, є҆го́же  и҆збра́лъ и҆ прїѧ́лъ є҆сѝ гдⷭ҇и. Сті́хъ: Па́мѧть  є҆гѡ̀ въ ро́дъ и҆ ро́дъ. А҆пⷭ҇лъ къ корі́нѳѧнѡмъ, зача́ло  рн҃и. А҆ллилꙋ́їа. Сті́хъ: Бл҃же́нъ, є҆го́же и҆збра́лъ и҆  прїѧ́лъ є҆сѝ гдⷭ҇и. Четве́ртый прокі́менъ, гла́съ ѕ҃:  Дꙋша̀ є҆гѡ̀ во бл҃ги́хъ водвори́тсѧ. Сті́хъ: Къ тебѣ̀  гдⷭ҇и воззовꙋ̀: А҆пⷭ҇лъ къ корі́нѳѧнѡмъ, зача́ло р҃ѯ.  А҆ллилꙋ́їа. Бл҃же́нъ мꙋ́жъ боѧ́йсѧ гдⷭ҇а. Сті́хъ:  Си́льно на землѝ бꙋ́детъ сѣ́мѧ є҆гѡ̀: Пѧ́тый  прокі́менъ, гла́съ ѕ҃: Бл҃же́нъ, (л. сѯ҃а ѡ҆б.) є҆го́же  и҆збра́лъ и҆ прїѧ́лъ є҆сѝ гдⷭ҇и. Сті́хъ: Дꙋша̀ є҆гѡ̀  во бл҃ги́хъ водвори́тсѧ. А҆пⷭ҇лъ къ ри́млѧнѡмъ зача́ло  рг҃і. А҆ллилꙋ́їа, гла́съ ѕ҃: Бл҃же́нъ, є҆го́же и҆збра́лъ  и҆ прїѧ́лъ є҆сѝ гдⷭ҇и. Сті́хъ: Дꙋша̀ є҆гѡ̀ во  бл҃ги́хъ водвори́тсѧ. 
На погребе́нїи младе́нцєвъ. Прокі́менъ, гла́съ ѕ҃:  Бл҃же́нъ пꙋ́ть, во́ньже по́йдеши дꙋшѐ, ꙗ҆́кѡ оу҆гото́васѧ  тебѣ̀ мѣ́сто оу҆покое́нїѧ. Сті́хъ: Ѡ҆брати́сѧ дꙋшѐ  моѧ̀, въ поко́й тво́й: А҆пⷭ҇лъ къ корі́нѳѧнѡмъ, зача́ло  рѯ҃в. А҆ллилꙋ́їа. Сті́хъ: Бл҃же́нъ, є҆го́же и҆збра́лъ  и҆ прїѧ́лъ є҆сѝ гдⷭ҇и. Сті́хъ: Дꙋша̀ є҆гѡ̀ во  благи́хъ водвори́тсѧ. 
Послѣ́дованїе въ ми́ръ. Прокі́менъ, гла́съ д҃:  Ми́ръ мно́гъ лю́бѧщымъ тѧ̀, гдⷭ҇и. Сті́хъ: Ча́ѧхъ бг҃а  спаса́ющагѡ мѧ̀. А҆пⷭ҇лъ ко є҆фесе́ємъ, зача́ло ск҃а.  А҆ллилꙋ́їа, гла́съ д҃: Вопроси́те ꙗ҆̀же ѡ҆ ми́рѣ  і҆ерꙋсали́ма. Прича́стный: Ча́шꙋ спасе́нїѧ: 


(л. сѯ҃в)  
А҆нтїфѡ́ны по всѧ̀ днѝ. 
А҆нтїфѡ́нъ а҃: Бл҃го є҆́сть и҆сповѣ́датисѧ гдⷭ҇ви.  Мл҃твами бцⷣы сп҃се, спасѝ на́съ. Сті́хъ: Бл҃го  є҆́сть и҆сповѣ́датисѧ гдⷭ҇ви, и҆ пѣ́ти и҆́мени твоемꙋ̀  вы́шнїй. Мл҃твами бцⷣы сп҃се, спасѝ на́съ. Сті́хъ:  Возвѣща́ти заꙋ́тра ми́лость твою̀, и҆ и҆́стинꙋ твою̀ на  всѧ́кꙋ но́щь. Мл҃твами бцⷣы сп҃се, спасѝ на́съ.  Сті́хъ: Ꙗ҆́кѡ пра́въ гдⷭ҇ь бг҃ъ на́шъ, и҆ нѣ́сть  непра́вды въ не́мъ. Мл҃твами бцⷣы сп҃се, спасѝ на́съ.  Сла́ва: Мл҃твами бцⷣы сп҃се, спасѝ на́съ. И҆ ны́нѣ:  Мл҃твами бцⷣы сп҃се, спасѝ на́съ. А҆нтїфѡ́нъ в҃:  Гдⷭ҇ь воцр҃и́сѧ въ лѣ́потꙋ ѡ҆блече́сѧ. Мл҃твами ст҃ы́хъ  твои́хъ сп҃се, спасѝ на́съ. Сті́хъ: Гдⷭ҇ь воцр҃и́сѧ, въ  лѣ́потꙋ ѡ҆блече́сѧ, ѡ҆блече́сѧ гдⷭ҇ь въ си́лꙋ и҆  препоѧ́сасѧ. Мл҃твами ст҃ы́хъ твои́хъ сп҃се, спасѝ  на́съ. Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. Мл҃твами ст҃ы́хъ твои́хъ сп҃се, спасѝ  на́съ. Сті́хъ: Свидѣ̑нїѧ твоѧ̀ оу҆вѣ́ришасѧ ѕѣлѡ̀:  до́мꙋ твоемꙋ̀ подоба́етъ ст҃ы́нѧ гдⷭ҇и, въ долготꙋ̀ дні́й.  Мл҃твами ст҃ы́хъ твои́хъ сп҃се, спасѝ на́съ. Сла́ва, и҆  ны́нѣ: Є҆диноро́дный сн҃е: А҆нтїфѡ́нъ г҃:  Прїиди́те возра́дꙋемсѧ гдⷭ҇ви, воскли́кнемъ бг҃ꙋ сп҃си́телю  на́шемꙋ. А҆́ще є҆́сть недѣ́лѧ, глаго́лемъ: Спаси́  ны сн҃е бж҃їй, воскр҃сы́й и҆з̾ ме́ртвыхъ пою́щыѧ тѝ:  А҆ллилꙋ́їа. А҆́ще ли и҆́нъ де́нь, глаго́лемъ: Спаси́  ны сн҃е бж҃їй, во ст҃ы́хъ ди́венъ сы́й, пою́щыѧ тѝ:  А҆ллилꙋ́їа. Сті́хъ: Предвари́мъ лицѐ є҆гѡ̀ во  и҆сповѣ́данїи, и҆ во ѱалмѣ́хъ воскли́кнемъ є҆мꙋ̀.  Спаси́ ны сн҃е бж҃їй, во ст҃ы́хъ ди́венъ сы́й, пою́щыѧ  тѝ: А҆ллилꙋ́їа. Сті́хъ: Ꙗ҆́кѡ бг҃ъ ве́лїй гдⷭ҇ь и҆  цр҃ь ве́лїй по все́й землѝ. Спаси́ ны сн҃е бж҃їй, во  ст҃ы́хъ ди́венъ (л. сѯ҃в ѡ҆б.) сы́й, пою́щыѧ тѝ:  А҆ллилꙋ́їа. Сті́хъ: Ꙗ҆́кѡ въ рꙋцѣ̀ є҆гѡ̀ всѝ  концы̀ землѝ, и҆ высѡты̀ го́ръ тогѡ̀ сꙋ́ть. Спаси́ ны  сн҃е бж҃їй, во ст҃ы́хъ ди́венъ сы́й, пою́щыѧ тѝ:  А҆ллилꙋ́їа. Сті́хъ: Ꙗ҆́кѡ тогѡ̀ є҆́сть мо́ре, и҆  то́й сотворѝ є҆̀, и҆ сꙋ́шꙋ рꙋ́цѣ є҆гѡ̀ созда́стѣ.  Спаси́ ны сн҃е бж҃їй, во ст҃ы́хъ ди́венъ сы́й, пою́щыѧ  тѝ: А҆ллилꙋ́їа. Вхо́дное: Прїиди́те поклони́мсѧ, и҆  припаде́мъ ко хрⷭ҇тꙋ̀. Спаси́ ны сн҃е бж҃їй: 
Коне́цъ, и҆ бг҃ꙋ сла́ва. 


