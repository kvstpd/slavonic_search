МИНІ́А МѢ́СѦЦЪ МА́РТЪ. 
КІ́ЕВЪ. Въ тѷпогра́фїи кїево-пече́рской ла́ѵры. 
҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀  свѧще́нно-а҆рхїмандрі́та напеча́тасѧ кни́га сїѧ̀, мині́а  мѣ́сѧцъ ма́ртъ во гра́дѣ москвѣ̀, въ лѣ́то ѿ ржⷭ҇тва̀  по пло́ти бг҃а сло́ва ҂ацч҃ѕ 
Московский Сретенский монастырь, издательство  «Правило веры», 1996  
(с. 5) 
МѢ́СѦЦЪ МА́РТЪ, 
и҆мѣ́ѧй дне́й л҃а. 
Въ а҃-й де́нь. 
Ст҃ы́ѧ прпⷣбномꙋ́ченицы є҆ѵдокі́и. 
А҆́ще є҆́сть м҃-ца, пое́мъ А҆ллилꙋ́їа. А҆́ще же нѝ,  тропа́рь. 
На Гдⷭ҇и, воззва́хъ, стїхи̑ры, гла́съ д҃. Поⷣ:  Да́лъ є҆сѝ зна́менїе: 
Пе́рвѣе пости́вшисѧ, ꙳ и҆ пло́ти и҆гра̑нїѧ ꙳  воздержа́нїемъ оу҆вѧди́вши, ꙳ страда́нїемъ второ́е врага̀  низложи́ла є҆сѝ кова̑рствїѧ: ꙳ и҆ побѣ́дꙋ взѧла̀ є҆сѝ  на него̀, ꙳ ѽ є҆ѵдокі́е бг҃облаже́ннаѧ. ꙳ тѣ́мъ тѧ̀  вѣнча̀ за сꙋгꙋ̑быѧ по́двиги ꙳ і҆и҃съ чл҃вѣколю́бецъ ꙳ и҆  сп҃съ дꙋ́шъ на́шихъ. 
Серде́чными бразда́ми ꙳ сѣ́мѧ бжⷭ҇твенное прїѧ́ла  є҆сѝ, ꙳ ꙗ҆́кѡ землѧ̀ тꙋчна̀ бг҃одꙋхнове́ннаѧ, и҆  стори́цею воздаю́щаѧ мꙋче́нїѧ кла́съ, ꙳ прозѧбла̀ є҆сѝ  вои́стиннꙋ: и҆ въ жи̑тницы мы́слєнныѧ собра́ласѧ є҆сѝ, ꙳  си́лою дх҃а тѧ̀ претвори́вшагѡ, ꙳ и҆ и҆змѣне́нїемъ лꙋ́чшимъ  и҆змѣни́вшагѡ бл҃года́тїю, ꙳ є҆ѵдокі́е всехва́льнаѧ. 
Мє́ртвыѧ воскреси́ла є҆сѝ ꙳ животво́рнымъ твои́мъ  провѣща́нїемъ, ꙳ є҆ѵдокі́е сла́внаѧ, ꙳ оу҆мертви́вши  пе́рвѣе ꙳ воздержа́нїѧ болѣ́зньми тѣлє́сныѧ стра̑сти. И҆  ны́нѣ живе́ши на небесѣ́хъ съ мꙋ́ченики, ꙳ до́брѣ  сконча́вши тече́нїе страда́нїѧ, ꙳ по́мощїю дх҃а, ꙳ ѡ҆  всѣ́хъ вѣ́рою тѧ̀ воспѣва́ющихъ молѧ́щи. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Ра́дꙋйсѧ, солнцезра́чнаѧ лꙋчѐ, ꙳ сл҃нца  незаходи́магѡ (с. 6) престо́ле, ꙳ ꙗ҆́же сл҃нце возсїѧ́вши  недоꙋмѣ́нное. ꙳ Ра́дꙋйсѧ, оу҆́ме, ꙳ ѡ҆блиста́ѧй  бжⷭ҇твенными сїѧ́ньми, ꙳ зарѐ мо́лнїйнаѧ, ѡ҆свѣти́вшаѧ  землѝ концы̀, ꙳ и҆́стинное зла́та блиста́нїе, ꙳ вседо́браѧ  и҆ всенепоро́чнаѧ, ꙳ свѣ́тъ невече́рнїй вѣ̑рнымъ  ѡ҆блиста́вши. 
Крⷭ҇тобг҃оро́диченъ, подо́бенъ то́йже: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, ꙳ и҆ ре́бра и҆скопава́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, благоꙋтро́бне, твоемꙋ̀ во́льномꙋ распѧ́тїю. 
Тропа́рь, гла́съ и҃: 
Пра́востїю оу҆́мною дꙋ́шꙋ твою̀ привѧза́вши въ  любо́вь хрⷭ҇то́вꙋ, тлѣ́нныхъ и҆ кра́сныхъ, и҆ вре́менныхъ  забы́тїемъ претекла̀ є҆сѝ, ꙗ҆́кѡ сло́ва оу҆чени́ца:  поще́нїемъ стра̑сти пе́рвѣе оу҆мертви́вши, страда́льчески  второ́е врага̀ посрами́ла є҆сѝ. Тѣ́мъ хрⷭ҇то́съ сꙋгꙋ́быхъ  вѣнца̀ сподо́би тѧ̀, сла́внаѧ є҆ѵдокі́е, преподо́бнаѧ  страстоте́рпице, молѝ хрⷭ҇та̀ бг҃а, спасти́сѧ дꙋша́мъ  на́шымъ. 
Канѡ́нъ, гла́съ в҃. 
Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Дꙋше́вное ѡ҆ѕлобле́нїе оу҆слади́ти мѝ, благі́й,  (с. 7) благоизво́ли, страстоно́сицы твоеѧ̀ є҆ѵдокі́и  мольба́ми, и҆ сїю̀ воспѣ́ти, сло́ве, пода́ждь мѝ. 
Кто̀ твою̀, хрⷭ҇тѐ, благосе́рдїѧ пꙋчи́нꙋ ꙗ҆́вѣ  и҆сповѣ́сть; ꙗ҆́кѡ спасе́нїѧ содѣ́ла приста́нище, дре́вле  прегрѣше́нїй глꙋбинꙋ̀ сꙋ́щꙋю. 
Ꙗ҆́коже землѧ̀ блага́ѧ твоѧ̀ дꙋша̀ пресла́внаѧ,  до́ждь прїѧ́тъ оу҆че́нїѧ ге́рмана преподо́бнагѡ, и҆ кла́съ  благоче́стїѧ пло́дъ принесѐ. 
Мы́сленный оу҆́гль въ се́рдцы хрⷭ҇та̀ прїе́мши,  всечⷭ҇таѧ, креще́нїемъ, ꙗ҆́коже хвра́стїе, ле́сть и҆  плотскі̑ѧ стра̑сти вои́стиннꙋ попали́ла є҆сѝ. 
Бг҃оро́диченъ: 
Бг҃оподо́бное селе́нїе вои́стиннꙋ ты̀ ꙗ҆ви́ласѧ  є҆сѝ, небе́съ простра́ннѣйши, и҆ честнѣ́йши, бцⷣе дв҃о,  и҆ ны́нѣ ѡ҆ тебѣ̀ ра́дꙋетсѧ а҆́гг҃льскїй ли́къ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Оу҆твержде́нїе, хрⷭ҇тѐ, и҆ стѣ́нꙋ неѡбори́мꙋ, въ  пе́рсѣхъ преподо́бнаѧ твоѧ̀ стѧжа́вши, прило́ги не  поколеба́сѧ врага̀: но сего̀ до конца̀ потребѝ. 
Возжела́вши хрⷭ҇то́вы красоты̀, и҆ сегѡ̀ любо́вїю  снѣда́ема, страда́нїемъ сочета́ласѧ є҆сѝ є҆мꙋ̀,  є҆ѵдокі́е бг҃омꙋ́драѧ и҆ всесла́внаѧ. 
Креще́нїемъ хрⷭ҇то́вымъ, и҆ слеза́ми твои́ми, и҆ по  се́мъ кровьмѝ мꙋче́нїѧ ѡ҆чи́стившисѧ, хра́мъ была̀ є҆сѝ  трⷪ҇цѣ, и҆ мѣ́сто свѧще́нїѧ. 
Бг҃оро́диченъ: 
Ѿ а҆́нны ра́дость ро́дꙋ процвѣла̀ є҆сѝ, и҆  ражда́еши, дв҃о, цр҃ѧ̀: и҆ сра́дꙋютсѧ ржⷭ҇твꙋ̀ твоемꙋ̀  жєны̀, разрѣ́шшесѧ тобо́ю ѿ клѧ́твы. 
Сѣда́ленъ, гла́съ и҃. Подо́бенъ: Премꙋ́дрости: 
Просвѣ́щшисѧ заре́ю бжⷭ҇твенною, преле́стнꙋю  ѡ҆ста́вила є҆сѝ тмꙋ̀, и҆ житїѐ воспрїѧ́ла є҆сѝ съ  пло́тїю (с. 8) невеще́ственное, благода́тьми бж҃е́ственными  и҆спо́лнившисѧ дх҃а, ма́лымъ провѣща́нїемъ мє́ртвыѧ  воскреси́ла є҆сѝ. тѣ́мъ при кончи́нѣ мꙋче́нїѧ вѣнце́мъ  бж҃е́ственнѣ оу҆краси́ласѧ є҆сѝ, и҆ льсти́ваго  посрами́ла є҆сѝ, є҆ѵдокі́е равноа́гг҃льнаѧ: молѝ хрⷭ҇та̀  бг҃а, прегрѣше́нїй ѡ҆ставле́нїе дарова́ти чтꙋ́щымъ любо́вїю  свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ досто́йнѡ  сла́вимъ пресвѧто́е рождество̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою пресвѧто́мꙋ рождествꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крестѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧй  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно, и҆ и҆сто́чниче  неизчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Безбо́жїѧ пꙋчи́нꙋ, рѣко́ю бжⷭ҇твенныхъ твои́хъ  крове́й, є҆ѵдокі́е сла́внаѧ, и҆зсꙋши́ла є҆сѝ. 
Ꙗ҆́же пе́рвѣе оу҆ловлѧ́ющаѧ блꙋ́дными безꙋ́мныѧ  мре́жами, ны́нѣ къ црⷭ҇твꙋ бж҃їю оу҆ловлѧ́етъ вѣ̑рныѧ. 
Є҆́же безъ пра́вды со́бранное тебѣ̀ бога́тство  тлѣ́нное (с. 9) расточи́вши пра́веднѡ, нетлѣ́нїѧ  бога́тство наслѣ́довала є҆сѝ. 
Бг҃оро́диченъ: 
Свѣ́тъ возсїѧ́лъ є҆сѝ, гдⷭ҇и, и҆́же въ нощѝ и҆  тмѣ̀ прегрѣше́нїѧ, ѿ чⷭ҇тыѧ дв҃ы воплоща́емь. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Свѣ́тъ невече́рнїй ѡ҆зари́въ вои́стиннꙋ сла́внꙋю,  ѿ стра́стныѧ и҆з̾ѧ́тъ мглы̀, и҆ къ безстра́стїѧ пꙋтѝ  наве́дъ, всесвѣ́тлꙋ показа̀. 
Цр҃ѧ̀ бг҃а, ꙗ҆́коже вневѣ́стившисѧ сн҃ꙋ,  возста́вила є҆сѝ честны́мъ є҆гѡ̀ призыва́нїемъ  оу҆ме́ршаго лю́тѣ царе́ва сы́на, пресла́внаѧ. 
Мꙋ́жескимъ по́мысломъ на сꙋди́щи хрⷭ҇та̀, сла́внаѧ,  и҆сповѣ́дꙋеши бг҃а воплоще́нна: и҆ мече́мъ во главꙋ̀  оу҆сѣ́чена, ликꙋ́еши съ мꙋ́ченики. 
Бг҃оро́диченъ: 
Ꙗ҆́коже наде́ждꙋ твоѐ предста́тельство вѣ́рнїи  и҆мꙋ́ще, и҆ бѣда́ми го́рькихъ болѣ́зней ѡ҆крꙋже́ни, къ  тебѣ̀ оу҆се́рднѡ, дв҃о, прибѣга́емъ, влⷣчце. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Ꙗ҆́кѡ тепла̀ ре́вность вѣ́ры твоеѧ̀, мꙋ́ченице  є҆ѵдокі́е, є҆́юже попра́ла є҆сѝ невѣ́рныхъ настоѧ́нїе,  и҆ побѣ́дꙋ пожа́ла є҆сѝ страда́нїѧ. 
Слє́зныѧ то́ки совокꙋ́пльши, мꙋче́нїѧ ка́плѧми  кро́ве твоеѧ̀, є҆ди́нꙋ ѿ ѻ҆бою̀ ча́шꙋ спасе́нїѧ  соверши́ла є҆сѝ. 
Ꙗ҆́же пре́жде смра́да и҆спо́лнена, мно́жествомъ  нечистоты̀ сꙋ́щи, ны́нѣ благово́нїѧ и҆спо́лнисѧ, и҆ съ  дѣви́ческими ли́ки весели́тсѧ. 
Бг҃оро́диченъ: 
Ꙗ҆́же мі́ра ра́дость, бцⷣе чⷭ҇таѧ, ра́дꙋйсѧ,  тебѣ̀ (с. 10) зовꙋ́щихъ со а҆́гг҃ломъ вѣ́рнѡ, твоеѧ̀  ра́дости сподо́би, и҆ печа́ль на́шꙋ разорѝ. 
Конда́къ, гла́съ д҃: 
Во страда́нїи твое́мъ до́брѣ подвиза́вшисѧ, и҆ по  сме́рти на́съ ѡ҆свѧща́еши чꙋде́съ и҆злїѧ̑нїи, всехва́льнаѧ,  вѣ́рою прибѣга́ющыѧ въ бж҃е́ственнꙋю це́рковь твою̀, и҆  торжествꙋ́юще мо́лимъ тѧ̀, преподо́бнаѧ мꙋ́ченице  є҆ѵдокі́е: да и҆зба́вимсѧ недꙋ̑гъ дꙋше́вныхъ, и҆ чꙋде́съ  благода́ть почерпе́мъ. 
І҆́косъ: 
Страстоте́рпческаѧ це́рковь поро́да ꙗ҆ви́сѧ,  средѣ̀ стѧжа́вши са́дъ безсме́ртїѧ, тѣ́ло сеѧ̀ честно́е,  и҆́же сегѡ̀ ѡ҆б̾е́млющїи плоды̀, вѣ́твьми крѣ́пкѡ  ѡ҆свѧща́ютсѧ: зрѧ́ще же оу҆дивлѧ́ютсѧ, ка́кѡ вои́стиннꙋ  ме́ртво тѣ́ло и҆сточа́етъ и҆сцѣлє́нїѧ, вразꙋмлѧ́ѧ всѧ̑;  тѣ́мъ со тща́нїемъ прїиди́те ны́нѣ всѝ со мно́ю  смире́ннымъ, и҆ ѡ҆чи́щше скве́рнꙋ, чꙋде́съ благода́ть  почерпе́мъ. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ.  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  благослове́нъ є҆сѝ, бж҃е ѻ҆тє́цъ на́шихъ. 
И҆́же дре́вле оу҆ловлѧ́ѧй, ѡ҆дождє́нїи ѕло́бными  всю̀ ѡ҆б̾е́мь тѧ̀, вра́гъ льсте́цъ попира́емь твои́ми  нога́ми, вельмѝ зва́ше: оу҆вы̀ мнѣ̀, побѣди́хсѧ,  глаго́лѧ, є҆ѵдокі́е прехва́льнаѧ, твои́мъ непрело́жнымъ къ  бг҃ꙋ присвое́нїемъ, чⷭ҇таѧ. 
Воздержа́нїемъ мно́гимъ, мꙋдрова̑нїѧ твоеѧ̀ пло́ти  оу҆мертви́вши, мє́ртвымъ подава́еши воскресе́нїе, къ бг҃ꙋ  дерзнове́нїемъ твои́мъ, и҆ къ немꙋ̀ несомнѣ́нною,  є҆ѵдокі́е, мольбо́ю твое́ю: и҆́бо во́лю твори́тъ боѧ́щихсѧ  є҆гѡ̀. 
Стра̑сти хрⷭ҇тѡ́вы, ꙗ҆́коже оу҆краше́нїе  бг҃олѣ́пно, на вы́и твоеѧ̀ дꙋшѝ носѧ́щи, сего̀ привлекла̀  є҆сѝ нетлѣ́нїѧ жела́нїемъ, ѿѻнꙋ́дꙋже тѧ̀ ѡ҆брꙋчѝ  невѣ́стꙋ, непоро́чнѡ зовꙋ́щꙋю: благослове́нъ бг҃ъ ѻ҆тє́цъ  на́шихъ. (с. 11) 
Бг҃оро́диченъ: 
Пе́рвѣе гедеѡ́нъ провозвѣща́ѧ твоѐ, чⷭ҇таѧ,  бжⷭ҇твенное рождество̀ ꙗ҆́вѣ, ѻ҆крі́нъ но́ситъ по́лнъ  воды̀, ю҆́же ѿ рꙋна̀ ѡ҆цѣдѝ: все́ бо въ тѧ̀ бж҃ество̀  всели́сѧ, пречⷭ҇таѧ, благослове́нъ пло́дъ чре́ва твоегѡ̀. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Ꙗ҆́коже прише́дши оу҆мо́мъ ко и҆́стинномꙋ  рачи́телю, оу҆до́бь терпи́ши плотскі̑ѧ ꙗ҆́звы, и҆ ѻ҆гнѧ̀  го́рькꙋю болѣ́знь, мꙋ́ченице всесла́внаѧ, благословѧ́щи  хрⷭ҇та̀ во вѣ́ки всѧ̑. 
Треволнє́нїѧ бѣ́дъ сокрꙋши́ла є҆сѝ кре́стнымъ  ꙗ҆́дриломъ, и҆ дꙋше́вное корми́ло, въ црⷭ҇твїѧ бж҃їѧ  приста̑нища спасла̀ є҆сѝ, сла́внаѧ, благословѧ́щи хрⷭ҇та̀  во вѣ́ки. 
Безѻбра́зїѧ страсте́й совлекла́сѧ є҆сѝ, и҆ дꙋ́шꙋ  ѡ҆бложи́ла є҆сѝ кра́сною ѻ҆де́ждею безстра́стїѧ: тѣ́мже  хрⷭ҇то́съ тѧ̀ невѣ́стꙋ ѡ҆брꙋчи́въ, въ небє́сныѧ вселѝ  хра́мы. 
Бг҃оро́диченъ: 
Свобожда́етсѧ тобо́ю пра́баба, бцⷣе, ѡ҆сꙋжде́нїѧ,  и҆ сѐ ны́нѣ жєны̀ стра́ждꙋтъ за хрⷭ҇та̀, и҆ ра́дꙋетсѧ  є҆стество̀ же́нское, ꙗ҆́коже первомꙋ́ченица вопїе́тъ  дѣ́ва ѳе́кла. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Лица̀ твоегѡ̀ зрѣ́нїе дх҃о́вною заре́ю, ꙗ҆́коже  со́лнце возсїѧ́вши, чⷭ҇таѧ, стра́нно показа́шесѧ видѣ́нїе  зрѧ́щымъ невѣ̑рнымъ: и҆́бо ꙗ҆́коже возлюби́вши хрⷭ҇та̀,  ѿ негѡ̀ просла́виласѧ є҆сѝ досто́йнѡ, всечестна́ѧ. 
Дꙋшѝ твоеѧ̀ свѣщꙋ̀ вже́гши, мꙋ́ченице, є҆ле́емъ  крове́й (с. 12) твои́хъ свѣ́тлѡ, ра́дꙋющисѧ, ны́нѣ возшла̀  є҆сѝ въ бж҃е́ственный невѣ́стникъ хрⷭ҇то́въ съ мꙋ́дрыми  дѣ́вами: съ ни́миже помина́й всѣ́хъ вѣ́рою хва́лѧщихъ  тѧ̀. 
Ѿ терно́вныѧ пре́лести, ꙗ҆́кѡ шипо́къ,  бг҃омꙋ́драѧ, сладкоꙋха́ненъ и҆зрасла̀ є҆сѝ кра́снѡ, и҆  вѣ́рныхъ ѡ҆благово́нила є҆сѝ дꙋ́шы, є҆ѵдокі́е,  невѣ́рныхъ же ѿрази́ла є҆сѝ тве́рдѡ смра́дъ  преле́стный: тѣ́мже тѧ̀ блажи́мъ. 
Соверша́ющихъ любо́вїю моле́бнꙋю па́мѧть твою̀ къ  бг҃ꙋ и҆ и҆зба́вителю, мꙋ́ченице чи́стаѧ, моли́твами ѿ  всѧ́кихъ бѣ́дъ спасѝ: и҆ мою̀ дꙋше́внꙋю скве́рнꙋ, и҆́же  хꙋ́дѡ тѧ̀ воспѣ́вшагѡ, ѿмы́й. 
Бг҃оро́диченъ: 
Ѡ҆ на́съ молѧ́щи сн҃а твоего̀ не преста́й, дв҃о,  чл҃вѣколю́бца бг҃а: тѧ́ бо наде́ждꙋ стѧжа́хомъ, и҆ твои́мъ  предста́тельствомъ и҆збавлѧ́емсѧ бѣ́дъ и҆ страсте́й, и҆  прегрѣше́нїй, и҆ болѣ́зней, вѣ́рою тѧ̀ сла́вѧщїи. 


(с. 12) 
Мѣ́сѧца тогѡ́же во в҃-й де́нь. 
Ст҃а́гѡ сщ҃енномꙋ́ченика ѳеодо́та, є҆пⷭ҇кпа  кѷрині́йскагѡ: 
И҆ преставле́нїе, и҆́же во ст҃ы́хъ, ѻ҆ц҃а̀ на́шегѡ  а҆рсе́нїа, тферска́гѡ. 
Слꙋ́жба є҆гѡ̀ пи́сана по се́й слꙋ́жбѣ.  А҆ллилꙋ́їа, и҆лѝ тропа́рь. 
И҆ пра́зднованїе прест҃ѣ́й бцⷣѣ, въ че́сть є҆ѧ̀  і҆кѡ́ны держа́вныѧ. 
Слꙋ́жба сїѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Сщ҃е́нникъ свѧще́ннѣйшїй, ꙳ цр҃кве ѡ҆снова́нїе, ꙳  сто́лпъ непоколеби́мь ꙗ҆ви́лсѧ є҆сѝ, всесла́вне, ꙳  чꙋдотво́рецъ и҆́стиннѣйшїй, ꙳ бг҃ода́ненъ, сла́вне: ꙳ и҆  свѣти́льникъ всесвѣ́телъ свѧще́нный бы́лъ є҆сѝ, ꙳ и҆  ра́й жи́зни дре́во, ꙳ посредѝ стѧжа́въ і҆и҃са жизнода́вца,  ꙳ сщ҃енномꙋ́чениче ѳеодо́те. (с. 13) 
Воло́выми жи́лами бїе́мь, и҆ на дре́вѣ протѧза́емь,  ꙳ и҆ го́рькѡ стрꙋ́жемь, досточꙋ́дне, ꙳ и҆ въ темни́цѣ  заключа́емь, ꙳ и҆ гвоздьмѝ но́ги твоѧ̑ пригвождє́ны  лю́тѣ, ꙳ на ѻ҆́дръ разжже́нъ полага́емь, ꙳ непрело́женъ  ꙗ҆ви́лсѧ є҆сѝ, ꙳ во всѣ́хъ оу҆крѣплѧ́ющаго тѧ̀ сла́вѧ,  ꙳ свѧщенномꙋ́чениче ѳеодо́те. 
Жи́лами твои́хъ по́двигѡвъ ꙳ врага̀ придави́въ, ꙳ и҆  тогѡ̀ си́лꙋ побори́лъ є҆сѝ, ꙳ и҆ мꙋ́жествовавъ  свѣтлѣ́йше, ꙳ въ вы́шнемъ црⷭ҇твїи вѣнцено́сецъ живе́ши,  ꙳ просвѣще́нїѧ сподо́бивсѧ, ꙳ и҆ красоты̀ пра́зднꙋющихъ, ꙳  и҆ мо́лишисѧ чтꙋ́щыѧ тѧ̀ спастѝ, ꙳ сла́ва мꙋ́ченикѡвъ  ѳеодо́те. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Ѡ҆сꙋжде́нїѧ и҆зба́ви, прест҃а́ѧ бг҃оневѣ́сто, ꙳ и҆  лю́тыхъ прегрѣше́нїй, ꙳ смире́ннꙋю мою̀ дꙋ́шꙋ, ꙳ и҆ сме́рти  и҆змѣнѝ моли́твами твои́ми: ꙳ и҆ да́рꙋй ѡ҆правда́нїе  полꙋчи́ти ꙳ въ де́нь и҆спыта́нїѧ, ꙳ є҆́же полꙋчи́ша ст҃ы́хъ  собо́ри: ꙳ покаѧ́нїемъ ѡ҆чище́на мѧ̀ пре́жде конца̀ покажѝ,  ꙳ и҆ сле́зными и҆злїѧ̑нїи. 
Крⷭ҇тобг҃оро́диченъ, подо́бенъ то́йже: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше: ꙳ сн҃е вожделѣ́нне, ꙳ сїѧ̑ тебѣ̀  невѣ́рный собо́ръ воздадѐ беззако́нный, ꙳ и҆́же мно́гихъ  твои́хъ чꙋде́съ наслади́выйсѧ; ꙳ но сла́ва неизглаго́ланномꙋ  ꙳ соше́ствїю твоемꙋ̀, влⷣко. 
Канѡ́нъ, є҆гѡ́же краегране́сїе: Бж҃їе да́нїе бы́лъ  є҆сѝ лѣ́потнѡ, блаже́нне. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Бг҃ъ твоѧ̑ къ немꙋ̀ движє́нїѧ, мꙋ́чениче, напра́ви,  (с. 14) є҆гѡ́же честны̑ѧ соблю́дъ за́пѡвѣди, і҆ера́рхъ  бы́лъ є҆сѝ, и҆ мꙋче́нїѧ кро́вїю ѡ҆зари́лсѧ є҆сѝ,  ꙗ҆вле́ннѣйше. 
Бжⷭ҇твеннѣ и҆ благоче́стнѣ пожи́въ, пло́ти  движє́нїѧ по́стническими оу҆мертви́въ по́двиги, и҆ живо́тъ  прїе́мъ, і҆ера́рхѡвъ оу҆добре́нїе, мꙋ́ченикѡвъ  и҆сполне́нїе. 
Всели́всѧ въ премꙋ́дрое се́рдце твоѐ дх҃ъ ст҃ы́й,  ѿ пеле́нъ, преподо́бне, пра́ва, сострада́тельна тѧ̀ и҆  ти́ха, и҆ і҆ера́рха бжⷭ҇твенна, мꙋ́чениче, показа̀,  ѳеодо́те. 
Бг҃оро́диченъ: 
Бѧ́ше порабоще́нно пе́рвѣе пре́лестїю, чⷭ҇таѧ,  человѣ́ческое є҆стество̀ лꙋка́внѣ: хрⷭ҇та́ же ро́ждши  ты̀, свобо́дꙋ оу҆лꙋчѝ, велемꙋ́дреннѡ тѧ̀ сла́вѧщее. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Сле́зъ твои́хъ стена́ньми, и҆ крове́й пото́ки,  оу҆гаси́лъ є҆сѝ пре́лести лю́тое оу҆́глїе, мꙋ́чениче  ст҃и́телю ѳеодо́те. 
Житїѐ твоѐ чи́стое показа́въ, свѧщеннодѣ́телѧ  бжⷭ҇твенна и҆ и҆́стинна свидѣ́телѧ тѧ̀ стрⷭ҇те́й  хрⷭ҇то́выхъ содѣ́ла. 
Средѝ сꙋди́ща стоѧ̀, и҆ оу҆ѧзвлѧ́емь лю́тыми  ра́нами, хрⷭ҇то́ва и҆́мене, мꙋ́чениче, не ѿве́рглсѧ  є҆сѝ, ѳеодо́те. 
Бг҃оро́диченъ: 
Оу҆врачꙋ́й мо́й оу҆́мъ, и҆знемо́гшїй прило́ги,  пречⷭ҇таѧ, лꙋка́вагѡ ѕмі́ѧ, и҆ грѣхꙋ̀ рабо́тающїй. 
Сѣда́ленъ, гла́съ д҃. Подо́бенъ: Вознесы́йсѧ: 
Свѧщеннонача́льства ѻ҆де́ждꙋ свѣтлѣ́йшꙋ, крове́й  твои́хъ ѡ҆моче́ньми содѣ́лалъ є҆сѝ, на нб҃са̀ всели́всѧ,  ѳеодо́те, ви́дѧ є҆гѡ́же возжелѣ́лъ є҆сѝ чи́стою мы́слїю.  Тѣ́мже твою̀ сла́вимъ всесщ҃е́ннꙋю па́мѧть, и҆ взыва́емъ:  помѧнѝ на́съ, со дерзнове́нїемъ къ бг҃ꙋ предстоѧ́й. 
Сла́ва, и҆ ны́нѣ, бг҃оро́диченъ: 
Нечи́стыхъ помыслѡ́въ мои́хъ мно́жество, и҆ (с. 15)  безмѣ́стныхъ мы́слей ѡ҆бꙋрева̑нїѧ, кто̀ и҆зрещѝ мо́жетъ,  всенепоро́чнаѧ; настоѧ̑нїѧ же безпло́тныхъ вра̑гъ мои́хъ  кто̀ и҆сповѣ́сть, и҆ си́хъ ѕло́бꙋ; но твое́ю мольбо́ю,  блага́ѧ, си́хъ мнѣ̀ всѣ́хъ и҆збавле́нїе да́рꙋй. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою̀ тѧ̀, долготерпѣли́ве. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Сокрꙋша́емо тѣ́ло твоѐ ра́нами, по́мыслъ  твердѣ́йшїй, и҆ вои́стиннꙋ, мꙋ́чениче, крѣпча́йшь  содѣ́ловаше, пою́ща: сла́ва си́лѣ твое́й, гдⷭ҇и. 
Распалѧ́емь любо́вїю влⷣчнею, ꙗ҆̀же ѿ ра́нъ  терпѣ́лъ є҆сѝ болѣ̑зни лютѣ́йшыѧ, ꙗ҆́коже и҆но́мꙋ  стра́ждꙋщꙋ, са́мъ пребыва́лъ є҆сѝ, велича́йшїй въ  мꙋ́ченицѣхъ ѳеодо́те. 
Претерпѣ́лъ є҆сѝ мꙋ̑ки, бг҃омꙋ́дре ѻ҆́ч҃е,  прибли́жившыѧсѧ тѣ́лꙋ: воздаѧ̑нїѧ бо пребыва̑ющаѧ ви́дѣлъ  є҆сѝ оу҆ма̀ чистото́ю, ѡ҆блегча̑ющаѧ болѣ̑зни твоѧ̑. 
Бг҃оро́диченъ: 
Свѣтлѣ́йшаѧ пала́то влⷣки, прест҃а́ѧ бцⷣе,  хра́мы на́съ покажѝ ст҃а́гѡ дх҃а, въ хра́мѣ твое́мъ  ст҃ѣ́мъ хвалꙋ̀ гдⷭ҇еви приносѧ́щыѧ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ  вѣ́рою воспѣва́ющыѧ тѧ̀. 
Возвыша́емь, мꙋ́дре, на дре́во, ѳеодо́те,  претерпѣва́лъ є҆сѝ твердѣ́йше терза̑нїѧ пло́ти твоеѧ̀,  вельмѝ оу҆дивлѧ́емь. (с. 16) 
Ви́симь, строга̑нїѧ терпѣ́лъ є҆сѝ тѣлє́снаѧ,  ѳеодо́те, влⷣкꙋ оу҆крѣплѧ́ющаго и҆мѣ́ѧй, и҆ вѣ́рою тѧ̀  оу҆твержда́юща. 
Кро́вными ѡ҆моче́ньми ѡ҆багри́въ, ѳеодо́те  блаже́нне, ѻ҆де́ждꙋ твою̀ сщ҃е́ннꙋю, свѣтлѣ́йшꙋ показа́лъ  є҆сѝ. 
Бг҃оро́диченъ: 
Зачала̀ є҆сѝ бг҃а, бы́вша чл҃вѣ́ка, ѽ влⷣчце!  сегѡ̀ ра́ди ро́ди родѡ́въ тѧ̀ непреста́ннѡ оу҆блажа́емъ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Всажде́нъ бы́лъ є҆сѝ въ темни́цꙋ, ꙗ҆́кѡ ѕлодѣ́й,  ѳеодо́те, храни́тель сы́й бжⷭ҇твенныхъ влⷣки, сла́вне,  повелѣ́нїй, бж҃е́ственное твоѐ пра́зднество вельмѝ  оу҆ѧсни́вшагѡ. 
Стоѧ́лъ є҆сѝ предъ сꙋди́щемъ непра́ведныхъ  сꙋди́мь, и҆ ѡ҆сꙋжда́ѧ человѣ́ки беззако́ннꙋющыѧ всꙋ́е, и҆  предпочита́ющыѧ непра́вдꙋ, свѧти́телю бг҃омꙋ́дре, па́че  пра́вды. 
Во́лны свирѣ́пыхъ мꙋ́къ разрꙋши́лъ є҆сѝ, ꙗ҆́коже  нѣ́кїй ка́мень, всеблаже́нне, возше́дъ восхожде́нїемъ  твоегѡ̀ се́рдца къ ка́меню краеꙋго́льномꙋ хрⷭ҇тꙋ̀ бг҃ꙋ. 
Бг҃оро́диченъ: 
Всели́всѧ во чре́во твоѐ хрⷭ҇то́съ бг҃ъ на́шъ, въ  человѣ́цѣхъ живꙋ́щїй грѣ́хъ, пречⷭ҇таѧ, и҆згонѧ́етъ, и҆  сво́йственный себѣ̀ чл҃вѣколюбе́знѡ содѣ́ловаетъ. 
Конда́къ, гла́съ г҃: 
Мо́рѧ ѕловѣ́рїе ѡ҆бличи́лъ є҆сѝ, и҆ і҆́дѡльскагѡ  безбо́жїѧ ле́сть вѣ́рою правовѣ́рїѧ оу҆ѧзви́лъ є҆сѝ, и҆  всесожже́нїе бжⷭ҇твенное бы́въ, чꙋдодѣ́йствїемъ ѡ҆роша́еши  концы̀: ѻ҆́ч҃е ст҃и́телю ѳеодо́те, хрⷭ҇та̀ бг҃а молѝ,  дарова́ти на́мъ ве́лїю ми́лость. (с. 17) 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: благослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Бжⷭ҇твенною, ѻ҆́ч҃е, распалѧ́емь любо́вїю дх҃а, на  ѻ҆́дръ разжже́нъ весьма̀ возложе́нъ, не ѡ҆пали́мъ пребы́лъ  є҆сѝ, благослове́нъ є҆сѝ, бж҃е мо́й, зовы́й, и҆ гдⷭ҇и. 
Ꙗ҆́коже и҆но́мꙋ са́мъ пребыва́ѧ стра́ждꙋщꙋ, ве́сь  бо оу҆мо́мъ, блаже́нне, къ бг҃ꙋ прише́дъ, сѣче́нїѧ же и҆  жже́нїѧ ты̀ небре́глъ є҆сѝ, не чꙋ́вствꙋѧ хрⷭ҇то́вымъ  манове́нїемъ. 
Премꙋ́дростїю слове́съ безслове́сїѧ сꙋ́щыѧ,  блаже́нне, и҆спо́лнєны, посредѝ сꙋди́ща ѡ҆бличи́лъ є҆сѝ,  проѧвле́ннѡ ѕлоче́стїемъ недꙋ́говавшыѧ, и҆ па́че сотво́ршагѡ  дє́мѡнскїѧ и҆зво́лившыѧ кꙋмі́ры. 
Бг҃оро́диченъ: 
Съ вы́шнимъ ликостоѧ́нїемъ, всѝ, мт҃и бж҃їѧ,  ра́дꙋйсѧ, тебѣ̀ зове́мъ, ѡ҆дꙋшевле́нное нб҃о, и҆  пресла́внаѧ пала́то, и҆ прⷭ҇то́ле ѻ҆́гненный, на не́мже  хрⷭ҇то́съ пло́тїю почѝ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
По́двиги твои́ми врагꙋ̀ противлѧ́ѧсѧ, мꙋ́чениче  ѳеодо́те, гвоздьми́ бо, сла́вне, въ но́ги пронзе́нъ,  ѿводѧ́щею къ црⷭ҇твꙋ нбⷭ҇номꙋ стезе́ю ше́ствовалъ є҆сѝ,  благослови́те, поѧ̀, дѣла̀ гдⷭ҇нѧ, гдⷭ҇а. 
Проповѣ́даѧ бг҃а на зе́млю прише́дша, и҆  бжⷭ҇твенными страстьмѝ стра́сть всепа́гꙋбнꙋю разрꙋ́шшаго,  стра́сть бжⷭ҇твеннꙋю и҆ блаже́ннꙋю под̾ѧ́лъ є҆сѝ пло́тїю,  вопїѧ̀, ѳеодо́те: благослови́те, всѧ̑ дѣла̀ гдⷭ҇нѧ, гдⷭ҇а. 
Крове́й ка́плѧми, и҆ сщ҃е́нныхъ оу҆че́нїй  тече́нїемъ, (с. 18) вѣ́рныхъ напои́лъ є҆сѝ сердца̀  благода́тїю, всемꙋ́дре: и҆ прозѧба́ти оу҆стро́илъ є҆сѝ,  земледѣ́лателю благи́хъ, бж҃е́ствєннаѧ разꙋмѣ̑нїѧ.  є҆мꙋ́же вопїе́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Скве́рны ѡ҆чи́стила є҆сѝ всѧ́кїѧ є҆стество̀  человѣ́ческое, пречⷭ҇таѧ, нбⷭ҇ный ро́ждши до́ждь, чл҃вѣ́ка  бы́вша, и҆ новосодѣ́лала є҆сѝ ны̀ ѡ҆бветша́вшыѧ, чⷭ҇таѧ,  вопїю́щыѧ: всѧ̑ дѣла̀, благослови́те, гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,  велича́емъ. 
И҆сцѣлє́нїѧ и҆сточа́етъ всѧ́чєскаѧ моще́й  бжⷭ҇твеннаѧ ра́ка свѧще́ннѣйшагѡ па́стырѧ, и҆ стра̑сти  оу҆ставлѧ́етъ, и҆ рѣши́тъ лѣ̑тныѧ ꙗ҆́кѡ вои́стиннꙋ  болѣ̑зни, сп҃са бжⷭ҇твенною благода́тїю. 
Ꙗ҆́кѡ сщ҃енномꙋ́ченикъ, вѧза́ти же и҆ рѣши́ти  и҆мѣ́ѧ вла́сть, разрѣшѝ ѕѡ́лъ мои́хъ оу҆́зы, и҆ дꙋ́шꙋ  мою̀ жего́мꙋ ѻ҆гне́мъ грѣха̀ ѡ҆росѝ, молѧ̀ всеще́драго. 
Дне́сь вѣ́рнѡ пра́зднꙋетъ цр҃ковь, бг҃оно́се,  всесвѧще́ннꙋю твою̀ па́мѧть, и҆ ѿше́ствїе къ  чл҃вѣколю́бцꙋ, и҆ ра́дꙋѧсѧ плете́тъ тебѣ̀ пѣ́сней  бжⷭ҇твєнныѧ дїади̑мы. 
Ꙗ҆́коже днесвѣ́тлꙋю ѕвѣздꙋ̀, тѧ̀ стѧжа́вше,  бг҃оглаго́ливе, твои́ми свѣтолꙋ́чными зарѧ́ми, бжⷭ҇твенныхъ  болѣ́зней, и҆ чꙋде́съ твои́хъ, чи́стыми свѣтлостьмѝ  ѡ҆зарѧ́емсѧ, ѳеодо́те. 
Бг҃оро́диченъ: 
Свѣ́тъ на́мъ ро́ждши, дв҃о, ѿ ѻ҆ц҃а̀ пре́жде  денни́цы возсїѧ́вшїй неизрече́ннѡ, неразꙋ́мїѧ тмꙋ̀  разрꙋши́ла є҆сѝ, и҆ въ сѣ́ни спѧ́щыѧ грѣхо́внѣй  просвѣти́ла є҆сѝ. (с. 19) 
Слꙋ́жба, и҆́же во ст҃ы́хъ ѻ҆ц҃а̀ на́шегѡ а҆рсе́нїѧ,  є҆пі́скопа тферска́гѡ. 
Стїхи̑ры, гла́съ ѕ҃. Подо́бенъ: Всѐ ѿло́жше: 
Ве́сь ѡ҆свѧще́нъ, ꙳ бг҃оно́сецъ показа́лсѧ є҆сѝ, ꙳  ма́стїю бжⷭ҇твенною ст҃о́ю, ꙳ ст҃ы́мъ дх҃омъ пома́занъ, ꙳ и҆  свѣ́тлѡ всегда̀ ликꙋ́ѧ, ст҃и́телю, ꙳ во ст҃а̑ѧ ст҃ы́хъ  входѧ̀, ꙳ и҆ лю́ди твоѧ̑, ꙳ ꙗ҆́кѡ свѧщеннотаи́нникъ, ꙳  нбⷭ҇нымъ та́йнамъ наꙋчи́лъ є҆сѝ, ꙳ ꙗ҆́кѡ вои́стиннꙋ  оу҆чи́тель и҆збра́ненъ, ꙳ ѻ҆́ч҃е а҆рсе́нїе бг҃оно́се, ꙳ со  дерзнове́нїемъ молѧ́сѧ ꙳ ѡ҆ дꙋша́хъ на́шихъ. 
Ве́сь ѿ ю҆́ности ѡ҆блиста́лъ є҆сѝ, ꙳ житїѧ̀  добродѣ́телей лꙋче́ю, ꙳ всеблаже́нне свѧти́телю, ꙳ и҆ лю́ди  твоѧ̑ просвѣти́лъ є҆сѝ, ꙳ и҆ хра́мъ пречⷭ҇тыѧ воздви́глъ  є҆сѝ пречꙋ́денъ. ꙳ И҆ ны́нѣ всели́лсѧ є҆сѝ, и҆дѣ́же  свѣ́тъ невече́рнїй, ꙳ и҆дѣ́же ликостоѧ̑нїѧ а҆́гг҃лъ: ꙳ съ  ни́миже предстоѧ̀, преподо́бне, ꙳ помина́й на́съ, свѧти́телю  а҆рсе́нїе, ꙳ твою̀ па́мѧть соверша́ющихъ, ꙳ со  дерзнове́нїемъ молѧ́сѧ ꙳ ѡ҆ дꙋша́хъ на́шихъ. 
Свѧти́тель бг҃опрїѧ́тенъ, ꙳ и҆ па́стырь и҆́стиненъ,  ꙳ сто́лпъ непревра́тенъ, ꙳ ѡ҆снова́нїе вѣ́ры недви́жимо, ꙳  благоче́стїѧ степе́нь непоколеби́мый, ꙳ забра́ло цр҃кве  нерꙋши́мое, ꙳ ст҃и́телей добро́та, ꙳ и҆ чꙋде́съ и҆сто́чникъ,  ꙳ а҆рсе́нїе бы́лъ є҆сѝ. ꙳ тѣ́мъ тѧ̀ оу҆блажа́емъ  благочести́внѡ ꙳ пѣ́ньми и҆ пѣ́сньми дꙋхо́вными, ꙳ и҆  всесвѧще́ннꙋю соверша́емъ па́мѧть твою̀. 
Со́лнца свѣтлѣ́йши ꙳ просїѧ̀ на́мъ па́мѧть твоѧ̀,  ꙳ (с. 20) ст҃и́телю а҆рсе́нїе, ꙳ вседо́блїи ѻ҆́ч҃е  свѧще́нне: ꙳ сегѡ̀ ра́ди тѧ̀ оу҆блажа́емъ, бг҃омꙋ́дре, ꙳ и҆  моле́бнѡ воспѣва́емъ, ꙳ ꙗ҆́кѡ показа́лсѧ є҆сѝ землѝ  на́шей чꙋдотво́рецъ, ꙳ и҆ моле́бникъ, и҆ предста́тель  теплѣ́йшїй. ꙳ Тѣ́мъ моли́сѧ хрⷭ҇тꙋ̀ бг҃ꙋ, ꙳ и҆зба́витисѧ  ста́дꙋ твоемꙋ̀ ѿ навѣ́та вра́жїѧ, ꙳ є҆́же стѧжа́лъ  є҆сѝ, мꙋ́дре, ꙳ моли́твами твои́ми. 
Сла́ва, гла́съ ѕ҃. Самогла́сенъ: 
Прїиди́те, всѝ рѡссі̑йскїѧ митропѡ́лїи, всѧ́ко  ѻ҆ч҃ество, гра́дове и҆ страны̑, а҆рхїере́є, і҆ере́є и҆  мона́си, и҆ всѝ лю́дїе, и҆ всѧ́къ ꙗ҆зы́къ стеце́мсѧ къ  честнѣ́й па́мѧти ст҃и́телѧ пресла́внѡ на́шеѧ землѝ, дне́сь  въ пѣ́снехъ и҆ пѣ́нїихъ восхва́лимъ вели́каго па́стырѧ и҆  оу҆чи́телѧ, а҆рсе́нїа бг҃омꙋ́драго: се́й бо и҆змла́да  жела́нїе бжⷭ҇твенно прїи́мъ въ се́рдцы свое́мъ, и҆  возлюби́въ хрⷭ҇та̀, и҆ пречⷭ҇тꙋю є҆гѡ̀ мт҃рь, є҆́йже и҆  ѻ҆би́тель сотворѝ, и҆ хра́мъ че́стенъ созда̀, и҆ вельмѝ  оу҆красѝ, и҆ мно́жєства мона́хѡвъ собра̀. Тѣ́мже твоѐ  пра́зднꙋемъ оу҆спе́нїе всѝ вѣ́рнїи, ѻ҆́крестъ стоѧ́ще  твоеѧ̀ ра́ки, моле́бнѡ къ тебѣ̀ рꙋ́цѣ простира́емъ,  свѧти́телю а҆рсе́нїе: моли́сѧ хрⷭ҇тꙋ̀ бг҃ꙋ ѡ҆ ча́дѣхъ  твои́хъ, и҆ ѡ҆ всѣ́хъ любо́вїю пра́зднꙋющихъ честнꙋ́ю  па́мѧть твою̀. 
И҆ ны́нѣ, бг҃оро́диченъ: Кто̀ тебє̀ не  оу҆блажи́тъ: 
Вхо́дъ. Прокі́менъ днѐ. И҆ чтє́нїѧ. 
При́тчей чте́нїе. 
[Глава̀ і҃] Па́мѧть пра́веднагѡ съ похвала́ми,  и҆ бл҃гослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та и҆ сребра̀ сокрѡ́вища. Честнѣ́йша же є҆́сть  ка́менїй многоцѣ́нныхъ: все́ же честно́е недосто́йно є҆ѧ̀  є҆́сть. Долгота́ бо дне́й, и҆ лѣ̑та живота̀ въ десни́цѣ  є҆ѧ̀: въ шꙋ́йцѣ же є҆ѧ̀ бога́тство и҆ сла́ва. (с. 21) Ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. [а҃] Послꙋ́шайте оу҆̀бо менє̀, ѽ ча̑да!  честна̑ѧ бо рекꙋ̀: и҆ бл҃же́нъ человѣ́къ и҆́же пꙋти̑ моѧ̑  сохрани́тъ: и҆схо́ди бо моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ,  и҆ смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆̀бо, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски  же предо мно́ю оу҆стны̀ лжи̑выѧ. Съ пра́вдою всѝ глаго́лы  оу҆́стъ мои́хъ, ничто́же въ ни́хъ стро́потно, нижѐ  развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
При́тчей чте́нїе. 
[Глава̀ і҃] Оу҆ста̀ пра́веднагѡ ка́плютъ  премꙋ́дрость, ѧ҆зы́къ же непра́веднагѡ поги́бнетъ.  Оу҆стнѣ̀ мꙋже́й пра́ведныхъ ка́плютъ бл҃года̑ти, оу҆ста́  же нечести́выхъ развраща́ютсѧ. [а҃і] Мѣ̑рила льсти̑ваѧ  ме́рзость предъ гдⷭ҇емъ: вѣ́съ же пра́ведный прїѧ́тенъ  є҆мꙋ̀. И҆дѣ́же а҆́ще вни́детъ досажде́нїе, та́мѡ и҆  безче́стїе: оу҆ста́ же смире́нныхъ поꙋча́ютсѧ премꙋ́дрости.  Соверше́нїе пра́выхъ наста́витъ и҆̀хъ, и҆ поползнове́нїе  ѿрица́ющихсѧ оу҆пасе́тъ и҆̀хъ. Не по́льзꙋютъ и҆мѣ̑нїѧ въ  де́нь ꙗ҆́рости, пра́вда же и҆зба́витъ ѿ сме́рти.  Оу҆́меръ пра́ведный, ѡ҆ста́ви раска́ѧнїе: нарꙋ́чна же  быва́етъ и҆ посмѣѧ́тельна нечести́выхъ па́гꙋба. Пра́вда  непоро́чнагѡ и҆справлѧ́етъ пꙋти̑: въ нече́стїе же па́даетъ  непра́вда. (с. 22) Пра́вда мꙋже́й пра́выхъ и҆зба́витъ и҆̀хъ:  безсовѣ́тїемъ же плѣнѧ́ютсѧ беззако́ннїи. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда: похвала́ же  нечести́выхъ поги́бнетъ. Пра́ведникъ ѿ ло́ва  оу҆бѣ́гнетъ, въ негѡ́же мѣ́стѡ предае́тсѧ нечести́вый. Во  оу҆стѣ́хъ нечести́выхъ сѣ́ть гра́жданѡмъ, чꙋ́вство же  пра́ведныхъ бл҃госпѣ́шное. Во благи́хъ пра́ведныхъ  и҆спра́витсѧ гра́дъ, и҆ въ поги́бели нечести́выхъ  ра́дованїе. Во благослове́нїи пра́выхъ возвы́ситсѧ гра́дъ,  оу҆сты́ же нечести́выхъ раскопа́етсѧ. Рꙋга́етсѧ гра́жданѡмъ  лише́нный ра́зꙋма, мꙋ́жъ же мꙋ́дрый безмо́лвїе во́дитъ. 
Премꙋ́дрости соломѡ́ни чте́нїе. 
Пра́ведникъ, а҆́ще пости́гнетъ сконча́тисѧ, въ  поко́и бꙋ́детъ. Ста́рость бо честна̀ не многолѣ́тна: нижѐ  въ числѣ̀ лѣ́тъ и҆счита́етсѧ. Сѣди́на же є҆́сть  мꙋ́дрость человѣ́кѡмъ, и҆ во́зрастъ ста́рости житїѐ  нескве́рное. Бл҃гоꙋго́денъ бг҃ови бы́въ, возлю́бленъ бы́сть,  и҆ живы́й посредѣ̀ грѣ̑шникъ, преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  благода́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи̑ры, гла́съ в҃, самогла́сны: 
Оу҆́мъ преподо́бенъ, ꙗ҆́кѡ при́снѡ къ бг҃ꙋ  внима́ющь, свобо́денъ же и҆ самоизво́ленъ, ꙗ҆́кѡ страстьмѝ  непорабоще́нъ, дꙋ́шꙋ чи́стꙋ и҆мѣ́ѧ, се́рдце ми́лостивно и҆  слеза́ми оу҆миле́нно, тѣ́ло же моли́твами къ бг҃ꙋ  слꙋже́бно (с. 23) притѧжа́лъ є҆сѝ, а҆рсе́нїе свѧти́телю,  сло́во мꙋ́дростно и҆ смире́нно. Ве́сь ѿ ю҆́ности  благонра́вїемъ хрⷭ҇тꙋ̀ оу҆сво́исѧ, ѿ негѡ́же  свѧти́тельства досто́инство прїѧ́лъ є҆сѝ, и҆ лю́ди твоѧ̑  оу҆па́слъ є҆сѝ, и҆ правосла́вїемъ ѡ҆богати́лъ є҆сѝ.  Ны́нѣ ꙗ҆́кѡ предстоѧ̀ хрⷭ҇тꙋ̀ бг҃ꙋ, ѿ всѧ́кихъ на́съ  бѣ́дъ и҆зба́ви, и҆ спасѝ дꙋ́шы на́шѧ. 
Гла́съ д҃: 
Є҆ѵⷢ҇льскихъ и҆стѡ́чникъ словесы̀ твои́ми,  свѧти́телю, люде́й твои́хъ сердца̀ напои́лъ є҆сѝ, и҆  сѣ́мѧ бл҃гоче́стїѧ въ ни́хъ моли́твами твои́ми возрасти́лъ  є҆сѝ, и҆ си́хъ прине́слъ є҆сѝ хрⷭ҇тꙋ̀ пло́дъ и҆зрѧ́денъ.  И҆ ны́нѣ ꙗ҆́кѡ предстоѧ̀ оу҆ негѡ̀ съ ли́ки а҆пⷭ҇тѡлъ и҆  ст҃и́тєль, помина́й на́съ къ немꙋ̀ моли́твами твои́ми, и҆  сохранѝ на́съ ѿ всѧ́кагѡ ѡ҆ѕлобле́нїѧ, соверша́ющихъ  вѣ́рою па́мѧть твою̀. 
А҆пⷭ҇льскагѡ престо́ла сподо́билсѧ є҆сѝ,  ст҃и́тельство прїи́мъ, свѧти́телю а҆рсе́нїе: ты́ бо  оу҆краси́лъ є҆сѝ це́рковь мт҃ре гдⷭ҇ни, и҆ оу҆го́дникѡвъ  є҆ѧ̀, а҆нтѡ́нїа и҆ ѳеодо́сїа. Въ ню́же мы̀ ны́нѣ, ча̑да  твоѧ̑, притека́юще, и҆ ли́ки составлѧ́юще, тебѐ  восхвалѧ́емъ, ꙗ҆́кѡ ѻ҆ц҃а̀ чадолюби́ва, и҆ моле́бнѣ къ  тебѣ̀ рꙋ́цѣ простира́емъ: моли́сѧ ѡ҆ на́съ хрⷭ҇тꙋ̀ бг҃ꙋ,  и҆ пречⷭ҇тѣй є҆гѡ̀ мт҃ри, ѡ҆ и҆̀же вѣ́рою и҆ любо́вїю  тебѐ почита́ющихъ. 
Сла́ва, гла́съ и҃: 
Всѧ́къ ѧ҆зы́къ да почꙋди́тсѧ ны́нѣ ѡ҆ пресла́вныхъ  вели́чїихъ бг҃а на́шегѡ, и҆ всѧ̑ка оу҆ста̀ да подви́жꙋтсѧ  на похвале́нїе, и҆ да воспою́тъ хрⷭ҇та̀ бг҃а: ꙗ҆́кѡ въ  послѣ̑днѧѧ времена̀ и҆ ро́ды такова̀ на́мъ произведѐ  свѣти́льника вели́каго, свѧти́телѧ приснобл҃же́ннаго  а҆рсе́нїа. тѣ́мже вопїе́мъ є҆мꙋ̀: ра́дꙋйсѧ, оу҆пасы́й  це́рковь хрⷭ҇то́вꙋ и҆ лю́ди твоѧ̑, сегѡ̀ ра́ди ны́нѣ на  нб҃сѣ́хъ въ весе́лїи водворѧ́ешисѧ: ра́дꙋйсѧ, и҆ ты̀  бг҃охрани́мый гра́де тфе́рь, ꙗ҆́кѡ такова̀ и҆мѣ́ѧ въ  себѣ̀ пожи́вша свѧти́телѧ: (с. 24) весели́тесѧ и҆ вы̀,  лю́дїе сегѡ̀ гра́да, ꙗ҆́кѡ такова̀ ст҃и́телѧ и҆ оу҆чи́телѧ  сподо́бистесѧ прїѧ́ти: ра́дꙋйсѧ и҆ весели́сѧ, бж҃їѧ мт҃ре  це́рковь, ꙗ҆́кѡ люби́мый тобо́ю въ тебѣ̀ почи́лъ є҆́сть,  бг҃омꙋ́дрый а҆рсе́нїй. Но, ѽ бг҃обл҃же́нный ѻ҆́ч҃е! не  преста́й молѧ́сѧ ѡ҆ и҆̀же вѣ́рою чтꙋ́щихъ всечестно́е твоѐ  преставле́нїе. 
И҆ ны́нѣ, бг҃оро́диченъ: Влⷣчце, прїимѝ моли́твꙋ  ра̑бъ твои́хъ: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѻ҆́ч҃е свѧти́телю а҆рсе́нїе, ꙳ ѡ҆крили́въ оу҆́мъ  къ бг҃ꙋ вѣ́рою, ꙳ мїрска́гѡ смѣше́нїѧ ꙳ возгнꙋша́лсѧ  є҆сѝ неꙋста́внагѡ: ꙳ и҆ кре́стъ тво́й взе́мъ, ꙳ всеви́дцꙋ  послѣ́довалъ є҆сѝ, ꙳ и҆ люби́тель мона́хѡвъ бы́лъ є҆сѝ  и҆зрѧ́денъ. ꙳ Сегѡ̀ ра́ди свѧти́тельскагѡ престо́ла прїѧ́ти  сподо́билсѧ є҆сѝ, ꙳ тѣ́мъ не преста́й молѧ́сѧ ѡ҆ дꙋша́хъ  на́шихъ. 
Сті́хъ: Честна̀ предъ гдⷭ҇емъ сме́рть, преподо́бныхъ  є҆гѡ̀. 
Ѻ҆́ч҃е свѧти́телю а҆рсе́нїе, ꙳ ты̀ ѿ оу҆тро́бы  къ бг҃ꙋ ꙳ прибли́жилъ є҆сѝ тво́й оу҆́мъ: и҆ весьма̀  прилѣжа́лъ є҆сѝ цр҃ю̀ вседержи́телю, ꙳ плоды̀ достѡ́йны  приносѧ̀ є҆мꙋ̀ ꙳ ѿ твои́хъ пѡ́двигъ, свѧти́телю, ꙳  сокрꙋша́емь добродѣ́тельными вѣнцы̀. ꙳ тѣ́мъ благи́хъ  ѡ҆брѣ́лъ є҆сѝ ꙳ воспрїѧ́тїе, досточꙋ́дне. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ѻ҆́ч҃е свѧти́телю а҆рсе́нїе, ꙳ ты̀ мона́хѡмъ  наказа́тель, ꙳ и҆ рѡссі́йстѣй землѝ ѕвѣзда̀ пресвѣ́тлаѧ,  ꙳ ѡ҆сїѧва́ѧ чꙋдесы̀ всю̀ сїю̀ странꙋ̀: ꙳ тѧ́ бо и҆збра̀ бг҃ъ  ѿ ю҆́ности, ѻ҆́ч҃е, ꙳ па́стырѧ ѻ҆вца́мъ словє́снымъ и҆  оу҆чи́телѧ. ꙳ тѣ́мъ моли́сѧ ѡ҆ на́съ ꙳ съ ли́ки  свѧти́телей, ꙳ и҆ просѝ ста́дꙋ твоемꙋ̀ грѣхѡ́въ  ѡ҆ставле́нїѧ. 
Сла́ва, гла́съ ѕ҃: 
Ꙗ҆́кѡ всечестны́й коне́цъ оу҆спе́нїѧ твоегѡ̀, и҆  є҆́же ѿше́ствїе твоѐ ко гдⷭ҇ꙋ, оу҆вѣ́дѣвше  благочести́вїи кнѧ́зи, и҆ (с. 25) свѧщенномона́си, и҆ всѝ  лю́дїе, взе́мше чⷭ҇тно́е тѣ́ло твоѐ, принесо́ша тобо́ю въ  бг҃озда́ннꙋю це́рковь пречⷭ҇тыѧ бж҃їѧ мт҃ре. Сїѧ̑ ви́дѣвше  мона́си твоеѧ̀ ѻ҆би́тели, люби̑маѧ тобо́ю ча̑да, прите́кше,  и҆ оу҆зрѣ́вше тебѐ ме́ртва на ѻ҆дрѣ̀, пла́чꙋщесѧ  го́рькѡ, и҆ ѻ҆́дръ слеза́ми ѡ҆блива́юще, велегла́снѡ тебѣ̀  вопїѧ́хꙋ: оу҆вы̀ на́мъ, па́стырю на́шъ до́брый. къ комꙋ̀  оу҆жѐ прибѣ́гнемъ; кто̀ на́съ посѣти́тъ; кто̀ на́шꙋ  нищетꙋ̀ оу҆довли́тъ; кто́ бо тако́въ бы́сть, ꙗ҆́коже ты̀  любе́зенъ мона́хѡмъ; комꙋ̀ на́съ ѡ҆ставлѧ́еши, люби́мый  на́шъ ѻ҆́ч҃е а҆рсе́нїе; а҆́ще и҆ тѣ́ломъ ѿше́лъ є҆сѝ  ѿ на́съ, по дꙋ́хомъ пребыва́й съ на́ми, посѣща́ѧ на́съ,  и҆ моли́сѧ за ны̀ ко гдⷭ҇ꙋ, и҆ пречⷭ҇тѣй є҆гѡ̀ мт҃ри,  вѣ́рою и҆ любо́вїю па́мѧть твою̀ почита́ющыѧ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Тропа́рь, гла́съ и҃: 
Благоче́стнѡ пожи́въ во свѧти́тельствѣ, лю́ди  просвѣти́лъ є҆сѝ оу҆че́нїемъ твои́мъ: и҆ ѡ҆ хра́мѣ  пречⷭ҇тыѧ вельмѝ подвиза́всѧ, и҆ люби́тель мона́хѡвъ бы́въ,  сегѡ̀ ра́ди ѿ хрⷭ҇та̀ па́ствы твоеѧ̀ вѣне́цъ прїѧ́лъ  є҆сѝ. тѣ́мже ꙗ҆́кѡ а҆пⷭ҇льскагѡ престо́ла намѣ́стника,  и҆ свѧти́телѧ вели́каго чтꙋ́ще тѧ̀, мо́лимъ, ча̑да твоѧ̑,  блаже́нне: ѿ всѣ́хъ бѣ́дъ и҆зба́ви на́съ, ꙗ҆̀же ко  хрⷭ҇тꙋ̀ моли́твами твои́ми, ст҃и́телю хрⷭ҇то́въ а҆рсе́нїе,  ѻ҆́ч҃е на́шъ. 
Сла́ва, и҆ ны́нѣ. бг҃оро́диченъ: И҆́же на́съ ра́ди  рожде́йсѧ ѿ дв҃ы: 
На оу҆́трени, на Бг҃ъ гдⷭ҇ь, тропа́рь ст҃а́гѡ  два́жды: Сла́ва, и҆ ны́нѣ, бг҃оро́диченъ: 
По а҃-й стїхоло́гїи сѣда́ленъ, гла́съ и҃: 
Ле́сть мі́ра и҆ бога́тства свѣ́тлость, и҆ высо́кꙋю  любо́вь роди́телей преѡби́дѣвъ, смире́нїемъ же къ нищетѣ̀  (с. 26) оу҆ча́щемꙋ влⷣцѣ хрⷭ҇тꙋ̀ послѣ́довалъ є҆сѝ,  ѿ негѡ́же поще́нїемъ и҆ моли́твами и҆́стинное бога́тство  и҆ сꙋ́щꙋю свѣ́тлость, и҆ ца́рство недви́жимо, свѧти́телю  а҆рсе́нїе, наслѣ́довалъ є҆сѝ: къ немꙋ́же ны́нѣ моли́сѧ,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Да сво́й па́ки сози́ждеши ѻ҆́бразъ, сп҃се,  и҆стлѣ́вшїй страстьмѝ, нбⷭ҇ныхъ оу҆таи́всѧ сꙋще́ствъ,  воплоти́лсѧ є҆сѝ ѿ дв҃ы, є҆́йже со стра́хомъ вопїе́мъ:  ра́дꙋйсѧ, ѡ҆бра́дованнаѧ, гдⷭ҇ь съ тобо́ю. 
По в҃-й стїхоло́гїи сѣда́ленъ, гла́съ г҃. 
Добродѣ́телей дѣ́ланїемъ цр҃кви возсїѧ́лъ є҆сѝ  вели́кое сл҃нце, и҆ оу҆че́нїемъ слове́съ твои́хъ просвѣтѝ  лю́ди твоѧ̑. тѣ́мже и҆ по оу҆спе́нїи несконча́емꙋ  благода́ть прїѧ́лъ є҆сѝ, свѧти́телю а҆рсе́нїе, молѝ  хрⷭ҇та̀ бг҃а, дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющъ на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. Тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, благода́тнаѧ. 
По полѷеле́и сѣда́ленъ, гла́съ и҃: 
Ми́лостивомꙋ хрⷭ҇то́вꙋ оу҆го́дникꙋ, неѕло́бивомꙋ и҆  кро́ткомꙋ, всѝ тебѣ̀ прилѣ́жнѡ мо́лимсѧ, и҆ любо́вїю  зове́мъ: ра́дꙋйсѧ, свѧти́телю а҆рсе́нїе, оу҆краси́вый  хра́мъ бж҃їѧ мт҃ре, и҆ оу҆го́дникѡвъ є҆ѧ̀, а҆нтѡ́нїа и҆  ѳеодо́сїа. Съ ни́миже молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Є҆гда̀ прїи́детъ сꙋди́ти все́й землѝ всѣ́хъ  влⷣка и҆ (с. 27) творе́цъ, ѻ҆вца́мъ мѧ̀ причтѝ десны̑мъ  ѡ҆сꙋжде́ннаго, и҆ кромѣ́шнїѧ тмы̀, и҆ всѧ́кагѡ мꙋче́нїѧ,  твоего̀ непотре́бнаго раба̀ и҆схитѝ, молю́сѧ: да  благода́рнѡ велича́ю бога́тство твоеѧ̀ бла́гости, бцⷣе  всенепоро́чнаѧ, и҆ вопїю́ ти ра́дꙋѧсѧ: моли́сѧ хрⷭ҇тꙋ̀ бг҃ꙋ,  прегрѣше́нїй ѡ҆ставле́нїе да́ти мнѣ̀, тебе́ бо и҆́мамъ  наде́ждꙋ, ра́бъ тво́й. 
Степє́нна, а҃-й а҆нтїфѡ́нъ д҃-гѡ гла́са: Прокі́менъ,  гла́съ д҃: Свѧще́нницы твоѝ ѡ҆блекꙋ́тсѧ въ пра́вдꙋ, и҆  преподо́бнїи твоѝ возра́дꙋютсѧ. Сті́хъ: Помѧнѝ, гдⷭ҇и,  дв҃да, и҆ всю̀ кро́тость є҆гѡ̀. Всѧ́кое дыха́нїе да  хва́литъ гдⷭ҇а: Є҆ѵⷢ҇лїе і҆ѡа́нна, зача́ло л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Дх҃а ст҃а́гѡ благода́ть въ твои́хъ оу҆стна́хъ  и҆злїѧ́сѧ, ѻ҆́ч҃е, и҆ бы́лъ є҆сѝ па́стырь хрⷭ҇то́вы  цр҃кве, оу҆чѧ̀ словє́сныѧ ѻ҆́вцы, вѣ́ровати въ трⷪ҇цꙋ  є҆диносꙋ́щнꙋю, во є҆ди́но бж҃ество̀. 
Канѡ́нъ ст҃и́телѧ а҆рсе́нїа, є҆гѡ́же краегране́сїе:  Ст҃а́гѡ хрⷭ҇то́ва свѧти́телѧ а҆рсе́нїа похвали́ти,  ра́зꙋмъ, бж҃е мо́й, да́рꙋй мѝ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Свѣ́те ѿ свѣ́та хрⷭ҇тѐ бж҃е, ѿ ѻ҆ц҃а̀  пре́жде вѣ̑къ рожде́йсѧ, и҆ и҆сконѝ сы́й со ѻ҆ц҃е́мъ и҆  дх҃омъ, мра́къ дꙋшѝ моеѧ̀ ѿгна́въ, ѡ҆зарѝ оу҆́мъ мо́й,  молю́сѧ, ꙗ҆́кѡ да возмогꙋ̀ пѣ́ти твоего̀ оу҆го́дника  а҆рсе́нїа свѧще́ннаго. 
А҆́ще и҆ человѣ́къ є҆сѝ є҆стество́мъ, ѻ҆́ч҃е,  но а҆́гг҃льски на землѝ пожи́лъ є҆сѝ, десна́гѡ пꙋтѝ ѿ  ю҆́ности є҆́мьсѧ, цѣломꙋ́дрїѧ рачи́тель бы́въ, дх҃а  ст҃а́гѡ честно́е ѻ҆би́телище, а҆рсе́нїе всесвѧще́нне,  ꙗ҆ви́лсѧ є҆сѝ. 
Мꙋ́дрости глави́знꙋ, стра́хъ бж҃їй возлюби́въ, и҆  (с. 28) за́повѣдемъ є҆гѡ̀ при́снѡ поꙋча́ѧсѧ, дре́во  насади́сѧ при и҆схо́дищахъ во́дъ дх҃о́вныхъ: ѿ ни́хже,  ѻ҆́ч҃е, напоѧ́емь, пло́дъ хрⷭ҇тꙋ̀, а҆рсе́нїе, прине́слсѧ  є҆сѝ. 
Бг҃оро́диченъ: 
Оу҆слы́ша є҆́ѵа прама́ти, чⷭ҇таѧ: въ печа́лѣхъ  роди́ши ча̑да. ты́ же, дв҃о, оу҆слы́шала є҆сѝ: гдⷭ҇ь съ  тобо́ю, ра́дꙋйсѧ, и҆ ра́дованнымъ гла́сомъ, бг҃оневѣ́сто,  печа́ль прама́тере потре́бльши. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Презрѣ́въ ни̑жнѧѧ, ꙗ҆́кѡ попира́єма, и҆ любо́вь  роди́телей преѡби́дѣвъ, хрⷭ҇та̀ взыска́лъ є҆сѝ: є҆гѡ́же  любо́вїю дꙋ́шꙋ твою̀ оу҆ѧзви́лъ є҆сѝ, того̀ любѧ̀, и҆  тогѡ̀ и҆щѧ̀ красоты̀. 
Свѣти́льникъ сы́й, твою̀ дꙋ́шꙋ оу҆краша́ѧ  слеза́ми, ра́нѡ ко хрⷭ҇тꙋ̀ оу҆́тренюѧ, рꙋкꙋ́ же  просте́ртїемъ въ моли́твахъ, а҆мали́ка тѣ́ло оу҆мертви́лъ  є҆сѝ, и҆ на го́рꙋ безстра́стїѧ возше́лъ є҆сѝ. 
Благоро́дїемъ высо́къ, и҆ благодꙋ́шїемъ и҆зѧ́щенъ,  ра́зꙋма мꙋ́дростїю оу҆дивле́нъ бы́лъ є҆сѝ, цвѣ́тъ ꙗ҆́кѡ  прекра́сный чистото́ю сїѧ́ѧ, и҆ свѣ́тлымъ смире́нїемъ,  а҆рсе́нїе ѻ҆́ч҃е, оу҆краси́лсѧ є҆сѝ. 
Бг҃оро́диченъ: 
Ма́ти бж҃їѧ пречⷭ҇таѧ, благослове́ннаѧ и҆  пренепоро́чнаѧ, дꙋшѝ моеѧ̀ стрꙋ́пы и҆сцѣлѝ, и҆ стра̑сти  плотскі̑ѧ оу҆мертвѝ, оу҆мирѝ оу҆́мъ мо́й, ѿ всѧ́кагѡ  вре́да, и҆ вра́жїѧ напа́сти и҆зми́ мѧ, влⷣчце. 
Сѣда́ленъ, гла́съ д҃: 
Вели́кїй хрⷭ҇то́въ свѧти́тель да воспое́тсѧ, сто́лпъ  свѣ́тлый, просвѣща́ѧй на́съ чꙋде́съ свѣтлостьмѝ,  бг҃оно́сный ѻ҆́ч҃е на́шъ а҆рсе́нїе, па́стырю и҆ оу҆чи́телю  землѝ на́шеѧ, (с. 29) хрⷭ҇та̀ молѝ ѡ҆ ста́дѣ твое́мъ, и҆  ѡ҆ всѣ́хъ вѣ́рою и҆ любо́вїю чтꙋ́щихъ ст҃ꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Пое́мъ тѧ̀, бг҃оневѣ́сто, мт҃и хрⷭ҇та̀ бг҃а,  сла́вѧще рождество̀ твоѐ непостижи́мое, и҆́мже  и҆зба́вихомсѧ ѿ ле́сти дїа́воли, и҆ всѧ́кїѧ бѣды̀, бцⷣе  влⷣчце, и҆ вѣ́рнѡ вопїе́мъ: поми́лꙋй ста́до твоѐ,  є҆ди́на всепѣ́таѧ. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ, и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Вельмѝ оу҆краси́лъ є҆сѝ престо́лъ тво́й,  свѧти́телю а҆рсе́нїе, вели́кими бо чꙋдесы̀ преспѣ́лъ  є҆сѝ, и҆ житїе́мъ свѣ́тлымъ: сегѡ̀ ра́ди превели́кїй бг҃ъ  на́шъ вельми́ тѧ просла́ви. 
Ми́лости пода́телѧ гдⷭ҇а вѣ́дый, блаже́нне, те́плѣ  є҆го̀ оу҆моли́лъ є҆сѝ, на и҆сцѣле́нїе и҆ спасе́нїе  мнѡ́гимъ, съ вѣ́рою къ тебѣ̀ притека́ющымъ, и҆ въ по́мощь  тѧ̀ призыва́ющымъ. 
Врача̀ и҆зрѧ́дна разли́чнѡ недꙋ́гꙋющымъ, и҆  наставле́нїе всѣ̑мъ прельщє́нымъ ѕлы́мъ совѣ́томъ,  хрⷭ҇то́съ тѧ̀ дарова̀ чꙋдотво́рца землѝ на́шей, свѧти́телѧ  а҆рсе́нїа: тѣ́мже тѧ̀ оу҆блажа́емъ. 
Бг҃оро́диченъ: 
И҆сцѣли́ла є҆сѝ сокрꙋше́нїе, всенепоро́чнаѧ,  дре́внѧгѡ ѻ҆каѧ́нства землены́хъ, поро́ждшаѧ гдⷭ҇а и҆ цр҃ѧ̀  хрⷭ҇та̀, поне́сшаго недꙋ́ги на́шѧ, за благосе́рдїе  неизглаго́ланное, дв҃о мт҃и. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ, сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Сла́вный па́стырь, неистощи́мый и҆сто́чникъ (с. 30)  и҆сцѣле́нїѧ, церко́вный сто́лпъ, вѣ́рныхъ оу҆твержде́нїе,  вели́кїй свѣти́льникъ многосвѣ́тлый, свѧти́телю а҆рсе́нїе. 
Ꙗ҆́кѡ свѣтоза́рно житїѐ, ꙗ҆́кѡ ѕѣлѡ̀ чꙋ́дно,  ꙗ҆́кѡ краснѝ трꙋ́дове твоѝ, ꙗ҆́кѡ вели́ка благода́ть  свы́ше дана̀ тѝ, мꙋ́дре: сегѡ̀ ра́ди вѣ́рою почита́емъ  тѧ̀, свѧти́телю а҆рсе́нїе. 
Пресвѣ́тлаѧ твоѧ̀ па́мѧть простира́етсѧ въ мі́рѣ,  и҆ просвѣща́етъ человѣ́чєскїѧ дꙋ́шы свѣ́томъ благода́ти:  ю҆́же соверша́ющихъ любо́вїю, ѿ бѣ́дъ на́съ и҆зба́ви,  мо́лимсѧ, свѧти́телю а҆рсе́нїе. 
Бг҃оро́диченъ: 
Сѐ ѻ҆́дръ соломѡ́новъ, є҆го́же ѡ҆бстоѧ́тъ  си́льнїи, бг҃одꙋхнове́нныхъ списа́нїй ны́нѣ прорица̑нїѧ: на  не́мже хрⷭ҇то́съ бг҃ъ воплоще́нїемъ почи́лъ є҆́сть,  благослове́ннаѧ и҆ ѡ҆бра́дованнаѧ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Свѣти́льника тѧ̀ сꙋ́щїи во тмѣ̀ пре́лести,  неле́стнѡ наставлѧ́юща, ѡ҆брѣ́тше, къ пꙋтє́мъ живота̀,  бг҃облаже́нне а҆рсе́нїе. И҆ ны́нѣ по сме́рти вра́чь  ꙗ҆ви́лсѧ є҆сѝ болѧ́щымъ, дх҃а бжⷭ҇твенною благода́тїю. 
Зако́нѡмъ повинꙋ́ѧсѧ влⷣчнимъ, заблꙋ́ждшыѧ  взыска́лъ є҆сѝ, и҆ во ѡ҆гра́дꙋ покаѧ́нїѧ приве́лъ є҆сѝ,  ꙗ҆́кѡ па́стырь и҆́стиненъ показа́всѧ ста́дꙋ твоемꙋ̀,  ѻ҆́ч҃е свѧти́телю а҆рсе́нїе. 
Свѧще́нїѧ хра́мъ, ѻ҆́ч҃е, бжⷭ҇твеннагѡ дх҃а вѣ́рою  бы́въ, созда́лъ є҆сѝ хра́мъ пречⷭ҇тыѧ мт҃ре бж҃їѧ, и҆  є҆ѧ̀ оу҆го́дникѡвъ, а҆нтѡ́нїа и҆ ѳеодо́сїа: и҆ ѻ҆би́тель  пречꙋ́днꙋ сотвори́лъ и҆ оу҆краси́лъ є҆сѝ, въ не́йже  тѣ́ло твоѐ положено̀ бы́сть. 
Бг҃оро́диченъ: 
Зако́ни ѡ҆ тебѣ̀ пресла́внѡ, дв҃о, ѡ҆бновлѧ́ютсѧ:  ражда́еши бо безъ сѣ́мене бг҃а сп҃са, и҆ пребыва́еши (с.  31) дѣ́вствꙋющи па́ки, стра́нно чꙋ́до. тѣ́мъ тѧ̀ мт҃рь  є҆мманꙋ́илевꙋ благоче́стнѡ и҆сповѣ́дꙋемъ. 
Конда́къ, гла́съ и҃. 
Воспрїе́мши ра́достнѡ честны̑ѧ твоѧ̑ мо́щи,  пречⷭ҇таѧ це́рковь, въ ню́же че́стнѡ вноси̑мы мно́жествомъ  сщ҃енномона́хѡвъ, и҆ кнѧ́зи благовѣ́рными, и҆ ꙗ҆̀же  прїе́мши, ꙗ҆́кѡ сокро́вище многоцѣ́нное. тѣ́мже и҆ мы̀  ны́нѣ твоеѧ̀ ѻ҆гра́ды словє́сныѧ ѻ҆́вцы, ѻ҆́крестъ  ра́ки твоеѧ̀ предстоѧ́ще, любе́знѡ вопїе́мъ тѝ: не забꙋ́ди  ча̑дъ твои́хъ, ѻ҆́ч҃е, и҆̀хже мꙋ́дрѣ собра́лъ и҆  возлюби́лъ є҆сѝ, ꙗ҆́кѡ да зове́мъ тѝ: ра́дꙋйсѧ,  ст҃и́телю а҆рсе́нїе, па́стырю и҆ оу҆чи́телю на́шъ. 
І҆́косъ: 
Ѿ скве́рныхъ оу҆сте́нъ, ѿ нечи́ста се́рдца,  ка́кѡ тѝ принесꙋ̀ хвалє́нїѧ, ѻ҆каѧ́нный; оу҆жаса́юсѧ и҆  трепе́щꙋ: по надѣ́ѧсѧ на тво́й благосе́рдный нра́въ,  ѻ҆́ч҃е, хвалꙋ́ ти прино́симъ, глаго́люще: ра́дꙋйсѧ,  па́стырю на́шъ до́брый свѧти́телю а҆рсе́нїе, оу҆пасы́й  ста́до хрⷭ҇то́во: ра́дꙋйсѧ, ди́вный чꙋдотво́рче,  предтека́ющымъ къ тебѣ̀ съ вѣ́рою, неѡскꙋ́дно и҆сцѣле́нїе  подава́ѧ: ра́дꙋйсѧ, це́рквамъ воздви́женїе, и҆ и҆́нокѡвъ  люби́телю, си̑рымъ и҆ ни́щымъ пода́телю: ра́дꙋйсѧ, и҆ ты̀  бг҃охрани́мый гра́де тфе́рь, ꙗ҆́кѡ такова̀ и҆мѣ̀ въ себѣ̀  пожи́вша свѧти́телѧ: ра́дꙋйсѧ и҆ весели́сѧ, бж҃їѧ мт҃ере  це́рковь, ꙗ҆́кѡ люби́мый тобо́ю въ тебѣ̀ почи́лъ є҆́сть  бг҃омꙋ́дрый а҆рсе́нїй. Но, ѽ бг҃облаже́нне ѻ҆́ч҃е! а҆́ще  и҆ тѣ́ломъ преше́лъ є҆сѝ ѿ на́съ, но дꙋ́хомъ пребыва́ѧ  съ на́ми: и҆ моли́сѧ за ны̀ хрⷭ҇тꙋ̀, и҆ пречⷭ҇тѣй є҆гѡ̀  мт҃ери, съ є҆ѧ̀ оу҆го́дники, а҆нтѡ́нїемъ и҆ ѳеодо́сїемъ,  и҆ спаса́й пою́щихъ тѧ̀, да зове́мъ тѝ: ра́дꙋйсѧ,  свѧти́телю а҆рсе́нїе, па́стырю и҆ оу҆чи́телю на́шъ. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ,  высо́къ (с. 32) пла́мень вознесло̀ є҆́сть: хрⷭ҇то́съ же  прострѐ бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  благослове́нъ и҆ препросла́вленъ. 
Вы́шнїй цр҃ю̀ и҆ вседержи́телю, моли́твами твоегѡ̀  оу҆го́дника жи́знь оу҆мирѝ всѣ̑мъ, сло́ве, хрⷭ҇тїа́нѡмъ,  посо́бствꙋѧ на ва́рвары благовѣ̑рнымъ, да тебѣ̀, хрⷭ҇тѐ,  зове́мъ: благослове́нъ бг҃ъ ѻ҆тє́цъ на́шихъ. 
Прⷭ҇то́лꙋ предстоѧ̀ бж҃їю, свѧти́телю хрⷭ҇то́въ  а҆рсе́нїе, моли́ти прилѣ́жнѡ не преста́й ѡ҆ на́съ твои́хъ  рабѣ́хъ, да ѻ҆гнѧ̀ вѣ́чнагѡ и҆зба́вимсѧ и҆ всѧ́кагѡ  ѡ҆ѕлобле́нїѧ, ѿ вра̑гъ находѧ́щагѡ, твои́ми моли́твами. 
И҆сцѣлє́нїѧ подава́еши, всю́дꙋ вѣ́рою къ тебѣ̀  притека́ющымъ, свѧти́телю а҆рсе́нїе. Тѣ́мже мо́лимъ тѧ̀,  твоѝ рабѝ: печа́ль на́шꙋ въ ра́дость преложѝ, и҆ ѿ  всѧ́кїѧ и҆зба́ви ско́рби твои́ми моли́твами. 
Бг҃оро́диченъ: 
Стра̑сти моегѡ̀ се́рдца и҆сцѣлѝ ми́лостїю твое́ю,  всепѣ́таѧ, оу҆́мъ мо́й оу҆мирѝ, и҆ дꙋ́шꙋ мою̀  просвѣтѝ, и҆ ходи́ти мѧ̀ напра́ви на стезю̀ спаси́тельнꙋю,  ꙗ҆́кѡ да пою́ тѧ, препѣ́таѧ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Оу҆стро́ивъ твою̀ жи́знь бг҃олѣ́пнѡ, свѧти́телю  а҆рсе́нїе, строи́тель и҆зрѧ́денъ показа́лсѧ є҆сѝ твое́й  ѻ҆би́тели, и҆ свѣ́тло прїѧ́телище бж҃їе. 
Чꙋде́съ глꙋбина̀ и҆ и҆сцѣле́нїй рѣка̀, и҆сто́чникъ  непреста́ненъ, стрꙋѧ̀ ника́коже ѡ҆скꙋдѣва́ема, твоѧ̀ ра́ка  показа́сѧ, ѻ҆́ч҃е. 
И҆́же къ бг҃ꙋ моли́твами твои́ми те́плыми, ѡ҆чи́сти  на́съ ѿ всѧ́кїѧ скве́рны, и҆ скорбе́й, и҆ болѣ́зней, и҆  всѧ́кїѧ нꙋ́жды, ст҃и́телю а҆рсе́нїе, и҆зба́ви. (с. 33) 
Бг҃оро́диченъ: 
Прест҃а́ѧ дв҃о, ты́ мѧ спасѝ, и҆ не́мощи мое́й  бꙋ́ди по́мощь: скорбе́й мно́гихъ и҆ лю́тыхъ мѧ̀ и҆зба́ви, да  тѧ̀ сла́влю є҆ди́нꙋ бцⷣꙋ. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Чꙋдеса́ бо твоѧ̑ мнѡ́га и҆ и҆сцѣлє́нїѧ  безчи́слєнна, незави́стнѡ подава́еши съ те́плою вѣ́рою  приходѧ́щымъ, а҆рсе́нїе ст҃и́телю, похвала̀ землѝ на́шей. 
Поста́ви тебѐ хрⷭ҇то́съ, мт҃ре своеѧ̀ це́ркве,  столпа̀ крѣ́пка и҆ неподви́жима, соблюда́юща и҆ назира́юща  гра́дъ тво́й неподви́жимь, и҆ ст҃ꙋ́ю ѻ҆би́тель свою̀. 
Свѧти́тели оу҆́бѡ и҆ кнѧ́зи благочести́вїи,  свѧще́нницы и҆ и҆́ноцы, и҆ всѝ лю́дїе, мꙋ́жи и҆ жєны̀, и҆  ста́рцы со младє́нцы, и҆ всѧ́къ во́зрастъ, и҆ всѧ́ко  состоѧ́нїе, ст҃и́телю на́шемꙋ а҆рсе́нїю свѣ́тлѡ  пра́зднꙋемъ. 
Бг҃оро́диченъ: 
Молѝ твоего̀ сн҃а, гпⷭ҇жѐ пречⷭ҇таѧ бцⷣе,  и҆зба́вити мѧ̀ въ де́нь лю́тъ стра́шнагѡ ѡ҆сꙋжде́нїѧ, да  ра́дꙋѧсѧ пѣ́сньми велича́ю тѧ̀. 
Свѣти́ленъ: 
Восхва́лимъ дне́сь пѣ́сньми вели́каго па́стырѧ и҆  оу҆чи́телѧ, а҆рсе́нїѧ бг҃омꙋ́драго: се́й бо и҆змла́да  возлюбѝ хрⷭ҇та̀, и҆ пречⷭ҇тꙋю є҆гѡ̀ мт҃рь. съ не́юже  ны́нѣ мо́литъ хрⷭ҇та̀ бг҃а, поми́ловати дꙋ́шы на́шѧ. 
Два́жды. 
Бг҃оро́диченъ: 
И҆́же ѿ бг҃а мі́рꙋ пѡ́даннымъ благи̑мъ, ты̀ вина̀  была̀ є҆сѝ, бцⷣе: но и҆ ны́нѣ ми́лостива сотворѝ ѡ҆  ѻ҆́бщемъ спасе́нїи благопремѣ́ннаго бг҃а. 
На хвали́техъ стїхи̑ры, гла́съ в҃. Подо́бенъ: Кі́ими  похва́льными: 
Кі́ими похва́льными вѣнцы̀ ꙳ оу҆вѧзе́мъ  свѧти́телѧ, ꙳ благоче́стїѧ оу҆правле́нїе, ꙳ цѣломꙋ́дрїѧ  рачи́телѧ, ꙳ свѣ́тлое (с. 34) цр҃кве оу҆краше́нїе, ꙳  и҆сто́чника бжⷭ҇твенныхъ и҆сцѣле́нїй, ꙳ проли́тїе  дарова́нїй дꙋхо́вныхъ, ꙳ рѣкꙋ̀ мно́гихъ чꙋде́съ, ꙳ зе́млю  на́шꙋ веселѧ́щꙋ, ꙳ ди́внаго чꙋдотво́рца а҆рсе́нїа, ꙳  предста́телѧ на́шего и҆ храни́телѧ. 
Два́жды. 
Кі́ими дꙋхо́вными пѣ́сньми ꙳ похва́лимъ а҆рсе́нїа  свѧще́ннаго, ꙳ ди́внаго въ чꙋдесѣ́хъ, ꙳ и҆ безплѡ́тнымъ  сожи́телѧ, ꙳ ѡ҆сщ҃е́ннаго ѿ пеле́нъ, ꙳ столпа̀ цр҃кви  неподви́жима, ꙳ весе́лїе землѝ на́шей, ꙳ и҆́нокѡмъ  люби́телѧ, ꙳ ꙗ҆́кѡ вои́стиннꙋ ѻ҆ц҃а̀ чадолюби́ва, ꙳ и҆  больны̑мъ врача̀ безме́здна; 
Кі́ими пѣ́сненными добро́тами ꙳ оу҆блажи́мъ  а҆рсе́нїа досточꙋ́днаго, ꙳ печа̑льнымъ оу҆тѣше́нїе, ꙳  ѿча̑ѧннымъ застꙋ́пника, ꙳ и҆́нокѡмъ оу҆твержде́нїе, ꙳  похвалꙋ̀ землѝ на́шей, ꙳ ст҃и́телємъ оу҆краше́нїе, ꙳  рѣкꙋ̀ ми́лости вои́стиннꙋ, ꙳ бжⷭ҇твеннагѡ хрⷭ҇то́ва  смире́нїѧ ревни́телѧ, ꙳ подаю́щаго мі́рови ве́лїю ми́лость; 
Сла́ва, гла́съ и҃. Самогла́сенъ. 
Прїиди́те, стеце́мсѧ всѝ къ бжⷭ҇твенной па́мѧти  ѻ҆ц҃а̀ на́шегѡ, и҆зрѧ́днагѡ чꙋдотво́рца а҆рсе́нїа: се́й бо  ѿ ю҆́ности жела́нїе бжⷭ҇твенное въ се́рдцы свое́мъ  прїи́мъ, и҆ возлюби́въ хрⷭ҇та̀ и҆ пречⷭ҇тꙋю є҆гѡ̀ мт҃рь,  є҆́йже и҆ ѻ҆би́тель сотворѝ и҆ вельмѝ оу҆красѝ, и҆  мно́жество мона́хѡвъ собра̀. тѣ́мъ бы́въ хрⷭ҇толюби̑вымъ  кнѧ́зємъ оу҆чи́тель пра́выѧ вѣ́ры, вельмѡ́жамъ тве́рдое  защище́нїе, си̑рымъ ꙗ҆́кѡ ѻ҆те́цъ милосе́рдъ, вдови́цамъ  те́плое застꙋпле́нїе, скорбѧ́щымъ оу҆тѣше́нїе, болѧ́щымъ  и҆сцѣле́нїе: ра́дꙋйсѧ и҆ весели́сѧ, бж҃їѧ мт҃ере це́рковь,  ꙗ҆́кѡ люби́мый тобо́ю въ тебѣ̀ почи́лъ є҆́сть бг҃омꙋ́дрый  а҆рсе́нїй. Но, ѽ бг҃облаже́нный ѻ҆́ч҃е! не преста́й  молѧ́сѧ ѡ҆ ста́дѣ твое́мъ, и҆ ѡ҆ всѣ́хъ вѣ́рою чтꙋ́щихъ  всечестно́е оу҆спе́нїе твоѐ. 
И҆ ны́нѣ, бг҃оро́диченъ: Влⷣчце, прїимѝ моли́твꙋ  ра̑бъ твои́хъ: (с. 35) 
Славосло́вїе вели́кое. Є҆ктєнїѝ. И҆ ѿпꙋ́стъ.  Ча́съ пе́рвый. 
На лїтꙋргі́и Блажє́нна, ѿ канѡ́на ст҃а́гѡ пѣ́снь  г҃, и҆ ѕ҃-ѧ. Прокі́менъ, гла́съ з҃: Честна̀ предъ гдⷭ҇емъ  сме́рть преподо́бныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ, ко  є҆вре́ѡмъ, зача́ло та҃і ѿ полꙋ̀. А҆ллилꙋ́їа, гла́съ в҃:  Свѧще́нницы твоѝ ѡ҆блекꙋ́тсѧ въ пра́вдꙋ, и҆ преподо́бнїи  твоѝ возра́дꙋютсѧ. Сті́хъ: Блаже́нъ мꙋ́жъ боѧ́йсѧ  гдⷭ҇а, въ за́повѣдехъ є҆гѡ̀ восхо́щетъ ѕѣлѡ̀. Є҆ѵⷢ҇лїе  матѳе́а, зача́ло а҃і. Прича́стенъ: Въ па́мѧть вѣ́чнꙋю  бꙋ́детъ пра́ведникъ: 


(с. 35) 
Мѣ́сѧца тогѡ́же въ г҃-й де́нь. 
Ст҃ы́хъ мꙋ́чєникъ, є҆ѵтро́пїа и҆ дрꙋжи́ны є҆гѡ̀,  клеоні́ка и҆ васїлі́ска. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Всехва́льнїи мꙋ́чєницы: 
Тричи́сленнїи мꙋ́чєницы, ꙳ крѣ́пкѡ  противоподви́гшесѧ ꙳ сꙋ́ровѡ сꙋдѧ́щымъ, ꙳ и҆ всѧ́къ ви́дъ  жесточа́йшихъ болѣ́зней ꙳ вѣ́рою претерпѣ́вше, ꙳ вы́шнее  црⷭ҇тво полꙋчи́сте. ꙳ тѣ́мже моли́тесѧ, ꙳ дарова́ти дꙋша́мъ  на́шымъ ꙳ ми́ръ и҆ ве́лїю ми́лость. 
Є҆ѵтро́пїа, ꙳ клеоні́ка тве́рдаго, ꙳ васїлі́ска  пѣ́сньми дꙋхо́вными восхва́лимъ: ꙳ ѻ҆гне́мъ бо попали́ша  безбо́жїѧ ве́щь, ꙳ благоче́стїѧ благода́тїю. ꙳ и҆ ны́нѣ  просвѣща́ютъ концы̀ ꙳ бжⷭ҇твенными ѻ҆гнѧ̀ свѣтлостьмѝ, ꙳  ꙗ҆́кѡ свѣти̑льницы пресвѣ́тлїи, ꙳ ꙗ҆́кѡ пре́лесть всю̀  ѡ҆мрачи́вше. 
Главы̑ ѿсѣка́еми, ꙳ врагꙋ̀ главꙋ̀ сокрꙋши́сте ꙳  кра́сными нога́ми ва́шими, ꙳ до́блїи страда́льцы, ꙳  нелє́стныѧ (с. 36) ѕвѣ́зды, ꙳ жє́ртвы ѡ҆дꙋшевлє́нныѧ, ꙳  хра́ма нбⷭ҇нагѡ сокрѡ́вища, ꙳ є҆ѵтро́пїе сла́вне, ꙳  васїлі́ске, и҆ клеоні́че, ꙳ ми́ръ всѣ̑мъ и҆спроси́те. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, стра́нное слы́шанїе, чⷭ҇таѧ: ꙳ ра́дꙋйсѧ,  дре́во ст҃о́е раѧ̀ бг҃осажде́нное: ꙳ ра́дꙋйсѧ, потребле́нїе  лꙋка́выхъ де́мѡнѡвъ: ꙳ ра́дꙋйсѧ, ѻ҆рꙋ́жїе ѻ҆бою́дꙋѻстрое,  ꙳ врага̀ главꙋ̀ ѿсѣ́кши, ꙳ стра́ннымъ ржⷭ҇тво́мъ твои́мъ,  ꙳ всест҃а́ѧ всенепоро́чнаѧ, ꙳ оу҆стра́ншыѧсѧ ны̀ воззовѝ. 
Крⷭ҇тобг҃оро́диченъ: 
Своего̀ а҆́гнца, ꙳ а҆́гница и҆ непоро́чнаѧ влⷣчца,  ꙳ на крⷭ҇тѣ̀ ꙗ҆́кѡ ви́дѣвши ꙳ зра́ка не и҆мꙋ́ща нижѐ  добро́ты, ꙳ оу҆вы̀ мнѣ̀, рыда́ющи глаго́лаше: ꙳ гдѣ̀  добро́та твоѧ̀ за́йде, сладча́йшїй; ꙳ гдѣ̀ благолѣ́пїе, ꙳  гдѣ̀ благода́ть блиста́ющаѧ ѻ҆́браза твоегѡ̀, ꙳ сн҃е мо́й  любе́знѣйшїй. 
Канѡ́нъ, є҆гѡ́же краегране́сїе: 
Трїе́хъ велича́йшихъ страда̑нїѧ чествꙋ́ю  мꙋ́ченикѡвъ. Кѵ́ръ і҆ѡ́сифа. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Премі́рными блиста́ньми трисо́лнечныѧ зарѝ  ѡ҆зарѧ́еми, мꙋ́чєницы всехва́льнїи, благоче́стнѡ ва́съ  ны́нѣ блажа́щыѧ, во свѣтоно́снѣмъ ва́шемъ страда́нїи  просвѣти́те. 
Глаго́лы ꙗ҆́кѡ стрѣла́ми, премꙋ́дрїи,  пребеззако́нныхъ сердца̀ оу҆ѧзви́сте: тѣ́мже претерпѣ́сте  пожда́ннѡ ꙗ҆́звы и҆ ра̑ны, и҆сповѣ́дающе бж҃їе ст҃о́е  и҆́мѧ. 
Свѧщеннослѡ́вїи свѧще́нными, предъ мꙋчи́тельскими  сꙋди́щи проповѣ́давше, мꙋ́чєницы приснопа́мѧтнїи, на́съ  ра́ди пострада́ти и҆зво́лившагѡ, наноси̑мыѧ тве́рдѡ мꙋ̑ки  претерпѣ́сте. (с. 37) 
Бг҃оро́диченъ: 
Ꙗ҆ви́ласѧ є҆сѝ ши́рши нб҃съ, нигдѣ́же  вмѣсти́маго вопло́щши: того̀ оу҆́бѡ молѝ, всѧ́кїѧ на́съ  тѣсноты̀ и҆зба́вити, и҆ вѣ́чнагѡ, дв҃омт҃и, мꙋче́нїѧ. 
Пѣ́снь г҃. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й, ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. 
Оу҆ма̀ чи́стыми прило́ги бжⷭ҇твєннаѧ зрѧ́ще,  мꙋ́жескимъ нра́вомъ, блаже́ннїи, къ мꙋ́камъ  оу҆стреми́стесѧ, вражде́бнаго безпло́тнаго, страда́льцы,  побѣжда́юще съ тѣ́ломъ: тѣ́мже прославлѧ́етесѧ. 
Оу҆де́съ ѿсѣчє́нїѧ за хрⷭ҇та̀, мꙋ́дрїи,  претерпѣ́вше, крове́й бжⷭ҇твенными проли̑тїи зе́млю  преподо́бнѡ ѡ҆свѧти́сте: и҆ на трє́бищныѧ де́мѡнѡмъ  приноси̑мыѧ оу҆ста́висте, мꙋ́чєницы, крѡ́ви. 
Положе́ни бы́сте ꙗ҆́коже свѣтоза́рнїи на высотѣ̀  страда́нїѧ, ꙗ҆́кѡ вои́стиннꙋ ѕвѣ́зды ѡ҆зарѧ́юще вселе́ннꙋю  незаходи́мыми сїѧ́ньми, и҆ тмꙋ̀ рѣша́ще ле́сти, ст҃і́и:  сегѡ̀ ра́ди вѣ́рнѡ оу҆блажа́етесѧ. 
Бг҃оро́диченъ: 
Во чре́вѣ прїѧ́ла є҆сѝ хрⷭ҇та̀, чре́во  и҆стощи́вшаго а҆́дово, вседѣ́йственнымъ совѣ́томъ: того̀  молѝ, бг҃ора́дованнаѧ, ѿ рабо́ты и҆зба́вити грѣхо́вныѧ  всѧ̑ вѣ́рнѡ при́снѡ блажа́щыѧ тѧ̀. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Трⷪ҇цꙋ честнꙋ́ю тро́ица мꙋ́ченикѡвъ предъ мно́гими  и҆сповѣ́да нарѡ́ды, и҆ ликѡ́мъ причто́шасѧ безпло́тныхъ,  страда́вше. си́хъ дне́сь восхва́лимъ вѣ́рою, пра́зднꙋюще  свѧще́ннꙋю и҆́хъ па́мѧть и҆ мїроспаси́тельнꙋю. (с. 38) 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами, пода́ти ѡ҆ставле́нїе  грѣхѡ́въ на́шихъ всѣ́хъ, и҆ и҆справле́нїе житїѧ̀, вѣ́рою  и҆ любо́вїю при́снѡ тѧ̀ сла́вѧщымъ. 
Крⷭ҇тобг҃оро́диченъ: 
Нескве́рнаѧ а҆́гница, а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше, мт҃ерски  восклица́ющи: ка́кѡ претерплю̀ твоѐ, є҆́же па́че сло́ва,  сн҃е мо́й, сни́тїе, и҆ вѡ́льныѧ стра̑сти, бж҃е преблагі́й; 
Пѣ́снь д҃. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Стоѧ́хꙋ трїѐ на три́знищи, проповѣ́дающе  є҆ди́наго трисо́лнечна бг҃а, и҆ ра́нъ разжже́нїе крѣ́пкѡ  терпѧ́ще, столпы̀ ѻ҆́гнєнны цр҃кве ꙗ҆ви́шасѧ,  благочести́выхъ ѡ҆ хрⷭ҇тѣ̀ предводѧ́щїи. 
Поста́вльше но́зѣ на ка́мени вѣ́ры, не  поколеба́стесѧ мно́гихъ и҆скꙋше́нїй кова̑рствїи: по  ꙗ҆ви́стесѧ непоколеби́ми, ѕлочєсти́выѧ запина́юще,  мꙋ́чєницы, и҆ всѧ́чески ѡ҆хꙋжда́юще благода́тїю. 
Ꙗ҆́кѡ честно́е ка́менїе на землѝ валѧ́ющесѧ,  зда́нїе лꙋка́вное многобо́жїѧ вои́стиннꙋ, премꙋ́дрїи,  разори́сте: и҆ себѐ са̑мыѧ бж҃їѧ хра́мы созда́сте, и҆ ко  хра́мꙋ небе́сномꙋ взѧ́стесѧ. 
Бг҃оро́диченъ: 
Ꙗ҆ви́сѧ твоѧ̀ оу҆тро́ба бг҃оно́снаѧ пала́та, въ  не́йже всѣ́хъ цр҃ь почѝ хрⷭ҇то́съ, хра́мы содѣва́ѧ, мт҃и  чⷭ҇таѧ, и҆ свѣтоза̑рнаѧ жили̑ща благочести̑выѧ  непрестꙋ́пнагѡ бжⷭ҇тва̀. 
Пѣ́снь є҃. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый (с. 39) крⷭ҇то́мъ твои́мъ мі́ра  концы̀, сердца̀ просвѣтѝ, свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Зако́нъ бжⷭ҇твенный соблюда́юще, добропобѣ́днїи  мꙋ́чєницы, беззакѡ́ннымъ мꙋ́жескимъ пра́вомъ  противоста́сте: и҆ оу҆ѧзвлѧ́еми и҆ растерза́еми тѣлесы̀,  побѣ́дꙋ вѣ́чнꙋю взѧ́сте. 
Восхва́лимъ васїлі́ска, и҆ вѣ́рою почти́мъ  клеоні́ка и҆ є҆ѵтро́пїа, велемꙋ̑дрыѧ вѣ́рою пострада́вшыѧ,  за трⷪ҇цꙋ всест҃ꙋ́ю, и҆ па́че со́лнца просїѧ́вшыѧ. 
Чꙋдеса̀ соверша́юще въ сла́вꙋ бг҃а на́шегѡ,  привлеко́сте зрѧ́щыѧ къ вѣ́рѣ сп҃совѣ, мꙋ́чєницы  многострада́льнїи, цвѣ́ти кра́снїи ра́йстїи, церкѡ́внаѧ  оу҆тверждє́нїѧ. 
Бг҃оро́диченъ: 
Сїѧ́нїемъ ѿ тебє̀ па́че оу҆ма̀ возсїѧ́вшагѡ  ѡ҆зарѝ на́шѧ мы̑сли, всенепоро́чнаѧ, и҆ тмꙋ̀ оу҆ма́ли  помыслѡ́въ дꙋшетлѣ́нныхъ, ꙗ҆́кѡ да пое́мъ тѧ̀, влⷣчце. 
Пѣ́снь ѕ҃. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ, ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
Ра́дꙋетсѧ землѧ̀ и҆ нбⷭ҇наѧ, ликꙋ́ютъ человѣ́цы,  лѣ́тнїй соверша́юще пра́здникъ, є҆́же за хрⷭ҇та̀  страда̑нїѧ блажє́ннаѧ до́блественнѡ претерпѣ́вшихъ,  оу҆ма̀ тве́рдостїю. 
Почти́лъ є҆сѝ до́брыми твои́ми нра́вы,  є҆ѵтро́пїе, бг҃а пребл҃га́го, побѣди́лъ є҆сѝ хи́трѡсти  вра̑жїѧ. Тѣ́мже тѧ̀ почита́ютъ всѝ человѣ́цы, тобо́ю  прегрѣше́нїй разрѣше́нїе прїѧ́ти надѣ́ющїисѧ. 
И҆сцѣле́нїй и҆сто́чники и҆злива́юще, зно́й  ѿгна́сте недꙋ́гѡвъ и҆ скорбе́й, мꙋ́дрїи, всѣ̑мъ  благоздра́вїе посыла́юще, благоче́стнѡ ва́шемꙋ покро́вꙋ  при́снѡ притека́ющымъ. 
Бг҃оро́диченъ: 
Оу҆вѧди́вшаѧ твои́мъ прозѧбе́нїемъ, всенепоро́чнаѧ,  дре́вле (с. 40) прозѧ́бшꙋю престꙋпле́нїемъ ѕло́бꙋ вра́жїю,  въ дꙋшѝ мое́й прозѧба́ющыѧ дꙋшетлѣ̑нныѧ и҆ тернѡ́вныѧ  по́мыслы и҆сто́ргни. 
Пѣ́снь з҃. І҆рмо́съ: 
Тебѐ оу҆́мнꙋю, бцⷣе, пе́щь разсмотрѧ́емъ  вѣ́рнїи: ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ, во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Ꙗ҆́коже наслажде́нїе бжⷭ҇твенное вмѣнѧ́юще  оу҆дѡ́въ ѿсѣче́нїе, заꙋшє́нїѧ, строга̑нїѧ, и҆ сме́рть  нꙋ́жднꙋю, мꙋ́чєницы веселѧ́щесѧ, и҆ бг҃ꙋ оу҆се́рднѡ  пою́ще: хва́льный ѻ҆тцє́въ бг҃ъ и҆ препросла́вленъ. 
По мно́гихъ томле́нїихъ тѣлесѐ, кре́стъ  претерпѣ́сте крѣ́пкѡ въ подо́бїи и҆зба́вителѧ, сла́вне  є҆ѵтро́пїе, вели́кїй клеоні́че, и҆ блаже́ннꙋю кончи́нꙋ  полꙋчи́сте, хва́льнаго воспѣва́юще бг҃а, и҆  препросла́вленнаго. 
Взира́ти ва́мъ предповелѣва́ѧ къ безсмє́ртнымъ  воздаѧ́нїємъ, въ темни́цѣ ꙗ҆ви́сѧ хрⷭ҇то́съ: є҆го́же  ви́дѣвше дерзнове́нїѧ и҆спо́лнистесѧ взыва́юще, мꙋ́чєницы  сла́внїи: хва́льный ѻ҆тцє́въ бг҃ъ и҆ препросла́вленъ. 
Бг҃оро́диченъ: 
И҆зба́ви ны̀, прест҃а́ѧ влⷣчце, ѿ ꙗ҆зы́ческагѡ  наше́ствїѧ, срѣ́тенїѧ лꙋка́вагѡ, всѧ́кагѡ ѡ҆бстоѧ́нїѧ и҆  ѡ҆сꙋжде́нїѧ вѣ́чнагѡ, вѣ́рою зовꙋ́щыѧ: хва́льный  ѻ҆тцє́въ бг҃ъ и҆ препросла́вленъ. 
Пѣ́снь и҃. І҆рмо́съ: 
Въ пещѝ ѻ҆́троцы і҆и҃лєвы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  глаго́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте  и҆ превозноси́те во всѧ̑ вѣ́ки. 
Просте́ртъ и҆мꙋ́ще оу҆́мъ, ко є҆ди́номꙋ влⷣцѣ  простро́стесѧ оу҆ѧзвлѧ́еми, всехва́льнїи, ѕѣ́льнѣ, и҆  мꙋ́чими вопїю́ще: всѧ̑ дѣла̀ гдⷭ҇нѧ, гдⷭ҇а по́йте и҆  превозноси́те во всѧ̑ вѣ́ки. 
Возвы́сившесѧ на крестѣ̀, ꙗ҆́коже дре́вле влⷣка,  вели́кагѡ сподо́бистесѧ благосла́вїѧ, страда́льцы, вопїю́ще  и҆ (с. 41) глаго́люще: благослови́те, всѧ̑ дѣла̀ гдⷭ҇нѧ,  гдⷭ҇а, по́йте и҆ превозноси́те во всѧ̑ вѣ́ки. 
Си́лою бжⷭ҇твенною, всеблагосла́внїи,  оу҆крѣ́пльшесѧ, страстоте́рпцы, беззако́нныхъ ѡ҆полчє́нїѧ  побѣди́ша крѣ́пкѡ, пою́ще и҆ глаго́люще: благослови́те,  всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑  вѣ́ки. 
Трⷪ҇ченъ: 
Ꙗ҆́кѡ є҆ди́ницꙋ є҆стество́мъ, тѧ̀ пою̀ бжⷭ҇тво̀  всест҃о́е, треми́ же ѵ҆поста́сьми несѣ́чнѡ раздѣлѧ́ѧ,  зовꙋ̀ ра́дꙋѧсѧ: благослови́те, всѧ̑ дѣла̀ гдⷭ҇нѧ, гдⷭ҇а,  по́йте и҆ превозноси́те во всѧ̑ вѣ́ки. 
Бг҃оро́диченъ: 
Хра́мъ ꙗ҆ви́ласѧ є҆сѝ є҆мманꙋ́ила и҆ две́рь,  є҆́юже є҆ди́нъ вни́де и҆ и҆зы́де, ꙗ҆́коже са́мъ вѣ́сть,  чⷭ҇таѧ, спаса́ѧ зовꙋ́щыѧ: благослови́те, всѧ̑ дѣла̀ гдⷭ҇нѧ,  гдⷭ҇а, по́йте и҆ превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Да і҆и҃са приѡбрѧ́щете, насꙋ́щагѡ житїѧ̀ всѧ̑  вмѣни́сте оу҆ме́ты, ꙗ҆́коже па́ѵелъ бжⷭ҇твенный наꙋчѝ:  сегѡ̀ ра́ди до́брѣ пострада́вше, на нб҃сѣ́хъ ѡ҆бита́ете,  вѣнцено́сцы великоимени́тїи. 
Ꙗ҆ви́сѧ ꙗ҆́коже сто́лпъ треꙋго́льный свѧще́нныхъ  мꙋ́чєникъ бжⷭ҇твенное собра́нїе, стѣ́ны лꙋка́вагѡ  безбо́жїѧ низложи́ша благода́тїю: и҆ ны́нѣ живꙋ́тъ во  гра́дѣ бг҃а жива́гѡ, перворо́дныхъ въ ски́нїихъ. 
Вѣне́цъ нетлѣ́нїѧ, ст҃і́и, ѿ хрⷭ҇та̀ прїе́мше,  багрѧни́цꙋ же ѡ҆мочи́вше ѿ мꙋ́ченическихъ ва́шихъ крове́й,  предстоитѐ цр҃ю̀ вѣкѡ́въ, ѡ҆сїѧ́еми свѣ́тлыми  свѣтоли̑тїи, и҆ всебога́тными раздаѧ̑нїи. 
Оу҆жѐ бг҃ꙋ прибли́жившесѧ, и҆ со безпло́тными  собѡ́ры пра́зднꙋюще, на землѝ ва́съ при́снѡ блажа́щыѧ, и҆  па́мѧть (с. 42) ва́шꙋ пра́зднꙋющыѧ, мꙋ́чєницы, нбⷭ҇нꙋю  полꙋчи́ти свѣ́тлость, и҆спроси́те. 
Бг҃оро́диченъ: 
Оу҆жаса́ютсѧ а҆́гг҃льстїи чи́ни, ѿ твои́хъ  ложе́снъ возсїѧ́вшагѡ: є҆го́же ѡ҆ на́съ, дв҃ома́ти, молѝ,  ꙗ҆́кѡ да стра́шныѧ всѧ̑ и҆зба́витъ мꙋ́ки и҆ тмы̀  кромѣ́шнїѧ, пою́щыѧ тѧ̀. 


(с. 42) 
Мѣ́сѧца тогѡ́же въ д҃-й де́нь. 
Преподо́бнагѡ ѻ҆ц҃а̀ на́шегѡ гера́сїма, и҆́же на  і҆ѻрда́нѣ. 
И҆ ст҃а́гѡ, бл҃говѣ́рнагѡ вели́кагѡ кнѧ́зѧ данїи́ла  моско́вскагѡ. Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ: стїхи̑ры, гла́съ  и҃.Подо́бенъ: Ѽ пресла́внагѡ чꙋдесѐ! 
Ѻ҆́ч҃е бг҃омꙋ́дре гера́сїме, ꙳ воздержа́нїемъ  мно́гимъ, ꙳ моли́твою и҆ моле́нїемъ бг҃ꙋ соединѧ́ѧсѧ, ꙳  непревра́тенъ пребы́лъ є҆сѝ кова̑рствїи бори́телѧ, ꙳ и҆  ра́бъ ꙗ҆ви́лсѧ є҆сѝ вседержи́телѧ. ꙳ Ѿѻнꙋ́дꙋже  почита́емъ тѧ̀, и҆ бж҃е́ственнꙋю па́мѧть твою̀ ꙳  прера́достнѡ вѣ́рою пра́зднꙋюще, восхвалѧ́емъ тѧ̀. 
Преподо́бне ѻ҆́ч҃е гера́сїме, ꙳ въ пꙋсты́нѧхъ  при́снѡ и҆ пеще́рахъ, и҆ гора́хъ ꙳ вѣ́рою пребыва́ѧ, бг҃а  взыска́лъ є҆сѝ: ꙳ и҆ того̀ ѡ҆брѣ́лъ є҆сѝ, ꙳ ꙗ҆́коже  возжелѣ́лъ є҆сѝ. ꙳ Невозвра́тною дꙋше́ю вжилѧ́емь, ꙳  вхождє́нїи до́брыми всегда̀, ꙳ и҆ мона́шествꙋющихъ  мно́жєства приве́лъ є҆сѝ бг҃ꙋ спаса́ємаѧ. 
Ты̀ повинꙋ́ѧсѧ ма́нїемъ ꙳ всеви́дца бг҃а, ꙳ ѿ  негѡ̀ благода́ть прїѧ́лъ є҆сѝ, ꙳ дѣ́йствовати чꙋдеса̀, ꙳  и҆ прогонѧ́ти дꙋ́хи лꙋка́вствїѧ, ꙳ ди̑вїѧ же ѕвѣ́ри  повинꙋ́ти оу҆ма̀ чистото́ю. ꙳ Тѣ́мже почита́емъ тѧ̀, ꙳ и҆  бжⷭ҇твеннꙋю па́мѧть твою̀ до́лжнѡ ꙳ вѣ́рою пра́зднꙋемъ,  бг҃облаже́нне. (с. 43) 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Тѧ̀ мо́лимъ, пречⷭ҇таѧ, ꙳ предста́тельницꙋ на́шꙋ, ꙳  смꙋща́емїи въ печа́лехъ, ꙳ не пре́зри до конца̀ поги́бнꙋти  рабы̑ твоѧ̑: ꙳ но оу҆скорѝ и҆з̾ѧ́ти ны̀ ꙳ настоѧ́щагѡ  гнѣ́ва и҆ печа́ли, ꙳ ѽ бг҃ора́дованнаѧ прест҃а́ѧ чⷭ҇таѧ: ꙳  ты́ бо на́ша є҆сѝ стѣна̀ и҆ по́мощь неѡбори́ма. 
Крⷭ҇тобг҃оро́диченъ, подо́бенъ то́йже: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ ма́ти твоѧ̀, влⷣко,  ꙳ оу҆вы̀ мнѣ̀, вопїѧ́ше, ꙳ ча́до сла́дкое: ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѧ̑ и҆зба́вивый  милосе́рдїемъ твои́мъ; 
Канѡ́нъ є҆гѡ́же краегране́сїе: Гера́сїма хвалю̀,  ꙗ҆́кѡ вѣне́цъ плетꙋ̀. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Сла́вꙋ безсме́ртїѧ и҆ нетлѣ́нїѧ бж҃е́ственный  вѣне́цъ, до́брѣ подви́гшемꙋсѧ, хрⷭ҇то́съ тебѣ̀ подадѐ,  гера́сїме. 
И҆мѣ́ѧ свѣтода́телѧ, твои́хъ послꙋ́шающа моле́нїй,  де́мѡнѡвъ тмꙋ̀ оу҆ма́лилъ є҆сѝ, ѻ҆́ч҃е гера́сїме. 
Стрꙋѧ́ми твои́хъ сле́зъ, ꙗ҆́коже дре́во, ѻ҆́ч҃е,  тꙋчнѧ́емое, плоды̀ безсме́ртїѧ произне́слъ є҆сѝ,  бг҃омꙋ́дре гера́сїме. 
Бг҃оро́диченъ: 
Пречⷭ҇таѧ бцⷣе, оу҆ста́ви болѣ̑зни се́рдца  моегѡ̀, ꙗ҆́же хрⷭ҇та̀ безболѣ́зненнѡ, па́че оу҆ма́ же и҆  сло́ва ро́ждшаѧ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Распѧ́тїе во́льное претерпѣ́вшемꙋ, преподо́бне,  послѣ́дꙋѧ, ве́сь распѧ́лсѧ є҆сѝ житїю̀ и҆ страсте́мъ. (с.  44) 
Возмо́глъ є҆сѝ оу҆крѣплѧ́емь вседѣ́тельнымъ,  мꙋ́дре, манове́нїемъ, крѣ́пкагѡ всѧ̑ сѣ̑ти попра́ти,  гера́сїме. 
Смире́ннымъ мꙋдрова́нїемъ, и҆ смире́ннымъ, мꙋ́дре,  дꙋ́хомъ, ты̀ оу҆крѣ́пльсѧ, стра̑сти дꙋшетлѣ̑нныѧ  всеконе́чнѡ смири́лъ є҆сѝ. 
Ꙗ҆́коже вели́кое сл҃нце, чꙋде́съ твои́хъ сїѧ́ньми  просвѣща́еши всѣ́хъ сердца̀, вѣ́рнѡ восхвалѧ́ющихъ тѧ̀. 
Бг҃оро́диченъ: 
Родила̀ є҆сѝ, всенепоро́чнаѧ, ѻ҆ц҃ꙋ̀ сн҃а  сопресто́льна и҆ соесте́ственна, всѣ̑мъ вхо́ды жи́знєнныѧ  показа́вшаго. 
Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Де́мѡнѡвъ, преподо́бне, кова̑рства крⷭ҇тною  благода́тїю и҆ дѣ́йствомъ преше́дъ, положе́нїемъ бо́гъ  бы́лъ є҆сѝ. тѣ́мже тѧ̀ вѣ́рнѡ почита́емъ, гера́сїме. 
Сла́ва и҆ ны́нѣ, бг҃оро́диченъ: 
Пречи̑стыѧ рꙋ́ки твоѧ̑, дв҃о мт҃и, просте́рши,  покры́й оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ:  всѣ̑мъ пода́ждь, хрⷭ҇тѐ, ми́лѡсти твоѧ̑. 
Крⷭ҇тобг҃оро́диченъ. 
На дре́вѣ ви́дѧщи воздви́жена сн҃а твоего̀,  пречⷭ҇таѧ, оу҆тро́бою мт҃рнею растерза́ема, жа́лостнѡ  взыва́ла є҆сѝ: оу҆вы̀ мнѣ̀, ка́кѡ заше́лъ є҆сѝ,  свѣ́те мо́й безлѣ́тный; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑ и҆ просла́вихъ твоѐ бжⷭ҇тво̀. 
Хра́мъ бы́сть дх҃а, просвѣще́нное, ѻ҆́ч҃е, се́рдце  твоѐ: тѣ́мъ то́читъ дарова̑нїѧ, и҆сцѣлѧ́ѧ недꙋ́ги  бж҃е́ственною благода́тїю. 
Зако́нꙋ бжⷭ҇твенномꙋ повинꙋ́ѧсѧ, ѻ҆́ч҃е, ѿ  ю҆́ности послѣ́довалъ є҆сѝ гдⷭ҇ꙋ, ѡ҆блобыза́ѧ  безпло́тныхъ житїѐ съ тѣ́ломъ. 
Шє́ствїѧ твоѧ̑, преподо́бне, къ спаси́тельнѣй  стезѝ (с. 45) и҆спра́вишасѧ, наставле́нїемъ бж҃е́ственнагѡ  дх҃а, въ тѧ̀, преподо́бне, все́льшагѡсѧ. 
Бг҃оро́диченъ: 
І҆и҃са чл҃вѣколю́бца, є҆го́же несказа́ннѡ  чревоноси́ла є҆сѝ, оу҆молѝ, всенепоро́чнаѧ, спастѝ всѧ̑  пою́щыѧ тѧ̀. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Оу҆мо́мъ ѡ҆чище́ннымъ прїе́мъ лꙋчы̀ ст҃а́гѡ дх҃а,  свѣ́тъ мона́шествꙋющихъ бы́лъ є҆сѝ. 
Житїѐ твоѐ нꙋ́ждею є҆стества̀ сїѧ́ѧ, а҆́гг҃ла  земна́го съ пло́тїю тѧ̀ показа̀. 
Во́дъ живото́чныхъ дх҃а и҆спо́лненъ, рѣ́ки  и҆сточи́лъ є҆сѝ чꙋде́съ, ѻ҆́ч҃е гера́сїме. 
Бг҃оро́диченъ: 
Ꙗ҆́кѡ тꙋ́ча на тѧ̀ сни́де, бцⷣе, сло́во  воплоща́емое въ просвѣще́нїе дꙋ́шъ на́шихъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ̀ во  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Пло́ти твоеѧ̀ немощно́е, си́лою оу҆крѣплѧ́емо, ѿ  дв҃ы на́мъ чⷭ҇тыѧ возсїѧ́вшагѡ, всю̀ смирѝ си́лꙋ, ѻ҆́ч҃е,  вражде́бныхъ безпло́тныхъ, преподо́бне. 
Сокрꙋши́въ мы́сленныхъ львѡ́въ чє́люсти  благода́тїю, покори́лъ є҆сѝ чꙋ́вственныхъ стремлє́нїѧ,  преподо́бне: тѣ́мъ повинꙋ́етсѧ тебѣ̀ ле́въ, ꙗ҆́кѡ  па́стырю, благопоко́рнѡ слꙋжѧ̀. 
Житїѐ а҆́гг҃льское, мꙋдрова́нїе, ѻ҆́ч҃е, смире́нно  стѧжа́въ ѡ҆ хрⷭ҇тѣ̀, кро́токъ бы́лъ є҆сѝ: и҆ ны́нѣ  всели́лсѧ є҆сѝ въ землѝ кро́ткихъ, ра́дости бж҃е́ственныѧ  и҆сполнѧ́емь. 
Бг҃оро́диченъ: 
Всели́сѧ въ тѧ̀ ѻ҆́ч҃ее, чⷭ҇таѧ, ѡ҆заре́нїе, и҆  ро́ждсѧ пло́тїю, мі́ръ просвѣтѝ, и҆ тмы̀ и҆зба́ви  многобо́жїѧ: сегѡ̀ ра́ди воспѣва́емъ тѧ̀. (с. 46) 
Конда́къ, гла́съ д҃. Подо́бенъ: Вознесы́йсѧ: 
Возгорѣ́всѧ раче́нїемъ го́рнимъ, же́стость пꙋсты́ни  і҆ѻрда́новы, па́че всѣ́хъ мі́ра сла́дкихъ предпоче́лъ  є҆сѝ: ѿѻнꙋ́дꙋже повинꙋ́сѧ тебѣ̀ ѕвѣ́рь да́же до  сме́рти, ѻ҆́ч҃е, послꙋ́шнѣ и҆ жа́лостнѣ на гро́бѣ  твое́мъ сконча́сѧ, просла́вльшꙋ тѧ̀ та́кѡ бг҃ꙋ: къ немꙋ́же  молѧ́сѧ, и҆ ѡ҆ на́съ, ѻ҆́ч҃е гера́сїме, помина́й. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Свѣ́тъ возсїѧ̀ тебѣ̀, ѻ҆́ч҃е, и҆ сопрꙋ́гъ сегѡ̀  весе́лїе, въ нб҃сныхъ кро́вѣхъ при́снѡ водворѧ́емꙋ, и҆  пѣснопою́щꙋ: благослове́нъ є҆сѝ, гдⷭ҇и бж҃е, во вѣ́ки. 
Тꙋ́чами сле́зъ напои́въ твоѐ, бг҃оно́се, се́рдце,  добродѣ́тєльныѧ прозѧба́еши плоды̀, и҆́миже сла́дость  го́рнюю во вѣ́ки прїѧ́лъ є҆сѝ со всѣ́ми преподо́бными. 
Во оу҆стѣ́хъ носѧ̀ пѣ́нїе, въ подража́нїи  непреста́ннѡ а҆́гг҃льстѣмъ, бдѣ́ннымъ оу҆мо́мъ,  гера́сїме, вопїѧ́лъ є҆сѝ: благослове́нъ є҆сѝ, гдⷭ҇и  бж҃е, во вѣ́ки. 
Бг҃оро́диченъ: 
Ѻ҆́гнь ника́коже тѧ̀, бцⷣе, бж҃ества̀ ѡ҆палѝ,  дв҃о: тѧ́ бо кꙋпина̀ и҆ногда̀ ѡ҆бразова́ше въ горѣ̀  ѡ҆палѧ́ема, пречⷭ҇таѧ, и҆ ника́коже сгара́ющи. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы, въ пещѝ со ѻ҆гне́мъ  пла́мень попира́юще, поѧ́хꙋ: благослови́те, дѣла̀ гдⷭ҇нѧ,  гдⷭ҇а. 
Просвѣще́нъ предста́лъ є҆сѝ влⷣцѣ,  по́стническими сїѧ́ньми, чꙋдоно́сче гера́сїме, и҆  безпло́тныхъ ликѡ́мъ счи́слилсѧ є҆сѝ. 
Въ безѕло́бїи житїѐ проводи́въ, лꙋка́вагѡ  сѣда́лище ѿню́дъ ѡ҆хꙋди́лъ є҆сѝ, по́стникѡвъ красото̀,  бг҃омꙋ́дре гера́сїме. 
Во ѻ҆де́ждꙋ нетлѣ́нїѧ ѡ҆дѣ́ѧлсѧ є҆сѝ, страсте́й  (с. 47) совлече́нїемъ, ѻ҆́ч҃е бг҃омꙋ́дре гера́сїме: и҆  черто́гъ бжⷭ҇твенный досто́йнѡ полꙋчи́лъ є҆сѝ. 
Бг҃оро́диченъ: 
Ꙗ҆́кѡ благоꙋха́нный крі́нъ ѡ҆брѣ́тъ тѧ̀ во  оу҆до́лїихъ житїѧ̀, пресꙋ́щественный, всечⷭ҇таѧ, тобо́ю  благоꙋха́нїе мі́рови вдохнꙋ̀. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже  пречи́стꙋю бцⷣꙋ, вѣ́рнїи, велича́емъ. 
Стопа́мъ всѣ́хъ, до́брѣ на землѝ ходи́вшихъ,  послѣ́дꙋѧ, любо́вь и҆мѣ́лъ є҆сѝ, вѣ́рꙋ, наде́ждꙋ,  мѣ́рность, мꙋ́дрость и҆ неѡскꙋ́днꙋю моли́твꙋ, воздержа́нїе  неизрече́нное, ѻ҆́ч҃е гера́сїме, наслажда́ѧсѧ чи́стыми  восхождє́нїи. 
Ѽ чꙋ́до! ка́кѡ ꙗ҆́кѡ слове́сенъ повинова́шесѧ  тебѣ̀ ѕвѣ́рь, повелѣ́нїю твоемꙋ̀, гера́сїме, со  оу҆се́рдїемъ слꙋжѧ̀, бг҃ꙋ прославлѧ́ющꙋ твоѐ житїѐ  равноа́гг҃льное, зна́мєнїи, преподо́бне, и҆ безчи́сленными  дивесы̀ и҆ чꙋдесы̀; 
Оу҆твержде́нїе ꙗ҆ви́лсѧ є҆сѝ мона́шествꙋющихъ и҆  молча́щихъ, бг҃оно́се, наказа́нїе: тѣснѣ́йшꙋю бо  воздержа́нїѧ стезю̀ ше́ствовалъ є҆сѝ, бж҃е́ственными  наде́ждами дꙋ́шꙋ при́снѡ разширѧ́ѧ. тѣ́мже простра́ннѡ въ  се́лѣхъ и҆збра́нныхъ ѡ҆брѣ́лъ є҆сѝ селе́нїе. 
Процвѣ́лъ є҆сѝ, ѻ҆́ч҃е, во дво́рѣхъ бг҃а  на́шегѡ, ꙗ҆́кѡ фі́нїѯъ высокора́сленный, ꙗ҆́кѡ  кѷпарі́съ возвели́чилсѧ є҆сѝ бж҃е́ственными возношє́нїи.  Ѿѻнꙋ́дꙋже па́мѧть твою̀ вѣ́рнѡ всѝ пра́зднꙋемъ: въ  ню́же мо́лимсѧ, и҆скꙋше́нїй ны̀ всѧ́кихъ спасѝ. 
Бг҃оро́диченъ: 
Носѧ́щи є҆мманꙋ́ила на рꙋкꙋ̀ твоє́ю, чⷭ҇таѧ,  ꙗ҆́коже младе́нца, бг҃ора́дованнаѧ, вопїѧ́ла є҆сѝ: ча́до  моѐ сладча́йшее, ка́кѡ пода́мъ тебѣ̀ сосе́цъ, пита́ющемꙋ  всѧ́чєскаѧ; ка́кѡ повїю́ тѧ пелена́ми, мгло́ю повива́ющаго  мо́ре; 


(с. 48) 
Мѣ́сѧца тогѡ́же въ є҃-й де́нь. 
Свѧта́гѡ мꙋ́ченика ко́нѡна. 
Стїхи̑ры, гла́съ и҃. Подо́бенъ: Ѽ пресла́внагѡ  чꙋдесѐ: 
Ѽ неле́стныѧ и҆ бжⷭ҇твенныѧ зарѝ, ꙳ за́повѣдей  бж҃їихъ свѣтлоно́сное ѡ҆сїѧ́нїе, ꙳ и҆ мꙋ́ченикѡвъ  преизѧ́щный страстоте́рпче приснопа́мѧтне! ꙳ ты̀ тмы̀ мглꙋ̀  ѿгна́лъ, ꙳ ꙗ҆́кѡ свѣтоно́сица ѕвѣзда̀, блаже́нне. ꙳ Ѽ  до́брое приноше́нїе ꙳ и҆ же́ртва непоро́чнаѧ! ꙳ тѣ́мже  хрⷭ҇тꙋ̀, ꙳ спастѝ дꙋ́шы на́шѧ, непреста́ннѡ моли́сѧ. 
Ѽ и҆́стины проповѣ́дниче! ꙳ нече́стїѧ показа́всѧ ꙳  мечено́сный сꙋпротивобори́телю, ꙳ врагѡ́въ ѿсѣ́клъ є҆сѝ  страда́нїемъ главы̑, премꙋ́дре, ꙳ и҆ бж҃е́ственное велѣ́нїе  ꙗ҆́снѡ проповѣ́далъ є҆сѝ, ꙳ лю́демъ ненака̑заннымъ  глаго́лѧ лꙋ̑чшаѧ. ꙳ Ѽ ко́нѡне, сожи́тельниче мꙋ́ченикѡвъ! ꙳  моли́сѧ и҆зба́вителю, ꙳ и҆зба́вити рабы̑ твоѧ̑ ѿ страсте́й  пою́щыѧ тѧ̀. 
Ѽ до́брагѡ и҆змѣне́нїѧ, ꙳ десни́цею вы́шнѧгѡ, ꙳  ꙗ҆̀же на тебѣ̀ содѣ́ѧ ѻ҆ц҃є́въ гдⷭ҇ь, ꙳ страстоте́рпче  всесла́вне, ꙳ ѿ невѣ́рнагѡ ко́рене пло́дъ благоцвѣтꙋ́щь,  ꙳ ко́нѡне всеблаже́нне и҆ прехва́льне ты̀ ꙗ҆ви́лсѧ є҆сѝ,  ꙳ и҆ де́мѡнѡвъ полкѝ, ꙳ и҆мѣ́ѧ хрⷭ҇та̀ и҆зрѧ́днѣйша  чинонача́льника, ꙳ побѣди́лъ є҆сѝ держа́внѡ. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Ра́дꙋйсѧ, свѣ́та бж҃е́ственнагѡ носи́ло, ꙳  свѣтлѣ́йшаѧ ѕвѣздо̀, и҆ сѣ́нь свѧще́нїѧ. ꙳ Свѣ́тъ на́мъ  возсїѧ̀ ꙳ и҆зъ пречⷭ҇тыхъ чре́слъ твои́хъ, ꙳ просвѣща́ѧ  мі́ра концы̀, ꙳ и҆ (с. 49) ѡ҆свѣща́ѧ свое́ю благода́тїю: ꙳  ра́дꙋйсѧ, нача́ло спасе́нїѧ, пречⷭ҇таѧ: ꙳ ра́дꙋйсѧ,  оу҆жа́сное слы́шанїе и҆ глаго́ланїе, ꙳ надѣ́ющымсѧ на тѧ̀. 
Крⷭ҇тобг҃оро́диченъ, подо́бенъ то́йже: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се ꙳ и҆  стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко, ꙳  оу҆вы̀ мнѣ̀, вопїѧ́ше, ꙳ ча́до сла́дкое, ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѧ̑ и҆зба́вивый  милосе́рдїемъ твои́мъ; 
Канѡ́нъ, є҆гѡ́же краегране́сїе: Пою̀ ко́нѡна,  мꙋ́ченика вѣнцено́снаго. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Пѣснослѡ́вїи тѧ̀ бжⷭ҇твенными хрⷭ҇то́ва похвали́ти  мꙋ́ченика и҆ тве́рдаго подви́жника, моѐ помышле́нїе  свѣ́томъ, и҆́же въ тебѣ̀ преѧ́вственнѡ, мꙋ́чениче,  ѡ҆зарѝ. 
Наꙋче́нъ бжⷭ҇твеннымъ, а҆́гг҃льскимъ, блаже́нне,  наказа́нїемъ, ꙗ҆́коже а҆́гг҃лъ на землѝ вои́стиннꙋ  преизѧ́ществовавъ пло́тїю, по́хѡти ѡ҆бꙋздова́ѧ и҆  оу҆добрѧ́ѧсѧ. 
Зако́ны бжⷭ҇твєнныѧ соблю́дъ, є҆́ллинскагѡ  беззако́нїѧ, преподо́бне, возгнꙋша́лсѧ є҆сѝ проѧвле́ннѡ:  и҆ мнѡ́ги приве́лъ є҆сѝ къ бг҃ꙋ оу҆че́ньми, и҆  свѧще́нными оу҆вѣ́ривъ чꙋдесы̀. 
Бг҃оро́диченъ: 
Оу҆краси́вшисѧ добро́тою добродѣ́телей, кра́снаго  родила̀ є҆сѝ па́че всѣ́хъ человѣ́кѡвъ, свои́ми,  всенепоро́чнаѧ, на́съ красота́ми мꙋ́дрѣ оу҆краша́ющаго. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. (с. 50) 
Оу҆краси́въ бжⷭ҇твенными добродѣ́тельми,  преподо́бне, дꙋ́шꙋ твою̀, жили́ще сїю̀ ѻ҆ц҃а̀ и҆ сн҃а, и҆  дх҃а вои́стиннꙋ ст҃а́гѡ, мꙋ́чениче, соверши́лъ є҆сѝ. 
И҆̀же дре́вле пре́лести во глꙋбинꙋ̀ впа́дшїи  ѻ҆каѧ́ннѣ, въ ꙗ҆вле́ннꙋю высотꙋ̀, высо́кими твои́ми  оу҆чє́нїи возво́дѧтсѧ далечесїѧ́тельнѡ, мꙋ́чениче ко́нѡне,  воспѣва́юще тѧ̀. 
Хра́мъ бы́въ бж҃їй, призыва̑нїи бжⷭ҇твенными  низложи́лъ є҆сѝ, всеблаже́нне, предста́въ во хра́мѣ  и҆стꙋка́ннагѡ, наставлѧ́ѧ заблꙋ́ждшыѧ къ бжⷭ҇твенномꙋ  разꙋмѣ́нїю. 
Бг҃оро́диченъ: 
Є҆ди́нъ ст҃ы́й и҆зъ тебє̀ ражда́етсѧ, прест҃а́ѧ,  па́че оу҆ма́ же и҆ сло́ва, ѡ҆свѧща́ѧ земна̑ѧ скве́рнымъ  врага̀ совѣ́томъ, страсте́мъ рабо́тающыѧ. 
Сѣда́ленъ, гла́съ и҃. Подо́бенъ: Премꙋ́дрости: 
Хрⷭ҇то́вымъ всеѻрꙋ́жїемъ воѡрꙋжи́всѧ, де́мѡнѡвъ  ꙗ҆ви́лсѧ є҆сѝ всегꙋби́тель, и҆ бы́лъ є҆сѝ же́ртва  вѣ́рныхъ неразрꙋ́шна, непристꙋ́пенъ и҆мѣ́ѧ сто́лпъ вѣ́ры,  къ высотѣ̀ взима́еши на́съ чꙋде́съ твои́хъ. ѿню́дꙋже и҆  побѣ́ды ѿ бг҃а вѣнцы̀ досто́йнѡ прїѧ́лъ є҆сѝ,  мꙋ́чениче ко́нѡне, многострада́льне. сегѡ̀ ра́ди вопїе́мъ  тѝ: молѝ хрⷭ҇та̀ бг҃а, прегрѣше́нїй ѡ҆ставле́нїе  дарова́ти чтꙋ́щымъ любо́вїю ст҃ꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Въ напа́сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. (с. 51) 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе: оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости,  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста,  ѡ҆ гдⷭ҇ѣ пра́зднꙋющи. 
Хра́мы низложи́лъ є҆сѝ безбо́жныхъ, ст҃е, и҆ бо́ги  поги́бели коне́чнѣй, мꙋ́чениче, пре́далъ є҆сѝ,  чꙋдодѣ́йствꙋѧ и҆ соверша́ѧ досточꙋ̑днаѧ зна́мєнїѧ. 
Ст҃ѡ, преподо́бне, ше́ствꙋющꙋ тебѣ̀, де́мѡнскїй  ро́дъ бж҃їе сло́во покорѝ тебѣ̀, и҆ тѧ̀ чꙋде́съ мно́гими  показа́ньми просла́ви. 
Вельмѝ любѧ́ тѧ преблагі́й, мїхаи́ла тебѣ̀  вели́каго наказа́телѧ дадѐ, наꙋча́юща тѧ̀, велича́йшїй  ко́нѡне, ꙗ҆́вѣ превели̑кимъ та́йнамъ. 
Бг҃оро́диченъ: 
Ст҃а́ѧ влⷣчце, всест҃о́е воплоти́вшаѧ сло́во,  ѡ҆свѧще́нїе дꙋшѝ мое́й да́рꙋй, рꙋководѧ́щи мо́й оу҆́мъ,  безпꙋ́тїѧми порѣва́емый. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Тече́нїемъ крове́й твои́хъ сщ҃е́нныхъ, хламѵ́дꙋ  тебѣ̀ самомꙋ̀ мꙋ́ченическꙋю преѧ́вственнѡ ѡ҆багри́въ,  мꙋ́чениче доблемꙋ́дренне: и҆ живе́ши ра́дꙋѧсѧ въ вы́шнихъ  жили́щахъ и҆ свѣ́тлостехъ. (с. 52) 
Просте́ръ тѧ̀, блаже́нне, ѕлоꙋ́мный, ве́сь  просте́ртъ къ бг҃ꙋ оу҆́мъ, приснопа́мѧтне, и҆мꙋ́щаго,  ра́нами ссѣца́етъ, призыва́ющаго и҆́мѧ вели́кое  вседержи́телѧ. 
Благода́тїю вжили́всѧ, терпѣ́лъ є҆сѝ ка̑пли  ꙗ҆́звєнныѧ, мꙋ́ченически оу҆краша́ѧсѧ, и҆ безбо́жїе,  ко́нѡне, побѣжда́ѧ, и҆ безсме́ртїѧ сподоблѧ́емь. 
Бг҃оро́диченъ: 
И҆зба́вльшесѧ всѧ́кїѧ прароди́тельныѧ, пречⷭ҇таѧ,  клѧ́твы, тобо́ю благослове́нїе полꙋчи́хомъ. тѣ́мже  благослови́мъ и҆ велича́емъ, и҆ любо́вїю тѧ̀ чти́мъ, и҆  оу҆блажа́емъ. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Ѡ҆блиста́въ, ꙗ҆́кѡ со́лнце свѣтолꙋ́чными  добродѣ́тельми, и҆ пресла́вными чꙋдесы̀, терпѣ́нїемъ же  страда́нїй вельмѝ оу҆краша́ѧсѧ, просвѣща́еши концы̀,  великоимени́тый мꙋ́чениче, хва́лѧщыѧ тѧ̀. 
Ра́нъ добро́тами краснѣ́йшїй показа́всѧ,  чꙋдодѣ́йствꙋеши и҆зрѧ̑днаѧ: и҆ оу҆́меръ, па́ки по  погребе́нїи прогонѧ́ѧ недꙋ́ги, и҆ ѿгонѧ̀ пре́лести,  блаже́нне, дꙋ́хи. 
Стра̑сти оу҆врачꙋ́й дꙋ́шъ на́шихъ, мꙋ́дре, и҆  пло́ти ѿженѝ неможє́нїѧ, и҆зрѧ́днѣйшїй вра́чь на́мъ  чтꙋ́щымъ тѧ̀ ѿ бг҃а да́нъ є҆сѝ, ко́нѡне сла́вне. 
Бг҃оро́диченъ: 
Призрѣ̀ гдⷭ҇ь на тѧ̀, и҆ тобо́ю посѣще́нїе  содѣ́ла оу҆да́льшымсѧ, пречⷭ҇таѧ, ѿ негѡ̀. тѣ́мже,  ꙗ҆́коже рекла̀ є҆сѝ, ро́ди спаса́емыхъ оу҆блажа́ютъ тѧ̀. 
Конда́къ, гла́съ г҃: 
Чистото́ю ꙗ҆́кѡ а҆́гг҃лъ на землѝ пожи́въ,  ѿѻнꙋ́дꙋже собесѣ́дникъ а҆́гг҃лѡмъ бы́ти сподо́билсѧ  є҆сѝ, и҆ роди́тели ко хрⷭ҇то́вꙋ позна́нїю приве́лъ є҆сѝ,  и҆ є҆ди́наго бг҃а въ (с. 53) трⷪ҇цѣ и҆сповѣ́давъ,  пострада́лъ є҆сѝ до кро́ве, мꙋ́чениче ко́нѡне, молѝ  є҆го̀ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: благослове́нъ є҆сѝ,  бж҃е ѻ҆тє́цъ на́шихъ. 
Свѣ́тъ тебѣ̀ незаходи́мый возсїѧ̀  возненави́дѣвшемꙋ страсте́й тмꙋ̀, преподо́бне: весе́лїе же  прїѧ́тъ тѧ̀, до́брый по́двигъ сконча́вша тща́нїемъ. тѣ́мже  помина́й на́съ, предстоѧ̀ хрⷭ҇тꙋ̀. 
Се́рдце твоѐ кро́тко, и҆ мꙋдрова́нїе смире́нїю  ꙗ҆ви́сѧ, преподо́бне, и҆́мже погꙋби́лъ є҆сѝ возношє́нїѧ  всѧ̑ врага̀, возвыша́емь бжⷭ҇твенными добродѣ́тельми, и҆  чꙋдесы̀ стра́шными, ко́нѡне, мꙋ́ченикѡвъ ѡ҆снова́нїе. 
Стра́шенъ всѣ̑мъ де́мѡнѡмъ бы́лъ є҆сѝ, си̑мъ  повелѣва́ѧ повинова́тисѧ твои̑мъ свѧщє́ннымъ, бг҃омꙋ́дре,  велѣ́нїємъ, бг҃ꙋ тѧ̀ просла́вльшꙋ, того̀ дѣ́лы до́брыми  на землѝ, ко́нѡне, просла́вльшаго. 
Бг҃оро́диченъ: 
Во́лею всѧ̑ содѣ́ловаѧй, во твою̀ восхотѣ́въ  всели́тисѧ пренепоро́чнꙋю, бцⷣе, оу҆тро́бꙋ вои́стиннꙋ,  є҆ди́нъ во ст҃ы́хъ совѣ́тѣхъ прославлѧ́емый бг҃ъ, ꙗ҆́кѡ  вели́кїй и҆ стра́шный. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Тве́рдѡ сопроти́вилсѧ є҆сѝ сꙋемꙋ́дренномꙋ, мнѧ́щꙋ  тебѐ повинꙋ́ти, чє́сти чꙋжди̑мъ принестѝ, страда́льче,  ѻ҆́нѣмъ ме́рзѡстнымъ. тѣ́мъ ꙗ҆́кѡ зако́ннѡ пострада́въ,  просла́вилсѧ є҆сѝ. 
Де́мѡнскими оу҆ѧзви́вшїисѧ прило́ги, оу҆чє́нїи  (с. 54) бжⷭ҇твенными твои́ми и҆сцѣлѣва́ютсѧ, и҆ ско́рбныхъ  и҆збавле́нїе прїе́млютъ, воспѣва́юще благода́ть твою̀,  бг҃омꙋ́дре. 
Недꙋ́гѡвъ всѧ́кихъ здра́вїе почерпи́те, къ ра́цѣ  преподо́бнагѡ вѣ́рою пристꙋпа́ющїи: и҆сточа́етъ бо ꙗ҆́вѣ  дх҃а благода́тїю, и҆ пото́ки страсте́й и҆зсꙋша́етъ. 
Бг҃оро́диченъ: 
Мольбꙋ̀ зижди́телю бг҃ꙋ принесѝ, дꙋ́шы на́шѧ  спастѝ, бг҃ора́дованнаѧ, и҆ страсте́й ѡ҆держа́нїѧ на́съ  и҆зба́вити, и҆ ѕлодѣ́йственныхъ человѣ̑къ и҆скꙋше́нїѧ. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Ꙗ҆́кѡ кора́бль ви́дѣнъ бы́лъ є҆сѝ, препла́вающь  мїрскꙋ́ю немо́креннѡ, бг҃оно́се, бꙋ́рю, до́брыхъ бре́мѧ  спаса́ющь къ кра̑снымъ приста́нищємъ поко́ѧ и҆ црⷭ҇твїѧ  бж҃їѧ, и҆ свѣ́тлости. 
Кресто́мъ ꙗ҆́кѡ бронѧ́ми ѡ҆дѣ́ѧвсѧ, вра̑жїѧ,  всеблаже́нне, ѡ҆бнажи́лъ є҆сѝ полкѝ, и҆ нога́мъ твои̑мъ  кра̑снымъ порабо́тилъ є҆сѝ, ра́бъ же влⷣцѣ и҆́скреннїй  бы́въ, порабощє́нныѧ враго́мъ и҆збавлѧ́ѧ. 
Ѡ҆ на́съ любо́вїю восхвалѧ́ющихъ тѧ̀, па́мѧть  сотворѝ, хрⷭ҇тꙋ̀ вѣнцено́сецъ предстоѧ̀ съ вы́шними  безчи́сленными си́лами, ꙗ҆́кѡ да моли́твами твои́ми  ѡ҆брѧ́щемъ ми́лость, и҆ ѕлолю́тыхъ и҆змѣне́нїе, ко́нѡне  всехва́льне. 
Бг҃оро́диченъ: 
Свѣ́томъ твои́мъ мѧ̀, дв҃о, просвѣтѝ, но́щїю  при́снѡ оу҆ны́нїѧ ѡ҆держи́ма и҆ къ землѝ погорбле́на, и҆  дѣ́юща всѧ́къ грѣ́хъ, ра́зꙋма развраще́нїемъ: ꙗ҆́кѡ да  тобо́ю спаса́емь, пою́ тѧ, многопѣ́тꙋю. 


(с. 55) 
Мѣ́сѧца тогѡ́же въ ѕ҃-й де́нь. 
Ст҃ы́хъ м҃в мꙋ́чєникъ, и҆̀же во а҆мморі́и. 
На Гдⷭ҇и, воззва́хъ, стїхи̑ры, гла́съ д҃. Поⷣ:  Зва́нный свы́ше: 
Въ послѣ́днихъ временѣ́хъ ꙗ҆́вльшесѧ, ꙳  добропобѣ́днїи мꙋ́чєницы, ꙳ ѕвѣ́зды незаходи̑мыѧ, ꙳ въ  честнѣ́й тве́рди цр҃ко́внѣй, ꙳ страда́нїѧ свѣ́тлостїю ꙳  просвѣти́сте всю̀ подсо́лнечнꙋю, ꙳ и҆ разрꙋши́сте пре́лести  тмꙋ̀, всехва́льнїи, ꙳ и҆ ны́нѣ къ сїѧ́нїю вѣ́чномꙋ  преидо́сте. ꙳ тѣ́мже вѣ́рою ꙳ свѣтоно́сное и҆ свѧще́нное  ꙳ ва́ше страда́нїе соверша́емъ, ꙳ предста́тельствомъ  благи́мъ ва́шимъ ѡ҆богати́вшесѧ. 
Ѿведе́нїемъ, хрⷭ҇то́ви мꙋ́чєницы, ꙳ нꙋ́жнымъ  свѧ́зани бы́сте, ꙳ и҆ затворе́ни въ темни́цѣ всѝ на  до́лгое вре́мѧ, ꙳ бжⷭ҇твеннїи вѣ́ры ꙳ сꙋ́ще храни́телїе: ꙳  ѿѻнꙋ́дꙋже ꙗ҆рѧ́сѧ ѕвѣ́рь ѕлоимени́тый, ꙳ мече́мъ вы̀  оу҆мертвѝ, ꙳ не хотѧ́щыѧ повинꙋ́тисѧ ꙳ сегѡ̀ ѕлы̑мъ  повелѣ́нїємъ: ꙳ и҆ ны́нѣ вы̑шнѧѧ наслѣ́довасте  ра́достнѡ, ꙳ четы́редесѧте ко двѣма̀ прило́жшесѧ, ꙳  пресла́внїи, црⷭ҇твїѧ. 
Съ кѡнстанті́номъ васѡ́а и҆ ка́ллїста, ꙳ ѳео́дѡра  всѝ и҆ ѳео́фїла, ꙳ и҆ про́чїй бжⷭ҇твенный собо́ръ  страстоте́рпєцъ ꙳ велегла́снѡ восхва́лимъ: ꙳ оу҆мре́ти бо  произво́лиша ꙳ за всѧ́ческихъ живота̀, ꙳ закала́ющесѧ  ра́достнѡ. ꙳ И҆ ны́нѣ во гра́дѣ бг҃а жива́гѡ почива́ютъ, ꙳  и҆ про́сѧтъ ѡ҆брѣстѝ на́мъ ꙳ согрѣше́нїй ѡ҆ставле́нїе въ  де́нь сꙋда̀, ꙳ и҆ соверше́нное и҆збавле́нїе. (с. 56) 
Сла́ва, и҆ ны́нѣ, бг҃оро́диченъ: 
И҆̀же благоче́стнѡ ꙳ покланѧ́ющыѧсѧ твоемꙋ̀  ржⷭ҇твꙋ̀, ꙳ ѿ всѧ́кагѡ спаса́й навѣ́та вра́жїѧ, ꙳  бг҃ороди́тельнице всенепоро́чнаѧ, ꙳ ꙗ҆́кѡ предста́тельница  всегѡ̀ ро́да на́шегѡ сꙋ́щи: ꙳ тѧ́ бо ны́нѣ по́мощь всѝ  стѧжа́хомъ, ꙳ прибѣ́жище же и҆ оу҆твержде́нїе, ꙳ и҆  хода́таицꙋ ко влⷣцѣ хрⷭ҇тꙋ̀ и҆ гдⷭ҇ꙋ. ꙳ є҆го́же молѝ, ꙳  дарова́ти ми́ръ мі́рꙋ, мо́лимсѧ, ꙳ и҆ грѣхѡ́въ  разрѣше́нїе, ꙳ притека́ющымъ въ кро́въ тво́й. 
И҆лѝ крⷭ҇тобг҃оро́диченъ: 
Не рыда́й менє̀, мт҃и, ꙳ зрѧ́щи на дре́вѣ  повѣ́шена ꙳ твоего̀ сн҃а и҆ бг҃а, ꙳ и҆́же на вода́хъ  повѣ́сившаго зе́млю неѡдержи́мѡ, ꙳ и҆ всю̀ тва́рь  созда́вшаго: ꙳ и҆́бо воскреснꙋ̀ и҆ просла́влюсѧ, ꙳ и҆  а҆́дѡва ца̑рствїѧ сокрꙋшꙋ̀ крѣ́постїю, ꙳ и҆ погꙋблю̀ тогѡ̀  си́лꙋ, ꙳ и҆ свѧ̑занныѧ и҆зба́влю ѿ ѕлодѣ́йства є҆гѡ̀, ꙳  ꙗ҆́кѡ благоꙋтро́бенъ, ꙳ и҆ ѻ҆ц҃ꙋ̀ моемꙋ̀ приведꙋ̀, ꙳  ꙗ҆́кѡ чл҃вѣколю́бецъ. 
А҆́ще слꙋчи́тсѧ въ сꙋббѡ́тꙋ и҆лѝ въ недѣ́лю: пое́тсѧ  и҆ самогла́сенъ се́й. 
Сла́ва, гла́съ в҃. Меѳо́дїево: 
Це́рковь дне́сь торжествꙋ́етъ та́инственнѡ, но́вою  ѻ҆де́ждою ѡ҆дѣ́ѧвшисѧ, ꙗ҆́кѡ порфѵ́рою и҆ вѷссѡ́номъ,  кровьмѝ но́выхъ страстоте́рпцєвъ: сїѧ́ бо во благоче́стїи  воспита́вши, же́ртвꙋ непоро́чнꙋ, прїѧ́тнꙋ и҆ благоꙋго́днꙋ,  хрⷭ҇тѐ, тебѣ̀ принесѐ. Тѣ́мъ побѣди́тели сїѧ̑  пребеззако́нныхъ показа́вый и҆ вѣнча́вый, и҆ просла́вивый:  и҆ на́мъ низпослѝ тѣ́хъ моли́твами ве́лїю ми́лость. 
На стїхо́внѣ, Сла́ва, гла́съ ѕ҃ Сѷкеѡ́та: 
По́лкъ бг҃овѣнча́ненъ новоѧвле́нныхъ мꙋ́чєникъ,  заколе́нїе непоро́чное за хрⷭ҇та̀ пожре́ное оу҆се́рднѡ,  свѧтоизбра́нное во́инство четы́редесѧти двою̀,  мꙋчениколю́бцы, прїиди́те, всесвѧще́ннꙋю па́мѧть дꙋхо́внѡ  соверши́вше, возопїи́мъ къ ни̑мъ: сокрꙋши́те свирѣ́пство  а҆га́рѧнъ (с. 57) безбо́жныхъ, и҆ и҆зба́вите лю́ди  благочестномꙋ́дрєнныѧ, моли́твами ва́шими, всѧ́кагѡ  ѡ҆бстоѧ́нїѧ. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немощны̑ѧ де́рзѡсти, тѣ́хъ моли́твами спасѝ  дꙋ́шы на́шѧ. 
На оу҆́трени канѡ́нъ, творе́нїе і҆гна́тїево. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Во глꙋбинꙋ́ мѧ па́дша грѣхѡ́въ, и҆ твое́й пꙋчи́нѣ  прибѣга́юща щедро́тъ, мольба́ми, хрⷭ҇тѐ, страстоно́сєцъ,  во спасе́нїѧ приста́нище наста́ви. 
Блиста́ѧсѧ добро́тою добродѣ́телей, носѧ̀  багрѧни́цꙋ ѿ крове́й мꙋ́ченическихъ, ꙗ҆́кѡ ски́петръ  держѧ̀ кре́стъ, ца́рствꙋеши съ гдⷭ҇емъ, ѳео́дѡре. 
Въ пѣ́снехъ ѳео́дѡра, вѣ́рнїи, ка́ллїста и҆  васѡ́а, и҆ ѳео́фїла съ ни́ми вкꙋ́пѣ, съ кѡнстанті́номъ  до́блимъ, и҆ про́чыѧ восхва́лимъ мꙋ́ченики. 
Бг҃оро́диченъ: 
И҆зблева̀ є҆́ѵы во оу҆́шы ꙗ҆́дъ дꙋшетлѣ́нный  льсте́цъ и҆ вражде́бникъ: хрⷭ҇та́ же ро́ждши, бг҃омт҃и,  сегѡ̀ вре́дъ и҆сцѣли́ла є҆сѝ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Просвѣща́емь заре́ю, ꙗ҆́кѡ вои́стиннꙋ, сла́вне,  бг҃оче́стїѧ, и҆ добро́тою оу҆краша́емь бжⷭ҇твенныхъ  дѣѧ́нїй, (с. 58) ва́рварскагѡ безбо́жїѧ мра́чное разрꙋши́лъ  є҆сѝ, блаже́нне, ѕлоче́стїе. 
Крове́й то́ки рѣка́ми те́кшїи и҆зъ пречи́стыхъ  тѣле́съ страстоте́рпєцъ твои́хъ, црⷭ҇твїе твоѐ и҆  сла́дости пото́къ си̑мъ и҆схода́таи, благоꙋтро́бне гдⷭ҇и. 
Ꙗ҆́кѡ ѕвѣ́зды нелє́стныѧ страда́льцы просїѧ́вше,  цр҃кве ст҃ы́ѧ ны́нѣ тве́рди, всю̀ ѡ҆зари́ша вселе́ннꙋю  лꙋча́ми свои́хъ страда́нїй до́блественнѣйшїи. 
Бг҃оро́диченъ: 
Вопло́щсѧ во чре́вѣ твое́мъ, и҆ бы́въ чл҃вѣ́къ,  лꙋ́чшагѡ ра́ди, сы́й є҆ди́нъ чл҃вѣколю́бецъ, спаса́етъ  человѣ́ка ѿ вра́тъ сме́ртныхъ, бг҃омт҃и пречⷭ҇таѧ,  є҆ди́на всепѣ́таѧ. 
Конда́къ, гла́съ д҃. Подо́бенъ: Вознесы́йсѧ: 
На землѝ хрⷭ҇та̀ ра́ди страда́льчествовавше,  ꙗ҆́вльшесѧ благочести́вїи вѣне́чницы, нб҃са̀ прїѧ́сте  жи́ти въ ра́дости: всѧ́кꙋю бо ко́знь вра́жїю низложи́вше,  болѣ́зньми и҆ кровьмѝ ва́шихъ ꙗ҆́звъ, хва́лѧщымъ свы́ше  при́снѡ грѣхѡ́въ разрѣше́нїе подава́ете. 
Сѣда́ленъ, гла́съ и҃. Подо́бенъ: Премꙋ́дрости: 
Ведо́ми бы́сте свѧ́зани ѿ врагѡ́въ, и҆ въ  темни́цѣ заключе́ни на времена̀ мнѡ́га, вѣ́рою  соблюда́еми, невре́дни пребы́сте: и҆ ѿрѣ́шшесѧ мєчѝ  тѣле́съ, ст҃і́и, бж҃е́ственнымъ жела́нїемъ ꙗ҆́вѣ  свѧза́стѣсѧ. тѣ́мже ꙗ҆́кѡ свѣти̑ла просїѧ́сте въ мі́рѣ,  всѧ̑ просвѣща́юще дх҃а благода́тїю, страстоте́рпцы  блаже́ннїи: моли́те хрⷭ҇та̀ бг҃а, грѣхѡ́въ ѡ҆ставле́нїе  дарова́ти пра́зднꙋющымъ любо́вїю ст҃ꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ (с. 59) человѣ́ческїй ро́дъ досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ рождествꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости,  долготерпѣли́ве гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Оу҆кра́шсѧ добро́тами по́двигѡвъ твои́хъ,  ѡ҆дѣ́ѧлсѧ є҆сѝ во хламѵ́дꙋ, ѿ крове́й твои́хъ  ѡ҆червле́ннꙋю мꙋ́ченическихъ, и҆ оу҆краси́лсѧ є҆сѝ  дїади́мою побѣ́ды. тѣ́мже съ мꙋ́ченики предъ лице́мъ  гдⷭ҇нимъ сликꙋ́еши, всеблаже́нне ѳео́дѡре. 
Въ темни́цѣ ѡ҆кова̑ны но́ги твоѧ̑ желѣ́зомъ,  ка́ллїсте непобѣди́ме, мꙋче́нїѧ неле́стнꙋю стезю̀  ше́ствовати невозбра́ннѡ моли́лсѧ є҆сѝ: разрѣши́всѧ же  мече́мъ ѿ тѣ́ла, а҆́бїе любо́вїю свѧза́лсѧ є҆сѝ  зижди́телѧ. 
Бж҃е́ственное во́инство, бг҃особра́нный по́лкъ, ѿ  мно́гихъ мѣ́стъ же и҆ градѡ́въ дво́ица проста̀  страда́лєцъ, съ четверочи́сленною десѧти́цею ны́нѣ  возсїѧ̀, зако́ннѡ пострада́вше, и҆ оу҆сѣка́еми въ главы̑,  за главꙋ̀ всѣ́хъ хрⷭ҇та̀. (с. 60) 
Бг҃оро́диченъ: 
Ты̀ вѣ́рныхъ похвала̀ є҆сѝ, безневѣ́стнаѧ, ты̀  предста́тельница, ты̀ и҆ прибѣ́жище хрїстїа́нъ, стѣна̀ и҆  приста́нище: къ сн҃ꙋ бо твоемꙋ̀ мольбы̑ но́сиши,  всенепоро́чнаѧ, и҆ спаса́еши ѿ бѣ́дъ вѣ́рою и҆ любо́вїю  бцⷣꙋ чⷭ҇тꙋю тѧ̀ сла́вѧщыѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Предзрѧ̀ вѣнцы̀ и҆ пребыва́ющꙋю сла́вꙋ, ѳео́дѡре,  дерзнове́ннымъ нра́вомъ стра́ждꙋщымъ съ тобо́ю вопїѧ́лъ  є҆сѝ: сме́рти ника́коже оу҆жаса́йтесѧ, є҆́юже пома́лѣ  весе́лїе и҆ живо́тъ прїи́мете несказа́нный. 
Оу҆ѧзвлѧ́емь любо́вїю, блаже́нне, влⷣки твоегѡ̀,  и҆ ѻ҆гне́мъ ѡ҆палѧ́емь тогѡ̀ жела́нїемъ, мꙋче́нїѧ ча́шꙋ  и҆спи́лъ є҆сѝ, ꙗ҆́же скве́рнами вторы́ми ника́коже  ѡ҆сквернѧ́етсѧ, страда́льче всеприснопа́мѧтне ка́ллїсте. 
Терпѣливомꙋ́дрымъ нра́вомъ пе́рвый къ страда́нїю  самоѿше́лъ є҆сѝ, поꙋче́нїе мꙋ́жества состра́ждꙋщымъ  бы́лъ є҆сѝ, ѳео́дѡре: съ ни́миже наслѣ́довалъ є҆сѝ  вѣ̑чнаѧ покѡ́ища, и҆ сла́дость при́снѡ пребыва́ющꙋю. 
Бг҃оро́диченъ: 
Разрѣше́нїе согрѣше́нїй твои́ми моли́твами  пода́ждь рабѡ́мъ твои̑мъ и҆збавлѧ́ющи сїѧ̑ напа́стей и҆  бѣ́дъ, и҆ скорбе́й, и҆ хꙋ́льныхъ є҆ретїкѡ́въ ѡ҆держа́нїѧ,  бцⷣе дв҃о всенепоро́чнаѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Крове́й твои́хъ течє́нїѧ рѣ́чнѡ и҆злива́ємаѧ,  пре́лести (с. 61) мꙋ́тныѧ пото́ки и҆зсꙋши́ша: вѣ́рныхъ же  напои́ша всѣ́хъ сердца̀, досточꙋ́дне ѳео́дѡре. 
Ѿ стра́сти глꙋби́нныѧ возводѧ̀ твоѧ̑ мꙋ́ченики, на  ка́мени терпѣ́нїѧ тѣ́хъ оу҆тверди́лъ є҆сѝ, врагѡ́въ  стѡпы̀ и҆ стропти́выхъ пꙋте́й оу҆клони́вшыѧсѧ,  чл҃вѣколю́бче. 
Краснѡ̀ ꙗ҆́кѡ рѣка̀ и҆зъ є҆де́ма  оу҆стреми́вшаѧсѧ, гра́дъ бж҃їй ва́шими кровьмѝ веселитѐ,  мꙋ́чєницы, нече́стїѧ скве́рнꙋ благоче́стнѡ ѡ҆чи́стивше. 
Бг҃оро́диченъ: 
Ꙗ҆́кѡ ѡ҆дꙋшевле́нный кївѡ́тъ, законоположи́телѧ  вмѣсти́ла є҆сѝ, и҆ ꙗ҆́кѡ свѧ́тъ же хра́мъ, прїѧ́ла  є҆сѝ свѧта́го, бы́вша чл҃вѣ́ка, на благодѣѧ́нїе  человѣ́кѡвъ, бцⷣе чⷭ҇таѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Новоѧвлє́нныѧ ѕвѣ́зды вѣ́ры, за хрⷭ҇та̀  оу҆се́рднѡ пострада́вшыѧ, похва́льными вѣнцы̀ досто́йнѣ  всѝ вѣнча́емъ ѡ҆ на́съ молѧ́щыѧсѧ хрⷭ҇тꙋ̀, ꙗ҆́кѡ сꙋ́ще  столпы̀ и҆ забра̑ла хрⷭ҇тїа́нскагѡ нача́льства. 
І҆́косъ: 
А҆га́рѧнскꙋю безбо́жнꙋю вѣ́рꙋ и҆ лю́тагѡ бѣ́са  пре́лесть, ѿ дꙋшѝ, страда́льцы, ненави́дѧще и҆  гнꙋша́ющесѧ, и҆ печа́ть хрⷭ҇то́вꙋ бжⷭ҇твеннꙋю ѡ҆бносѧ́ще  цѣ́лꙋ въ сердца́хъ, плещѝ врагѡ́мъ ненави́дѧщымъ того̀ не  да́сте, па́че же оу҆се́рднѡ всѝ за него̀, ꙗ҆́коже а҆́гнцы  закала́еми просїѧ́сте по кончи́нѣ ꙗ҆́кѡ со́лнце,  безсме́ртнꙋю сла́вꙋ ѡ҆брѣ́тше, ꙗ҆́кѡ столпы̀ и҆ забра̑ла  хрⷭ҇тїа́нскагѡ нача́льства. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Ꙗ҆́кѡ зако́ннѡ пострада́въ, пра́вды вѣнцы̀ прїѧ́лъ  є҆сѝ ѿ є҆ди́нагѡ влⷣки: и҆ ны́нѣ бж҃е́ственною  добро́тою наслажда́ешисѧ, ѽ ѳео́дѡре, вопїѧ̀: ѻ҆тє́цъ  на́шихъ бж҃е, благослове́нъ є҆сѝ. (с. 62) 
Къ заколе́нїю во́льнѣ ꙗ҆́кѡ а҆́гнецъ, на же́ртвꙋ,  мꙋ́чениче, ведо́мъ, на вы́шнѣй положи́лсѧ є҆сѝ трапе́зѣ  же́ртва, пѣснопоѧ̀, внегда̀ закала́тисѧ: ѻ҆тє́цъ на́шихъ  бж҃е, благослове́нъ є҆сѝ. 
Любвѐ твоеѧ̀, сло́ве, ѻ҆гне́мъ въ се́рдцы  ѡ҆палѧ́емь, те́рнїе ѕлосла́вїѧ попали́лъ є҆́сть мꙋ́ченикъ,  воспѣва́ѧ тебѣ̀ ка́ллїстъ: ѻ҆тє́цъ на́шихъ бж҃е,  благослове́нъ є҆сѝ. 
І҆сма́илъ пребезꙋ́мный, бг҃омꙋ̑дрыѧ оу҆вѣща́ти  хрⷭ҇та̀ ѿврещи́сѧ мнѣ́въ, посра́мленъ бы́сть, ті́и бо  внегда̀ оу҆мира́ти, благоче́стнѡ взыва́хꙋ: ѻ҆тє́цъ  на́шихъ бж҃е, благослове́нъ є҆сѝ. 
Бг҃оро́диченъ: 
И҆зъ дѣ́вственнагѡ чре́ва вопло́щсѧ, ꙗ҆ви́лсѧ  є҆сѝ на спасе́нїе на́ше. тѣ́мже твою̀ мт҃рь вѣ́дꙋще  бцⷣꙋ, благода́рнѡ взыва́емъ: ѻ҆тє́цъ на́шихъ бж҃е,  благослове́нъ є҆сѝ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, сщ҃е́нницы, воспо́йте, лю́дїе,  превозноси́те во всѧ̑ вѣ́ки. 
Страда́льцєвъ ли́къ прило́гъ тѧ̀ прїѧ́тъ мꙋче́нїѧ  добро́тами сїѧ́юща, воздꙋ́хъ ѡ҆свѧти́сѧ въ возвраще́нїи  твое́мъ, мꙋ́чениче, и҆ а҆́гг҃льскаѧ собра́шасѧ мно́жєства,  землѧ̀ ѡ҆свѧти́сѧ, и҆дѣ́же лежи́тъ тѣ́ло твоѐ, ѽ  терпѣливомꙋ́дренне, ѳео́дѡре треблаже́нне! 
Наслѣ́дїѧ оу҆́же гдⷭ҇не бы́въ, и҆ къ заколе́нїю  самово́лею влеко́мь, оу҆́жемъ свѧза́тисѧ тебѣ̀ не прїѧ́лъ  є҆сѝ, ка́ллїсте, ѿсѣка́емѣй главѣ̀ свѧтѣ́й. Тѣ́мже  вѣнцено́сецъ возше́дъ, ликꙋ́еши съ вы́шними во́инствы во  вѣ́ки всѧ̑. 
Да оу҆блажи́тсѧ ка́ллїстъ, и҆ похвале́нъ бꙋ́ди  ѳео́дѡръ, вкꙋ́пѣ съ кѡнстанті́номъ чꙋ́дный ѳео́фїлъ, васѡ́й  крѣпча́йшїй и҆ про́чїй мꙋ́ченикѡвъ ли́къ, со а҆́гг҃льскими  (с. 63) ликовствꙋ́ѧ ли́ки, и҆ поѧ̀ немо́лчнѡ: ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Въ рѣкꙋ̀ вве́ржени мꙋ́чєницы бы́вше сла́внїи, по  ме́чнѣмъ томле́нїи ведѧ́хꙋсѧ ко приста́нищꙋ благоти́шномꙋ,  є҆́же ѡ҆ хрⷭ҇тѣ̀ ѡ҆сла́бы, во́ды прелє́стныѧ то́ками  крове́й и҆зсꙋши́вше, є҆́же пѣ́ти наꙋчи́ша: ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Бг҃оро́диченъ: 
Бг҃ороди́тельнице всечⷭ҇таѧ, дꙋшѝ моеѧ̀ ꙗ҆́звы, и҆  грѣхѡ́вныѧ стрꙋ́пы ѡ҆чи́сти, и҆сто́чниками ѡ҆мыва́ющи,  сꙋ́щими и҆зъ ре́бръ ржⷭ҇тва̀ твоегѡ̀, и҆ сꙋ́щими ѿ ни́хъ  ѡ҆чища́ющи стрꙋѧ́ми: къ тебѣ́ бо взыва́ю и҆ къ тебѣ̀  прибѣга́ю, и҆ тѧ̀ призыва́ю бг҃облагода́тнꙋю. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ  а҆́гг҃лѡвъ и҆ человѣ̑къ чинонача̑лїѧ велича́ютъ. 
Дре́внихъ мꙋ́жествꙋ поревнова́въ страстоте́рпцєвъ,  тѣ́хъ и҆ зва̑нїѧ и҆ ра́дѡсти полꙋчи́лъ є҆сѝ, ѳео́дѡре,  вои́стиннꙋ. но на́съ помина́й, соверша́ющихъ твою̀  благоче́стнѡ па́мѧть свѧтꙋ́ю, ꙗ҆́кѡ и҆мѣ́ѧ дерзнове́нїе ко  влⷣцѣ, є҆́же спасти́сѧ на́мъ. 
Въ стрꙋѧ́хъ і҆ѻрда́нскихъ крести́выйсѧ,  крести́вшыѧсѧ свои́ми кровьмѝ, и҆ тогѡ̀ сме́рти  поревнова́вшыѧ бл҃гоче́стнѡ, въ рѣцѣ̀ мꙋ́ченики соединѝ,  вве́ржєнныѧ главы̑ въ тѣлесє́мъ совокꙋпи́въ, и҆ ты́ѧ въ  приста́нище наста́вивъ невла́емое. 
Четверочи́сленнаѧ мꙋ́ченикѡвъ бж҃е́ственнаѧ  десѧти́це, съ дво́ицею честно́ю, моли́тесѧ на нб҃сѣ́хъ  ны́нѣ живꙋ́ще въ ра́дости ѡ҆ на́съ, мо́лимсѧ, соверша́ющихъ  на землѝ ва́шꙋ всесвѧтꙋ́ю и҆ свѣтоно́снꙋю па́мѧть,  всѧ́кагѡ и҆зба́витисѧ ѡ҆бстоѧ́нїѧ. (с. 64) 
Бг҃оро́диченъ: 
Зачала̀ є҆сѝ, дв҃о, безъ сѣ́мене, всѧ́чєскаѧ  созда́вшаго сло́ва бж҃їѧ, кромѣ̀ хотѣ́нїй пло́ти: безъ  и҆стлѣ́нїѧ же родила̀ є҆сѝ, безъ болѣ́зней мт҃рнихъ.  Тѣ́мъ тѧ̀ бцⷣꙋ и҆ ѧ҆зы́комъ, и҆ се́рдцемъ и҆сповѣ́дающе  велича́емъ. 
Свѣти́ленъ. Подо́бенъ: Жєны̀ оу҆слы́шите: 
Мꙋ́ченикѡвъ ка́ѧ оу҆́бѡ бꙋ́детъ сы́тость  мꙋчениколю́бцꙋ, па́мѧти бжⷭ҇твенныѧ, ꙗ҆́кѡ речѐ васі́лїй  пре́жде вели́кїй; на́мъ же ны́нѣ предстои́тъ пѣ́ти  бжⷭ҇твєнныѧ мꙋ́ченики, два̀ и҆ четы́редесѧть, терпѣли́внѡ  пострада́вшыѧ за хрⷭ҇та̀ сп҃са. 
Бг҃оро́диченъ: 
Премꙋ́дрость ѵ҆поста́снꙋю и҆ сло́во  пресꙋ́щественное, и҆ врача̀ тѣле́съ и҆ дꙋ́шъ ро́ждшаѧ,  стрꙋ́пы и҆ ꙗ҆́звы дꙋшѝ моеѧ̀ и҆сцѣлѝ лю̑тыѧ и҆  вре́мєнныѧ, и҆ се́рдца моегѡ̀ оу҆ти́ши болѣ̑зни, дв҃о. 


(с. 64) 
Мѣ́сѧца тогѡ́же въ з҃-й де́нь. 
Ст҃ы́хъ сщ҃енномꙋ́чєникъ, въ херсѡ́нѣ  є҆пⷭ҇кпствовавшихъ: васі́лїа, є҆фре́ма, капі́тѡна,  є҆ѵге́нїа, є҆ѳе́рїа и҆ про́чихъ. 
И҆ пра́зднованїе прест҃ѣ́й бцⷣѣ, въ че́сть і҆кѡ́ны  є҆ѧ̀ спорꙋ́чница грѣ́шныхъ. Слꙋ́жба сїѧ̀ пи́сана въ  приложе́нїи. 
На Гдⷭ҇и, воззва́хъ, стїхи̑ры, гла́съ д҃. Поⷣ:  Да́лъ є҆сѝ зна́менїе: 
Мꙋ́чєницы непобѣди́мїи, ꙳ и҆ і҆ера́рси  всехва́льнїи, ꙳ и҆ свѣти́льницы всемі́рнїи, ꙳ столпѝ  непревра́тнїи бжⷭ҇твенныѧ цр҃кве, ꙳ и҆ степе́нь догма́тѡвъ,  ꙳ и҆ наста̑вницы бл҃гочести́выхъ, ꙳ и҆ потреби́телїе ле́сти  бы́сте, ѻ҆ц҃ы̀ небомꙋ́дреннїи, ꙳ свѣтоводи́телїе дꙋ́шъ  на́шихъ, ꙳ а҆́гг҃лѡвъ соѻ́бщницы, ꙳ трⷪ҇цы побѡ́рницы. (с.  65) 
Є҆фре́мъ сла́вный, ꙳ и҆ васі́лїй бг҃омꙋ́дрый, ꙳ и҆  капі́тѡнъ вели́кїй, ꙳ бжⷭ҇твенный а҆гаѳодѡ́ръ, со  є҆лпі́дїемъ и҆ є҆ѳе́рїемъ, и҆ є҆ѵге́нїемъ сла́внымъ, ꙳  словесы̀ бж҃е́ственными да оу҆блажа́тсѧ: ꙳ преподо́бнѣ бо  пожи́вше, ꙳ и҆ свѧще́ннѡ пострада́вше, ꙳ црⷭ҇твїѧ ꙗ҆ви́шасѧ  нбⷭ҇нагѡ жи́телїе. 
Оу҆мертви́въ мꙋдрова́нїе плотско́е по́двиги, ꙳  васі́лїй сла́вный мертвеца̀ воскресѝ ꙳ призыва́нїемъ  бжⷭ҇твеннымъ: ꙳ капі́тѡнъ же па́ки свѧще́ннѣйшїй па́стырь,  ꙳ посредѝ пла́мене стоѧ̀ ра́дꙋѧсѧ, ꙳ ви́дѣнъ бы́сть  неѡпали́мь. ꙳ Тѣ́хъ моли́твами, чл҃вѣколю́бче, ꙳  оу҆милостивле́нїе на́мъ да́рꙋй, ꙳ и҆ ве́лїю твою̀ млⷭ҇ть. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Скве́рнꙋ ѿмы́й стра́стнагѡ се́рдца моегѡ̀, ꙳ бцⷣе  всепѣ́таѧ, ꙳ и҆ всѧ̑ ꙗ҆́звы и҆ гноє́нїѧ сегѡ̀, ꙳ ꙗ҆̀же  ѿ грѣха̀ ѡ҆чи́сти, чⷭ҇таѧ, ꙳ и҆ оу҆ма̀ моегѡ̀ оу҆ста́ви  непостоѧ́нїе: ꙳ ꙗ҆́кѡ да си́лꙋ твою̀, ꙳ и҆ вели́кое  застꙋпле́нїе, ꙳ велича́ю ѻ҆каѧ́нный ꙳ и҆ непотре́бный ра́бъ  тво́й. 
Крⷭ҇тобг҃оро́диченъ: подо́бенъ то́йже: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, ꙳ и҆ ре́бра и҆скопава́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, благоꙋтро́бне, ꙳ твоемꙋ̀ во́льномꙋ  распѧ́тїю. 
Канѡ́нъ, є҆гѡ́же краегране́сїе: 
Седмочи́сленный па́стырей ли́къ почита́ю.  І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. (с. 66) 
Бжⷭ҇твенными свѣтоли̑тїи мꙋ́чєницы ѡ҆блива́еми,  свѣтоно́сный се́й и҆ свѣ́тлый пра́здникъ ва́шъ всегда̀  бл҃гоче́стнѡ хва́лѧщыѧ, страсте́й мглы̀ и҆зба́вите. 
Сло́во бж҃їе вопло́щсѧ, ва́съ показа̀  всебл҃госла̑вныѧ па́стыри, тогѡ̀ возвѣсти́ти бжⷭ҇тво̀  заблꙋ́ждшымъ, преподо́бнїи, и҆ невѣ́дѣнїемъ  бѣ́дствꙋющымъ. 
Во́дъ животво́рныхъ дх҃а и҆сполнѧ́еми, и҆ста́ѧвшыѧ  зно́емъ лю́тымъ безбо́жїѧ напои́сте, и҆ къ водѣ̀, сла́внїи,  спасе́нїѧ наста́висте. 
Бг҃оро́диченъ: 
Разрѣши́сѧ пра́ѻц҃євъ, чⷭ҇таѧ, запреще́нїе, па́че  оу҆ма̀ рождество́мъ твои́мъ, пречⷭ҇таѧ, и҆ пе́рвый  воспрїѧ́ша раѧ̀ вхо́дъ, велегла́снѡ восхвалѧ́юще тѧ̀. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Ѻ҆гне́мъ бж҃е́ственнымъ оу҆́мъ разже́гъ, васі́лїе  всемꙋ́дре, ꙗ҆́коже па́стырь и҆зрѧ́днѣйшїй, ве́щь безбо́жїѧ  попали́лъ є҆сѝ. 
Дх҃а свѣ́томъ сꙋ́щыѧ во тмѣ̀ лю́тыхъ, сла́вне, къ  просвѣще́нїю привле́клъ є҆сѝ ст҃а́гѡ креще́нїѧ. 
Стєзѝ твоѧ̑ къ бг҃ꙋ и҆спра́вишасѧ, васі́лїе, всѧ̑  ѿ преле́стнагѡ пꙋтѝ бл҃года́тїю къ бг҃оразꙋ́мїю  ѡ҆брати́ша. 
Бг҃оро́диченъ: 
И҆збавлѧ́ющаго человѣ́ки ѿ наси́лїѧ вра́жїѧ,  родила̀ є҆сѝ си́льнаго гдⷭ҇а, пречⷭ҇таѧ, дв҃о всепѣ́таѧ. 
Сѣда́ленъ, гла́съ г҃. Подо́бенъ: Красотѣ̀  дѣ́вства: 
Мѵ́ромъ пома́занїѧ ѡ҆свѧти́вшесѧ, па́стырїе  ꙗ҆ви́стесѧ лю́демъ бг҃омꙋ̑дрымъ, и҆ ꙗ҆́кѡ а҆́гнцы чи́сти  поже́ршесѧ, принесо́стесѧ сло́вꙋ началопа́стырю,  поже́ршемꙋсѧ ꙗ҆́кѡ ѻ҆вча́ти, мꙋ́чєницы всехва́льнїи, и҆  свѣти́льницы всемі́рнїи. Тѣ́мже торжествꙋ́емъ всѝ  любо́вїю бжⷭ҇твеннꙋю па́мѧть ва́шꙋ. (с. 67) 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющъ на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, благода́тнаѧ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ,  ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи  глаго́лаше: что̀ тебѣ̀ воздадѐ є҆вре́йскїй беззако́нный  собо́ръ и҆ неблагода́рный, и҆́же мно́гихъ и҆ вели́кихъ  твои́хъ, сн҃е мо́й, дарѡ́въ наслади́выйсѧ; пою̀ твоѐ  бжⷭ҇твенное снизхожде́нїе. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Свѧще́ннѣйшихъ мꙋ́чєникъ ли́къ да пое́тсѧ,  свѧще́нства благода́тїю и҆ мꙋче́нїѧ ѡ҆зарѧ́емь, и҆ пое́тъ  веселѧ́сѧ: сла́ва си́лѣ твое́й, гдⷭ҇и. 
Бг҃оно́снїи ко́рмчїи це́ркве, є҆фре́мъ и҆  а҆гаѳодѡ́ръ, васі́лїй и҆ капі́тѡнъ, є҆ѳе́рїй, є҆ѵге́нїй и҆  бж҃е́ственый є҆лпі́дїй, дх҃омъ ст҃ы́мъ ꙗ҆ви́шасѧ. 
Наꙋчи́вшесѧ бж҃е́ствєннымъ, ѻ҆ц҃ы̀ бж҃е́ственнїи,  лю́ди въ преподо́бїи и҆ пра́вдѣ и҆́стиннѡ оу҆пасо́сте, и҆  коне́цъ блаже́нный мꙋче́нїемъ прїѧ́сте. 
Оу҆ме́ршїи невѣ́рїемъ, оу҆ме́ршаго воста́нїемъ  полꙋчи́ша жи́знь вѣ́чнꙋю, тобо́ю вѣ́ровавше хрⷭ҇тꙋ̀ бг҃ꙋ  на́шемꙋ, мꙋ́чениче свѧще́ннѣйшїй васі́лїе. 
Бг҃оро́диченъ: 
Оу҆мерщвлє́нныѧ ѡ҆живи́ла є҆сѝ человѣ́ки,  жи́знь ѵ҆поста́снꙋю ро́ждши, дв҃о, па́че всѧ́кїѧ мы́сли  хрⷭ҇та̀ бг҃а на́шего, чл҃вѣ́ка за милосе́рдїе бы́вша. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. (с. 68) 
Ча́шꙋ чⷭ҇тна́гѡ мꙋче́нїѧ и҆спи́сте, и҆́мѧ гдⷭ҇не,  бг҃оно́снїи ѻ҆ц҃ы̀, вѣ́рнѡ призыва́юще. 
Є҆ди́нъ мє́ртвымъ вдыха́ѧй воскресе́нїе, моли́твою  твое́ю оу҆ме́ршаго, васі́лїе, воздвиза́етъ, оу҆ѧснѧ́ѧ  твоѐ проповѣ́данїе. 
Равноче́стна ѻ҆ц҃ꙋ̀ сн҃а проповѣ́дающе,  многобо́жное мꙋчи́тельство і҆дѡлонеи́стовства, ѻ҆ц҃ы̀,  ѿгна́сте. 
Бг҃оро́диченъ: 
Блаже́ни сꙋ́ть лю́дїе, вѣ́дꙋщїи тѧ̀,  всенепоро́чнаѧ, влⷣки всѣ́хъ мт҃рь, и҆ любо́вїю  оу҆блажа́ющїи тѧ̀. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Похвала́ми а҆гаѳодѡ́ра же и҆ є҆ѵге́нїа, и҆ васі́лїа  вели́каго, и҆ мꙋ́драго є҆лпі́дїа оу҆вѣнча́емъ і҆ера́рхи  и҆ дѡ́блїѧ сꙋ́щыѧ мꙋ́ченики. 
Зако́нными воспита̑нїи дꙋ́ха, всемꙋ́дрїи,  беззако́ннꙋющымъ зако́ны спаси́тєльныѧ предложи́вше,  бл҃гоче́стїѧ къ просвѣще́нїю ты́ѧ привлеко́сте. 
Ꙗ҆ви́стесѧ ѿ разли́чныхъ гра̑дъ ѻ҆вча́та,  є҆ди́нѣхъ же люде́й па́стырїе, и҆ бж҃е́ственнагѡ гра́да  наслѣ̑дницы: въ не́мже ѡ҆бита́ютъ бг҃ꙋ оу҆годи́вшїи  мꙋ́чєницы. 
Бг҃оро́диченъ: 
Зако́на тѧ̀ сѣ̑ни, проро́кѡвъ же гада̑нїѧ  проѡбража́хꙋ, дв҃о, неизрече́ннымъ сло́вомъ рождество̀  и҆мѣ́вшꙋю, спаса́ющее мі́ръ, всенепоро́чнаѧ. 
Конда́къ, гла́съ в҃. Подо́бенъ: Въ вы́шнихъ живы́й: 
Свѣтоно́сный де́нь наста̀, па́стырей  є҆пі́скопствовавшихъ свѣ́тлѡ въ херсѡ́нѣ: и҆́хже  воспѣва́емъ пра́здникъ, пострада́вшихъ за хрⷭ҇тѡ́вы  ѻ҆́вцы. Свѧщенномꙋ́чєницы, (с. 69) моли́те  пастыренача́льника хрⷭ҇та̀ и҆ на́съ причестѝ десна́гѡ  ѻ҆ве́цъ стоѧ́нїѧ, да вопїе́мъ ва́мъ: ра́дꙋйтесѧ, свѧще́ннїи  ѻ҆ц҃ы̀, за хрⷭ҇та̀ кро́вь свою̀ и҆злїѧ́вшїи. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ра́дꙋѧсѧ вше́лъ є҆сѝ, ѻ҆́ч҃е капі́тѡне, въ пе́щь,  пребы́лъ же є҆сѝ неѡпали́мь, ꙗ҆́коже ѻ҆́троцы трїѐ,  невѣ̑рныѧ и҆з̾има́ѧ ѻ҆гнѧ̀ бꙋ́дꙋщагѡ, вѣ́ровавшыѧ  бж҃е́ствєннымъ твои̑мъ чꙋдесє́мъ. 
Не оу҆страши́всѧ, ни оу҆боѧ́всѧ повелѣ́нїѧ,  ѻ҆́ч҃е свѧще́нный капі́тѡне, въ свѧще́ннꙋю ри́зꙋ ѡ҆бле́клсѧ  є҆сѝ, въ не́йже оу҆́глїе ѻ҆́гненное носѧ̀, блаже́нне. 
Пꙋ́ть загради́лъ є҆сѝ неразꙋ́мїѧ бж҃е́ственными  словесы̀ твои́ми, ра́зꙋмъ благоче́стїѧ всѣ̑мъ вложи́въ, во  глꙋбинꙋ̀ попо́лзшымсѧ і҆дѡлонеи́стовства, свѧщеннодѣ́телю  капі́тѡне бг҃опрїѧ́тне. 
Бг҃оро́диченъ: 
Созда́вый рꙋко́ю є҆́ѵꙋ, сло́во бж҃їе,  ѻ҆трокови́це, назда́ти всѧ̑ восхотѣ́въ, и҆зъ чре́ва  твоегѡ̀ зи́ждетсѧ, нача́ло прїе́млѧ ѻ҆ц҃ꙋ̀ и҆ дх҃ꙋ  сопресто́льный. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Оу҆мертви́вше болѣ́зньми пло́ть, жи́знь  безсме́ртнꙋю и҆схода́таисте, ѻ҆ц҃ы̀ преподо́бнїи, всѣ̑мъ  мє́ртвымъ богѡ́мъ слꙋжа́щымъ, и҆̀же и҆ спа́сшесѧ, съ ва́ми  при́снѡ зовꙋ́тъ: благослови́те, всѧ̑ дѣла̀ гдⷭ҇нѧ, гдⷭ҇а. 
Согла́снѡ є҆ѵге́нїа, вѣ́рнїи, и҆ а҆гаѳодѡ́ра,  є҆фре́ма и҆ (с. 70) є҆лпі́дїа, съ є҆ѳе́рїемъ воспои́мъ,  васі́лїа же и҆ капі́тѡна, ꙗ҆́кѡ низложи́тели врага̀ и҆  і҆ера́рхи хрⷭ҇тѡ́вы. є҆мꙋ́же вопїе́мъ: всѧ̑ дѣла̀,  благослови́те, гдⷭ҇нѧ, гдⷭ҇а. 
Возвесели́лъ є҆сѝ лю́ди, ѻ҆́ч҃е є҆фре́ме,  твои́ми оу҆че́ньми, и҆ ны́нѣ преше́лъ є҆сѝ къ  невече́рнемꙋ сїѧ́нїю и҆ къ весе́лїю присносꙋ́щномꙋ, твои́хъ  трꙋдѡ́въ воздаѧ̑нїѧ прїе́млѧ, и҆ взыва́ѧ: всѧ̑ дѣла̀,  благослови́те, гдⷭ҇нѧ, гдⷭ҇а. 
Пожи́въ, всеблаже́нне васі́лїе, на землѝ ꙗ҆́кѡ  а҆́гг҃лъ, надъ страстьмѝ плотски́ми ты̀ ца́рствовалъ є҆сѝ  бл҃года́тїю: и҆ преше́лъ є҆сѝ къ црⷭ҇твѡмъ небє́снымъ,  хрⷭ҇тꙋ̀ цр҃ю̀ предстоѧ̀ и҆ взыва́ѧ: бл҃гослови́те, всѧ̑  дѣла̀, гдⷭ҇нѧ, гдⷭ҇а. 
Бг҃оро́диченъ: 
Ви́дѣнъ бы́сть ꙗ҆́кѡ чл҃вѣ́къ, и҆зъ тебє̀  ражда́емь пресꙋ́щественный сꙋгꙋ́бъ є҆стество́мъ, пречⷭ҇таѧ,  дѣ́йствы и҆ хотѣ̑нїи, и҆́мже оу҆подо́бисѧ и҆зво́ливъ  ꙗ҆влѧ́ѧсѧ. Є҆мꙋ́же вопїе́мъ: всѧ̑ дѣла̀, благослови́те,  гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Сщ҃енномꙋ́ченикѡвъ ст҃ы́хъ свѧще́ннꙋю соверша́юще  па́мѧть, пѣ́сньми свѧще́нными, прїиди́те всѝ, велегла́снѡ  тѣ́хъ почти́мъ, ѡ҆ на́съ молѧ́щыѧсѧ всеще́дромꙋ бг҃ꙋ  на́шемꙋ. 
Ꙗ҆ви́стесѧ ꙗ҆́кѡ честно́е ка́менїе, по землѝ ѿ  безбо́жныхъ, мꙋ́чєницы, влачи́ми, бжⷭ҇твеннїи, и҆ пре́лести  оу҆тверждє́нїѧ си́лою бж҃їею сокрꙋша́юще: сегѡ̀ ра́ди  досто́йнѡ оу҆блажа́етесѧ. 
Дне́сь гра́дъ херсѡ́нь ва́шꙋ па́мѧть пра́зднꙋетъ:  семꙋ́ бо ꙗ҆ви́стесѧ столпѝ, и҆ бжⷭ҇твєнна забра̑ла и҆  оу҆тверждє́нїѧ, па́стырїе и҆ оу҆чи́телїе, и҆  моли́твєнницы бг҃облаже́ннїи. (с. 71) 
Оу҆жѐ ликѡ́мъ а҆́гг҃льскимъ ли́къ ѻ҆тє́цъ  сочи́слилсѧ со є҆ѵге́нїемъ є҆фре́мъ и҆ капі́тѡнъ,  є҆лпі́дїй же и҆ є҆ѳе́рїй, и҆ васі́лїй сла́вный, и҆  бг҃омꙋ́дрый а҆гаѳодѡ́ръ. 
Бг҃оро́диченъ: 
Носѧ́щи хрⷭ҇та̀ на ѡ҆б̾ѧ́тїихъ, рꙋко́ю носѧ́щаго  всѧ̑ бг҃обл҃года́тнаѧ ѻ҆трокови́ца, дивѧ́щисѧ вопїѧ́ше  глаго́лющи: ка́кѡ и҆ сн҃а познава́ю тѧ̀, и҆ творца̀ моего̀  непостижи́маго. 


(с. 71) 
Мѣ́сѧца тогѡ́же во и҃-й де́нь. 
Прпⷣбнагѡ ѻ҆ц҃а̀ на́шегѡ и҆ и҆сповѣ́дника  ѳеофѷла́кта, є҆пⷭ҇копа нїкомиді́йскагѡ. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Всехва́льнїи мꙋ́чєницы: 
Ѻ҆́ч҃е ѳеофѷла́кте, ꙳ бж҃їими стра́жами  соблюда́емь, ꙳ сохране́нъ бы́лъ є҆сѝ невреди́мь: ꙳ и҆  сто́лпъ непоколеби́мь це́ркве ꙗ҆ви́лсѧ є҆сѝ, ꙳  и҆скꙋше́ньми непрекло́ненъ ꙳ є҆реті́ческихъ ко́зней. ꙳ И҆  ны́нѣ моли́сѧ, ꙳ дарова́ти дꙋша́мъ на́шымъ ꙳ ми́ръ и҆  ве́лїю ми́лость. 
Ѻ҆́ч҃е ѳеофѷла́кте, ꙳ бг҃а зрѧ̀, блаже́нне, ꙳  ꙗ҆́кѡ пости́жнѡ и҆ ви́димѡ, ꙳ соедине́нїемъ лꙋ́чшимъ  наслажда́ѧсѧ сегѡ̀, ꙳ и҆ прича́стїемъ ѡ҆божа́емь, ꙳  є҆ди́наго жела́ннаго и҆ блаже́ннаго, ꙳ ра́дꙋѧсѧ прїѧ́лъ  є҆сѝ, ꙳ і҆ера́рше всече́стне, ꙳ со а҆́гг҃лы ны́нѣ  водворѧ́ѧсѧ. 
Ѻ҆́ч҃е ѳеофѷла́кте, ꙳ ѿ землѝ преста́вивсѧ, ꙳  восте́клъ є҆сѝ къ нб҃сѝ, ꙳ и҆ въ нб҃сныхъ жи́ти  селе́нїихъ ꙳ сподо́билсѧ є҆сѝ, блаже́нне, и҆згна́нїѧ  ра́ди, ꙳ є҆́же за хрⷭ҇та̀ претерпѣ́лъ є҆сѝ. ꙳ Є҆го́же  ны́нѣ молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. (с. 72) 
Сла́ва, и҆ ны́нѣ, бг҃оро́диченъ. 
Недꙋ́говавшꙋю, прест҃а́ѧ, ꙳ лю́тѣ дꙋ́шꙋ мою̀ ꙳  страстьмѝ лꙋка́выми и҆сцѣлѝ, ꙳ ꙗ҆́же цѣли́телѧ и҆ сп҃са  ꙳ всѣ́хъ хрⷭ҇та̀ ро́ждшаѧ, ꙳ всѧ́кꙋ ѧ҆́зю и҆сцѣли́вшаго ꙳  оу҆ѧ́звленнаго дїа́вольскимъ ѕломы́слїемъ, ꙳ и҆ сме́рти  на́съ и҆змѣ́ншаго. 
Крⷭ҇тобг҃оро́диченъ: 
Своего̀ а҆́гнца, ꙳ а҆́гница и҆ непоро́чнаѧ влⷣчца,  ꙳ на крⷭ҇тѣ̀ ꙗ҆́кѡ ви́дѣ ꙳ зра́ка не и҆мꙋ́ща нижѐ  добро́ты, ꙳ оу҆вы̀ мнѣ̀, рыда́ющи глаго́лаше: ꙳ гдѣ̀  добро́та твоѧ̀ за́йде, сладча́йшїй; ꙳ гдѣ̀ благолѣ́пїе; ꙳  гдѣ̀ бл҃года́ть блиста́ющаѧ ꙳ ѻ҆́браза твоегѡ̀, ꙳ сн҃е  мо́й любе́знѣйшїй; 
Канѡ́нъ, є҆гѡ́же краегране́сїе: Бжⷭ҇твеннаго  ѳеофѷла́кта въ пѣ́снехъ восхвалю̀. Кѵ́ръ ѳеофа́на. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Престо́лꙋ влⷣчню, ѻ҆́ч҃е бг҃оно́се ѳеофѷла́кте,  предстоѧ̀, вѣ́рою соверша́ющыѧ па́мѧть твою̀ сохранѝ. 
Пома́за тѧ̀ досто́йнѡ благода́ть дх҃а, всеблаже́нне,  и҆́стины ра́ди, и҆ нра́вѡвъ твои́хъ ра́ди бла́гости. 
Да небє́снаѧ, блаже́нне, полꙋчи́ши, земна̑ѧ  попра́лъ є҆сѝ всѧ̑, и҆ хрⷭ҇тꙋ̀ бг҃ꙋ послѣ́довалъ є҆сѝ. 
Бг҃оро́диченъ: 
Ве́сь жела́нїе, и҆́же и҆зъ чре́ва твоегѡ̀,  бг҃оневѣ́стнаѧ, благоизво́ливъ роди́тисѧ, сла́дость є҆́сть  и҆ свѣ́тъ незаходи́мый. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Зако́нѡмъ ты̀ повинꙋ́ѧсѧ влⷣки твоегѡ̀, сла́вне  а҆рхїере́е, ѡ҆ зако́нѣхъ царе́й пребеззако́нныхъ небре́глъ  є҆сѝ. (с. 73) 
Бжⷭ҇твенное и҆з̾ѻбраже́нїе хрⷭ҇то́во и҆ пречи́стое  почита́лъ є҆сѝ че́стнѣ, нече́ствꙋющихъ нече́стїѧ  ѿмета́ѧсѧ. 
Претерпѣ́лъ є҆сѝ мꙋче́нїе со́вѣсти пе́рвѣе  по́стнически, и҆ ны́нѣ мꙋ́ченическимъ оу҆вѧ́злсѧ є҆сѝ  вѣнце́мъ. 
Бг҃оро́диченъ: 
Да стезю̀, влⷣко, къ свѧты́ни ведꙋ́щꙋю, пока́жеши  на́мъ, во оу҆тро́бꙋ пречⷭ҇тꙋю всесвѧ́тѡ всели́лсѧ є҆сѝ. 
Сѣда́ленъ, гла́съ и҃. Подо́бенъ: Премꙋ́дрости: 
Пости́всѧ, преподо́бне ѻ҆́ч҃е мꙋ́дре, і҆ера́рхъ  пома́залсѧ є҆сѝ, свѧщеннодѣ́йствовати бжⷭ҇твєнныѧ  та̑инства, дꙋша́мъ въ снабдѣ́нїе: хрⷭ҇то́вꙋ же і҆кѡ́нꙋ  почествова́въ, претерпѣ́лъ є҆сѝ и҆згна̑нїѧ, скѡ́рби и҆  многовре́менное заключе́нїе. тѣ́мже по кончи́нѣ и҆сточа́ѧ  и҆сцѣлє́нїѧ, цѣли́ши стра́ждꙋщыѧ и҆ просвѣща́еши  пою́щыѧ, свѧти́телю ѳеофѷла́кте: молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ бꙋ́рею ѡ҆держи́мь безчи́сленныхъ  согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. Тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ, моли́сѧ прилѣ́жнѡ ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ, согрѣше́нїй ѡ҆ставле́нїе дарова́ти  воспѣва́ющымъ досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости,  долготерпѣли́ве гдⷭ҇и. Ми́лости (с. 74) бе́здно и҆  и҆сто́чниче неисчерпа́емый, оу҆милосе́рдисѧ и҆ да́рꙋй  согрѣше́нїй ѡ҆ставле́нїе вѣ́рою пою́щымъ бж҃е́ствєнныѧ  стра̑сти твоѧ̑. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑ и҆ просла́вихъ твоѐ бжⷭ҇тво̀. 
Не оу҆страши́лсѧ є҆сѝ ѻ҆гнѧ̀ и҆скꙋше́нїй,  всеблаже́нне бг҃одохнове́нне, не разсла́би си́лꙋ твою̀  пи́щнаѧ сла́дость, ѳеофѷла́кте. 
Храни́ло твои̑мъ оу҆стѡ́мъ положѝ бг҃ъ, и҆  оу҆стна́ма, преподо́бне: тѣ́мже пребы́лъ є҆сѝ  непоколеби́мь, нечести̑вымъ ста́вшымъ проти́вꙋ тебє̀. 
Терпѧ̀ претерпѣ́лъ є҆сѝ и҆́же на ка́мени но́зѣ  твоѝ поста́вльшаго, и҆ внѧ́тъ тебѣ̀ вы́шнїй, тогѡ̀  ѻ҆́бразꙋ покло́ншꙋсѧ. 
Бг҃оро́диченъ: 
И҆зба́вльшесѧ рождество́мъ твои́мъ грѣхо́внагѡ  до́лга, пренепоро́чнаѧ, ра́достнѡ воспѣва́нїе возсыла́емъ  тѝ, бг҃оневѣ́стнаѧ. 
Пѣ́снь є҃. І҆рмо́съ: 
Оу҆́треннююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы. 
Рꙋ́цѣ твоѝ, преподо́бне бг҃одохнове́нне, къ  зижди́телю, ѻ҆́ч҃е, воздѣ́ємы, ѕлочести̑выѧ побѣди́ша. 
Держа́въ рꙋ́кꙋ твою̀ вы́шнїй, бг҃оно́се ѻ҆́ч҃е,  наста́ви тѧ̀ къ нб҃сномꙋ наслажде́нїю. 
Стезю̀ тѣ́снꙋю, ѳеофѷла́кте, ше́ствовавъ, къ  широтѣ̀ дости́глъ є҆сѝ раѧ̀, чꙋ́дне. 
Бг҃оро́диченъ: 
Тѧ̀ бцⷣꙋ невѣ́дꙋщїи, бг҃ома́ти, свѣ́та не и҆́мꙋтъ  ви́дѣти, ро́ждшагосѧ и҆зъ тебє̀, пречⷭ҇таѧ. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многомлⷭ҇тиве хрⷭ҇тѐ, бж҃е на́шъ. (с. 75) 
Оу҆мертви́въ чꙋ̑вствїѧ воздержа́ннѡ, надъ  страстьмѝ ца́рствовалъ є҆сѝ: и҆ ны́нѣ, ѳеофѷла́кте,  безстра́стїѧ наслажда́ешисѧ свѣтлостьмѝ. 
Ѻ҆́бразꙋ сп҃совꙋ покланѧ́тисѧ всѧ̑ наꙋчи́лъ є҆сѝ,  дѣ́лы и҆ оу҆чє́нїи просїѧ́въ ꙗ҆́вѣ, ѳеофѷла́кте. 
Ѻ҆́блакъ тѧ̀ тꙋ́чꙋ жи́зни и҆сточа́ющь хрⷭ҇то́съ  показа̀, ѻ҆́ч҃е, свѧти́телю бж҃їй ѳеофѷла́кте. 
Бг҃оро́диченъ: 
Красе́нъ па́че всѣ́хъ человѣ̑къ сн҃ъ тво́й,  пречⷭ҇таѧ, добро́тою бжⷭ҇тва̀, а҆́ще и҆ пло́ть на́съ ра́ди  бы́сть. 
Конда́къ, гла́съ в҃: Подо́бенъ: Вы́шнихъ и҆щѧ̀: 
Свѣти́льникъ свѣ́телъ показа́лсѧ є҆сѝ въ  концѣ́хъ, свѧти́телю ѳеофѷла́кте, є҆диносꙋ́щна ѻ҆ц҃ꙋ̀ и҆  дх҃ꙋ, сло́ва ты̀ проповѣ́давъ, бжⷭ҇твенныхъ ѻ҆тє́цъ  собо́ръ оу҆ѧсни́лъ є҆сѝ, трⷪ҇цѣ оу҆го́дникъ ꙗ҆ви́лсѧ  є҆сѝ: є҆́йже предстоѧ̀, молѝ непреста́ннѡ ѡ҆ всѣ́хъ  на́съ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Тече́нїе бжⷭ҇твенное соверши́въ, и҆ вѣ́рꙋ твою̀  соблю́дъ до конца̀, твои́хъ болѣ́зней, мꙋ́дре, прїѧ́лъ  є҆сѝ вѣне́цъ, зовы́й: благослове́нъ є҆сѝ, гдⷭ҇и бж҃е,  во вѣ́ки. 
На колесни́цѣ бж҃е́ственныхъ добродѣ́телей  ѣ҆́здѧй, къ высотѣ̀ возне́слсѧ є҆сѝ, бг҃ꙋ же ны́нѣ  предстои́ши зовы́й: бл҃гослове́нъ є҆сѝ, гдⷭ҇и бж҃е, во  вѣ́ки. 
Вѣ́сть созда́вый наединѣ̀ сердца̀ человѣ́кѡвъ,  бг҃оно́се, се́рдца твоегѡ̀ бж҃е́ственное, и҆ на престо́лѣхъ  оу҆че́нїѧ посадѝ, ѳеофѷла́кте преблаже́нне. 
Бг҃оро́диченъ: 
Тебѣ̀ ны́нѣ прибѣга́ю, бцⷣе, и҆ покро́вꙋ  твоемꙋ̀, и҆ бж҃е́ственномꙋ предста́тельствꙋ, и҆зба́витисѧ  ѿ лю́тыхъ, (с. 76) молю́сѧ, прегрѣше́нїй, благослове́ннаѧ  всечⷭ҇таѧ, бг҃а пло́тїю ро́ждшаѧ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, сщ҃е́нницы, воспо́йте, лю́дїе,  превозноси́те во всѧ̑ вѣ́ки. 
И҆дѣ́же веселѧ́щихсѧ жили́ще, ны́нѣ всели́лсѧ  є҆сѝ, и҆сповѣ́дниче и҆ и҆́стины побо́рниче, и҆ свѣ́тъ  тебѣ̀ возсїѧ̀, ꙗ҆́коже пра́ведникꙋ, всемꙋ́дре, и҆  мꙋ́ченичєскїѧ пострада́вшꙋ по́двиги, съ ни́миже и҆  взыва́еши: свѧще́нницы, благослови́те, лю́дїе, превозноси́те  во всѧ̑ вѣ́ки. 
Терпѣ́нїѧ вѣне́цъ прїѧ́лъ є҆сѝ, бг҃опрїѧ́тне: во  и҆згна̑нїѧ бо гѡ́рькаѧ всели́лсѧ є҆сѝ, мзды̀ ѡ҆жида́ѧ  воспрїѧ́ти страда́нїй твои́хъ, и҆ благі́ѧ не погрѣши́лъ  є҆сѝ наде́жды, хрⷭ҇тꙋ̀ ны́нѣ взыва́ѧ: свѧще́нницы,  благослови́те, лю́дїе, превозноси́те во всѧ̑ вѣ́ки. 
Свѣтоѧвле́ннѣ па́мѧть твоѧ̀, бг҃оно́се,  соверша́етсѧ ны́нѣ, и҆сповѣ́данїѧ свѣ́томъ свѣтѧ́щисѧ:  ст҃ы́й бо ѻ҆́бразъ хрⷭ҇то́въ поче́лъ є҆сѝ, и҆ бцⷣы, и҆  свѧты́хъ всѣ́хъ, съ ни́миже ны́нѣ воспѣва́еши:  свѧще́нницы, благослови́те, лю́дїе, превозноси́те во всѧ̑  вѣ́ки. 
Бг҃оро́диченъ: 
Бг҃ома́ти пречⷭ҇таѧ, дꙋшѝ моеѧ̀ ꙗ҆́звы и҆  грѣхѡ́вныѧ стрꙋ́пы и҆стребѝ, бг҃а ро́ждшаѧ сꙋ́щаго надъ  всѣ́ми, ѻ҆трокови́це чⷭ҇таѧ, ѿ дѣви́ческихъ,  неискꙋсобра́чнаѧ, ложе́снъ, є҆го́же ѻ҆́троцы  благословѧ́тъ, свѧще́нницы воспѣва́ютъ, лю́дїе  превозно́сѧтъ во всѧ̑ вѣ́ки. 
Пѣ́снь ѳ҃. І҆рмо́съ: 
Вои́стинꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.  (с. 77) 
Вели́кихъ дарова́нїй, ѻ҆́ч҃е, сподо́билсѧ є҆сѝ,  за хрⷭ҇та̀ бѣ́дствовавъ оу҆мо́мъ терпѣли́вымъ, бг҃оно́се  бг҃облаже́нне. 
На́съ пою́щихъ тѧ̀, блаже́нне, назира́й, ѿ  напа́стей и҆ бѣ́дъ и҆збавлѧ́ѧ, є҆реті́чєскаѧ сокрꙋша́ѧ  кова̑рства. 
Цѣломꙋ́дреннѡ и҆ пра́веднѡ, ꙗ҆́кѡ свѧще́нникъ  ꙗ҆вле́нъ пожи́въ, мꙋ́чениче, бы́лъ є҆сѝ свѣ́телъ,  багрѧни́цꙋ себѣ̀ и҆стка́въ ѿ крове́й твои́хъ. 
Бг҃оро́диченъ: 
Ꙗ҆́кѡ оу҆́тро сꙋ́щымъ во тмѣ̀ и҆ заблꙋ́ждшымъ,  пра́вды со́лнце и҆мꙋ́щи, на ѡ҆б̾ѧ́тїихъ носѧ́щи, дв҃о,  хрⷭ҇та̀, возсїѧ́ла є҆сѝ. 


(с. 77) 
Мѣ́сѧца тогѡ́же въ ѳ҃-й де́нь. 
Ст҃ы́хъ м҃ мч҃никъ, къ севасті́йстѣмъ є҆́зерѣ  мꙋ́чившихсѧ. 
Ве́черъ, на Гдⷭ҇и, воззва́хъ, предварѧ́етъ  самогла́сенъ днѐ, два́жды, и҆ мꙋ́чениченъ, и҆ подѡ́бны  трїѡ́ди г҃, и҆ ст҃ы́хъ мꙋ́ченикѡвъ на д҃. 
Стїхи̑ры самогла̑сны. Гла́съ в҃. І҆ѡа́нна мона́ха. 
Терпѧ́ще настоѧ̑щаѧ до́блественнѣ, ра́дꙋющесѧ  надѣ́емыми, дрꙋ́гъ ко дрꙋ́гꙋ глаго́лахꙋ ст҃і́и мꙋ́чєницы:  не бо̀ ри́зъ совлачи́мсѧ, но ве́тхаго человѣ́ка  ѿлага́емъ. Люта̀ зима̀, но сла́докъ ра́й: болѣ́зненъ  ле́дъ, но сла́дко воспрїѧ́тїе: не оу҆клони́мсѧ оу҆̀бо, ѽ  во́ини! ма́лѡ претерпи́мъ, да вѣнцы̀ побѣ́дными  оу҆вѧзе́мсѧ ѿ хрⷭ҇та̀ бг҃а и҆ сп҃са дꙋ́шъ на́шихъ. 
Є҆ди́ножды. 
Ме́щꙋще ѡ҆дѣѧ̑нїѧ всѧ̑, входѧ́ще безъ тре́пета во  є҆́зеро, дрꙋ́гъ ко дрꙋ́гꙋ глаго́лахꙋ ст҃і́и мꙋ́чєницы: за  ра́й, є҆го́же погꙋби́хомъ, ри́зъ тлѣ́нныхъ дне́сь не  пощади́мъ: ѕмі́ѧ (с. 78) ра́ди и҆ногда̀ тлетво́рнагѡ  ѡ҆блаче́ни бы́вше, совлеце́мсѧ ны́нѣ за всѣ́хъ  воскресе́нїе, пренебреже́мъ ле́дъ раста́ющїйсѧ и҆ пло́ть  возненави́димъ, да вѣнцы̀ побѣ́дными оу҆вѧзе́мсѧ ѿ  хрⷭ҇та̀ бг҃а и҆ сп҃са дꙋ́шъ на́шихъ. 
Два́жды. 
Ви́дѧще, ꙗ҆́кѡ наслажде́нїе мꙋ́ки, текꙋ́ще ко  є҆́зерꙋ стꙋденꙋ̀ ꙗ҆́кѡ къ теплотѣ̀, глаго́лахꙋ ст҃і́и  мꙋ́чєницы: не оу҆страши́мсѧ часа̀ зи́мнѧгѡ, да стра́шныѧ  гее́нны ѻ҆гнѧ̀ оу҆бѣжи́мъ: сожжена̀ бꙋ́ди нога̀, да  ликовствꙋ́етъ вѣ́чнѡ: рꙋка́ же ѿе́млема, да воздѣ́етсѧ  ко гдⷭ҇ꙋ. И҆ не пощади́мъ є҆стества̀ оу҆мира́ющагѡ,  и҆зво́лимъ сме́рть, да вѣнцы̀ побѣ́дными оу҆вѧзе́мсѧ ѿ  хрⷭ҇та̀ бг҃а и҆ сп҃са дꙋ́шъ на́шихъ. 
Сла́ва, гла́съ то́йже, пе́рвꙋю стїхи́рꙋ: Терпѧ́ще  настоѧ̑щаѧ: И҆ ны́нѣ, бг҃оро́диченъ: Пре́йде сѣ́нь  зако́ннаѧ: 
Вхо́дъ. Прокі́менъ: И҆ чтє́нїѧ днѐ, и҆ ст҃ы́хъ,  г҃: 
Прⷪ҇ро́чества и҆са́їина чте́нїе: 
[Глава̀ м҃г] Та́кѡ гл҃го́летъ гдⷭ҇ь: всѝ  ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ.  Кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла  кто̀ слы̑шана сотвори́тъ ва́мъ; да приведꙋ́тъ свидѣ́тели  своѧ̑ и҆ ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ  и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель,  гл҃го́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ: да  позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ  є҆́смь, пре́жде менє̀ не бы́сть и҆́нъ бо́гъ, и҆ по мнѣ̀  не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ менє̀  спаса́ѧй. А҆́зъ возвѣсти́хъ и҆ спасо́хъ: оу҆ничижи́хъ, и҆  не бѣ̀ въ ва́съ чꙋжді́й. Вы̀ мнѣ̀ свидѣ́тели, и҆ а҆́зъ  гдⷭ҇ь бг҃ъ, и҆ є҆щѐ ѿ нача́ла а҆́зъ є҆́смь: и҆ нѣ́сть  ѿ рꙋ́къ мои́хъ и҆збавлѧ́ѧй. Сотворю̀, и҆ кто̀ ѿврати́тъ  то̀; си́це глаго́летъ гдⷭ҇ь бг҃ъ, и҆збавлѧ́ѧй ва́съ ст҃ы́й  і҆и҃левъ. (с. 79) 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́ши въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ. И҆ є҆́же ѿ на́съ ше́ствїе сокрꙋше́нїе: ѻ҆ни́ же  сꙋ́ть въ мі́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ ца́рствїе благолѣ́пїѧ и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀  пра́вды, и҆ возложи́тъ шле́мъ, сꙋ́дъ нелицемѣ́ренъ:  Прїи́метъ щи́тъ непобѣди́мый, преподо́бїе: поѡстри́тъ же  напра́сный гнѣ́въ во ѻ҆рꙋ́жїе: спобо́ретъ же съ ни́мъ  мі́ръ на безꙋ̑мныѧ. По́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ. И҆ ѿ каменоме́тныѧ ꙗ҆́рости  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ: рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ (с. 80) ви́хоръ  развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нїе:  и҆ ѕлодѣ́йство преврати́тъ престо́лы си́льныхъ. [ѕ҃]  Слы́шите оу҆̀бо, ца́рїе, и҆ разꙋмѣ́йте: навы́кните, сꙋдїи̑  концє́въ землѝ. Внꙋши́те, держа́щїи мно́жєства, и҆  гордѧ́щїисѧ ѡ҆ наро́дѣхъ ꙗ҆зы̑къ: Ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
И҆ про́чее послѣ́дованїе преждесвѧще́нныѧ. 
А҆́ще же не соверша́етсѧ лїтꙋргі́а преждесвѧще́ннаѧ:  пое́мъ на стїхо́внѣ трїѡ́ди самогла́сенъ днѐ, два́жды, и҆  мꙋ́чениченъ. 
Сла́ва, свѧты́хъ, гла́съ ѕ҃: 
Въ пѣснопѣ́нїихъ восхва́лимъ, вѣ́рнїи,  страстоте́рпцєвъ четы́редесѧть мꙋ́ченикѡвъ, и҆ къ ни̑мъ  сладкопѣ́сненнѡ возопїи́мъ, глаго́люще: ра́дꙋйтесѧ,  страда́льцы хрⷭ҇тѡ́вы, и҆сѵ́хїе, мелїтѡ́не, и҆ра́клїе,  смара́где и҆ до́мне, є҆ѵні́ке, оу҆а́ле и҆ вївїа́не,  кла́ѵдїе и҆ прі́ске. ра́дꙋйтесѧ, ѳеодꙋ́ле, є҆ѵтѵ́хїе и҆  і҆ѡа́нне, ѯанѳі́е, и҆лїа́не, сїсі́нїе, кѷрі́е, а҆гі́е,  а҆е́тїе и҆ фла́вїе. ра́дꙋйтесѧ, а҆ка́кїе, є҆кді́кїе,  лѷсїма́хе, а҆леѯа́ндре, и҆лі́е и҆ горго́нїе, ѳео́фїле,  дометїа́не и҆ бжⷭ҇твенный га́їе и҆ горго́нїе. ра́дꙋйтесѧ,  є҆ѵтѵ́хїе и҆ а҆ѳана́сїе, кѷрі́лле и҆ сакердѡ́не, нїко́лае  и҆ оу҆але́рїе, фїлокти́ме, северїа́не и҆ хꙋді́е, ꙗ҆́кѡ  и҆мꙋ́щїи дерзнове́нїе ко хрⷭ҇тꙋ̀ бг҃ꙋ на́шемꙋ, мꙋ́чєницы  всечестні́и: того̀ прилѣ́жнѡ моли́те, спасти́сѧ вѣ́рою  соверша́ющымъ всечестнꙋ́ю па́мѧть ва́шꙋ. 
И҆ ны́нѣ: Бцⷣе, ты̀ є҆сѝ лоза̀ и҆́стиннаѧ: 
По Ны́нѣ ѿпꙋща́еши: Тропа́рь гла́съ а҃: 
Болѣ́зньми ст҃ы́хъ, и҆́миже ѡ҆ тебѣ̀ пострада́ша,  оу҆моле́нъ бꙋ́ди, гдⷭ҇и, и҆ всѧ̑ на́шѧ болѣ̑зни и҆сцѣлѝ,  чл҃вѣколю́бче, мо́лимсѧ. 
Сла́ва, и҆ ны́нѣ, бг҃оро́диченъ: Гаврїи́лꙋ  вѣща́вшꙋ тебѣ̀: Є҆ктенїа̀, и҆ трѝ покло́ны вели̑кїѧ,  и҆ ѿпꙋ́стъ. (с. 81) 
На оу҆́трени, на Бг҃ъ гдⷭ҇ь, тропа́рь ст҃ы́хъ,  два́жды. Сла́ва, и҆ ны́нѣ, бг҃оро́диченъ: и҆ ѻ҆бы̑чныѧ  каѳі̑смы. 
По а҃-й и҆ по в҃-й каѳі́смѣ, сѣда́льны трїѡ́ди.  Є҆ктенїи́ же не глаго́лемъ. По г҃-й же каѳі́смѣ глаго́летъ  і҆ере́й є҆ктенїю̀ ма́лꙋю. 
Та́же сѣда́ленъ, гла́съ д҃. Подо́бенъ: Ꙗ҆ви́лсѧ  є҆сѝ дне́сь: 
Честнꙋ́ю тве́рдь церко́внꙋю, ꙗ҆́кѡ ѕвѣ́зды  велича́йшыѧ, просвѣща́ете при́снѡ, и҆ вѣ̑рныѧ ѡ҆зарѧ́ете,  мꙋ́чєницы бжⷭ҇твеннїи хрⷭ҇тѡ́вы четы́редесѧте. 
Сла́ва, гла́съ то́йже. Подо́бенъ: Вознесы́йсѧ: 
Мꙋ́жественнѣйшимъ по́мысломъ преше́дше мꙋче́нїе,  чꙋ́днїи страстоте́рпцы, сквозѣ̀ ѻ҆́гнь и҆ во́дꙋ  проидо́сте, и҆ преминꙋ́сте ко спасе́нїѧ широтѣ̀, наслѣ́дїе  прїе́мше небе́сное црⷭ҇тво. въ не́мже твори́те ѡ҆ на́съ  бжⷭ҇твєнныѧ мольбы̑, мꙋ́дрїи четыреде́сѧте. 
И҆ ны́нѣ, бг҃оро́диченъ: 
И҆̀же благода́рнѡ воспѣва́ти ѿ се́рдца, и҆  и҆спроси́ти прилѣ́жнѡ, бцⷣе, твоѧ̑ ми́лѡсти, влⷣчце,  рабы̑ твоѧ̑ зовꙋ́щыѧ и҆ глаго́лющыѧ: прест҃а́ѧ дв҃о,  предварѝ, и҆ и҆зба́ви ѿ вра̑гъ неви́димыхъ и҆ ви́димыхъ,  и҆ всѧ́кагѡ преще́нїѧ: ты́ бо є҆сѝ на́ше застꙋпле́нїе. 
А҆́ще ли сꙋббѡ́та кромѣ̀ пе́рвыѧ недѣ́ли поста̀. 
По а҃-й каѳі́смѣ сѣда́ленъ: Честнꙋ́ю тве́рдь:  Два́жды. Сла́ва, и҆ ны́нѣ, бг҃оро́диченъ: 
Въ кро́въ тво́й, пречⷭ҇таѧ дв҃о, прибѣга́ющихъ,  мольбꙋ̀ прїе́млеши ѿ на́съ, не преста́й молѧ́щи  чл҃вѣколю́бца, спастѝ рабы̑ твоѧ̑. 
По в҃-й каѳі́смѣ, сѣда́ленъ: Мꙋ́жественнѣйшимъ  по́мысломъ: Два́жды. Сла́ва, и҆ ны́нѣ, бг҃оро́диченъ:  И҆̀же благода́рнѡ: 
По полѷеле́и сѣда́ленъ, гла́съ є҃. Поⷣ:  Собезнача́льное сло́во: 
Ст҃ы́хъ мꙋ́чєникъ оу҆добре́нїе, четверосвѣ́тлое  сѐ и҆ (с. 82) бг҃осо́бранное, четы́редесѧти мно́жество  вѡ́инъ, вои́стиннꙋ, мра́зомъ же и҆ ѻ҆гне́мъ и҆скꙋси́вшесѧ,  мꙋ́дрїи, показа́шасѧ во́ини всѣ́хъ цр҃ѧ̀ хрⷭ҇та̀, є҆го́же  и҆ мо́лѧтъ спасти́сѧ на́мъ. 
Два́жды. 
Сла́ва, и҆ ны́нѣ, бг҃оро́диченъ: 
Себѐ пре́жде сꙋда̀ ны́нѣ пла́чꙋ, помышлѧ́ѧ моѧ̑  дѣла̀ лꙋка̑ваѧ и҆ лю̑таѧ, и҆ прегрѣше́нїй глꙋбинꙋ̀  совозра́стшꙋю мнѣ̀ ѿ ю҆́ности, чⷭ҇таѧ, и҆ сподавлѧ́ющꙋю  оу҆́мъ: но твои́мъ предста́тельствомъ ѡ҆ставле́нїе мнѣ̀  пода́ждь, и҆ спасе́нїе оу҆лꙋчи́ти сподо́би. 
Степє́нна а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Проидо́хомъ сквозѣ̀ ѻ҆́гнь и҆ во́дꙋ, и҆  и҆зве́лъ ны̀ є҆сѝ въ поко́й. Сті́хъ: Разже́глъ ны̀  є҆сѝ, ꙗ҆́коже разжиза́етсѧ сребро̀. Є҆ѵⷢ҇лїе лꙋкѝ,  зача́ло р҃ѕ. 
По н҃-мъ ѱалмѣ̀ стїхи́ра самогла́сна, гла́съ в҃: 
Проро́чески оу҆́бѡ вопїѧ́ше дв҃дъ во ѱалмѣ́хъ:  проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ ны̀  є҆сѝ въ поко́й. вы́ же, мꙋ́чєницы хрⷭ҇тѡ́вы, самѣ́ми  дѣ́лы сло́во и҆сполнѧ́юще, проидо́сте сквозѣ̀ ѻ҆́гнь и҆  во́дꙋ, и҆ внидо́сте въ црⷭ҇тво нбⷭ҇ное. Тѣ́мже моли́тесѧ,  четы́редесѧте сꙋ́ще страда́льцы, дарова́ти на́мъ ве́лїю  ми́лость. 
Канѡ́на два̀ мꙋ́ченикѡвъ на и҃: пе́рвый канѡ́нъ,  є҆гѡ́же краегране́сїе: 
Бг҃овѣнча́нный по́лкъ пою̀ мꙋ́ченикѡвъ. І҆ѡа́нна  мона́ха. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Бг҃овѣнча́нный по́лкъ пою̀ мꙋ́ченикѡвъ хрⷭ҇то́выхъ,  бг҃одꙋхнове́нными пѣ́сньми, четыредесѧтилѣ́тнюю па́мѧть  свѣ́тлѡ торжествꙋ́ѧй, ꙗ҆́кѡ просла́висѧ. 
На землѝ всегѡ̀ ѿве́ргшесѧ и҆менова́нїѧ,  и҆зво́лиша (с. 83) четы́редесѧте хрⷭ҇тоиме́нное зва́нїе,  и҆́мже ны́нѣ въ вы́шнихъ живꙋ́тъ. 
Сꙋ́щїи во хрⷭ҇тѣ̀ пло́ть и҆ мі́ръ возненави́дѣвше,  ве́тхагѡ оу҆́бѡ человѣ́ка совлеко́стесѧ, со привре́менною  ѻ҆де́ждею, во ѻ҆де́ждꙋ же нетлѣ́нїѧ ѡ҆блеко́стесѧ. 
Бг҃оро́диченъ: 
Кто̀ и҆зрещѝ твоѐ по досто́инствꙋ возмо́жетъ па́че  сло́ва зача́тїе; бг҃а бо родила̀ є҆сѝ пло́тїю, пречⷭ҇таѧ,  на́мъ ꙗ҆́вльшагосѧ сп҃са всѣ́хъ на́съ. 
Дрꙋгі́й канѡ́нъ, є҆гѡ́же краегране́сїе: 
Бг҃овѣнча́нный по́лкъ пою̀ мꙋ́чєникъ. Кѵ́ръ  ѳеофа́на. 
Гла́съ и҆ і҆рмо́съ то́йже. 
Бг҃а на́мъ, мꙋ́чєницы четы́редесѧте, ны́нѣ  благопремѣ́нна сотвори́те моли́твами ва́шими, чи́стою  се́рдца любо́вїю призыва́ющымъ ва́съ. 
На нб҃сѣ́хъ трисо́лнечнагѡ сїѧ́нїѧ зарѧ́ми  просвѣща́еми, четы́редесѧте, на землѝ и҆зме́рзшыѧ зимо́ю  напа́стей, покры́йте ны̀, пою́щыѧ вы̀. 
Неразори̑ма благоче́стїѧ и҆ непоколеби̑маѧ цр҃кве  забра̑ла, четы́редесѧте, хрⷭ҇тоимени́тое зва́нїе, лю́тѣ  смꙋща́емаго ны́нѣ оу҆мири́те. 
Бг҃оро́диченъ: 
Преесте́ственнѡ надъ всѣ́ми сꙋ́щаго родила̀ є҆сѝ  зижди́телѧ и҆ гдⷭ҇а, пло́ть бы́вша на́съ ра́ди человѣ̑къ,  дв҃о бцⷣе, мт҃и неискꙋсомꙋ́жнаѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Во́инство и҆ жи́знь, и҆ красотꙋ̀ тѣле́съ, и҆  бога́тство пренебре́гше благосла́внїи четы́редесѧть, хрⷭ҇та̀  вмѣ́стѡ всѣ́хъ наслѣ́доваша. (с. 84) 
Ка́менїемъ неща́днѡ четы́редесѧте повелѣ́нїемъ  бїе́ми мꙋчи́телевымъ, мета̑нїѧ бж҃їимъ дх҃омъ на  повелѣва́ющыѧ возвраща́хꙋсѧ. 
Глаго́лаше на самаго̀, мꙋчи́телевыми оу҆стна́ми  ѕмі́й созда́вшаго хꙋлꙋ̀, по тогѡ̀ бг҃обѡ́рнаѧ оу҆ста̀, на  мꙋ́ченики ка́меньми сокрꙋша́ютсѧ. 
Бг҃оро́диченъ: 
Безъ сѣ́мене во оу҆тро́бѣ бг҃а зача́ла є҆сѝ, и҆  ро́ждши несказа́ннѡ вопло́щшасѧ: на него́же зрѣ́ти не  смѣ́ютъ, чⷭ҇таѧ, нбⷭ҇ныѧ си̑лы, приснодв҃о. 
И҆́нъ. І҆рмо́съ то́йже. 
Во́инство мꙋ́ченическое и҆ спрѧже́нный ли́че  мꙋ́чєникъ вѣнцено́сєцъ, влⷣцѣ предстоѧ́ще,  восхвалѧ́ющыѧ вы̀ при́снѡ спаса́йте. 
Є҆́зеромъ страсте́й ѡ҆бꙋрева́емїи и҆ волно́ю  напа́стей лю́тыхъ, къ ва́мъ четы́редесѧтемъ хрⷭ҇тѡ́вымъ  во́инѡмъ прибѣга́емъ. 
Въ нѣ́дрѣхъ а҆враа́мовыхъ согрѣва́емїи, и҆  сла́вною ѻ҆де́ждею оу҆краша́емїи, зимо́ю ѡ҆бстоѧ́нїѧ  свѧ́занныхъ разрѣши́ти, помоли́тесѧ. 
Бг҃оро́диченъ: 
Оу҆твержде́нїе бꙋ́ди и҆ прибѣ́жище, и҆ покро́въ,  дв҃о бг҃оневѣ́сто, вѣ́рою къ тебѣ̀ прибѣга́ющымъ, и҆  бж҃їю тѧ̀ мт҃рь и҆сповѣ́дающымъ. 
Сѣда́ленъ, гла́съ и҃. Подо́бенъ: Премꙋ́дрости: 
Хрⷭ҇тꙋ̀ вво́инившесѧ мꙋ́ченически, врага̀  низложи́вше страда́льчески, дѣ́лы и҆спо́лнисте прⷪ҇ро́ка  глаго́лы: сквозѣ́ бо ѻ҆́гнь и҆ во́дꙋ мꙋ́жески проидо́сте,  поко́й ѡ҆брѣ́тше, жи́знь нетлѣ́ннꙋю. Тѣ́мже нбⷭ҇ными  оу҆кра́шшесѧ вѣнцы̀, съ ли́ки веселите́сѧ безпло́тныхъ,  блаже́ннїи страстоте́рпцы прехва́льнїи: моли́те хрⷭ҇та̀  бг҃а, грѣхѡ́въ ѡ҆ставле́нїе дарова́ти чтꙋ́щымъ любо́вїю  ст҃ꙋ́ю па́мѧть ва́шꙋ. 
Два́жды. (с. 85) 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. Тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ, моли́сѧ прилѣ́жнѡ ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ, согрѣше́нїй ѡ҆ставле́нїе дарова́ти  воспѣва́ющымъ досто́йнѡ сла́вꙋ твою̀. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Оу҆мовре́дꙋете, глаго́лахꙋ страда́льцы, стра́ннꙋю  тщетꙋ̀ всꙋ́е простира́юще пребезбо́жнѣйшїи. 
И҆з̾ѡщрє́ны мечѝ, и҆ ѕвѣ́ри, и҆ ѻ҆́гнь, и҆  кре́стъ, ст҃ы̑мъ хрⷭ҇тѡ́вы гони́тели простира́хꙋ. 
Стра́шенъ на́мъ, глаго́лахꙋ страда́льцы, ѻ҆́гнь  гее́нскїй: ны́нѣшнѧгѡ же ꙗ҆́кѡ клевре́та не оу҆бои́мсѧ. 
Да ѿѧ̑ты бꙋ́дꙋтъ рꙋ́ки, сожже́на же бꙋ́ди нога̀,  свѧті́и вопїѧ́хꙋ: нетлѣ̑нны бо сїѧ̑ па́ки прїи́мемъ. 
Бг҃оро́диченъ: 
Мо́лимъ тѧ̀, пречⷭ҇таѧ, бг҃а безсѣ́меннѡ заче́ншꙋю,  при́снѡ моли́тисѧ за рабы̑ твоѧ̑. 
И҆́нъ. І҆рмо́съ то́йже. 
Просвѣще́нїе на́мъ, мꙋ́чєницы, ѿ бг҃а бы́сте, въ  сїѧ́нїе бо ѡ҆блеко́стесѧ неприсѣ́нное. 
Бг҃оизбра́нный, моли́сѧ, собо́ре мꙋ́чєникъ,  вѣнцено́сный, и҆зба́вити бѣ́дъ воспѣва́ющыѧ тѧ̀. 
Свѣ́тъ непристꙋ́пный, ст҃і́и, хрⷭ҇то́въ ви́дѣти  сподо́бльшесѧ, сꙋ́щыѧ во тмѣ̀ сїѧ́ти оу҆досто́йте. (с. 86) 
Ѡ҆блиста́юще, сла́внїи, мы́сленнымъ хрⷭ҇та̀  свѣтонаставле́нїемъ, къ зарѝ бжⷭ҇твеннѣй рꙋково́дствꙋйте. 
Бг҃оро́диченъ: 
Пѣсносло́вѧще, чⷭ҇таѧ, и҆зъ оу҆тро́бы твоеѧ̀  вопло́щшагосѧ, тѧ̀ славосло́вимъ, ꙗ҆́кѡ бж҃їю мт҃рь. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Неи́стовствомъ пребезꙋ́мнымъ гони́телей, страда́льцы  подъ воздꙋ́хомъ на стꙋ́дени ѡ҆бноществова́ти ѡ҆сꙋди́вшесѧ,  воспѣва́хꙋ пѣ́нїе бг҃ꙋ благода́рственное. 
Ра́дꙋющесѧ четы́редесѧте хрⷭ҇тѡ́вы мꙋ́чєницы,  болѣ́зненный претерпѣ́вше ле́дъ, во є҆́зерѣ стоѧ́ще  наде́ждею бжⷭ҇твенныхъ вѣнцє́въ оу҆крѣплѧ́еми. 
Смѣ́хъ предлага́етсѧ четы́редесѧтемъ хрⷭ҇тѡ́вымъ  мꙋ́ченикѡмъ, оу҆да́вленъ бы́въ пре́жде гнѣздѧ́щїйсѧ въ  вода́хъ ѕмі́й: пагꙋборо́дныѧ бо крѣ́пости лиши́сѧ. 
Бг҃оро́диченъ: 
Тебѣ̀, ро́ждшей хрⷭ҇та̀ всѣ́хъ зижди́телѧ,  зове́мъ: ра́дꙋйсѧ, чⷭ҇таѧ: ра́дꙋйсѧ, возсїѧ́вшаѧ свѣ́тъ  на́мъ: ра́дꙋйсѧ, вмѣ́щшаѧ бг҃а невмѣсти́маго. 
И҆́нъ. І҆рмо́съ то́йже. 
Неи́стовства є҆реті́ческагѡ четы́редесѧте, и҆  ны́нѣ и҆зба́вите хрⷭ҇то́вꙋ честнꙋ́ю цр҃ковь: въ не́йже  ро́ждшесѧ, въ толи́ко досто́инство и҆ сла́вꙋ преминꙋ́сте. 
Ꙗ҆́вльшесѧ на́мъ, четы́редесѧте хрⷭ҇тѡ́вы  мꙋ́чєницы бг҃оза́рнїи, ѻ҆гневи́днїи свѣти́льницы,  просвѣща́ютъ вѣ̑рнымъ благоче́стїѧ пꙋ́ть спаси́тельный. 
Ѿ землѝ преста́вистесѧ къ нбⷭ҇нѣй сѣ́ни,  мꙋ́чєницы, и҆дѣ́же хрⷭ҇тꙋ̀ подвигополо́жникꙋ предстоѧ́ще,  бжⷭ҇твенныѧ мѧ̀ ра́дости оу҆лꙋчи́ти сподо́бите. (с. 87) 
Бг҃оро́диченъ: 
Ꙗ҆́кѡ непостижи́мое и҆ неꙋдобозри́мое всѧ́комꙋ,  влⷣчце, є҆́же па́че оу҆ма̀ та́инство, ѻ҆трокови́це,  бжⷭ҇твеннагѡ твоегѡ̀ ржⷭ҇тва̀, сꙋ́щаго бо вои́стиннꙋ бг҃а  на́мъ родила̀ є҆сѝ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Ра́достнѣ началоѕло́бный восхитѝ, ꙗ҆́кѡ ѿ  двоюна́десѧти і҆ꙋ́дꙋ ѻ҆каѧ́ннаго, и҆ ѿ є҆де́ма  человѣ́ка, ѿ четы́редесѧти ѿпа́дшаго. 
Безстꙋ́денъ сы́й всꙋ́е шата́ѧсѧ, ꙗ҆́коже бо  разбо́йникомъ и҆ матѳі́емъ пе́рвѣе, та́кѡ и҆ ны́нѣ  мꙋчи́тель, стрегꙋ́щаго зва́нїемъ ѡ҆сꙋди́сѧ. 
Сꙋемꙋ́дренный и҆ рыда́нїѧ досто́инъ, и҆́же животѡ́въ  ѻ҆бои́хъ погрѣшѝ: ѻ҆гне́мъ бо раста́ѧсѧ, и҆ ко ѻ҆гню̀  ѿи́де негаси́момꙋ. 
Бг҃оро́диченъ: 
Неискꙋсомꙋ́жнѡ, дв҃о, родила̀ є҆сѝ, и҆ вѣ́чнꙋеши  дв҃а, ꙗ҆влѧ́ющи и҆́стиннагѡ бжⷭ҇тва̀, сн҃а и҆ бг҃а твоегѡ̀  ѻ҆́бразы. 
И҆́нъ. І҆рмо́съ то́йже. 
Бо́дрствꙋющїи и҆ тре́звеннїи храни́телїе ро́да  человѣ́ческагѡ ꙗ҆ви́стесѧ, держа́внїи, и҆ моли́твєнницы  моле́нїй, помѡ́щницы же печа́льныхъ поста́вистесѧ. 
Непристꙋ́пными сїѧ́юще добро́тами въ цр҃кви  хрⷭ҇то́вѣ, всехва́льнїи, и҆скꙋше́нїй и҆зба́вите съ любо́вїю  ва́съ почита́ющихъ. 
Бѣсѧ́щихсѧ мꙋчи́телей, всеизрѧ́днїи, дре́вле  потреби́телїе пре́лести бы́сте: и҆ на́мъ ны́нѣ по́мощь  ско́раѧ и҆ стѣна̀ бꙋ́дите. 
Бг҃оро́диченъ: 
На тѧ̀ оу҆пова́нїе возложи́хъ, мт҃и приснодв҃о,  спасе́нїѧ моегѡ̀, и҆ тѧ̀ предста́тельницꙋ положи́хъ жи́зни,  тве́рдꙋ же и҆ непоколеби́мꙋ. (с. 88) 
Конда́къ, гла́съ ѕ҃. Подо́бенъ: Є҆́же ѡ҆ на́съ: 
Всѐ во́инство мі́ра ѡ҆ста́вльше, на нб҃сѣ́хъ  влⷣцѣ прилѣпи́стесѧ, страстоте́рпцы гдⷭ҇ни четы́редесѧть:  сквозѣ̀ ѻ҆́гнь бо и҆ во́дꙋ проше́дше, блаже́ннїи,  досто́йнѡ воспрїѧ́сте сла́вꙋ съ небе́съ и҆ вѣнцє́въ  мно́жество. 
І҆́косъ: 
На престо́лѣ непристꙋ́пнѣмъ сѣдѧ́щемꙋ,  просте́ршемꙋ не́бо, ꙗ҆́кѡ ко́жꙋ, и҆ зе́млю  оу҆тверди́вшемꙋ, и҆ собра́вшемꙋ во́дꙋ въ со́нмы и҆́хъ: всѧ̑  ѿ не сꙋ́щихъ сотво́ршемꙋ бы́ти, и҆ всѣ̑мъ подаю́щꙋ  дыха́нїе и҆ живо́тъ, прїе́млющемꙋ ѿ а҆рха̑гг҃лъ пѣ́нїе,  и҆ ѿ а҆́гг҃лъ покланѧ́емомꙋ, и҆ ѿ всѣ́хъ сла́вимомꙋ,  хрⷭ҇тꙋ̀ вседержи́телю, зижди́телю и҆ бг҃ꙋ на́шемꙋ, припа́даю  недосто́йный, приносѧ̀ моѐ моле́нїе, сло́ва благода́ти  прошꙋ̀: да возмогꙋ̀ благоче́стнѡ воспѣ́ти и҆ а҆́зъ свѧты̑ѧ,  ꙗ҆̀же са́мъ показа́въ побѣди́тели, дарова́въ и҆̀мъ сла́вꙋ  съ нб҃съ и҆ вѣнцє́въ мно́жество. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ.  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  благослове́нъ є҆сѝ, бж҃е ѻ҆тє́цъ на́шихъ. 
Оу҆жасе́сѧ зрѧ̀ вѣнцы̀ стра́жъ четы́редесѧти, и҆  ѿри́нꙋвъ любожи́зненное, впири́сѧ раче́нїемъ ꙗ҆вле́нныѧ  твоеѧ̀ сла́вы, и҆ съ мꙋ́ченики поѧ́ше: благослове́нъ є҆сѝ,  бж҃е ѻ҆тє́цъ на́шихъ. 
Въ ба́ню прите́къ дꙋшетлѣ́ннꙋ, оу҆мерщвлѧ́етсѧ  жизнолю́бный: хрⷭ҇толю́бецъ же, хи́щникъ и҆зрѧ́днѣйшїй  ви́дѣнныхъ бы́въ, ꙗ҆́коже въ ба́ни нетлѣ́нїѧ, съ  мꙋ́ченики поѧ́ше: благослове́нъ є҆сѝ, бж҃е ѻ҆тє́цъ  на́шихъ. 
Ѻ҆гню̀ мы́сленномꙋ возже́нꙋ во оу҆мѣ́хъ  четы́редесѧти, многоко́зненное нече́ствꙋющихъ попалѧ́шесѧ  безꙋ́мїе, ꙗ҆́коже нѣ́кїй во́скъ та́емь. Тебѣ́ же,  хрⷭ҇тѐ, воспѣва́хꙋ: благослове́нъ є҆сѝ, бж҃е ѻ҆тє́цъ  на́шихъ. (с. 89) 
Ꙗ҆́кѡ ѕѣлѡ̀ свѣтла̀, благолѣ́пна же, хрⷭ҇тѐ,  крⷭ҇та̀ твоегѡ̀ си́ла, проти́вными вѣнцы̀ плетꙋ́щи  четы́редесѧтимъ мꙋ́ченикѡмъ: во́дꙋ бо и҆ ѻ҆́гнь проше́дше,  въ нетлѣ́нїи зовꙋ́тъ: благослове́нъ є҆сѝ, бж҃е ѻ҆тє́цъ  на́шихъ. 
Бг҃оро́диченъ: 
Тѧ̀ кꙋпинꙋ̀ мѡѷсе́й въ горѣ̀ сїна́йстѣй  ѻ҆гнепали́мꙋю, чⷭ҇таѧ, предзрѧ́ше, поне́сшꙋю неѡпа́льнѡ  нестерпи́мꙋю зарю̀ неизрече́ннагѡ сꙋщества̀, соедини́вшагѡсѧ  дебельствꙋ̀ пло́ти, є҆ди́ныѧ въ не́й свѧты́хъ ѵ҆поста́сей. 
И҆́нъ. І҆рмо́съ то́йже. 
Наста̀ свѣ́тлѡ лѣ́тнѧѧ ва́ша па́мѧть, всебога́тїи,  просвѣща́ющи дале́че сїѧ́ющаѧ поста̀ свѣ́тлостїю. Сїю̀  пра́зднꙋюще вѣ́рою съ ва́ми воспѣва́емъ: благослове́нъ  є҆сѝ, бж҃е ѻ҆тє́цъ на́шихъ. 
Рѣши́телїе страсте́й и҆ свѣти́льницы, и҆здале́ча  сїѧ́ющїи, мі́ра ѡ҆чище́нїе, пре́лести разрꙋше́нїе,  велегла́снїи и҆́стины проповѣ́дницы, лжѝ прогони́телїе  всѣ̑мъ ꙗ҆ви́стесѧ, пою́ще: благослове́нъ є҆сѝ, бж҃е  ѻ҆тє́цъ на́шихъ. 
Свѣти̑ла мы́слєннаѧ, сїѧ́юще, на́мъ ꙗ҆ви́стесѧ,  мꙋ́чєницы, ѡ҆бꙋрева́ємыѧ спаса́ете и҆ наставлѧ́ете  пла́вающыѧ, житїѧ̀ волнꙋ́ющыѧсѧ бꙋ́рею, хрⷭ҇тꙋ̀  воспѣва́юще: благослове́нъ є҆сѝ, бж҃е ѻ҆тє́цъ на́шихъ. 
Краснѡ̀ бг҃ꙋ и҆ а҆́гг҃лѡмъ возжелѣ́ннѡ,  четы́редесѧте бг҃особра́нное и҆ бг҃одꙋхнове́нное, и҆  пресвѣ́тлое ѡ҆полче́нїе, бжⷭ҇твенное и҆ стра́шное  всеѻрꙋ́жїе вопїю́ще и҆ глаго́люще: благослове́нъ є҆сѝ,  бж҃е ѻ҆тє́цъ на́шихъ. 
Бг҃оро́диченъ: 
Свѣти́льникъ свѣ́та и҆ ѻ҆́блакъ свѣ́телъ, и҆  свѧще́нїѧ мѣ́сто показа́сѧ, неискꙋсобра́чнаѧ: и҆́бо  свѧты́хъ свѧта́го сло́ва прїѧ́тъ несказа́ннѡ. є҆го́же  пою́ще взыва́емъ: благослове́нъ є҆сѝ, бж҃е ѻ҆тє́цъ  на́шихъ. (с. 90) 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Неи́стовнѡ страда́льцємъ поꙋсти́въ вра́гъ всѧ́ко  зда́нїе, всѣ́ми постыдѣ́сѧ: четы́редесѧть бо непреста́ннѡ  пою́тъ гдⷭ҇а, и҆ превозно́сѧтъ во всѧ̑ вѣ́ки. 
Неми́лостивнѡ за хрⷭ҇та̀ тѣле́съ ва́шихъ оу҆́ды  сокрꙋ́шшесѧ, всесожже́нїе бжⷭ҇твенно принесо́стесѧ бг҃ꙋ: со  а҆́гг҃лы при́снѡ ликꙋ́ете, мꙋ́чєницы, пою́ще хрⷭ҇та̀ во  вѣ́ки всѧ̑. 
Крѣ́постїю смы́сла, є҆го́же родѝ, на ра́мена  взе́мши, хрⷭ҇толюби́ваѧ ма́ти, благоче́стїѧ пло́дъ  прино́ситъ, съ мꙋ́ченики мꙋ́ченика, свѧщеннодѣ́йствꙋ  а҆враа́мовꙋ подо́бѧщисѧ. 
Къ непреста́ннѣй жи́зни правоте́чнѡ, ѽ сн҃е,  творѝ ше́ствїе, хрⷭ҇толюби́ваѧ ма́ти хрⷭ҇толюби́вомꙋ  дѣ́тищꙋ вопїѧ́ше: не терплю̀ тебѐ второ́е,  подвигополо́жникꙋ хрⷭ҇тꙋ̀ ꙗ҆ви́тисѧ. 
Бг҃оро́диченъ: 
И҆́же въ нѣ́дрѣхъ ѻ҆́ч҃ихъ, нераздѣ́льнѡ же сн҃а  сѣдѧ́щаго въ веще́ственнѣмъ чре́вѣ твое́мъ все́льшасѧ,  чⷭ҇таѧ, пое́мъ, дв҃о бг҃оневѣ́сто, и҆ превозно́симъ во всѧ̑  вѣ́ки. 
И҆́нъ. І҆рмо́съ то́йже. 
Претво́ршесѧ къ жи́зни и҆́стиннѣй, є҆́же ѡ҆  хрⷭ҇тѣ̀ ны́нѣ сокрове́ннѣй, къ зи́мнѣй и҆ болѣ́зненнѣй  кончи́нѣ, до́блїи, крѣ́пкѡ вда́стесѧ, спасе́нїѧ и҆  ѡ҆ставле́нїѧ просѧ́ще на́мъ. 
Ѿ землѝ къ нб҃снымъ преше́дше, страда́льцы  вѣнцено́сцы, це́ркви мꙋ́чєникъ побѣдоно́сныхъ ли́че,  бѣ́дъ, страсте́й, ѡ҆бстоѧ́нїй, и҆збавле́нїѧ проси́те на́мъ  и҆ спасе́нїѧ. 
Расто́ргъ сме́рти оу҆́зы сп҃съ, страда́льцємъ  побѣ̑ды подадѐ на сме́рть: четы́редесѧть бо мра́зомъ  согрѣва́еми поѧ́хꙋ, и҆ спасе́нїѧ всѣ̑мъ вѣ̑рнымъ  просѧ́ще. (с. 91) 
Напа́стей прило́ги, нападе́нїе страсте́й, де́мѡнѡвъ  и҆скꙋше́нїѧ, бжⷭ҇твенный страстоно́сєцъ ли́къ, моли́твою  и҆з̾има́етъ ꙗ҆́вѣ, ѿ пою́щихъ хрⷭ҇та̀ во вѣ́ки. 
Бг҃оро́диченъ: 
Оу҆мерщвлє́нныѧ и҆ къ пе́рсти сме́ртнѣй, и҆  тлѣ́нїю сведє́нныѧ воскреси́ла є҆сѝ є҆ди́на,  нача́льника жи́зни ро́ждши хрⷭ҇та̀ бг҃а на́шего, влⷣчце  дв҃о чⷭ҇таѧ, бг҃ороди́тельнице. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
За хрⷭ҇та̀ ѡ҆бнажи́вшесѧ и҆ ка́менїемъ бїе́ни  бы́вше, воздꙋ́шнꙋю претерпѣ́сте зи́мность, водны́й ле́дъ и҆  сокрꙋше́нїе оу҆де́съ, и҆ ѻ҆гне́мъ ѡ҆па́льшесѧ, въ  рѣ́чнѣй сїѧ́ете быстринѣ̀ и҆здале́ча, ꙗ҆́коже свѣти̑ла,  мꙋ́чєницы четы́редесѧте. 
Же́злъ си́лы бжⷭ҇твенныѧ, крⷭ҇тъ стѧжа́вше, вопїѧ́хꙋ  хрⷭ҇тꙋ̀ страда́льцы четы́редесѧте: влⷣко всеси́льный  побѣди́телю, рꙋко́ю твое́ю да вѣнча́емсѧ, да вси́ тѧ  пѣ́сньми непреста́ннѡ велича́емъ. 
Ꙗ҆́кѡ болѣ́зненъ оу҆́бѡ ле́дъ, ꙗ҆́коже ѕѣлѡ̀  безмѣ́рна лю́тость, ю҆́же претерпѣ́сте, мра́за, но  сла́докъ ра́й: а҆враа́мѡва бо нѣ̑дра патрїа́рха грѣ́ютъ  ва́съ въ се́лѣхъ вѣ́чныхъ, мꙋ́чєницы четы́редесѧте. 
Побѣди́вше страда́ньми, и҆ вѣнцы̀ прїи́мше, ѿ  бжⷭ҇твенныѧ влⷣчни десни́цы, ны́нѣ дарова́ти моли́тесѧ  ми́ръ мі́рꙋ и҆ на́мъ спасе́нїе, мꙋ́чєницы четы́редесѧте. 
Бг҃оро́диченъ: 
Невѣ́сто мт҃и дв҃о, а҆́гг҃льскаѧ мно́жєства  твоего̀ мо́лѧтъ сн҃а, прїимѝ моле́нїе на́ше, є҆ди́на  наде́жде вѣ́рныхъ, (с. 92) и҆ ми́ръ мі́рꙋ и҆ на́мъ  спасе́нїе тебѐ лю́бѧщымъ да́рꙋй. 
И҆́нъ. І҆рмо́съ то́йже. 
Преесте́ственныѧ зарѝ и҆ ра́дости несказа́нныѧ, и҆  сла́вы сподо́бистесѧ оу҆лꙋчи́ти: ны́нѣ же любо́вїю чтꙋ́щыѧ  ва́съ, напа́стей и҆ бѣ́дъ, и҆ лꙋка́вствїѧ и҆зба́вите  вра́жїѧ, хрⷭ҇тѡ́вы во́ини, мꙋ́чєницы четы́редесѧте. 
Си́лꙋ, пребога́тїи, бжⷭ҇твеннꙋю съ нб҃сѐ прїе́мше  и҆ крѣ́пость, соꙋ̑зницы хрⷭ҇тѡ́вы, льстѝ прогони́телїе  бы́сте, ѿгонѧ́ще всѧ́кꙋ і҆́дѡльскꙋю мглꙋ̀ непостоѧ́ннꙋю,  и҆ просвѣща́юще мі́ръ, мꙋ́чєницы четы́редесѧте. 
Оу҆кра́шшесѧ добро́тою чⷭ҇тна́гѡ мꙋче́нїѧ, и҆  бж҃е́ственнагѡ прича̑стницы бы́вше є҆стества̀, вои́стиннꙋ  ра́дꙋетесѧ, свѣ́тꙋ сраствори́вшесѧ свѣтлѣ́йшемꙋ и҆  чи́стомꙋ, хрⷭ҇тѡ́вы во́ини, мꙋ́чєницы четы́редесѧте. 
Ны́нѣ хрⷭ҇тꙋ̀ предстоѧ́ще благочести́вымъ  дерзнове́нїемъ, и҆ ѿѻнꙋ́дꙋ бж҃ества̀ свѣ́томъ  ѡ҆блиста́еми, сла́внїи, восхвалѧ́ющыѧ вы̀ заре́ю  ѡ҆свѣти́тисѧ трисїѧ́нною, прилѣ́жнѡ моли́те, мꙋ́чєницы  четы́редесѧте. 
Бг҃оро́диченъ: 
Ꙗ҆́вльшїйсѧ, дв҃о, дꙋшѝ моеѧ̀ примра́къ свѣ́та  твоегѡ̀ невеще́ственными блиста́ньми ѡ҆зарѝ, две́ре  бж҃е́ственнагѡ свѣ́та, и҆ ѻ҆гнѧ̀ вѣ́чнагѡ и҆зба́витисѧ  сподо́би, чⷭ҇таѧ, вѣ́рою и҆ любо́вїю пѣ́сньми тѧ̀  велича́ющаго. 
Свѣти́ленъ. Подо́бенъ: Жєны̀ оу҆слы́шите: 
Десѧти́цꙋ четверочи́сленнꙋю, побѣдоно́сный по́лкъ,  во́инство свѧты́хъ мꙋ́чєникъ воспои́мъ досто́йнѡ: ѻ҆гне́мъ  бо и҆ стꙋ́денїю, и҆ водо́ю посрами́ша вражде́бныхъ полкѝ,  и҆ ѿ хрⷭ҇та̀ сп҃са вѣнцы̀ прїѧ́ша сла́вы. 
Сла́ва: 
Ли́къ четверодесѧточи́сленный мꙋ́ченикѡвъ  четы́редесѧти, (с. 93) пребж҃е́ственныѧ трⷪ҇цы  добродѣ́телей четвери́чныхъ ѻ҆гнѧ̀, воздꙋ́ха, воды̀ и҆  землѝ, стїхі́й четы́рехъ, пѣ́сньми бжⷭ҇твенными да  воспое́тсѧ, ꙗ҆́кѡ за хрⷭ҇та̀ пострада́вшїй, всѣ́хъ  влⷣцѣ. 
И҆ ны́нѣ, бг҃оро́диченъ: 
Влⷣкꙋ всеѧ̀ тва́ри ро́ждши, мт҃и дв҃о, и҆  всѧ́ческихъ ꙗ҆́кѡ сꙋ́щи ѻ҆трокови́ца, ѽ влⷣчце бцⷣе,  страсте́й мꙋчи́тельствꙋющихъ мѧ̀ и҆схитѝ, и҆ проводѝ къ  милосе́рдїѧ ѡ҆сїѧ́нїю, и҆ къ прекра́сной па́сцѣ  воскре́сшагѡ сн҃а твоегѡ̀. 
На хвали́техъ стїхи̑ры на д҃, гла́съ є҃. Поⷣ:  Ра́дꙋйсѧ, по́стникѡвъ: 
Прїиди́те, мꙋ́ченическїй, бра́тїе, съ похвала́ми  воспои́мъ по́лкъ, мра́зомъ и҆ ѻ҆гне́мъ ѡ҆па́льшїйсѧ, и҆  пре́лести зи́мꙋ разжже́нною ре́вностїю попали́вшїй,  во́инство до́блественнѣйшее, сщ҃е́ннѣйшїй собо́ръ,  защище́нїе же неразрꙋши́мо и҆ непобѣди́мо, вѣ́ры забра̑ла  и҆ храни́тели, мꙋ́чєникъ четы́редесѧти ли́къ бжⷭ҇твенный  цр҃кве хода́таѧ. Си́льнѣ молѧ́щыѧ хрⷭ҇та̀, низпосла́ти  дꙋша́мъ на́шымъ ми́ръ и҆ ве́лїю ми́лость. 
Два́жды. 
Ра́дꙋйсѧ, собо́ре крѣ́пкїй и҆ терпѣли́вый и҆  побѣди́тельное ѡ҆полче́нїе, столпы̀ благоче́стїѧ, во́ини  хрⷭ҇тѡ́вы, тве́рдїи ѻ҆рꙋ̑жницы и҆ непобѣди́мїи, оу҆мо́мъ  преси́льнїи и҆ дꙋше́ю мꙋ́жественнѣйшїи, вои́стиннꙋ  бжⷭ҇твеннїи, бг҃ꙋ возжелѣ́нный ли́къ ст҃ы́й, бг҃оизбра́нный  со́нмъ, мꙋ́чєницы четы́редесѧте: и҆̀же ра̑вны страда́нїемъ,  ра̑вны и҆ нра́вомъ, и҆ ра̑вныѧ и҆ вѣнцы̀ прїе́мше, хрⷭ҇та̀  моли́те, дарова́ти дꙋша́мъ на́шымъ ми́ръ и҆ ве́лїю ми́лость. 
Ра́дꙋйсѧ, побѣдоно́сное мно́жество, и҆̀же на  бранѣ́хъ до́блѣ мꙋ́жествовавше, ѕвѣ́зды проше́дше  сквозѣ̀ ѻ҆́гнь и҆ стꙋ́день, и҆ водны́й ле́дъ разсы́павше,  зе́млю ѡ҆небеси́вше и҆ всѧ̑ просвѣти́вше, въ нѣ́дрѣхъ  а҆враа́мовыхъ ны́нѣ грѣ́емїи, и҆ со а҆́гг҃льскими ликꙋ́юще  во́инствы, мꙋ́чєницы четы́редесѧте, цвѣ́ти дыха́ющїи  бл҃гово́нїе сꙋ́що (с. 94) дꙋхо́внагѡ раздаѧ́нїѧ, хрⷭ҇та̀  моли́те, дꙋша́мъ на́шымъ дарова́ти ве́лїю ми́лость. 
Сла́ва, гла́съ то́йже, самогла́сенъ. І҆ѡа́нна  мона́ха: 
Страстоте́рпцы хрⷭ҇тѡ́вы, всечестны́й по́стъ  свѣ́тльшїй содѣ́ласте па́мѧтїю ва́шегѡ сла́внагѡ  страда́нїѧ, четы́редесѧть бо сꙋ́ще четыредесѧ́тницꙋ  ѡ҆свѧща́ете, спаси́тельнѣй стра́сти оу҆подо́бившесѧ,  ва́шимъ за хрⷭ҇та̀ страда́нїемъ. Тѣ́мже и҆мꙋ́ще  дерзнове́нїе, моли́тесѧ въ ми́рѣ дости́гнꙋти на́мъ въ  тридне́вное воскрⷭ҇нїе бг҃а и҆ сп҃са дꙋ́шъ на́шихъ. 
И҆ ны́нѣ, бг҃оро́диченъ: 
Блажи́мъ тѧ̀, бцⷣе дв҃о, и҆ сла́вимъ тѧ̀ вѣ́рнїи  по до́лгꙋ, гра́дъ непоколеби́мый, стѣ́нꙋ неѡбори́мꙋю,  тве́рдꙋю предста́тельницꙋ и҆ прибѣ́жище дꙋ́шъ на́шихъ. 
На стїхо́внѣ, въ трїѡ́ди самогла́сенъ два́жды, и҆  мꙋ́чениченъ. 
Сла́ва, ст҃ы́хъ, гла́съ в҃. Самогла́сенъ: 
И҆́стины ча́шею ѿ свои́хъ крове́й, ѻ҆гне́мъ  мꙋче́нїй и҆ водны́мъ ле́домъ вѣ̑рныѧ напои́ша,  четверочи́сленнаѧ бо десѧти́ца пою́щи пѣ́снь сп҃сꙋ,  є҆ди́нъ оу҆́бѡ оу҆́мъ всѣ̑мъ, въ тѣлесѣ́хъ же  мно́зѣхъ принесо́шасѧ хрⷭ҇тꙋ̀, и҆ бг҃оневѣ́стнаѧ мт҃и  хрⷭ҇толюби́ваго ѻ҆́трока на ра́мена взе́мши, глаго́лаше:  грѧдѝ, страда́льче, и҆ постраждѝ съ про́чими. 
И҆ ны́нѣ, бг҃оро́диченъ: 
Непроходи̑маѧ врата̀, та́йнѡ запеча́тствѡваннаѧ,  бл҃гослове́ннаѧ бцⷣе дв҃о, прїимѝ молє́нїѧ на̑ша и҆  принесѝ твоемꙋ̀ сн҃ꙋ и҆ бг҃ꙋ, да спасе́тъ тобо́ю дꙋ́шы  на́шѧ. 
Та́же, Бла́го є҆́сть: Трист҃о́е, тропа́рь,  є҆ктенїа̀, и҆ трѝ покло́ны вели̑кїѧ, ча́съ а҃-й съ  каѳі́смою, и҆ ѿпꙋ́стъ. Во вре́мѧ же своѐ быва́етъ г҃,  ѕ҃ и҆ ѳ҃ ча́съ, по чи́нꙋ и҆́хъ съ каѳі́смами: и҆ блажє́нны  поско́рꙋ и҆ про́чее. На ко́емждо часѣ̀ по г҃ покло́ны  вели̑кїѧ. (с. 95) 
Въ то́йже де́нь на вече́рни, по ѻ҆бы́чной каѳі́смѣ,  на Гдⷭ҇и, воззва́хъ, ста́вимъ стїхѡ́въ і҃. И҆ пое́мъ  трїѡ́ди самогла́сенъ днѐ два́жды, и҆ мꙋ́чениченъ, и҆  подѡ́бны г҃. И҆ ст҃ы́хъ мꙋ́ченикѡвъ д҃. 
Стїхи̑ры мꙋ́ченикѡвъ, гла́съ а҃: 
Ли́къ четверодесѧтосїѧ́нный, во́инство всѐ  бг҃особра́нное, спросїѧ̀ постꙋ̀ страда́ньми честны́ми,  ѡ҆свѧща́ющъ и҆ просвѣща́ющъ дꙋ́шы на́шѧ. 
Два́жды. 
Гла́съ в҃: 
Є҆́зеро ꙗ҆́кѡ ра́й и҆ зи́мность ꙗ҆́кѡ зно́й,  мꙋ́чєницы вмѣни́ша, хрⷭ҇тѐ бж҃е, не оу҆страши́ша  по́мысла и҆́хъ томи́телей прещє́нїѧ, не оу҆боѧ́шасѧ  до́блїи мꙋ́къ приложе́нїй, ѻ҆рꙋжено́сный стѧжа́вше кре́стъ:  тѣ́мъ бо врага̀ ꙗ҆́кѡ крѣ́пцыи побѣди́ша, тѣ́мже и҆  вѣнцы̀ прїѧ́ша благода́ти. 
Четверодесѧточи́сленный ли́къ мꙋ́чєникъ кто̀ не  воспое́тъ; въ во́дꙋ бо є҆́зера внидо́ша де́рзостнѣ, и҆  мра́зомъ стѣснѧ́еми, пѣ́снь воспѣва́хꙋ гдⷭ҇ꙋ: є҆да̀ въ  рѣка́хъ прогнѣ́ваешисѧ на ны̀, гдⷭ҇и; є҆да̀ въ рѣка́хъ  прогнѣ́ваешисѧ на ны̀, чл҃вѣколю́бче; ѡ҆блегчѝ тѧ́жесть  и҆ го́ресть воздꙋ́ха: свое́ю бо кро́вїю ѡ҆багри́шасѧ на́ши  но́ги, и҆ введи́ ны, бж҃е, въ вѣ̑чныѧ твоѧ̑ кро́вы: да  нѣ́дро ны̀ согрѣ́етъ патрїа́рха а҆враа́ма. 
Сла́ва, гла́съ то́йже: 
Прⷪ҇ро́чески оу҆́бѡ вопїѧ́ше дв҃дъ во ѱалмѣ́хъ:  проидо́хомъ сквозѣ̀ ѻ҆́гнь и҆ во́дꙋ, и҆ и҆зве́лъ ны̀  є҆сѝ въ поко́й: вы́ же, мꙋ́чєницы хрⷭ҇тѡ́вы, самѣ́ми  дѣ́лы сло́во и҆сполнѧ́юще, проидо́сте сквозѣ̀ ѻ҆́гнь и҆  во́дꙋ, и҆ внидо́сте въ црⷭ҇тво нбⷭ҇ное. Тѣ́мже моли́тесѧ,  четы́редесѧте сꙋ́ще страда́льцы, дарова́ти на́мъ ве́лїю  ми́лость. 
И҆ ны́нѣ, бг҃оро́диченъ: Всѐ оу҆пова́нїе моѐ: 
🕅 А҆́ще къ средѣ̀ и҆лѝ къ пѧткꙋ̀,  крⷭ҇тобг҃оро́диченъ, пи́санъ сегѡ̀ мѣ́сѧца въ д҃і де́нь.  Вхо́дъ со є҆ѵⷢ҇лїемъ. Прокі́менъ днѐ и҆ чтє́нїѧ (с.  96) трїѡ́ди. И҆ Да и҆спра́витсѧ моли́тва моѧ̑: Посе́мъ.  Прокі́менъ, гла́съ є҃: Ты̀, гдⷭ҇и, сохрани́ши ны̀  и҆ соблюде́ши ны̀ ѿ ро́да сегѡ̀ и҆ во вѣ́къ: Сті́хъ:  Спаси́ мѧ, гдⷭ҇и, ꙗ҆́кѡ ѡ҆скꙋдѣ̀ преподо́бный.  А҆пⷭ҇лъ ко є҆вре́ємъ, зача́ло тл҃а. А҆ллилꙋ́їа,  гла́съ д҃: Воскли́кните гдⷭ҇еви, всѧ̀ землѧ̀, по́йте же  и҆́мени є҆гѡ̀. Сті́хъ: Ꙗ҆́кѡ и҆скꙋси́лъ ны̀ є҆сѝ,  бж҃е, разже́глъ ны̀ є҆сѝ, ꙗ҆́коже разжиза́етсѧ сребро̀.  Є҆ѵⷢ҇лїе матѳе́а, зача́ло п҃. И҆ про́чее бжⷭ҇твеннаѧ  лїтꙋргі́а преждесвѧще́нныхъ. Прича́стенъ:  Ра́дꙋйтесѧ, пра́веднїи, ѡ҆ гдⷭ҇ѣ. 
🕅 А҆́ще слꙋчи́тсѧ м҃ мꙋ́чєникъ а҃-ѧ седми́цы  въ ко́йлибо де́нь, и҆ пое́тсѧ слꙋ́жба и҆́хъ въ сꙋббѡ́тꙋ, со  ст҃ы́мъ мꙋ́ченикомъ ѳео́дѡромъ тѵ́рѡномъ. 
Въ пѧто́къ ве́чера, каѳі́сма рѧдова́ѧ. На Гдⷭ҇и,  воззва́хъ, стїхи̑ры на і҃: и҆ пое́мъ трїѡ́ди самогла́сенъ  днѐ, два́жды, и҆ мꙋ́ченикѡвъ на д҃. И҆ ѳео́дѡра на д҃.  Сла́ва, ѳео́дѡра: И҆ ны́нѣ, бг҃оро́диченъ пе́рвый, гла́са.  Вхо́дъ, прокі́менъ и҆ чтє́нїѧ днѐ, и҆ мꙋ́ченикѡвъ г҃.  И҆ по Да и҆спра́витсѧ моли́тва моѧ̀: г҃ покло́ны  вели̑кїѧ. И҆ про́чее преждесвѧще́нныхъ. По заамвѡ́нной  моли́твѣ пое́мъ канѡ́нъ свѧта́гѡ ѳео́дѡра надъ ко́ливомъ,  ꙗ҆́коже оу҆каза́сѧ въ м҃-цѣ на рѧдꙋ̀, и҆ ѿпꙋ́стъ. 
[Зрѝ] А҆ и҆дѣ́же нѣ́сть преждесвѧще́нныхъ,  ве́чера на Гдⷭ҇и, воззва́хъ, стїхи̑ры мꙋ́ченикѡвъ г҃, и҆  ѳео́дѡра г҃: Сла́ва, ѳео́дѡра: И҆ ны́нѣ, бг҃оро́диченъ ли  гла́са преше́дшагѡ, безъ вхо́да. Прокі́менъ и҆ чте́нїѧ днѐ,  и҆ мꙋ́ченикѡвъ. На стїхо́внѣ самогла́сенъ днѐ,  два́жды, и҆ мꙋ́чениченъ. Та́же припѣ́въ: и҆ пое́мъ стїхи́рꙋ  ѳео́дѡра: Бжⷭ҇твенныхъ дарѡ́въ: пи́сана на Гдⷭ҇и,  воззва́хъ: Сла́ва, мꙋ́ченикѡвъ, гла́съ ѕ҃: Въ  пѣснопѣ́нїѧхъ восхва́лимъ: По Ны́нѣ ѿпꙋща́еши:  тропа́рь мꙋ́ченикѡвъ: Сла́ва, ѳео́дѡра: И҆ ны́нѣ,  бг҃оро́диченъ: Всѧ̑ па́че смы́сла: Є҆ктенїа̀, и҆ трѝ  покло́ны вели̑кїѧ. И҆ пое́мъ канѡ́нъ ст҃а́гѡ ѳео́дѡра надъ  ко́ливомъ: и҆ ѿпꙋ́стъ по ѻ҆бы́чаю. 
Повече́рїе пое́мъ вели́кое: на повече́рїи пое́мъ  канѡ́нъ оу҆со́пшихъ: (с. 97) и҆ мине́и рѧдовы́й. Тропари́  же, по а҃-мъ и҆ по в҃-мъ трист҃о́мъ, глаго́лемъ ѻ҆бои́хъ  ст҃ы́хъ: а҆ на послѣ́днемъ трист҃о́мъ, конда́къ  мꙋ́ченикѡвъ. 
На оу҆́трени, на Бг҃ъ гдⷭ҇ь, тропа́рь  мꙋ́ченикѡвъ, два́жды: Сла́ва, ѳео́дѡра: И҆ ны́нѣ,  бг҃оро́диченъ: Всѧ̑ па́че смы́сла: По а҃-й каѳі́смѣ  сѣда́льны мꙋ́ченикѡвъ ѻ҆́ба: Сла́ва, и҆ ны́нѣ,  бг҃оро́диченъ: и҆ чте́нїе мꙋ́ченикѡвъ. По в҃-й каѳі́смѣ  сѣда́льны ѳео́дѡра: Сла́ва, и҆ ны́нѣ, бг҃оро́диченъ: и҆  чте́нїе мꙋ́ченикѡвъ, и҆лѝ ѳео́дѡра. Полѷеле́й и҆  сѣда́ленъ мꙋ́ченикѡвъ, два́жды: Сла́ва, и҆ ны́нѣ,  бг҃оро́диченъ: и҆ чте́нїе мꙋ́ченикѡвъ. Степє́нна, а҃-й  а҆нтїфѡ́нъ д҃-гѡ гла́са. Прокі́менъ и҆ Всѧ́кое дыха́нїе:  и҆ є҆ѵⷢ҇лїе мꙋ́ченикѡвъ. Ѱало́мъ н҃: стїхи́ра  мꙋ́ченикѡвъ. Канѡ́ны мꙋ́ченикѡвъ, со і҆рмосо́мъ на ѕ҃:  и҆ ѳео́дѡра ѻ҆́ба канѡ́на на и҃. Катава́сїа: Ѿве́рзꙋ  оу҆ста̀ моѧ̑: пѣ́сни же, з҃-ю и҆ и҃-ю, глаго́лемъ напредѝ  въ пѧто́къ. По г҃-й пѣ́сни конда́къ и҆ і҆́косъ, и҆  сѣда́ленъ мꙋ́ченикѡвъ. Сла́ва, ѳео́дѡра: И҆ ны́нѣ,  бг҃оро́диченъ. И҆ чте́нїе ѡ҆ ст҃ѣ́мъ ѳео́дѡрѣ. По ѕ҃-й  пѣ́сни конда́къ ѳео́дѡра и҆ і҆́косъ, и҆ чте́мъ про́логъ и҆  сѷнаѯа́рїй. По ѳ҃-й пѣ́сни свѣти́ленъ мꙋ́ченикѡвъ:  Сла́ва, ѳео́дѡра: И҆ ны́нѣ, бг҃оро́диченъ. На  хвали́техъ стїхи̑ры мꙋ́ченикѡвъ г҃, гла́съ є҃, подо́бенъ:  Ра́дꙋйсѧ: и҆ ѳео́дѡра, подѡ́бны г҃: та́же припѣ́въ:  Проидо́хомъ сквозѣ̀ ѻ҆́гнь и҆ во́дꙋ: И҆ пое́мъ  самогла́снꙋ стїхи́рꙋ мꙋ́ченикѡвъ: Страстоно́сцы  хрⷭ҇тѡ́вы: Сла́ва, ѳео́дѡра: И҆ ны́нѣ, бг҃оро́диченъ.  Славосло́вїе вели́кое: тропа́рь мꙋ́ченикѡвъ: Сла́ва,  ѳео́дѡра: И҆ ны́нѣ, бг҃оро́диченъ. Є҆ктєнїѝ и҆  ѿпꙋ́стъ, и҆ ѻ҆бы́чное и҆схожде́нїе въ притво́ръ: и҆ ча́съ  а҃-й. 
На часѣ́хъ тропа́рь мꙋ́ченикѡвъ: Сла́ва, ѳео́дѡра:  И҆ ны́нѣ, бг҃оро́диченъ часѡ́въ: кондаки́ же глаго́лемъ  премѣнѧ́юще. 
На лїтꙋргі́и, блажє́нна мꙋ́ченикѡвъ, пѣ́снь г҃, на  д҃: и҆ ѳео́дѡра ѕ҃-ѧ, на д҃. По вхо́дѣ тропа́рь мꙋ́ченикѡвъ  и҆ ѳео́дѡра, и҆ конда́къ є҆гѡ̀: Сла́ва, мꙋ́ченикѡвъ: И҆  ны́нѣ, бцⷣы хра́ма, и҆лѝ, Предста́тельство  хрїстїа́нъ: Прокі́менъ, А҆ллилꙋ́їа и҆ прича́стенъ (с. 98)  мꙋ́ченикѡвъ, и҆ ѳео́дѡра. А҆пⷭ҇лъ и҆ є҆ѵⷢ҇лїе пре́жде  сꙋббѡ́ты, и҆ ѳео́дѡра подъ зача́ло: та́же мꙋ́ченикѡвъ. 
🕅 А҆́ще ли слꙋчи́тсѧ м҃ мꙋ́ченикѡвъ въ а҃-ю  недѣ́лю постѡ́въ. 
И҆ пое́тсѧ слꙋ́жба и҆́хъ, ꙗ҆́кѡ оу҆ка́зано въ  недѣ́лю г҃-ю постѡ́въ, кромѣ̀ поклоне́нїѧ креста̀, то́чїю  на лїті́и. Сла́ва, мꙋ́ченикѡвъ, пи́сана на Гдⷭ҇и, воззва́хъ:  И҆ ны́нѣ, трїѡ́ди. На стїхо́внѣ Сла́ва, мꙋ́ченикѡвъ:  И҆ ны́нѣ, трїѡ́ди. На Бг҃ъ гдⷭ҇ь, тропа́рь воскре́сенъ,  два́жды: Сла́ва, мꙋ́ченикѡвъ: И҆ ны́нѣ, Пречⷭ҇томꙋ  твоемꙋ̀ ѻ҆́бразꙋ: катава́сїа трїѡ́ди. 
🕅 А҆́ще ли слꙋчи́тсѧ м҃ мꙋ́ченикѡвъ въ  понедѣ́льникъ в҃-ѧ, и҆лѝ г҃-ѧ, и҆лѝ д҃-ѧ, и҆лѝ є҃-ѧ,  и҆лѝ ѕ҃-ѧ недѣ́ли постѡ́въ. 
Въ недѣ́лю ве́чера пое́мъ, Блаже́нъ мꙋ́жъ: а҃-й  а҆нтїфѡ́нъ. На Гдⷭ҇и, воззва́хъ: стїхи̑ры на і҃,  трїѡ́ди днѐ на д҃, повторѧ́юще а҃-ю: и҆ мꙋ́ченикѡвъ на ѕ҃:  Сла́ва, мꙋ́ченикѡвъ: И҆ ны́нѣ, бг҃оро́диченъ а҃-й. Вхо́дъ,  прокі́менъ вели́кїй трїѡ́ди. И҆ чтє́нїѧ мꙋ́ченикѡвъ г҃.  Та́же, Сподо́би, гдⷭ҇и, въ ве́черъ се́й: и҆  И҆спо́лнимъ вече́рнюю: На стїхо́внѣ трїѡ́ди  самогла́сенъ днѐ, два́жды и҆ мꙋ́чениченъ: Сла́ва,  мꙋ́ченикѡвъ: И҆ ны́нѣ, бг҃оро́диченъ, по гла́сꙋ,  воскре́сенъ. По Ѻ҆́ч҃е на́шъ: тропа́рь мꙋ́ченикѡвъ:  Сла́ва, и҆ ны́нѣ, бг҃оро́диченъ воскре́сенъ. Є҆ктенїа̀,  Поми́лꙋй на́съ, бж҃е: и҆ покло́ны г҃ вели̑кїѧ, и҆  ѿпꙋ́стъ. 
Полꙋ́нощницꙋ же пое́мъ по ѻ҆бы́чаю съ каѳі́смою, и҆  тропарѝ ѻ҆бы̑чныѧ. По Честнѣ́йшꙋю, г҃ покло́ны  вели̑кїѧ. 
На оу҆́трени, на Бг҃ъ гдⷭ҇ь, тропа́рь  мꙋ́ченикѡвъ два́жды: Сла́ва, и҆ ны́нѣ, бг҃оро́диченъ. По  а҃-й и҆ по в҃-й каѳі́смѣ глаго́лемъ сѣда́льны трїѡ́ди:  є҆ктєнїи́ же не глаго́лютсѧ. И҆ чте́нїе во є҆фре́мѣ. По  г҃-й каѳі́смѣ глаго́летъ і҆ере́й є҆ктенїю̀ ма́лꙋю: и҆  сѣда́льны мꙋ́ченикѡвъ ѻ҆́ба: и҆ чте́нїе мꙋ́ченикѡвъ.  Полѷеле́й и҆ сѣда́ленъ мꙋ́ченикѡвъ, два́жды: Сла́ва, и҆  ны́нѣ, бг҃оро́диченъ: и҆ чте́нїе (с. 99) мꙋ́ченикѡвъ.  Степє́нна, а҃-й а҆нтїфѡ́нъ д҃-гѡ гла́са. Прокі́менъ и҆  є҆ѵⷢ҇лїе мꙋ́ченикѡвъ. Та́же ѱало́мъ н҃. Стїхи́ра  мꙋ́ченикѡвъ. Канѡ́ны мꙋ́ченикѡвъ со і҆рмосо́мъ на и҃.  Катава́сїа: Ѿве́рзꙋ оу҆ста̀ моѧ̑: а҆ и҆дѣ́же  трипѣ́снецъ, и҆ пое́мъ канѡ́нъ мꙋ́ченикѡвъ со і҆рмосо́мъ на  ѕ҃: и҆ трипѣ́снецъ на и҃. Катава́сїа трїѡ́ди. По г҃-й  пѣ́сни сѣда́ленъ мꙋ́ченикѡвъ, два́жды: Сла́ва, и҆ ны́нѣ,  бг҃оро́диченъ. И҆ чте́нїе мꙋ́ченикѡвъ. По ѕ҃-й пѣ́сни  конда́къ и҆ і҆́косъ, и҆ про́логъ. Свѣти́ленъ мꙋ́ченикѡвъ.  Два́жды: Сла́ва, и҆ ны́нѣ, бг҃оро́диченъ. На хвали́техъ  стїхи̑ры мꙋ́ченикѡвъ, на д҃ Сла́ва, мꙋ́ченикѡвъ: И҆ ны́нѣ,  бг҃оро́диченъ є҆гѡ̀. Та́же настоѧ́тель и҆лѝ чте́цъ  глаго́летъ: Сла́ва тебѣ̀, показа́вшемꙋ на́мъ свѣ́тъ.  Посе́мъ є҆ктенїа̀: И҆спо́лнимъ оу҆́треннюю: та́же на  стїхо́внѣ самогла́сенъ днѐ, два́жды: и҆ мꙋ́чениченъ.  Сла́ва, мꙋ́ченикѡвъ: И҆ ны́нѣ, бг҃оро́диченъ. Посе́мъ:  Бла́го є҆́сть: глаго́лемъ є҆ди́ножды. По Ѻ҆́ч҃е  на́шъ: тропа́рь мꙋ́ченикѡвъ. Сла́ва, и҆ ны́нѣ,  бг҃оро́диченъ воскре́сенъ. Є҆ктенїа̀: Поми́лꙋй на́съ,  бж҃е: и҆ трѝ покло́ны вели̑кїѧ, и҆ ча́съ пе́рвый. На  часѣ́хъ тропа́рь глаго́лемъ мꙋ́ченикѡвъ: и҆ по трист҃о́мъ  конда́къ и҆́хъ. И҆ на коне́цъ, г҃ покло́ны вели̑кїѧ, и҆ по  покло́нѣхъ трист҃а́гѡ не глаго́лемъ, но глаго́лемъ:  Хрⷭ҇тѐ свѣ́те: и҆ ѿпꙋ́стъ. Ча́съ же г҃ и҆ ѕ҃-й,  и҆ ѳ҃-й, пое́мъ съ каѳі́смами, въ подо́бное и҆́хъ вре́мѧ, со  чте́нїемъ. На ѕ҃-мъ часѣ̀ чте́тсѧ паремїа̀ днѐ, по  чи́нꙋ є҆ѧ̀. [Зрѝ] Моли̑твы же вели́кагѡ васі́лїа по  часѣ́хъ глаго́лемъ непремѣ́ннѡ, є҆́же є҆́сть: Влⷣко  бж҃е ѻ҆́ч҃е: и҆, Бж҃е и҆ гдⷭ҇и си́лъ: и҆, Влⷣко  гдⷭ҇и і҆и҃се хрⷭ҇тѐ: Є҆гда́ же пое́мъ полѷеле́й, на  часѣ́хъ въ кампа́нъ не оу҆дарѧ́емъ. По каѳі́смѣ чте́цъ  глаго́летъ: Сла́ва, тропа́рь мꙋ́ченикѡвъ: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ: конда́къ  мꙋ́ченикѡвъ. По Честнѣ́йшꙋю, г҃ покло́ны вели̑кїѧ.  По ѳ҃-мъ часѣ̀ блажє́нны глаго́лемъ поско́рꙋ безъ  пѣ́нїѧ. По Ѡ҆сла́би, ѡ҆ста́ви: конда́къ хра́ма. Сла́ва,  мꙋ́ченикѡвъ: И҆ ны́нѣ, хра́ма бцⷣы. [Зрѝ] А҆́ще ли  нѣ́сть хра́ма бцⷣы. И҆ ны́нѣ, Предста́тельство  хрⷭ҇тїа́нъ: Посе́мъ, Гдⷭ҇и, поми́лꙋй, м҃. Сла́ва, и҆  ны́нѣ: Честнѣ́йшꙋю херꙋві̑мъ: и҆ г҃ (с. 100) покло́ны  вели̑кїѧ: та́же моли́тва, Всест҃а́ѧ трⷪ҇це: И҆  начина́емъ вече́рню по ѻ҆бы́чаю: 
Настоѧ́тель и҆лѝ чте́цъ глаго́летъ: Прїиди́те,  поклони́мсѧ, три́жды. И҆ пое́мъ вече́рню съ покло́ны, по  чи́нꙋ по́стномꙋ. По ѻ҆бы́чной каѳі́смѣ, на Гдⷭ҇и,  воззва́хъ, стїхи̑ры на і҃: Трїѡ́ди самогла́сенъ днѐ,  два́жды: и҆ мꙋ́чениченъ: и҆ подо́бенъ трїѡ́ди, г҃: и҆  мꙋ́ченикѡвъ д҃. Сла́ва, мꙋ́ченикѡвъ: И҆ ны́нѣ,  бг҃оро́диченъ, по гла́сꙋ ѻ҆бы́чный. [Зрѝ] А҆́ще ли къ  средѣ̀, и҆лѝ пѧткꙋ̀, глаго́лемъ крⷭ҇тобг҃оро́диченъ, по  гла́сꙋ сла́вника. Вхо́дъ со є҆ѵⷢ҇лїемъ. Свѣ́те ти́хїй:  прокі́менъ и҆ чте́нїе днѐ. Да и҆спра́витсѧ моли́тва  моѧ̀: и҆ г҃ покло́ны вели̑кїѧ, є҆ктенїѝ ма́лыѧ не  глаго́лемъ. Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆  прича́стенъ мꙋ́ченикѡвъ. Лїтꙋргі́а преждесвѧще́ннаѧ по  ѻ҆бы́чаю. На ѿпꙋ́стѣ і҆ере́й помина́етъ пре́жде  пра́зднꙋемыхъ ст҃ы́хъ, пото́мъ наста́вшаго. [Зрѝ]  Ст҃а́гѡ же прилꙋчи́вшагѡсѧ на рѧдꙋ̀, канѡ́нъ пое́мъ на  оу҆́трени по чи́нꙋ: Стїхи̑ры же є҆гѡ̀, ꙗ҆̀же пи̑саны,  ве́черъ на Гдⷭ҇и, воззва́хъ, глаго́лемъ и҆̀хъ на хвали́техъ. 
[Зрѝ] А҆́ще ли ко́еѧ вели́кїѧ ра́ди нꙋ́жды, въ  па́мѧти ст҃ы́хъ вели́кихъ, и҆мꙋ́щихъ полѷеле́й, не  слꙋчи́тсѧ бы́ти преждесвѧще́ннѣй лїтꙋргі́и: Часы̀ пое́мъ,  ꙗ҆́коже вы́ше рече́сѧ. По ѳ҃-мъ часѣ̀ и҆ по моли́твѣ:  Влⷣко гдⷭ҇и і҆и҃се хрⷭ҇тѐ, глаго́лемъ и҆ ѱало́мъ,  Благословѝ, дꙋшѐ моѧ̀, гдⷭ҇а, и҆ всѧ̑ внꙋ́трєннѧѧ:  Сла́ва, Хвалѝ, дꙋшѐ моѧ̀, гдⷭ҇а: И҆ ны́нѣ,  Є҆диноро́дный сн҃е: и҆ Во црⷭ҇твїи твое́мъ:  поско́рꙋ безъ пѣ́нїѧ. На блаже́ннахъ глаго́лемъ мꙋ́ченикѡвъ  пѣ́снь г҃-ю и҆ ѕ҃. та́же а҆пⷭ҇лъ и҆ є҆ѵⷢ҇лїе мꙋ́ченикѡвъ.  Посе́мъ, Помѧнѝ на́съ, гдⷭ҇и: По Ѡ҆сла́би,  ѡ҆ста́ви: и҆ по Ѻ҆́ч҃е на́шъ: Конда́къ хра́ма. Сла́ва,  мꙋ́ченикѡвъ: И҆ ны́нѣ, бцⷣы хра́ма. А҆́ще же нѣ́сть  хра́ма бцⷣы, Предста́тельство хрїстїа́нъ: Та́же, Гдⷭ҇и,  поми́лꙋй, м҃. И҆ покло́ны г҃ вели̑кїѧ. И҆ въ то вре́мѧ  параекклисїа́рхъ зна́менꙋетъ въ два̀ кампа̑на. И҆ по г҃-хъ  покло́нѣхъ вели́кихъ, глаго́лемъ: Прїиди́те,  поклони́мсѧ: И҆ пое́мъ вече́рню съ покло́ны и҆ (с. 101)  каѳі́смꙋ ѻ҆бы́чнꙋю. На Гдⷭ҇и, воззва́хъ, стїхи̑ры  трїѡ́ди, подѡ́бны, г҃: И҆ ст҃а́гѡ, є҆гѡ́же наста̀  па́мѧть, г҃. Сла́ва, и҆ ны́нѣ, бг҃оро́диченъ. А҆́ще ли  къ средѣ̀, и҆лѝ пѧткꙋ̀, глаго́лемъ: Сла́ва, и҆ ны́нѣ,  крⷭ҇тобг҃оро́диченъ. Та́же, Свѣ́те ти́хїй: прокі́менъ  и҆ чте́нїе трїѡ́ди, днѐ. На стїхо́внѣ днѐ трїѡ́ди. По  Ны́нѣ ѿпꙋща́еши: и҆ по Ѻ҆́ч҃е на́шъ, тропа́рь,  Бцⷣе дв҃о, ра́дꙋйсѧ: и҆ про́чее по по́стномꙋ. По  Честнѣ́йшꙋю и҆ по покло́нѣхъ, глаго́лемъ Трист҃о́е.  Гдⷭ҇и, поми́лꙋй, в҃і. Всесвѧта́ѧ трⷪ҇це: Та́же,  Бꙋ́ди и҆́мѧ гдⷭ҇не: и҆ г҃ покло́ны: и҆ Благословлю̀  гдⷭ҇а: Досто́йно є҆́сть: И҆ ѿпꙋ́стъ. На  ѿпꙋ́стѣ же помина́етъ наста́вшаго ст҃а́го. По  ѿпꙋ́стѣ же вхо́димъ въ трапе́зꙋ, и҆ ꙗ҆ди́мъ два̀  варє́нїѧ съ є҆ле́емъ и҆ пїе́мъ вїно̀. Въ сре́дꙋ же и҆  пѧто́къ ꙗ҆ди́мъ два̀ варє́нїѧ безъ є҆ле́а и҆ пїе́мъ  вїно̀. 
🕅 А҆́ще ли слꙋчи́тсѧ м҃ мꙋ́ченикѡвъ во  є҆ди́нъ ѿ дне́й по́стныхъ, пое́мъ слꙋ́жбꙋ и҆́хъ си́це. 
На часѣ́хъ по Ѡ҆сла́би, ѡ҆ста́ви: и҆ по  Ѻ҆́ч҃е на́шъ: кондакѝ по оу҆ста́вꙋ: Та́же, Гдⷭ҇и,  поми́лꙋй, м҃. Сла́ва, и҆ ны́нѣ, Честнѣ́йшꙋю херꙋві̑мъ:  И҆ по покло́нѣхъ глаго́лемъ Трист҃о́е. Гдⷭ҇и, поми́лꙋй,  в҃і. и҆ Всест҃а́ѧ трⷪ҇це: и҆ а҆́бїе начина́емъ вече́рню  и҆ ѻ҆бы́чнꙋю каѳі́смꙋ: глаго́лютсѧ же є҆ктєнїѝ ма̑лыѧ по  ко́емждо а҆нтїфѡ́нѣ. На Гдⷭ҇и, воззва́хъ, стїхи̑ры на  і҃. Самогла́сенъ днѐ, два́жды и҆ мꙋ́чениченъ, и҆ подѡ́бны  трїѡ́ди, г҃: и҆ мч҃никѡвъ, д҃. Сла́ва, мч҃никѡвъ: И҆ ны́нѣ:  Пре́йде сѣ́нь зако́ннаѧ: Вхо́дъ. Та́же прокі́менъ  и҆ чтє́нїѧ днѐ, и҆ мч҃никѡвъ чтє́нїѧ г҃. Та́же пое́мъ:  Да и҆спра́витсѧ моли́тва моѧ̀: и҆ г҃ покло́ны, и҆  порѧ́дꙋ лїтꙋргі́а преждесщ҃е́ннаѧ. 
А҆ и҆дѣ́же не бꙋ́детъ преждесщ҃е́нныѧ, по  Ѡ҆сла́би, ѡ҆ста́ви: и҆ по покло́нѣхъ вели́кихъ, чте́цъ  глаго́летъ: Прїиди́те, поклони́мсѧ: три́жды: и҆ покло́ны  г҃. Та́же ѱало́мъ: Благословѝ, дꙋшѐ моѧ̀, гдⷭ҇а: И҆  пое́мъ вече́рню безъ покло́нѡвъ. По ѻ҆бы́чной  каѳі́смѣ, стїхи̑ры на ѕ҃, трїѡ́ди, подѡ́бны, г҃: и҆  мч҃никѡвъ, г҃. Сла́ва, мч҃никѡвъ: И҆ ны́нѣ, бг҃оро́диченъ  воскре́сенъ. Вхо́дъ, и҆ Свѣ́те (с. 102) ти́хїй:  Прокі́менъ и҆ чтє́нїѧ днѐ, и҆ мч҃никѡвъ: и҆ а҆́бїе,  Сподо́би, гдⷭ҇и: Та́же, И҆спо́лнимъ вече́рнюю моли́твꙋ:  На стїхо́внѣ трїѡ́ди: Сла́ва, мꙋ́ченикѡвъ. И҆ ны́нѣ,  бг҃оро́диченъ по гла́сꙋ. Ны́нѣ ѿпꙋща́еши: По  трист҃о́мъ тропа́рь мч҃никѡвъ: Сла́ва, и҆ ны́нѣ:  Гаврїи́лꙋ вѣща́вшꙋ: є҆ктенїа̀, Поми́лꙋй на́съ,  бж҃е: Посе́мъ г҃ покло́ны вели̑кїѧ и҆ моли́тва:  Всест҃а́ѧ трⷪ҇це: и҆ Благословлю̀ гдⷭ҇а:  Досто́йно є҆́сть: и҆ ѿпꙋ́стъ. 
Повече́рїе пое́мъ вели́кое безъ покло́нѡвъ. По а҃-мъ  Трист҃о́мъ тропа́рь мч҃никѡвъ: Сла́ва, и҆ ны́нѣ,  бг҃оро́диченъ воскре́сенъ, по гла́сꙋ. По в҃-мъ Трист҃о́мъ  тропарѝ ѻ҆бы̑чныѧ: Поми́лꙋй на́съ, гдⷭ҇и: По  Досто́йнѣ и҆ по Трист҃о́мъ, конда́къ мч҃никѡвъ.  Гдⷭ҇и си́лъ, съ на́ми бꙋ́ди: не пое́мъ: по  Честнѣ́йшꙋю, г҃ покло́ны вели̑кїѧ. Трист҃а́гѡ же не  глаго́лемъ: а҆ ѿпꙋ́стъ ма́лый. Полꙋ́нощницꙋ же пое́мъ  по ѻ҆бы́чаю съ каѳі́смою, ꙗ҆́коже предписа́сѧ въ  понедѣ́льникъ в҃-ѧ недѣ́ли поста̀. Та́кожде и҆ оу҆́треню  и҆ всю̀ слꙋ́жбꙋ мч҃никѡвъ. 
🕅 А҆́ще слꙋчи́тсѧ м҃ мч҃никѡвъ въ сꙋббѡ́тꙋ в҃- ю, и҆лѝ г҃-ю, и҆лѝ д҃-ю постѡ́въ. 
Въ пѧто́къ ве́чера каѳі́сма рѧдова́ѧ. На Гдⷭ҇и,  воззва́хъ, стїхи̑ры на і҃: трїѡ́ди самогла́сенъ два́жды и҆  ѻ҆ктѡ́иха мч҃ничны д҃: и҆ мꙋ́ченикѡвъ, д҃. Сла́ва,  мч҃никѡвъ: И҆ ны́нѣ, бг҃оро́диченъ а҃-й гла́са. Вхо́дъ.  Прокі́менъ и҆ чтє́нїѧ днѐ: и҆ мч҃никѡвъ, г҃. Да  и҆спра́витсѧ моли́тва моѧ̀: и҆ прѡ́чаѧ преждесвѧще́нныхъ. 
[Зрѝ] А҆́ще ли нѣ́сть преждесщ҃е́нныхъ, въ пѧто́къ  ве́чера, на Гдⷭ҇и, воззва́хъ, стїхи̑ры мч҃никѡвъ на ѕ҃.  Сла́ва, мч҃никѡвъ: И҆ ны́нѣ, бг҃оро́диченъ, а҃-й гла́са.  Вхо́дъ. Прокі́менъ и҆ чтє́нїѧ днѐ, и҆ ст҃ы́хъ. Та́же:  Сподо́би, гдⷭ҇и: На стїхо́внѣ самогла́сенъ трїѡ́ди,  два́жды: и҆ мч҃ниченъ ѻ҆ктѡ́иха, по гла́сꙋ: Сла́ва  мч҃никѡвъ: И҆ ны́нѣ, бг҃оро́диченъ воскре́сенъ. По  Ны́нѣ ѿпꙋща́еши: тропа́рь мч҃никѡвъ. Сла́ва, и҆  ны́нѣ, бг҃оро́диченъ воскре́сенъ настоѧ́щагѡ гла́са:  є҆ктенїа̀ и҆ покло́ны г҃. Та́же, моли́тва, Всест҃а́ѧ  трⷪ҇це: (с. 103) Бꙋ́ди и҆́мѧ гдⷭ҇не: и҆ ѱало́мъ л҃г,  Благословлю̀ гдⷭ҇а: Досто́йно є҆́сть: И҆ ѿпꙋ́стъ. 
[Зрѝ] Повече́рїе же пое́мъ вели́кое, на не́мже пое́мъ  четверопѣ́снецъ сꙋббѡ́ты. 
На оу҆́трени и҆ на часѣ́хъ пое́мъ слꙋ́жбꙋ  є҆ди́ныхъ мч҃никѡвъ, ꙗ҆́коже предписа́сѧ. 
На лїтꙋргі́и, слꙋ́жба днѐ и҆ мч҃никѡвъ. 
🕅 А҆́ще слꙋчи́тсѧ м҃ мч҃никѡвъ во в҃-ю, д҃-ю  и҆ є҃-ю недѣ́лю постѡ́въ: 
Въ сꙋббѡ́тꙋ ве́чера, на ма́лѣй вече́рни стїхи̑ры  воскрє́сны и҆ бцⷣы, по ѻ҆бы́чаю. На вели́цѣй  вече́рни, на Гдⷭ҇и, воззва́хъ, стїхи̑ры воскрє́сны г҃:  и҆ ꙾восто́ченъ꙾꙾А҆нато́лїевъ꙾ є҆ди́нъ: и҆ мч҃никѡвъ на  ѕ҃. Сла́ва, мч҃никѡвъ: И҆ ны́нѣ, бг҃оро́диченъ а҃-й гла́са.  Вхо́дъ и҆ чте́нїе мч҃никѡвъ. На лїті́и, стїхи́ра  хра́ма и҆ мч҃никѡвъ стїхѡ́вныѧ: Сла́ва, мч҃никѡвъ, пи́сана  по н҃ ѱалмѣ̀: И҆ ны́нѣ, бг҃оро́диченъ. На стїхо́внѣ  стїхи̑ры воскрє́сны, по а҆лфави́тꙋ. Сла́ва, мч҃никѡвъ: И҆  ны́нѣ, бг҃оро́диченъ. На благослове́нїи хлѣ́бѡвъ,  Бцⷣе дв҃о: три́жды, и҆ чте́нїе во а҆пⷭ҇льскихъ  посла́нїихъ. На Бг҃ъ гдⷭ҇ь, тропа́рь воскре́сенъ,  два́жды. Сла́ва, мч҃никѡвъ. И҆ ны́нѣ, бг҃оро́диченъ, по  гла́сꙋ тропарѧ̀. По каѳі́смѣ: сѣда́льны воскрє́сны и҆  бг҃орѡ́дичны и҆́хъ. И҆ чте́нїе во є҆ѵⷢ҇лїи. Полѷеле́й  и҆ сѣда́льны мч҃никѡвъ ѻ҆́ба. Сла́ва, по полѷеле́и  сѣда́ленъ: И҆ ны́нѣ, бг҃оро́диченъ: И҆ чте́нїе мч҃никѡвъ.  Степє́нна и҆ прокі́менъ гла́са: и҆ є҆ѵⷢ҇лїе  воскре́сно. Ѱало́мъ н҃: Сла́ва, стїхи́ра, гла́съ и҃:  Покаѧ́нїѧ ѿве́рзи мѝ двє́ри: и҆ прѡ́чаѧ. Канѡ́нъ  воскре́сенъ, со і҆рмосо́мъ, на д҃: и҆ трїѡ́ди на д҃: и҆  мч҃никѡвъ на ѕ҃. Катава́сїа: Ѿве́рзꙋ оу҆ста̀ моѧ̑:  По г҃ пѣ́сни конда́къ и҆ і҆́косъ, сѣда́ленъ мч҃никѡвъ,  два́жды: Сла́ва, и҆ ны́нѣ, бг҃оро́диченъ: И҆ чте́нїе  мч҃никѡвъ. По ѕ҃ пѣ́сни, конда́къ и҆ і҆́косъ  воскре́сенъ. По ѳ҃-й пѣ́сни, свѣти́ленъ воскре́сенъ:  Сла́ва, мч҃никѡвъ: И҆ ны́нѣ, бг҃оро́диченъ воскре́сенъ.  На хвали́техъ, стїхи̑ры воскрє́сны, д҃: и҆ мч҃никѡвъ со  сла́внымъ, д҃, съ припѣ́вы и҆́хъ. (с. 104) Та́же,  припѣ́въ: Воскреснѝ, гдⷭ҇и бж҃е мо́й: И҆ пое́мъ  самогла́снꙋ стїхи́рꙋ трїѡ́ди: Сла́ва, тꙋ́южде: И҆ ны́нѣ,  Преблагослове́нна є҆сѝ: Славосло́вїе вели́кое.  Тропа́рь воскре́сенъ: є҆ктєнїѝ: и҆ ѿпꙋ́стъ. И҆  и҆схожде́нїе въ притво́ръ. Сла́ва, и҆ ны́нѣ, стїхи́ра  є҆ѵⷢ҇льскаѧ. И҆ ча́съ а҃. Тропа́рь воскре́сенъ: Сла́ва,  мч҃никѡвъ: И҆ ны́нѣ, бг҃оро́диченъ часѡ́въ. По Ѻ҆́ч҃е  на́шъ: конда́къ днѐ: и҆ соверше́нный ѿпꙋ́стъ. 
На лїтꙋргі́и блажє́нна гла́са на ѕ҃: и҆ мч҃никѡвъ  пѣ́снь г҃-ѧ, на д҃: И҆ про́чаѧ слꙋ́жба днѐ и҆ мч҃никѡвъ.  Ст҃а́гѡ же григо́рїа слꙋ́жба пое́тсѧ, є҆гда̀ разсꙋ́дитъ  є҆кклисїа́рхъ: и҆лѝ мꙋ́ченикѡвъ слꙋ́жбꙋ пое́мъ въ сꙋббѡ́тꙋ  в҃-ю: та́кожде и҆ д҃-ю, и҆ є҃-ю недѣ́ли, слꙋ̑жбы трїѡ́ди  ст҃ы́хъ ѡ҆ставлѧ́ютсѧ: и҆ пое́тсѧ слꙋ́жба мч҃никѡвъ по  оу҆ста́вꙋ. 
🕅 А҆́ще ли слꙋчи́тсѧ м҃ мч҃никѡвъ въ недѣ́лю  г҃-ю постѡ́въ, крⷭ҇топокло́ннꙋю. 
Въ сꙋббѡ́тꙋ ве́чера на ма́лѣй вече́рни стїхи̑ры на  Гдⷭ҇и, воззва́хъ, и҆ на стїхи́рахъ, всѐ трїѡ́ди по  ѻ҆бы́чаю. 
На вели́цѣй вече́рни, по каѳі́смѣ, на Гдⷭ҇и,  воззва́хъ, стїхи̑ры воскрє́сны, г҃: и҆ крⷭ҇та̀ д҃: и҆  мч҃никѡвъ г҃. Сла́ва, крⷭ҇та̀: И҆ ны́нѣ, бг҃оро́диченъ а҃-й  гла́са. Прокі́менъ днѐ: и҆ парємїѝ мч҃никѡвъ. На  лїті́и стїхи́ра хра́ма: и҆ мч҃никѡвъ хвали̑тны: Сла́ва,  мч҃никѡвъ: И҆ ны́нѣ, крⷭ҇та̀. На стїхо́внѣ стїхи̑ры  воскрє́сны: Сла́ва, мч҃никѡвъ: И҆ ны́нѣ, крⷭ҇та̀. На  благослове́нїи хлѣ́бѡвъ, Бцⷣе дв҃о, два́жды: и҆  крⷭ҇та̀, є҆ди́ножды: Спасѝ, гдⷭ҇и, лю́ди твоѧ̑: 
На оу҆́трени на Бг҃ъ гдⷭ҇ь, тропа́рь  воскре́сенъ, два́жды: Сла́ва, мч҃никѡвъ: И҆ ны́нѣ, крⷭ҇та̀.  По каѳі́смахъ сѣда́льны воскрє́сны и҆ бг҃орѡ́дичны  и҆́хъ. И҆ чте́нїе во є҆ѵⷢ҇лїи толково́мъ. Полѷеле́й  мꙋ́ченикѡвъ и҆ сѣда́льны ѻ҆́ба: Сла́ва, и҆ ны́нѣ:  бг҃оро́диченъ и҆ чте́нїе мч҃никѡвъ. Степє́нна гла́са.  Прокі́менъ: и҆ є҆ѵⷢ҇лїе воскре́сно. Воскресе́нїе  хрⷭ҇то́во: Ѱало́мъ н҃: Покаѧ́нїѧ ѿве́рзи мѝ  двє́ри. Канѡ́нъ воскре́сенъ, со і҆рмосо́мъ на д҃: и҆  мч҃никѡвъ на д҃: и҆ крⷭ҇та̀ на ѕ҃. Катава́сїа крⷭ҇та̀:  Бжⷭ҇твеннѣйшїй проѡбразѝ: По г҃ пѣ́сни, конда́къ (с.  105) мч҃никѡвъ и҆ і҆́косъ: и҆ сѣда́ленъ два́жды: Сла́ва, и҆  ны́нѣ, крⷭ҇та̀: и҆ чте́нїе мч҃никѡвъ. По ѕ҃ пѣ́сни,  конда́къ крⷭ҇та̀ и҆ і҆́косъ. На ѳ҃ пѣ́сни пое́мъ  Честнѣ́йшꙋю: Свѣти́ленъ воскре́сенъ: Сла́ва,  мꙋ́ченикѡвъ: И҆ ны́нѣ, крⷭ҇та̀. На хвали́техъ стїхи̑ры  воскрє́сны, д҃: и҆ крⷭ҇та̀, подѡ́бны г҃, а҃-й два́жды, съ  припѣ́вы и҆́хъ. Та́же припѣ́въ: Воскреснѝ, гдⷭ҇и бж҃е  мо́й: и҆ пое́мъ самогла́снꙋ стїхи́рꙋ днѐ трїѡ́ди: Сла́ва,  тꙋ́южде: И҆ ны́нѣ: Преблагослове́нна є҆сѝ:  Славосло́вїе вели́кое: трист҃о́е пѣ́нїемъ. Пое́мъ  вхо́дъ. И҆ глаго́лемъ тропа́рь: Спасѝ, гдⷭ҇и, лю́ди  твоѧ̑: три́жды. И҆ быва́етъ поклоне́нїе чⷭ҇тна́гѡ  крⷭ҇та̀ по ѻ҆бы́чаю, ꙗ҆́коже ꙗ҆́вствꙋетъ въ трїѡ́ди.  Та́же є҆ктєнїѝ и҆ ѿпꙋ́стъ, и҆ и҆схожде́нїе: Сла́ва, и҆  ны́нѣ, стїхи́ра є҆ѵⷢ҇льскаѧ и҆ поꙋче́нїе стꙋді́тово. И҆  ча́съ а҃, въ притво́рѣ. На часѣ́хъ тропа́рь  воскре́сенъ: Сла́ва, крⷭ҇та̀: И҆ ны́нѣ, бг҃оро́диченъ  часѡ́въ, По Ѻ҆́ч҃е на́шъ, конда́къ воскре́сенъ. На  г҃-мъ часѣ̀ тропа́рь воскре́сенъ: Сла́ва, мч҃никѡвъ: И҆  ны́нѣ, бг҃оро́диченъ часѡ́въ. По Ѻ҆́ч҃е на́шъ:  конда́къ мч҃никѡвъ. Та́кожде и҆ на про́чихъ часѣ́хъ,  глаго́лемъ премѣнѧ́юще. 
На лїтꙋргі́и, блажє́нна гла́са на д҃: и҆ крⷭ҇та̀  пѣ́снь г҃, на д҃: и҆ мч҃никѡвъ пѣ́снь ѕ҃-ѧ, на д҃. По  вхо́дѣ тропа́рь воскре́сенъ и҆ крⷭ҇та̀, и҆ мч҃никѡвъ. Та́же  конда́къ воскре́сенъ, Сла́ва, мч҃никѡвъ: И҆ ны́нѣ, крⷭ҇та̀.  Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆  прича́стенъ пре́жде крⷭ҇та̀, пото́мъ мч҃никѡвъ. 
🕅 А҆́ще ли слꙋчи́тсѧ ст҃ы́хъ м҃ мꙋ́ченикъ въ  сре́дꙋ д҃-ю постѡ́въ. 
Пое́мъ слꙋ́жбꙋ и҆́хъ, пре́жде во вто́рникъ тоѧ̑  седми́цы: то́чїю во вто́рникъ ве́чера: на Гдⷭ҇и,  воззва́хъ, стїхи̑ры, самогла́сенъ днѐ трїѡ́ди, два́жды: и҆  крⷭ҇та̀ д҃: и҆ мч҃никѡвъ д҃: Сла́ва, мꙋ́ченикѡвъ: И҆ ны́нѣ,  крⷭ҇та̀. Дрꙋгі̑ѧ же стїхи̑ры крⷭ҇та̀ пое́мъ въ сре́дꙋ на  хвали́техъ. Та́же, вхо́дъ, прокі́менъ, и҆ чтє́нїѧ днѐ, и҆  Да и҆спра́витсѧ: 
А҆́ще же не бꙋ́детъ преждесщ҃е́нныѧ: И҆ во вто́рникъ  ве́чера, На Гдⷭ҇и, воззва́хъ, стїхи̑ры крⷭ҇та̀ на ѕ҃:  ст҃ы́хъ же мч҃никѡвъ м҃, (с. 106) ѿдае́тсѧ пра́здникъ на  часѣ́хъ, ꙗ҆́коже оу҆каза́сѧ въ понедѣ́льникъ в҃-ѧ  недѣ́ли постѡ́въ. 
🕅 А҆́ще ли слꙋчи́тсѧ м҃ мч҃никъ въ четверто́къ  вели́кагѡ канѡ́на: 
И҆ пое́тсѧ слꙋ́жба и҆́хъ всѧ̀ во вто́рникъ: напре́дь  тоѧ́же недѣ́ли. 
🕅 А҆́ще ли слꙋчи́тсѧ м҃ мч҃никъ въ сꙋббѡ́тꙋ  а҆ка́ѳїста: 
И҆ пое́мъ слꙋ́жбꙋ и҆́хъ въ недѣ́лю є҃-ю постѡ́въ. 


(с. 106) 
Мѣ́сѧца тогѡ́же въ і҃-й де́нь. 
Ст҃а́гѡ мч҃ника кодра́та, и҆ дрꙋжи́ны є҆гѡ̀. 
На Гдⷭ҇и, воззва́хъ, стїхи̑ры, гла́съ а҃.  Подо́бенъ: Нб҃сныхъ чинѡ́въ: 
Съ прехва́льнымъ кодра́томъ ꙳ да воспое́тсѧ свѣ́тлѡ  кѷпрїа́нъ вели́кїй, ꙳ дїонѵ̑сїа два̀, и҆ а҆не́ктъ  досто́йнѡ, ꙳ крі́скъ вкꙋ́пѣ, и҆ сла́вный па́ѵелъ вѣ́рнѡ: ꙳  ꙗ҆́кѡ страда́льцы гдⷭ҇ни бг҃овѣнча́нны, ꙳ и҆  моли́твєнницы на́ши теплѣ́йшїи. 
Свѧщеннопобѣ́дныхъ мꙋ́ченикѡвъ, и҆ побѣдоно́сныхъ  ꙳ ли́къ дне́сь дрꙋгі́й ꙗ҆ви́сѧ, ꙳ ѡ҆зарѧ́ющь собо́ръ  бж҃е́ственныхъ страстоте́рпцєвъ: ꙳ тве́рдое число̀,  и҆збра́нное во́инство, ꙳ є҆мꙋ́же нача́льствꙋетъ кодра́тъ, ꙳  благосла́вный побѣди́тель проѧвлѧ́емь. 
Ри́торскїѧ оу҆́бѡ мꙋ́дрости, многопи̑саннаѧ  плетє́нїѧ, ꙳ сѣчи́тельнымъ твои́мъ сло́вомъ ꙳ разори́лъ  є҆сѝ ꙗ҆́кѡ мглꙋ̀, прехва́льный кодра́те. ꙳ наꙋча́еши  вѣ́рнѡ, и҆ стра́ждеши терпѣли́внѡ за хрⷭ҇та̀, ꙳ во  ѻ҆бои́хъ благоꙋкраша́ѧсѧ, ꙳ и҆ вкꙋ́пѣ со страстоте́рпцы  вѣнча́емь. (с. 107) 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Ѡ҆держи́мы прегрѣшє́нїи ненаде́жными, чⷭ҇таѧ, ꙳  тѧ̀ предста́тельницꙋ є҆ди́нꙋ стѧжа́вше, дв҃о, ꙳ вопїе́мъ  благода́рственнѡ: ꙳ ѡ҆чи́сти ны̀, прест҃а́ѧ бг҃оневѣ́сто. ꙳  Ты́ бо є҆сѝ мі́ра прибѣ́жище, ꙳ и҆ застꙋпле́нїе ро́да  на́шегѡ. 
Крⷭ҇тобг҃оро́диченъ, подо́бенъ то́йже: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца, ꙳  непоро́чнаѧ дв҃а пла́чꙋщи вопїѧ́ше: ꙳ сла́дкое моѐ ча́до, ꙳  что̀ но́вое и҆ пресла́вное видѣ́нїе; ꙳ ка́кѡ содержа́й  всѧ́чєскаѧ го́рстїю, ꙳ на дре́вѣ пригвожда́ешисѧ пло́тїю; 
Канѡ́нъ кѵ́ръ і҆ѡ́сифа. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀ ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Мꙋ́ченикѡвъ свѧще́нныхъ, свѧще́ннѡ страда́вшихъ,  свѧще́нный и҆ чꙋ́дный наста̀ пра́здникъ, свѣтозаре́нїемъ  дх҃а всѧ̑ свѣтоводѧ́щи, соше́дшесѧ празднолю́бцы, по до́лгꙋ  си́хъ оу҆блажи́мъ. 
Ꙗ҆́кѡ со́лнце свѣ́тлое, добродѣ́телей  свѣтоно́сїемъ возсїѧ́лъ є҆сѝ на́мъ, кодра́те страда́льче,  свѣтолꙋ́чными твои́ми сїѧ̑нїи, тмꙋ̀ многобо́жїѧ ѿгонѧ̀  блаже́нне, и҆ просвѣща́ѧ вѣ́рныхъ составлє́нїѧ. 
Ка́мень жи́зни і҆и҃са сп҃са возвѣща́юще бг҃а,  пострада́сте тве́рдѡ, и҆ и҆сто́чникъ свѧще́нїѧ, ка́мень  прїе́мшїи, крове́й течє́нїѧ содѣ́ласте, мч҃ницы сла́внїи. 
Бг҃оро́диченъ: 
Ѿ тимѣ́нїѧ страсте́й, помышле́нїй треволне́нїѧ,  ѿ стрѣ́лъ вра́жїихъ, ѿ всѧ́кагѡ прило́га сопроти́вна  спасѝ, чⷭ҇таѧ бг҃ороди́тельнице, дꙋ́шы пою́щихъ твоѐ  несказа́нное рождество̀, всенепоро́чнаѧ. (с. 108) 
Пѣ́снь г҃. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Тве́рдїи а҆дама́нти, оу҆бива́емїи мече́мъ, и҆  болѣ́зней ви́дѡмъ приѡбща́ющесѧ терпѣли́внѡ, чꙋ́дномꙋ бг҃ꙋ  на́шемꙋ взыва́хꙋ: ст҃ъ є҆сѝ, гдⷭ҇и. 
Премꙋ́дростїю кодра́тъ бг҃ода́нною оу҆празднѝ  є҆́ллинскꙋю мꙋ́дрость, любопрѣ̑нїѧ стражда̀, и҆ свои́ми  кро́вьми, дх҃омъ бжⷭ҇твеннымъ оу҆добрѧ́ѧсѧ. 
Съ кодра́томъ а҆не́кта, и҆ съ па́ѵломъ криске́нта,  кѷпрїа́на бжⷭ҇твеннаго, и҆ дїонѵ́сїа вѣ́рнїи  благочестномꙋ́дреннѡ пѣ́сньми вѣнча́емъ, вѣ́рою  пострада́вшихъ. 
Бг҃оро́диченъ: 
Нижѐ нб҃сный оу҆́мъ, па́че оу҆ма̀ рождества̀  твоегѡ̀ мо́жетъ сказа́ти, ѻ҆трокови́це: оу҆ма́ бо пе́рвагѡ  во оу҆тро́бѣ сло́во, чⷭ҇таѧ, зачала̀ є҆сѝ, всѧ́чєскаѧ  сло́вомъ соста́вльшаго. 
Сѣда́ленъ, гла́съ д҃. Подо́бенъ: Вознесы́йсѧ: 
Терпѣ́пїемъ лю́тыхъ оу҆мертви́лъ є҆сѝ го́рдаго  врага̀, страстоте́рпче, ме́чнꙋю сме́рть претерпѣ́лъ є҆сѝ,  вкꙋ́пѣ со стра́ждꙋщими съ тобо́ю всемꙋ́дрыми, кодра́те.  тѣ́мже пра́зднꙋемъ честнꙋ́ю ва́шꙋ па́мѧть, вопїю́ще:  помѧни́те на́съ ко влⷣцѣ, непобѣди́мїи мꙋ́чєницы. 
Сла́ва, и҆ ны́нѣ, бг҃оро́диченъ: 
Нечи́стыхъ помыслѡ́въ мои́хъ мно́жество, и҆  безмѣ́стныхъ мы́слей ѡ҆бꙋрева̑нїѧ, кто̀ и҆зрещѝ мо́жетъ,  всенепоро́чнаѧ; настоѧ̑нїѧ же безпло́тныхъ вра̑гъ мои́хъ  кто̀ и҆сповѣ́сть, и҆ си́хъ ѕло́бꙋ; но твое́ю мольбо́ю,  блага́ѧ, си́хъ мнѣ̀ всѣ́хъ и҆збавле́нїе да́рꙋй. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, (с. 109) оу҆вы̀ мнѣ̀, любе́знѣйшїй  і҆и҃се, вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ,  ѿ беззако́нныхъ ны́нѣ человѣ̑къ, сн҃е, хотѧ̀  распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бж҃ества̀, во  ѻ҆́блацѣ ле́гцѣ, прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Мꙋ́дростїю твои́хъ слове́съ, немꙋ̑дрыѧ посрами́лъ  є҆сѝ, и҆ наказа́нїемъ бг҃ови́дныхъ оу҆че́нїй твои́хъ,  мꙋ́чениче кодра́те, оу҆лови́лъ є҆сѝ бжⷭ҇твеннаго  а҆не́кта: влⷣцѣ твоемꙋ̀ приво́диши терпѣли́ва мꙋ́ченика. 
Ѿ пеле́нъ присво́илсѧ є҆сѝ всѧ̑ сотво́ршемꙋ,  и҆здѣ́тска соверше́нна мꙋ́жа смы́слъ и҆збра́въ, и҆  премꙋ́дрости возжелѣ́въ, ве́сь бы́лъ є҆сѝ чистѣ́йшее,  мꙋ́чениче, хрⷭ҇то́во ѻ҆би́телище. 
Шестосвѣ́тлый свѣ́щникъ мꙋ́ченикѡвъ твои́хъ,  гдⷭ҇и, та́йнымъ є҆ле́емъ напои́всѧ, ѿгна̀ многобо́жїѧ  но́щь, и҆ ѡ҆зарѝ зовꙋ́щыѧ: сла́ва, хрⷭ҇тѐ, си́лѣ твое́й. 
Бг҃оро́диченъ: 
Ст҃а́ѧ бцⷣа, въ не́йже всели́тисѧ благоволѝ,  ꙗ҆́кѡ благово́ненъ хра́мъ, сло́во ѻ҆́ч҃ее є҆диносꙋ́щное,  не ѡ҆палѝ ложе́снъ, не болѣ́знова: и҆́бо родѝ  є҆мманꙋ́ила, бг҃а и҆ чл҃вѣ́ка. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ  мглы̀ прегрѣше́нїй разрѣши́ ны, бла́же, тво́й ми́ръ  да́рꙋѧй. 
Просвѣще́нїемъ ра́зꙋма, неразꙋ́мїѧ мглꙋ̀ ѿгонѧ̀,  гдⷭ҇еви приво́диши собо́ръ страда́лєцъ, мꙋ́дре кодра́те, съ  ни́ми вѣнча́емь. 
По́стнически пе́рвѣе побѣди́въ страсте́й  привозста̑нїѧ, второ́е погꙋби́лъ є҆сѝ держа́вꙋ  ѕлочести́выхъ, кодра́те мꙋ́чениче, пострада́въ крѣпча́йше.  (с. 110) 
И҆сполнѧ́етсѧ невла́жный ка́мень пролїѧ́ньми  честны́хъ твои́хъ крове́й, и҆ стрꙋи̑ свѣ̑тлы дае́тъ  вѣ̑рнымъ, ѡ҆свѧща́ѧ бжⷭ҇твенными манове́ньми. 
Бг҃оро́диченъ: 
Созда́вый, пречⷭ҇таѧ, є҆́ѵꙋ ѿ ребра̀, и҆зъ твоеѧ̀  чи́стыѧ оу҆тро́бы зи́ждетсѧ, спастѝ а҆да́ма за  благоꙋтро́бїе восхотѣ́въ, ꙗ҆́кѡ чл҃вѣколю́бецъ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Шесточи́сленный страстоте́рпєцъ ли́къ на́мъ  возсїѧ̀, ꙗ҆́коже ѕвѣ́зды на церко́внѣй честнѣ́й тве́рди,  вѣ̑рныѧ просвѣща́ѧй и҆ пре́лести тмꙋ̀ разгонѧ́ѧй. 
Пꙋчи́нꙋ мꙋ́къ преидо́сте, мꙋ́чєницы, нево́лненнѡ,  и҆ вы́шнюю тишинꙋ̀ полꙋчи́сте, вѣ́рныхъ приста́нище бы́вше,  и҆ моли́твенницы теплѣ́йшїи. 
Да похва́лимъ со а҆не́ктомъ кодра́та сла́внаго, и҆  съ па́ѵломъ дїонѵ́сїа, криске́нта, кѷпрїа́на, хрⷭ҇то́ва  вїногра́да доброплѡ́дныѧ рѡ́зги. 
Бг҃оро́диченъ: 
Ѡ҆н҃беси́ла є҆сѝ ѡ҆зе́мствованное є҆стество̀,  всенепоро́чнаѧ, человѣ́кѡвъ, и҆ и҆стлѣ́вшее сїѐ  новосодѣ́лала є҆сѝ: сегѡ̀ ра́ди, ѻ҆трокови́це, всѝ  немо́лчными гла́сы тѧ̀ сла́вимъ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, благослове́нъ  є҆сѝ. 
Во ѻ҆гнѝ мꙋче́нїй свы́ше прїе́млюще ро́сꙋ  терпѣ́нїѧ, со ѻ҆́троки до́блїи взыва́хꙋ мꙋ́чєницы:  препѣ́тый гдⷭ҇и, бж҃е ѻ҆тє́цъ на́шихъ, благослове́нъ  є҆сѝ. 
Ѡ҆дожде́нїемъ честны́ѧ кро́ве ва́шеѧ,  страстоте́рпцы, ка́мень невла́жный пре́жде и҆спо́лнисѧ,  стрꙋи̑ пролива́ющъ и҆сцѣле́нїй, пою́щымъ: бж҃е ѻ҆тє́цъ,  благослове́нъ є҆сѝ. 
Ꙗ҆́кѡ мѷрополо́жница мы́сленнаѧ, мѵ́ро  врачева́нїи, (с. 111) кодра́те, моще́й твои́хъ ра́ка  и҆сточа́етъ, страсте́й ѿгонѧ́щи ѕлосмра́дїе, и҆ ѡ҆палѧ́ющи  де́мѡнѡвъ ѡ҆полчє́нїѧ си́лою бжⷭ҇твенною. 
Бг҃оро́диченъ: 
Благослове́нъ пло́дъ благослове́нныѧ оу҆тро́бы  твоеѧ̀, є҆го́же благословѧ́тъ нбⷭ҇ныѧ си̑лы и҆  человѣ́честїи собо́ри, на́съ и҆зба́вльшаго ѿ клѧ́твы  дре́внїѧ, благослове́ннаѧ. 
Пѣ́снь и҃. І҆рмо́съ: 
И҆зба́вителю всѣ́хъ, всеси́льне, посредѣ̀ пла́мене  благоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀, благослови́те, по́йте гдⷭ҇а. 
Просвѣ́щсѧ страда́нїй свѣ́тлостїю, вѣнцено́сецъ  гдⷭ҇ꙋ предстои́ши со страда́вшими съ тобо́ю, сла́вне,  воспѣва́ѧ, кодра́те: всѧ̑ дѣла̀, благослови́те, по́йте  гдⷭ҇а. 
Добродѣ́телей свѣ́томъ оу҆добрѧ́емь, при  кончи́нѣ мꙋ́ченическꙋю свѣ́тлость наслѣ́довалъ є҆сѝ,  всемꙋ́дре, воспѣва́ѧ, кодра́те: всѧ̑ дѣла̀, благослови́те,  по́йте гдⷭ҇а. 
Пред̾ѡграждє́нїѧ корі́нѳъ стѧжа̀, ст҃ы́хъ честны̑ѧ  мѡ́щи, и҆ врачева́нїе безме́здно хра́мъ, и҆дѣ́же вѣ́рою  всѧ́къ притека́ѧй, болѣ́зни и҆ страсте́й и҆змѣнѧ́етсѧ. 
Бг҃оро́диченъ: 
И҆зба́вльшисѧ клѧ́твы прама́тернїѧ тобо́ю, чⷭ҇таѧ  бг҃омт҃и, благослове́ннаѧ влⷣчце, благослови́мъ тѧ̀ вѣ́рою  и҆ пѣсносло́вимъ, прест҃а́ѧ дв҃о бг҃оневѣ́сто. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Гноє́нїѧ ва̑ша мꙋ́ченичєскаѧ и҆спꙋща́ютъ  благово́нїе, по́лно благода́ти, крѡ́ви си́хъ цѣле́бъ  и҆злива́ютъ то́ки бжⷭ҇твеннымъ дх҃омъ, и҆ стра̑сти  дꙋшетлѣ̑нныѧ и҆сцѣлѧ́ютъ: ꙗ҆̀же досто́йнѡ оу҆блажи́мъ.  (с. 112) 
Красе́нъ ꙗ҆́звъ добро́тами бы́въ, а҆́гг҃лѡмъ  оу҆подо́билсѧ є҆сѝ: кро́вїю же и҆злїѧ́нною, кодра́те,  всѣ́дъ ꙗ҆́кѡ на колесни́цꙋ, возлетѣ́лъ є҆сѝ къ вы̑шнимъ  црⷭ҇твѡмъ, по́чєсти болѣ́зней прїе́млѧ. 
И҆сточа́ѧ бжⷭ҇твеннꙋю сла́дость и҆зъ оу҆́стъ,  страда́льческїй собо́ръ оу҆вѣща́лъ є҆сѝ, мꙋ́чениче  кодра́те, страда́ти съ тобо́ю, а҆не́кта и҆ па́ѵла, и҆  криске́нта, кѷпрїа́на же и҆ бжⷭ҇твеннаго дїонѵ́сїа: съ  ни́миже ликꙋ́еши, досточꙋ́дне. 
Де́нь пра́здника ва́шегѡ страда́нїѧ, страстоте́рпцы,  всѝ почита́емъ: въ се́й бо вѣне́цъ нетлѣ́нїѧ взе́мше,  сы́нове бы́сте свѣ́та же и҆ днѐ, ликꙋ́юще ѻ҆́крестъ  престо́ла всецр҃ѧ̀. 
Бг҃оро́диченъ: 
Ꙗ҆́вльшисѧ всѣ́хъ творца̀ роди́тельница, па́че  всѧ́кагѡ оу҆ма̀, всенепоро́чнаѧ, нб҃е́съ вы́шши показа́ласѧ  є҆сѝ, и҆ всѣ́ми влады́чествꙋющи, дв҃о бг҃ороди́тельнице  нескве́рнаѧ: тѣ́мъ тѧ̀ всѝ непреста́ннѡ велича́емъ. 


(с. 112) 
Мѣ́сѧца тогѡ́же въ а҃і-й де́нь. 
И҆́же во ст҃ы́хъ, ѻ҆ц҃а̀ на́шегѡ сѡфро́нїа,  патрїа́рха і҆ерꙋсали́мскагѡ: 
И҆ преставле́нїе, и҆́же во ст҃ы́хъ, ѻ҆ц҃а̀ на́шегѡ  є҆ѵѳѵ́мїа а҆рхїепі́скопа, новгоро́дскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры сѡфро́нїа, гла́съ  д҃. Поⷣ: Ꙗ҆́кѡ до́блѧ: 
Цѣломꙋ́дрїѧ тезоимени́тъ, ꙳ ѿ бжⷭ҇твеннагѡ  проразꙋмѣ́нїѧ ꙳ про́званъ бы́въ, сѡфро́нїе, ꙳ цѣломꙋ́дръ  бы́лъ є҆сѝ въ дѣ́лѣхъ и҆ пра́веденъ, ꙳ мꙋ́жественъ и҆  разꙋ́менъ, ꙳ (с. 113) добродѣ́тельми ро́дными до́блѣ  вѣнча́емь: ꙳ и҆ пре́былъ є҆сѝ процвѣта́ѧ во ѻ҆бои́хъ, ꙳  дꙋше́ю же и҆ тѣ́ломъ, ꙳ ꙗ҆́коже строи́тель и҆зрѧ́днѣйшїй. 
И҆зъ оу҆́стъ бг҃ослове́сныхъ ꙳ бг҃ослѡ́вна  возгремѣ́лъ є҆сѝ оу҆чє́нїѧ, ꙳ сѡфро́нїе всеблаже́нне, ꙳  бг҃осло́вивъ ꙗ҆снѣ́йше ѻ҆ц҃а̀ безнача́льна ꙳ и҆  собезнача́льна сн҃а, ꙳ и҆ дх҃а ст҃а́го соприсносꙋ́щна, ꙳ во  є҆ди́ницѣ трⷪ҇цꙋ ꙳ и҆ є҆ди́ницꙋ въ трⷪ҇цѣ, ꙳ бг҃а  є҆ди́наго сꙋще́ственнымъ то́ждествомъ. 
Пло́ти по ѵ҆поста́си ꙳ соеди́ншасѧ безпло́тнаго, ꙳  и҆ ѻ҆ц҃ꙋ̀ собезнача́льнаго, сло́ва, всемꙋ́дре, ꙳ кромѣ̀  преложе́нїѧ и҆ слїѧ́нїѧ, мꙋ́дрѣ наꙋчи́лъ є҆сѝ: ꙳  дѣ́йствꙋюща же сꙋгꙋ́бѡ ꙳ ѻ҆бои́ми є҆стествы̀, ꙳ и҆зъ  ни́хже слежи́тъ, и҆ въ ни́хже зри́тсѧ, ꙳ є҆ди́нъ сы́й  нераздѣ́ленъ сꙋщество́мъ, ꙳ къ се́мъ и҆ ѻ҆́номъ  разꙋмѣва́емый. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀, ꙳ неизче́тнѡ  безмѣ̑рнаѧ беззакѡ́нїѧ человѣ́кѡвъ, ꙳ щедро́тами  и҆змы́вшꙋю, ꙳ и҆зсꙋшѝ и҆сто́чникъ страсте́й мои́хъ, ꙳ и҆  пото́ка мѧ̀ сподо́би ꙳ пи́щи живы́ѧ при́снѡ, ꙳ моли́твами  твои́ми. 
Крⷭ҇тобг҃оро́диченъ. Подо́бенъ то́йже: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне, ꙳ сїѧ̑ тѝ  непокори́вый собо́ръ воздадѐ беззако́нный, ꙳ и҆́же мно́гихъ  твои́хъ чꙋде́съ наслади́выйсѧ; ꙳ по сла́ва неизглаго́ланномꙋ  ꙳ соше́ствїю твоемꙋ̀, влⷣко. 
Канѡ́нъ, є҆гѡ́же краегране́сїе: Цѣломꙋ́дрїѧ пою̀  тезоимени́тагѡ и҆́скренню же́ртвꙋ. Кѵ́ръ ѳеофа́на. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ (с. 114) цр҃и́цѣ мт҃ри, и҆ ꙗ҆влю́сѧ  свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Цѣломꙋ́дреннѡ преплы́лъ є҆сѝ цѣломꙋ́дрїѧ  пꙋчи́нꙋ, вѣ́тры дꙋхо́вными направлѧ́емь, и҆ собра́лъ є҆сѝ  мно́гѡ бога́тства, мꙋ́дрости дарова̑нїѧ, ѻ҆́ч҃е сѡфро́нїе. 
Ꙗ҆́кѡ а҆́гг҃лъ бы́лъ є҆сѝ хрⷭ҇то́ва воскрⷭ҇нїѧ, и҆  предсѣда́тель бжⷭ҇твенъ бжⷭ҇твеннагѡ гро́ба, ѡ҆богати́вшагѡ  и҆сто́чникомъ безсме́ртїѧ, хрⷭ҇та̀, воздви́гшагѡ паде́нїе  ро́да на́шегѡ. 
Свѣ́тлостїю слове́съ твои́хъ, и҆ оу҆ма̀  ѡ҆строто́ю, мі́ръ оу҆ѧсни́лъ є҆сѝ, бг҃осло́вивъ ꙗ҆́снѡ  трїѷпоста́снагѡ бжⷭ҇тва̀ сꙋщество̀, є҆ди́ницꙋ  тричи́сленнꙋю, ѻ҆́ч҃е сѡфро́нїе. 
Глагѡ́лъ вѣща́нїе твоѐ и҆ оу҆че́нїй  благознамени́таѧ гꙋ́сль, протечѐ земны̑ѧ концы̀, та́инствꙋ  строе́нїѧ сло́ва оу҆ча́щаѧ, ѻ҆́ч҃е сѡфро́нїе. 
Бг҃оро́диченъ: 
Сы́й є҆стество́мъ несозда́ненъ и҆ ѻ҆ц҃ꙋ̀  соприсносꙋ́щенъ, и҆ време́нъ превы́шшїй и҆ превѣ́чный, и҆зъ  тебє̀, влⷣчце, зи́ждемь, и҆ подъ лѣ́томъ ꙗ҆́кѡ чл҃вѣ́къ  быва́етъ, спаса́ѧ человѣ́ка. 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ па́че тебє̀, чл҃вѣколю́бче. 
Оу҆твержда́ема па́лицею слове́съ твои́хъ,  преподо́бне, стремлє́нїѧ ѕлочести́выхъ и҆ бг҃обо́рныхъ  є҆ресе́й ѿража́етъ, ѿгонѧ́щи, цр҃ковь хрⷭ҇то́ва. 
Побо́рствовавъ по честнѣ́мъ, бг҃оно́се,  проповѣ́данїи, показа́лсѧ є҆сѝ побѣди́тель по́мощїю  дх҃а, мꙋ́дрѣ оу҆крѣплѧ́емь, ѻ҆́ч҃е сѡфро́нїе. 
Оу҆мертви́въ всѐ тлѣ́емое пло́ти сладостра́стїе,  нетлѣ́ннꙋю дꙋ́шꙋ благоче́стїемъ ѡ҆живи́лъ є҆сѝ: и҆ сїю̀  показа́лъ є҆сѝ бжⷭ҇твенный ѻ҆рга́нъ. (с. 115) 
Бг҃осло́вный и҆ кра́сный, и҆ медото́чный ѧ҆зы́къ  тво́й, сло́ва рѣ́ки и҆сточа́етъ, бг҃опрїѧ́тне, бжⷭ҇твєннаѧ  оу҆чє́нїѧ всѣ̑мъ и҆злива́ѧ. 
Бг҃оро́диченъ: 
Тѧ̀ ро́ждшꙋю бг҃а, бцⷣꙋ сла́вимъ, ржⷭ҇твꙋ̀ твоемꙋ̀  и҆менова́нїемъ сли́чествꙋюще, и҆ зва́нїѧ по ѻ҆боемꙋ̀,  пречⷭ҇таѧ влⷣчце. 
Сѣда́ленъ, гла́съ д҃ Подо́бенъ: Ско́ро предварѝ: 
Словесы̀ оу҆краси́лъ є҆сѝ цр҃ковь хрⷭ҇то́вꙋ,  дѣ́лы соблю́дъ є҆́же по ѻ҆́бразꙋ бж҃їю, сѡфро́нїе  преподо́бне: просїѧ́ бо въ мі́рѣ, є҆́же въ тебѣ̀  цѣломꙋ́дрїе, благода́ть оу҆че́нїй ѡ҆блиста́ющаѧ всѣ̑мъ,  любо́вїю пра́зднꙋющымъ, ѻ҆́ч҃е, па́мѧть твою̀. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ рождество́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀ и҆ воздви́гла є҆сѝ всѧ̑ ѿ сме́рти  къ животꙋ̀ нетлѣ́нїѧ. тѣ́мже тѧ̀ по до́лгꙋ блажи́мъ всѝ,  дв҃о препросла́вленнаѧ, ꙗ҆́коже прорекла̀ є҆сѝ. 
Крⷭ҇тобг҃оро́диченъ: 
На крестѣ́ тѧ возвы́шена, ꙗ҆́кѡ оу҆зрѣ̀  пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи  вѣща́ше: что̀ но́вое и҆ стра́нное сїѐ чꙋ́до, сн҃е мо́й;  ка́кѡ, жи́знь всѣ́хъ, вкꙋша́еши сме́рти, ѡ҆живи́ти  оу҆ме́ршыѧ хотѧ̀, ꙗ҆́кѡ благоꙋтро́бенъ; 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ, прїи́де і҆и҃съ пребжⷭ҇твенный,  и҆стлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Є҆ди́но безнача́льное сꙋщество̀ въ тре́хъ  ѵ҆поста́сѣхъ, сво́йствы соверше́нными, ты̀, ѻ҆́ч҃е мꙋ́дре,  проповѣ́далъ є҆сѝ раздѣлѧ́емое непресѣко́мо,  совокꙋплѧ́емо же неслїѧ́нно, во́лею є҆ди́ною и҆  бж҃ество́мъ. (с. 116) 
И҆мѣ́ѧ цѣломꙋ́дреннꙋ мы́сль и҆ оу҆́мъ  цѣломꙋ́дрѣйшїй, не смѣше́нїе мꙋдрова́лъ є҆сѝ, ѻ҆́ч҃е,  ни преложе́нїе, нижѐ слїѧ́нїе соедине́нныхъ непрело́жнѡ,  двои́хъ є҆сте́ствъ во є҆ди́номъ хрⷭ҇тѣ̀ є҆диноро́днѣмъ,  всеблаже́нне. 
Просвѣща́емь бжⷭ҇твеннѣ просвѣще́нїемъ дх҃а,  лю́тое неи́стовство несто́рїево разори́лъ є҆сѝ, то́южде  во́лею и҆ ра́зꙋмомъ, и҆́же соедине́нїе проповѣ́давшаго  хрⷭ҇то́вꙋ ѻ҆бою̀ є҆стествꙋ̑. 
Пѵ́рра попали́лъ є҆сѝ, бг҃омꙋ́дре, ѻ҆гне́мъ  оу҆че́нїй твои́хъ, ѿмета́юща два̀ бы́ти хрⷭ҇тѡ́ва  хотѣ̑нїѧ, разли́чными сꙋществы̀ ꙗ҆̀же по себѣ̀, дѣ́йства  же вкꙋ́пѣ сꙋгꙋ́ба, ѻ҆́ч҃е преподо́бне. 
Бг҃оро́диченъ: 
Оу҆краси́ласѧ є҆сѝ па́че всегѡ̀ а҆́гг҃льскагѡ  благолѣ́пїѧ, ꙗ҆́кѡ ро́ждши си́хъ, ѻ҆трокови́це, творца́  же и҆ гдⷭ҇а, ѿ твои́хъ пречⷭ҇тыхъ крове́й воплоща́ема,  и҆збавлѧ́ющаго всѧ̑ того̀ сла́вѧщыѧ. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ. но  мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще воспѣва́емъ тѧ̀, чл҃вѣколю́бче. 
Честно́е воскресе́нїе и҆ гро́бъ жи́зни неꙋкло́нною  любо́вїю зрѧ̀, бг҃овидѣ́нїѧ поче́рплъ є҆сѝ тайноꙋчє́нїѧ:  и҆ вѣ̑рнымъ препо́далъ є҆сѝ, ст҃и́телю, сїѧ̑нїѧ. 
Всѧ́чески возлюби́лъ є҆сѝ є҆ди́наго блага́го,  разже́гсѧ заре́ю мы́сленною: и҆ и҆сто́чникъ возлюби́лъ  є҆сѝ нетлѣ́нїѧ, видѣ́ньми, всемꙋ́дре, къ немꙋ̀  простира́ѧсѧ. 
Хра́мъ жи́въ и҆ ѡ҆дꙋшевле́нъ бы́лъ є҆сѝ бж҃їй,  оу҆мертви́всѧ всѣ̑мъ сꙋ́щымъ на землѝ, сло́ва трапе́зꙋ  ѻ҆би́льнꙋю стѧжа́въ, преподо́бне, и҆ свѣти́льникъ вѣ́ры. 
Бг҃оро́диченъ: 
Во двою̀ разꙋмѣва́ема сꙋществꙋ̑ хрⷭ҇та̀, сн҃а (с.  117) є҆диноро́днаго бж҃їѧ, безнача́льнаго пло́ть бы́вша,  па́че сло́ва родила̀ є҆сѝ, бг҃ома́ти приснодѣ́во. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Бога́тнѡ и҆злїѧ́сѧ благода́ть дх҃а всест҃а́гѡ,  бг҃омꙋ́дре, во оу҆стна́хъ твои́хъ: тѣ́мже вѣща́нїе  твои́хъ слове́съ рѣ̑чнымъ подо́битсѧ тече́нїємъ. 
Ꙗ҆́кѡ фі́нїѯъ въ домꙋ̀ гдⷭ҇ни процвѣ́лъ є҆сѝ,  благопло́дїемъ слове́съ, и҆ чи́стымъ житїе́мъ наслажда́ѧ  сердца̀, свѧти́телю, вѣ́рнѡ чтꙋ́щихъ тѧ̀. 
Оу҆мерщвлѧ́етсѧ живи́тельнымъ ѻ҆рꙋ́жїемъ слове́съ  твои́хъ є҆реті́ческїй собо́ръ: и҆ свирѣ́пое ѡ҆полче́нїе  бг҃обо́рєцъ закала́емо оу҆мерщвлѧ́етсѧ оу҆че́нїй твои́хъ  мєчѝ. 
Бг҃оро́диченъ: 
Пое́мъ, бцⷣе, чи́стое рождество̀ твоѐ, и҆́мже  спаса́емсѧ всѝ сме́рти сѣ́тей, и҆ лю́тагѡ грѣха̀ и҆  оу҆́зъ а҆́довыхъ и҆збавлѧ́емсѧ. 
Конда́къ, гла́съ и҃. Подо́бенъ: Взбра́нной: 
И҆́же бжⷭ҇твенною ре́вностїю подви́гсѧ, и҆  и҆́стинныхъ повелѣ́нїй оу҆стнѣ̀ распросте́ръ, церкѡ́внаѧ  ѡ҆снова̑нїѧ бл҃гоꙋзако́нивъ, и҆ та́мѡ сꙋ́щымъ мона́шєскимъ  соста́вѡмъ преда́въ, премꙋ́дрый въ патрїа́рсѣхъ  і҆ерꙋсали́мскїй сѡфро́нїе, всемꙋ̑драѧ словеса̀ во свѣ́тъ  и҆зве́лъ є҆сѝ, и҆́миже наставлѧ́еми зове́мъ тѝ: ра́дꙋйсѧ,  свѣ́тлаѧ правосла́вныхъ похвало̀. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше,  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. (с. 118) 
Свы́ше манове́нїемъ, є҆реті́чєскимъ  ѧ҆зыкобо́лїємъ противлѧ́ѧсѧ, мꙋ́дре, побѣдоно́сецъ бы́въ,  вопїѧ́лъ є҆сѝ веселѧ́сѧ: препѣ́тый гдⷭ҇и бж҃е ѻ҆тє́цъ,  бл҃гослове́нъ є҆сѝ. 
Ве́сь возложе́нъ бг҃ꙋ, по́стныхъ садодѣ́латєльства  прелета́ѧ, мꙋ́дре, цвѣтни́къ твои́ми насади́лъ є҆сѝ  добродѣ́телей поꙋче́ньми, бг҃ꙋ сꙋ́щемꙋ въ вы́шнихъ  ѡ҆ст҃и́въ. 
Зако́нꙋ повинꙋ́ѧсѧ хрⷭ҇то́вꙋ, твоегѡ̀ хꙋдо́жества  бога́тство тре́бꙋющымъ благоче́стнѡ, бг҃омꙋ́дре, разда́лъ  є҆сѝ, воспѣва́ѧ: препѣ́тый гдⷭ҇и бж҃е ѻ҆тє́цъ,  бл҃гослове́нъ є҆сѝ. 
Бг҃оро́диченъ: 
Ѡ҆свѧти́вши дꙋ́шꙋ, и҆ пред̾ѡчи́стивши тѣ́ло,  наи́тїемъ на тѧ̀ ст҃а́гѡ дх҃а, всенепоро́чнаѧ, вы́шнѧгѡ  си́лꙋ во оу҆тро́бѣ твое́й заче́нши, родила̀ є҆сѝ  безсѣ́меннѡ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое:  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
І҆ера́ршескагѡ сщ҃еннодѣ́йства, мѵ́ромъ ѡ҆свѧти́лсѧ  є҆сѝ благода́ти: и҆дѣ́же ꙗ҆ви́сѧ мі́ра спасе́нїе,  а҆рхїере́йствовавъ, всемꙋ́дре ѻ҆́ч҃е сѡфро́нїе, зовы́й:  гдⷭ҇а по́йте, дѣла̀, и҆ превозноси́те є҆го̀ во всѧ̑  вѣ́ки. 
Премꙋ́дрость почита́ѧ лꙋ́чшꙋю, вѣнце́мъ благода́тей  вѣнча́лсѧ є҆сѝ, сла́вꙋ неꙋвѧда́емꙋ, и҆ бога́тство  неѿе́млемо, премꙋ́дрости, сла́вне, да́ръ прїе́мъ, и҆ гдⷭ҇а  по́йте, зовы́й, и҆ превозноси́те є҆го̀ во всѧ̑ вѣ́ки. 
Сщ҃еннолѣ́пнѡ, сщ҃еннотаи́нниче, въ бж҃е́ственнꙋю  пра́вдꙋ ѡ҆дѣ́ѧвсѧ, оу҆пра́вилъ є҆сѝ, всебл҃же́нне  ѻ҆́ч҃е, пра́веднѣйшими влⷣчне ста́до словесы̀ и҆  дѣѧ̑нїи, гдⷭ҇а по́йте, наꙋча́ѧ, и҆ превозноси́те є҆го̀ во  всѧ̑ вѣ́ки. (с. 119) 
Великолѣ́пнѡ и҆ па́че сло́ва, сло́во ѻ҆ц҃ꙋ̀,  ѻ҆́ч҃е, собезнача́льно, сло́во тебѣ̀ дарова̀, словеса̀  развраща́ющо, и҆ ѧ҆зыкобѡ́лїѧ сла́вѧщо є҆ресе́й, гдⷭ҇а  по́йте, вопїѧ̀, и҆ превозноси́те є҆го̀ во всѧ̑ вѣ́ки. 
Бг҃оро́диченъ: 
Ст҃олѣ́пный показа́ласѧ є҆сѝ хра́мъ сло́ва, всю̀  тва́рь ѡ҆свѧща́ющагѡ, гора̀ тꙋ́чнаѧ ст҃а́ѧ: гора̀  пресвѣ́тлаѧ, блгⷭ҇ве́ннаѧ влⷣчце є҆ди́на всепѣ́таѧ.  Тѣ́мъ тѧ̀, бг҃ома́ти, пое́мъ и҆ превозно́симъ во всѧ̑  вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,  велича́емъ. 
Речє́нїѧ, и҆зъ оу҆сте́нъ твои́хъ бж҃е́ственныхъ  происходѧ̑ща, бг҃оглаго́ливе, благочести́выхъ мы̑сли  оу҆слажда́ютъ благода́тїю, ꙗ҆́коже со́тъ ка́плющїй  разꙋмѣ́нїй благолѣ́пїе. 
Внꙋ́трь нбⷭ҇ныхъ незаходи́мыхъ живе́ши,  бл҃гоглаго́ливе, оу҆ всѣ́хъ влⷣки и҆ цр҃ѧ̀: и҆дѣ́же  ликꙋ́ютъ а҆́гг҃льскїѧ свѣ́тлѡсти, и҆ ст҃ы́хъ вѡ́инства. 
Жи́знь проходѧ̀, ѻ҆́ч҃е, на землѝ а҆́гг҃льскꙋю,  а҆́гг҃льскагѡ на нб҃сѣ́хъ сподо́билсѧ є҆сѝ бл҃же́нства,  и҆дѣ́же хрⷭ҇та̀ молѝ, спасти́сѧ всѣ̑мъ пою́щымъ тѧ̀. 
Ꙗ҆́коже а҆рѡма́тнїи фїа́лы, лани̑тѣ твоѝ,  бг҃омꙋ́дре, на́рда пїстїкі́и многоцѣ́нны, премꙋ́дрости  и҆спо́лнь ꙗ҆ви́сѧ а҆лава́стръ, тѣ́ло хрⷭ҇то́во чⷭ҇тно́е,  а҆рѡма́тствꙋѧ твои́ми оу҆чє́нїи. 
Бг҃оро́диченъ: 
Ѻ҆́блакъ тѧ̀ лего́къ, дв҃о, и҆са́їа зрѧ́ше: на тѧ́  бо гдⷭ҇ь наше́дъ, низложѝ всѧ̑ рꙋкотворє́ннаѧ, и҆ своѐ  разꙋмѣ́нїе тѧ̀ пою́щымъ ꙗ҆ви́лъ є҆́сть. (с. 120) 
Слꙋ́жба, и҆́же во ст҃ы́хъ, ѻ҆ц҃а̀ на́шегѡ є҆ѵѳѵ́мїа  а҆рхїепⷭ҇кпа, новгоро́дскагѡ чꙋдотво́рца. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Ѿ ю҆́ности мꙋ́дрости прилѣжа́въ, ст҃и́телю  є҆ѵѳѵ́мїе, ꙳ и҆ бж҃е́ственное писа́нїе ꙗ҆́кѡ и҆звы́къ,  прпⷣбне, ꙳ ѿложи́лъ є҆сѝ всѧ̑, ꙗ҆̀же ю҆́ности ведꙋ́щыѧ  сла̑сти, ꙳ хрⷭ҇то́въ ꙗ҆ре́мъ носи́ти и҆зво́лилъ є҆сѝ, ꙳  ѿѻнꙋ́дꙋже показа́лсѧ є҆сѝ сосꙋ́дъ и҆збра́нъ. ꙳ И҆ сегѡ̀  ра́ди сꙋ́дъ бж҃їй ꙳ тѧ̀ ст҃и́телѧ лю́демъ свои̑мъ  поставлѧ́етъ, ꙳ въ правосла́вїи наставлѧ́юща ста́до твоѐ,  преѡсвѧще́нне. 
Премꙋ́дрости и҆ ра́зꙋма ꙳ ꙗ҆́кѡ и҆спо́лненъ бы́въ,  бг҃облаже́нне, ꙳ хрⷭ҇тоимени̑тымъ лю́демъ и҆зрѧ́дный  па́стырь бы́лъ є҆сѝ, ꙳ тѣ́хъ на па̑жити благоче́стїѧ  наставлѧ́ѧ, ꙳ непокарѧ́ющыѧсѧ же премꙋ́дрѣ и҆справлѧ́ѧ. ꙳  Тѣ́мже ны́нѣ ча̑да твоѧ̑, ст҃и́телю є҆ѵѳѵ́мїе, ꙳ па́мѧть  твою̀ пра́зднꙋюще, ꙳ воспѣва́емъ хрⷭ҇та̀ бг҃а на́шего, ꙳  тебѐ просла́вльшаго. 
Благоче́стнѡ житїѐ на землѝ ꙳ ꙗ҆́кѡ а҆́гг҃лъ  пожи́въ, ст҃и́телю, ꙳ цр҃ковь бж҃е́ственнꙋю оу҆краси́лъ  є҆сѝ твои́ми честны́ми оу҆чє́нїи, ꙳ лю́ди тебѣ̀ бг҃омъ  врꙋчє́нныѧ ꙳ мꙋ́дрѣ наставлѧ́еши къ тогѡ̀ разꙋмѣ́нїю. ꙳  Тѣ́мже и҆ хрⷭ҇то́съ тебѐ не то́кмѡ въ животѣ̀, ꙳ но и҆ по  преставле́нїи прославлѧ́етъ, ꙳ и҆ дарѡ́въ чꙋде́съ  сподоблѧ́етъ, ꙳ є҆ди́нъ человѣколю́бецъ. 
Сла́ва, гла́съ ѕ҃. 
Сто́лпъ непоколеби́мь цр҃кве хрⷭ҇то́вы, ѻ҆́ч҃е,  бы́лъ є҆сѝ: тѣ́мже бж҃е́ственною ре́вностїю разже́гсѧ,  дерзнове́ннѡ непра́ведное сочета́нїе пра́веднѡ разорѧ́еши,  и҆ наꙋча́еши (с. 121) всѣ́хъ а҆пⷭ҇льскимъ и҆ ѻ҆ч҃єскимъ  преда́нїємъ послѣ́довати, и҆ ѿ любодѣ́йствїѧ, ꙗ҆́кѡ  ѿ ѕмі́ѧ ѿбѣга́ти: непокорѧ́ющыѧсѧ же твоемꙋ̀ свѧто́мꙋ  оу҆че́нїю, сꙋдꙋ̀ бж҃їю ты́ѧ предае́ши. Є҆го́же молѝ,  а҆рхїере́ю є҆ѵѳѵ́мїе, спасти́сѧ всѣ̑мъ, и҆̀же любо́вїю  почита́ющымъ свѧще́ннꙋю па́мѧть твою̀. 
И҆ ны́нѣ, бг҃оро́диченъ: Кто̀ тебє̀ не  оу҆блажи́тъ: 
Вхо́дъ. Прокі́менъ днѐ. Чтє́нїѧ г҃. Пи̑саны сегѡ̀  мцⷭ҇а во в҃ де́нь. 
На лїті́и, Сла́ва, гла́съ и҃. 
Прїиди́те, празднолю́бцы, въ наро́читомъ  пра́здницѣ, до́брагѡ па́стырѧ и҆ оу҆чи́телѧ дꙋхо́внѣ  торжествꙋ́емъ, чⷭ҇тны̑ѧ твоѧ̑ мо́щи любе́знѡ зрѧ́ще, и҆  те́плою вѣ́рою взыва́юще: преблаже́нне свѧти́телю  є҆ѵѳѵ́мїе, молѝ хрⷭ҇та̀ бг҃а ѡ҆ творѧ́щихъ ст҃ꙋ́ю па́мѧть  твою̀. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ. Подо́бенъ: Нбⷭ҇ныхъ  чинѡ́въ: 
Бг҃омꙋ́дре ст҃и́телю є҆ѵѳѵ́мїе, ꙳ ты̀ твои́ми  моли́твами и҆ посто́мъ, ꙳ бдѣ́нїемъ же и҆ ми́лостынею  бг҃ови соедини́лсѧ є҆сѝ: ꙳ тѣ́мже дх҃ꙋ прест҃о́мꙋ до́мъ  и҆ жили́ще показа́лсѧ є҆сѝ. ꙳ Ѿѻнꙋ́дꙋже а҆рхїере́й  цр҃кви хрⷭ҇то́вѣ, ѻ҆́ч҃е, бы́лъ є҆сѝ, ꙳ молѝ спасти́сѧ  дꙋша́мъ на́шымъ. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Повинꙋ́ѧсѧ за́повѣди бг҃а вседержи́телѧ ѿ  ю҆́ности твоеѧ̀, ꙳ тогѡ̀ стопа́мъ, ст҃и́телю, послѣ́довалъ  є҆сѝ. ꙳ Тѣ́мже ѿ негѡ̀ благода́ть прїѧ́лъ є҆сѝ, ꙳  дѣ́йствовати пресла̑внаѧ чꙋдеса̀, ꙳ и҆ дꙋ́хи прогони́ти  лꙋка̑выѧ ꙳ ѿ всѣ́хъ любо́вїю чтꙋ́щихъ тѧ̀. 
Сті́хъ: Оу҆слы́шите сїѧ̑, всѝ ꙗ҆зы́цы, внꙋши́те,  всѝ живꙋ́щїи по вселе́ннѣй. 
Кро́токъ и҆ неѕло́бивъ ꙳ во все́й жи́зни твое́й  бы́лъ є҆сѝ, ꙳ свѧти́телю є҆ѵѳѵ́мїе: ꙳ сегѡ̀ ра́ди  ѡ҆брѣ́лъ, ꙗ҆́коже (с. 122) жела́лъ є҆сѝ, ꙳ на нб҃сѣ́хъ  со ст҃ы́ми поко́й. ꙳ Тѣ́мже почита́емъ ст҃ꙋ́ю па́мѧть  твою̀, ꙳ вѣ́рою пра́зднꙋюще, бг҃облаже́нне и҆ всече́стне. 
Сла́ва, гла́съ д҃: 
Вели́кагѡ а҆рхїере́а є҆ѵѳѵ́мїа блаже́ннагѡ  свѧще́ннꙋю па́мѧть дне́сь соверша́юще, бжⷭ҇твенными  пѣ́сньми, прїиди́те всѝ, почти́мъ ѡ҆ на́съ всегда̀  молѧ́щасѧ, низпосла́ти мно́жество щедро́тъ, и҆ спасе́нїе  дꙋша́мъ на́шымъ. 
И҆ ны́нѣ, бг҃оро́диченъ: При́зри на молє́нїѧ: 
Тропа́рь, гла́съ д҃: 
И҆збра́нъ бы́въ бг҃ови ѿ ю҆́ности, свѧти́телю  є҆ѵѳѵ́мїе, и҆ сегѡ̀ ра́ди а҆рхїере́йства са́номъ почте́нъ  бы́въ, оу҆па́слъ є҆сѝ лю́ди, и҆̀же тебѣ̀ бг҃омъ  врꙋчє́нныѧ: тѣ́мже и҆ по преставле́нїи чꙋде́съ дарова̑нїѧ  ѿ гдⷭ҇а прїѧ́лъ є҆сѝ, и҆сцѣлѧ́ти разли̑чныѧ недꙋ́ги.  того̀ молѝ ѡ҆ на́съ, соверша́ющихъ честнꙋ́ю па́мѧть твою̀,  да тебѐ всѝ непреста́ннѡ оу҆блажа́емъ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
По а҃-й каѳі́смѣ сѣда́ленъ, ст҃и́телѧ, гла́съ а҃. 
Подо́бенъ: Ка́мени запеча́танꙋ: 
Оу҆че́ньми твои́ми и҆ дѣ́лы цр҃ковь хрⷭ҇то́вꙋ  оу҆краси́лъ є҆сѝ, є҆ѵѳѵ́мїе ст҃и́телю, ѿѻнꙋ́дꙋже въ  мі́рѣ просїѧ̀ твоѐ добродѣ́тельное житїѐ: въ моли́твахъ  и҆ поще́нїихъ и҆ бдѣ́нїихъ ѻ҆́бразъ оу҆ченикѡ́мъ бы́лъ  є҆сѝ. Тѣ́мже вопїе́мъ: сла́ва да́вшемꙋ тѝ крѣ́пость,  сла́ва вѣнча́вшемꙋ тѧ̀, сла́ва даю́щемꙋ тобо́ю всѣ̑мъ  и҆сцѣле́нїе. 
Сла́ва: 
Є҆гда̀ къ бжⷭ҇твенномꙋ жела́нїю восклони́всѧ,  горѣ̀ мꙋдрова̑нїѧ и҆мѣ́лъ є҆сѝ: до́лꙋ влекꙋ̑щаѧ  ѿри́нꙋвъ, и҆ ꙗ҆̀же на землѝ, всѧ̑ возненави́дѣвъ, и҆  хрⷭ҇тꙋ̀, блаже́нне, присво́илсѧ є҆сѝ, є҆го́же молѝ ѡ҆  пою́щихъ тѧ̀. (с. 123) 
И҆ ны́нѣ, бг҃оро́диченъ: 
Наста́ви ны̀ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ преблага́го прогнѣ́вавшыѧ  гдⷭ҇а, неискꙋсобра́чнаѧ благослове́ннаѧ мр҃і́е, прибѣ́жище  ѿча́ѧнныхъ человѣ́кѡвъ, бж҃їе жили́ще. 
По в҃-й каѳі́смѣ сѣда́ленъ, гла́съ д҃: 
Смиренномꙋ́дрїе предпочита́ѧ бы́лъ є҆сѝ,  є҆ѵѳѵ́мїе ст҃и́телю: и҆ ѿсю́дꙋ просла́вилсѧ є҆сѝ,  ꙗ҆́кѡ бжⷭ҇твенный а҆рхїере́й приносѧ̀ жє́ртвы поже́ршемꙋсѧ  во́лею хрⷭ҇тꙋ̀ бг҃ꙋ на́шемꙋ, є҆го́же молѝ спасти́сѧ  дꙋша́мъ на́шымъ. 
Сла́ва: 
Зе́млю се́рдца твоегѡ̀ моли́твеннымъ ра́ломъ  ѡ҆бнови́въ, и҆ болѣ́зньми по́стническими ꙗ҆́кѡ безпло́тенъ  пожи́въ, и҆ а҆рхїере́йства па́ствꙋ до́брѣ оу҆па́съ, и҆  сегѡ̀ ра́ди, пресели́всѧ въ премі̑рнаѧ, молѝ спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ рождество́мъ  твои́мъ и҆стлѣ́вшее во страсте́хъ земноро́дныхъ ме́ртвенное  сꙋщество̀: и҆ воздви́гла є҆сѝ всѧ̑ ѿ сме́рти къ животꙋ̀  нетлѣ́нїѧ. тѣ́мже тѧ̀ по до́лгꙋ блажи́мъ всѝ, дв҃о  препросла́вленнаѧ, ꙗ҆́коже прорекла̀ є҆сѝ. 
А҆́ще ли прилꙋчи́тсѧ въ по́стный де́нь, глаго́лемъ  сѣда́льны по а҃-й каѳі́смѣ, и҆ по в҃-й, трїѡ́ди: а҆ по г҃- й каѳі́смѣ глаго́лемъ сѣда́льны ѻ҆́ба ст҃и́телѧ. По  полѷеле́и сѣда́ленъ ст҃и́телѧ, гла́съ и҃: 
Подо́бенъ: Премꙋ́дрости: 
Ꙗ҆́кѡ добродѣ́теленъ и҆ кро́токъ, цр҃ковь  хрⷭ҇то́вꙋ оу҆ѧсни́лъ є҆сѝ, дѣ́лы соблю́дъ є҆́же по  ѻ҆́бразꙋ бж҃їю, а҆рхїере́ю вели́кїй є҆ѵѳѵ́мїе: просїѧ́ бо  добродѣ́тельное твоѐ житїѐ въ мі́рѣ, и҆ ѿ всѣ́хъ  сла́витсѧ. Тѣ́мже всѝ благодарѧ́ще вопїе́мъ тѝ:  бг҃облаже́нне свѧти́телю, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. (с. 124) 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. Тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  пресвѧто́е рождество̀ твоѐ, и҆ согла́снѡ вопїе́мъ тѝ:  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою пресвѧто́мꙋ рождествꙋ̀ твоемꙋ̀. 
Степє́нна, а҃ а҆нтїфѡ́нъ д҃-гѡ гла́са. 
Прокі́менъ: Честна̀ предъ гдⷭ҇емъ сме́рть  преподо́бныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе і҆ѡа́нна, зача́ло л҃є ѿ полꙋ̀. 
По н҃-мъ ѱалмѣ̀, стїхи́ра, гла́съ ѕ҃: 
Благоꙋха́етъ чⷭ҇тна́ѧ ра́ка моще́й твои́хъ,  є҆ѵѳѵ́мїе ст҃и́телю, всѣ̑мъ вѣ̑рнымъ и҆сцѣле́нїе дꙋша́мъ  и҆ тѣлесє́мъ да́рꙋющи. Тѣ́мже тѧ̀ мо́лимъ,  бг҃одарова́нное твоѐ ста́до въ ми́рѣ соблюстѝ, да вси́ тѧ  ꙗ҆́кѡ и҆́стиннаго па́стырѧ, и҆ моли́твенника къ бг҃ꙋ,  непреста́ннѡ велича́емъ. 
Канѡ́нъ ст҃и́телѧ є҆ѵѳѵ́мїа: Творе́нїе пахѡ́мїа,  и҆́же ѿ ст҃ы́ѧ горы̀. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Ꙗ҆́кѡ рѣка̀ премꙋ́дрости и҆ ра́зꙋма, ст҃и́телю  є҆ѵѳѵ́мїе, бы́лъ є҆сѝ, ка́плю и҆ мнѣ̀ да́рꙋй: да  возмогꙋ̀ и҆ а҆́зъ ма́лое рꙋкѝ моеѧ̀ хвале́нїе твоемꙋ̀  вели́чествꙋ принестѝ, блаже́нне. 
Сꙋдо́мъ бж҃їимъ, и҆ человѣ́ческимъ и҆збра́нїемъ,  а҆рхїере́йства ма́стїю пома́занъ бы́въ, свѧти́телю  є҆ѵѳѵ́мїе, (с. 125) па́стырь преизрѧ́денъ бы́лъ є҆сѝ,  жє́ртвы бг҃ꙋ всѧ́чески приносѧ̀, свѧще́нне. 
И҆сточа́ютъ премꙋ̑драѧ оу҆чє́нїѧ оу҆стнѣ̀ твоѝ,  ст҃и́телю, бжⷭ҇твеннꙋю сла́дость и҆мꙋ́ще: є҆́юже  напита́вшесѧ ча̑да твоѧ̑, тебѐ любо́вїю непреста́ннѡ  почита́емъ. 
Бг҃оро́диченъ: 
И҆́же на́съ ра́ди и҆зъ тебє̀, дв҃о, въ чл҃вѣ́ка  премно́гою бл҃гостїю ѡ҆блекі́йсѧ, свѧще́нныхъ собо́ры, того̀  возлю́бльшыѧ, просла́вилъ є҆́сть. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Житїѐ по бз҃ѣ стѧжа́въ, свѧти́телю, въ постѣ̀ и҆  моли́твѣ мно́го вре́мѧ пре́былъ є҆сѝ, вери̑ги тѧ́жки  носѧ̀ на тѣ́лѣ твое́мъ: ꙗ҆̀же ны́нѣ зрѧ́ще, чꙋди́мсѧ  терпѣ́нїю твоемꙋ̀. 
Дѣ́лы и҆ словесы̀ бжⷭ҇твенными оу҆кра́шенъ бы́въ,  свѧти́телю є҆ѵѳѵ́мїе, цр҃ковь хрⷭ҇то́вꙋ благоче́стнѡ  оу҆па́слъ є҆сѝ: тѣ́мже и҆ ра́дости сподо́билсѧ є҆сѝ  гдⷭ҇а твоегѡ̀, на́съ помина́й тебѐ сла́вѧщихъ. 
Житїѐ твоѐ, бл҃же́нне, добродѣ́тельми оу҆ѧсни́лъ  є҆сѝ: тѣ́мже твоѧ̑ и҆справлє́нїѧ по мнѡ́гимъ страна́мъ  проповѣ́даютсѧ, ѻ҆́ч҃е, и҆ ѿ землѝ преше́дъ, дости́глъ  є҆сѝ, є҆́же та́мѡ со ст҃ы́ми пребыва́нїѧ. 
Бг҃оро́диченъ: 
Пала́тꙋ кра́снꙋю неизрече́ннагѡ бога́тства, дв҃о,  зна́емъ, и҆ по до́лгꙋ тѧ̀ сла́вимъ спа́сшїисѧ рождество́мъ  твои́мъ, всенепоро́чнаѧ. 
Сѣда́ленъ, гла́съ и҃. Поⷣ: Премꙋ́дрости: 
Оу҆́мнаѧ ѻ҆чеса̀, ст҃и́телю, ꙗ҆́кѡ всегда̀  и҆мѣ́ѧ къ бг҃ꙋ простє́рта, оу҆́жемъ желѣ́знымъ  ѡ҆бложи́въ себѐ, блаже́нне: мно́гажды всю̀ но́щь безъ сна̀  пре́былъ є҆сѝ, оу҆дрꙋча́ѧ пло́ть твою̀, преблаже́нне:  вери̑ги же, ꙗ҆̀же на тебѣ̀, не позна̑ны бы́ша да́же до  и҆схо́да, є҆́же ѿсю́дꙋ. тѣ́мже и҆ (с. 126) хрⷭ҇то́съ,  є҆гѡ́же ра́ди жесто́кое житїѐ претерпѣ́лъ є҆сѝ,  да́рꙋетъ тебѣ̀ неболѣ́зненное є҆́же на нб҃сѣ́хъ житїѐ.  того̀ молѝ, ст҃и́телю є҆ѵѳѵ́мїе, согрѣше́нїй ѡ҆ставле́нїе  дарова́ти чтꙋ́щымъ любо́вїю свѧще́ннꙋю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. Тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  пресвѧто́е рождество̀ твоѐ, и҆ согла́снѡ вопїе́мъ тѝ:  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Храни́тель бꙋ́ди ѻ҆те́чествꙋ твоемꙋ̀ и҆ лю́демъ,  ст҃и́телю, и҆збавлѧ́ѧ вра̑гъ наше́ствїѧ, гла́да же и҆  па́гꙋбы: да моли́твами твои́ми спа́сшесѧ, тебѐ всѝ ꙗ҆́кѡ  застꙋ́пника велича́емъ. 
Любомꙋ́дреннѡ дꙋше́вный кора́бль въ ти́хое  приста́нище оу҆правлѧ́ѧ, свѧти́телю, моли́твамъ и҆  ми́лостыни прилѣжа́лъ є҆сѝ, тлѣ́нное бога́тство въ  нетлѣ́нное, бг҃облаже́нне, прелага́ѧ. Тѣ́мже и҆ прїѧ́лъ  є҆сѝ нбⷭ҇ное бога́тство. 
Чи́сто ѻ҆́ко дꙋше́вное и҆мѣ́ѧ, зри́тельно нбⷭ҇нагѡ  восхо́да: тѣ́мже на землѝ жи́знь твою̀ до́брѣ  оу҆пра́вилъ є҆сѝ, ст҃и́телю. Сегѡ̀ ра́ди цр҃ковь бг҃а  жива́гѡ, є҆ѵѳѵ́мїе, бы́лъ є҆сѝ. 
Бг҃оро́диченъ: 
Бг҃ъ и҆зъ тебє̀ роди́всѧ, гпⷭ҇жѐ всенепоро́чнаѧ,  ѿ ѡ҆блада́юща врага̀ мі́ръ, тебє̀ ра́ди и҆зба́ви:  ст҃и́тельскїй же ли́къ же́ртвꙋ томꙋ̀ приносѧ́щїй возвели́чи.  (с. 127) 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Блаже́ннꙋю жи́знь, ст҃и́телю є҆ѵѳѵ́мїе, на землѝ  пожи́лъ є҆сѝ, и҆ ѿсю́дꙋ къ нб҃сномꙋ житїю̀ сла́внѡ  преше́лъ є҆сѝ. тѣ́мже и҆ по преставле́нїи твое́мъ ра́кꙋ  твою̀ ѡ҆бстоѧ́ще, и҆ любе́знѡ покланѧ́ющесѧ тебѣ̀, сщ҃е́нїе  почерпа́емъ. 
Преѡсщ҃е́нствованъ дꙋше́ю и҆ тѣ́ломъ, ѻ҆́ч҃е,  бы́лъ є҆сѝ, свѣ́тлѡ влⷣчнѣй трапе́зѣ предстои́ши,  же́ртвꙋ томꙋ̀ безкро́внꙋю приносѧ̀. тѣ́мже ꙗ҆́кѡ  сщ҃еннотаи́нникъ прилѣ́жнѡ ѡ҆ на́съ моли́сѧ. 
Дре́внѧгѡ корни́лїа моли́твѣ и҆ ми́лостыни  подо́бѧсѧ, ми́лостивъ къ тре́бꙋющымъ, ѻ҆́ч҃е, бы́лъ є҆сѝ.  тѣ́мъ ѿ хрⷭ҇та̀ бг҃а досто́йнѡ слы́шиши: моли̑твы твоѧ̑  и҆ ми́лѡстыни взыдо́ша предо мно́ю. Сегѡ̀ гла́са и҆ на́мъ  оу҆слы́шати, блаже́нне, помоли́сѧ. 
Бг҃оро́диченъ: 
Сщ҃е́нными гла́сы тѧ̀ добро́тꙋ і҆а́кѡвлю пое́мъ,  пло́тски ро́ждшꙋю мі́рови свѣ́тъ, и҆́же ѿ свѣ́та,  просвѣща́ющїй а҆рхїерє́йскїѧ собо́ры. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Сн҃ъ свѣ́та и҆ днѐ, ст҃и́телю, бы́лъ є҆сѝ,  тѣ́мже и҆ всели́лсѧ є҆сѝ, и҆дѣ́же свѣ́тъ невече́рнїй,  и҆ покѡ́ища пра́ведныхъ: тогѡ̀ свѣ́та молѝ полꙋчи́ти  всѣ̑мъ, па́мѧть твою̀ пра́зднꙋющымъ. 
Сщ҃є́нныѧ и҆ пречестны̑ѧ хра́мы, въ сла́вꙋ ст҃ы́хъ  мнѡ́гїѧ воздви́глъ є҆сѝ: тѣ́мже и҆ мнѡ́гїѧ ст҃ы̑ѧ  и҆мѣ́лъ є҆сѝ хода́таи, промышлѧ́ющыѧ тебѣ̀ полє́знаѧ:  но ꙗ҆́кѡ съ ни́ми водворѧ́ѧсѧ, ѡ҆ на́съ моли́сѧ. 
Свѣ́тло лицѐ въ жи́зни и҆мѣ́ѧ, блаже́нне,  потща́лсѧ є҆сѝ свѣтлѣ́йшꙋ и҆ дꙋ́шꙋ твою̀ хрⷭ҇тꙋ̀  предста́вити, є҆́же (с. 128) и҆ полꙋчи́лъ є҆сѝ,  є҆ѵѳѵ́мїе. тѣ́мже бꙋ́ди те́плый моли́твенникъ, ꙗ҆́кѡ  ст҃и́тель ѡ҆ чтꙋ́щихъ тѧ̀. 
Бг҃оро́диченъ: 
Во оу҆тро́бꙋ твою̀ всели́всѧ, всѐ человѣ́ческое  сꙋщество̀ ѡ҆божѝ, и҆ ст҃и́телей ли́къ мно́жество свѧще́ннѡ  привлечѐ сла́вити тѧ̀, бг҃оневѣ́сто. 
Конда́къ, гла́съ и҃. Подо́бенъ: Взбра́нной: 
Ꙗ҆́кѡ а҆рхїере́ємъ сопресто́льникъ, и҆  ст҃и́телємъ и҆зрѧ́дный побо́рникъ бы́лъ є҆сѝ, свѧти́телю  є҆ѵѳѵ́мїе, не преста́й сохранѧ́ѧ ѻ҆те́чество твоѐ, гра́дъ  же и҆ лю́ди, и҆̀же тебѐ вѣ́рою почита́ющыѧ, и҆ честны̑мъ  моще́мъ твои̑мъ покланѧ́ющыѧсѧ, да велегла́снѡ тебѣ̀ всѝ  вопїе́мъ: ра́дꙋйсѧ, свѧти́телю бг҃омꙋ́дре. 
І҆́косъ: 
Є҆ѵⷢ҇льскомꙋ словесѝ внѧ́тъ, преподо́бне,  дꙋше́вный ра́зꙋмъ впери́въ къ просвѣще́нїю свѣтолꙋ́чныѧ  зарѝ, дꙋшетлѣ̑нныѧ стра̑сти до конца̀ потреби́лъ є҆сѝ.  Добродѣ́тельнымъ же житїе́мъ а҆́гг҃лѡмъ и҆ человѣ́кѡмъ  преди́венъ показа́лсѧ є҆сѝ. И҆ сегѡ̀ ра́ди вели́кагѡ  нова́града а҆рхїере́йства сподо́бивсѧ, цр҃ковь оу҆краси́лъ  є҆сѝ, лю́ди просвѣти́лъ є҆сѝ, и҆ до конца̀ въ  правосла́вїи оу҆тверди́лъ є҆сѝ, да всѝ велегла́снѡ  вопїе́мъ тѝ: ра́дꙋйсѧ, є҆ѵѳѵ́мїе, ст҃и́телю бг҃омꙋ́дре. 
Пѣ́снь з҃. І҆рмо́съ: 
Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆  въ пла́мень са́ми поидо́ша, и҆ бо́ги и҆́хъ ѡ҆брꙋга́ша,  средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ:  оу҆слы́шасѧ оу҆жѐ оу҆́стъ ва́шихъ моли́тва. 
Вели́кїй но́вградъ, и҆́же въ себѣ̀ тебѐ стѧжа́вый,  ра́достїю ра́дꙋетсѧ, ст҃и́телю є҆ѵѳѵ́мїе: тѧ́ бо ꙗ҆́кѡ  стѣ́нꙋ и҆мѣ́ѧ тве́рдꙋ, и҆ сто́лпъ неѡбори́мъ, хрⷭ҇та̀  воспѣва́етъ, тебѐ семꙋ̀ дарова́вшаго. 
И҆̀же пре́жде тебє̀ бы́вшымъ а҆рхїере́ѡмъ красота̀  бы́лъ (с. 129) є҆сѝ, блаже́нне, ст҃и́телей оу҆добре́нїе,  мона́хѡвъ ѻ҆́бразъ, хрⷭ҇то́вы же цр҃кве преизрѧ́дный  па́стырь ꙗ҆ви́лсѧ є҆сѝ, бг҃облаже́нне ѻ҆́ч҃е є҆ѵѳѵ́мїе. 
И҆лїинꙋ̀ ре́вность воспрїи́мъ, ст҃и́телю: тѣ́мже ни  прещє́нїѧ, ни молє́нїѧ согрѣша́ющихъ возмого́ша  оу҆вѣща́ти тѧ̀, є҆́же тѣ́хъ ѡ҆ согрѣше́нїихъ не  ѡ҆блича́ти. ты́ же не преста́лъ є҆сѝ, до́ндеже коне́чнѣе  ѻ҆́нѣхъ и҆спра́вилъ є҆сѝ. 
Бг҃оро́диченъ: 
Кра́снꙋю ѡ҆брѣ́тъ, и҆ до́брꙋю въ жена́хъ тѧ̀,  пречⷭ҇таѧ, прекра́сное сло́во всели́сѧ въ пречи́стое чре́во  твоѐ, всѧ̑ ли́ки свѧти́телей ѡ҆свѧ́щъ, зовꙋ́щыѧ:  благослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Сꙋдо́мъ бж҃їимъ, и҆ всенаро́днымъ и҆збра́нїемъ,  ѿню́дꙋже при́званъ бы́лъ є҆сѝ, преподо́бне, на престо́лъ  вели́кїѧ це́ркве, та́мѡ па́ки ѿхо́диши промышле́нїемъ  твоегѡ̀ влⷣки: да ѿню́дꙋже сїѧ̑ прїѧ́лъ є҆сѝ, па́ки  та́мѡ чи̑ста того̀ съ дꙋше́ю бг҃ꙋ преда́си. 
Пречⷭ҇тна́ѧ ра́ка, бг҃облаже́нне, и҆дѣ́же положено̀  бы́сть чⷭ҇тно́е тѣ́ло твоѐ, ст҃и́телю, благово́нїе и҆  ѡ҆сщ҃е́нїе всѣ̑мъ вѣ́рою приходѧ́щымъ и҆спꙋща́етъ, ѿ  дꙋшѝ хрⷭ҇тꙋ̀ вопїю́щымъ: благослови́те, всѧ̑ дѣла̀, гдⷭ҇а,  и҆ превозноси́те є҆го̀ во вѣ́ки. 
Хрⷭ҇то́съ тѧ̀ ст҃и́телѧ и҆збра̀, ꙗ҆́кѡ нѣ́кое  свѣти́ло, могꙋ́ща тве́рдь цр҃ко́внꙋю просвѣща́ти, и҆  свои́ми оу҆че́ньми лю́ди тебѣ̀ врꙋчє́нныѧ наставлѧ́ти,  творцꙋ̀ вопи́ти: бл҃гослови́те, всѧ̑ дѣла̀, гдⷭ҇а, и҆  превозноси́те є҆го̀ во вѣ́ки. 
Бг҃оро́диченъ: 
Оу҆ны́лъ и҆мѣ́ѧ по́мыслъ, и҆ дꙋ́шꙋ сластьмѝ  ѡ҆тѧгче́нꙋ, (с. 130) къ тебѣ̀ прибѣга́ю, бг҃ороди́тельнице  чⷭ҇таѧ, и҆ вопїю́ ти: воздви́гни и҆ спаси́ мѧ ѻ҆каѧ́ннаго  и҆ ѡ҆сꙋжде́ннаго. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Ѻ҆би́тель, въ не́йже сподо́билсѧ є҆сѝ ꙗ҆ре́мъ  хрⷭ҇то́въ прїѧ́ти, та́мѡ всѧ̑ дни̑ твоѧ̑ вѣ́рою и҆ дх҃омъ  кромѣ̀ тѣлесѐ, неразлꙋ́ченъ, ѻ҆́ч҃е, пре́былъ є҆сѝ:  тѣ́мже и҆ по преставле́нїи та́мѡ повелѣва́еши положи́тисѧ,  и҆дѣ́же и҆ чꙋде́съ дарова̑нїѧ ѿ гдⷭ҇а, свѧти́телю  є҆ѵѳѵ́мїе, прїѧ́лъ є҆сѝ. 
Рꙋко́ю мое́ю недосто́йною, приноси́мое тебѣ̀ съ  трꙋдо́мъ хвале́нїе, ст҃и́телю є҆ѵѳѵ́мїе, не пре́зри, по  прїимѝ, и҆ молѝ творца̀ твоего̀ и҆ влⷣкꙋ, та́мошнѧгѡ мѧ̀  и҆зба́вити вѣ́чнагѡ мꙋче́нїѧ, тебѐ вѣ́рою почита́юща. 
Пѣвцы̀ твоѧ̑ тебѐ и҆́скреннѡ воспѣва́ющыѧ, и҆  твою̀ па́мѧть честнꙋ́ю, свѧти́телю є҆ѵѳѵ́мїе, вѣ́рою  прославлѧ́ющыѧ, ѡ҆свѧтѝ и҆ просла́ви, и҆ ѿ бѣ́дъ  и҆збавлѧ́й и҆ напа́стей, и҆ та́мѡ вѣ́чнагѡ мꙋче́нїѧ, да  тебѐ всегда̀ воспѣва́ютъ. 
Бг҃оро́диченъ: 
Пощади́ мѧ, гдⷭ҇и, пощадѝ, є҆гда̀ хо́щеши мѝ  сꙋди́ти, и҆ не ѡ҆сꙋдѝ менѐ во ѻ҆́гнь, да не ꙗ҆́ростїю  ѡ҆бличи́ши менѐ, мо́литъ тѧ̀ дв҃а тебѐ ро́ждшаѧ, хрⷭ҇тѐ,  а҆́гг҃льстїи собо́ри и҆ ст҃и́телей совокꙋплє́нїѧ. 
Свѣти́ленъ. Подо́бенъ: Посѣти́лъ ны̀ є҆́сть: 
Дне́сь ст҃и́телѧ є҆ѵѳѵ́мїа свѣ́тлаѧ наста̀  па́мѧть, вѣ̑рныѧ просвѣща́етъ, и҆ тмꙋ̀ пре́лести  разорѧ́етъ, вѣ́рою приходѧ́щымъ къ честны̑мъ тогѡ̀ моще́мъ. 
Два́жды. 
Бг҃оро́диченъ: 
Свѣ́тъ возсїѧ̀ безлѣ́тный, ѿ ѻ҆ц҃а̀ пре́жде  вѣ̑къ: въ (с. 131) лѣ́то ны́нѣ напослѣ́докъ, и҆зъ  тебє̀, дв҃о, ꙗ҆ви́сѧ на спасе́нїе мі́ра. Къ немꙋ́же не  преста́й ѡ҆ лю́дехъ твои́хъ молѧ́щисѧ. 
На хвали́техъ стїхи̑ры, на д҃, гла́съ и҃. Поⷣ: Ѽ  пресла́внагѡ чꙋдесѐ! 
Неꙋкло́ннѡ, преблаже́нне, ꙳ пꙋ́ть жи́зненный  ше́ствовалъ є҆сѝ: ꙳ по́стническими борє́нїи ꙳ всѧ̑  плотска̑ѧ мꙋдрова̑нїѧ оу҆мертви́лъ є҆сѝ. ꙳ Кра̑снаѧ мі́ра  ѡ҆ста́вилъ є҆сѝ, ꙳ нб҃снꙋю красотꙋ̀ возлюби́лъ є҆сѝ, ꙳  и҆дѣ́же со а҆́гг҃лы при́снѡ весели́шисѧ: ꙳ свѧти́телю  є҆ѵѳѵ́мїе, ꙳ молѝ спасти́сѧ дꙋша́мъ на́шымъ. 
Два́жды. 
Въ ю҆́ности цѣломꙋ́дрїе стѧжа́лъ є҆сѝ, ꙳ въ  ста́рости ра́зꙋмъ ѡ҆б̾ѡстри́лъ є҆сѝ, ꙳ дꙋ́шꙋ пресвѣ́тлꙋ  сотвори́лъ є҆сѝ, ꙳ а҆рхїере́йства са́нъ воспрїе́мъ,  цр҃ковь добро́тами оу҆краси́лъ є҆сѝ, ꙳ лю́ди твоѧ̑  просвѣти́лъ є҆сѝ. ꙳ Сегѡ̀ ра́ди тѧ̀ почита́емъ, ꙳  ст҃и́телю бг҃омꙋ́дре, ꙳ молѝ ѡ҆ творѧ́щихъ па́мѧть твою̀. 
Собери́тесѧ, празднолю́бцы, дне́сь, ꙳ въ па́мѧть  є҆ѵѳѵ́мїа свѧти́телѧ, ꙳ и҆ сїю̀ кꙋ́пнѡ всѝ торжествꙋ́йте.  ꙳ Се́й бо бл҃гоче́стїѧ подража́тель, ꙳ и҆ ѡ҆ ста́дѣ свое́мъ  те́плый моли́твенникъ, ꙳ рѡссі́йскїѧ землѝ оу҆добре́нїе, ꙳  вели́кагѡ же нова́града похвала̀ и҆ оу҆твержде́нїе, ꙳ къ  немꙋ́же прилѣ́жнѡ возопїе́мъ: ꙳ молѝ хрⷭ҇та̀ бг҃а ѡ҆  чтꙋ́щихъ па́мѧть твою̀. 
Сла́ва, самогла́сенъ, гла́съ то́йже: 
Дне́сь воспое́мъ свѧти́телѧ, благоче́стїѧ  наста́вника, це́ркве столпа̀ непоколеби́ма, и҆сто́чника  и҆сцѣле́нїй неисчерпа́ема, проли́тїе дарова́нїй дꙋхо́вныхъ,  вели́кагѡ же нова́града просвѣти́телѧ, и҆ ѡ҆ всѣ́хъ  моли́твенника те́пла. Къ немꙋ́же возопїи́мъ: свѧти́телю  є҆ѵѳѵ́мїе, не преста́й молѧ́сѧ за дꙋ́шы на́шѧ. 
И҆ ны́нѣ: Влⷣчце, прїимѝ моли́твꙋ ра̑бъ твои́хъ:  (с. 132) 
А҆́ще ли сꙋббѡ́та, пое́мъ славосло́вїе вели́кое.  А҆́ще ли по́стъ, на стїхо́внѣ въ трїѡ́ди. 
Сла́ва, ст҃и́телѧ, гла́съ ѕ҃: 
Ѻ҆́трокъ ꙗ҆ви́лсѧ є҆сѝ смире́нъ, безѕло́бїемъ  оу҆краша́ѧсѧ: сегѡ̀ ра́ди хрⷭ҇то́съ бг҃ъ ѻ҆вца́мъ свои̑мъ  па́стырѧ тѧ̀ поста́ви, и҆ ꙗ҆́кѡ неисче́тно бога́тство  свои́хъ щедро́тъ ꙗ҆ви́ тѧ вели́комꙋ новꙋ́градꙋ,  ѡ҆бꙋрева́ємымъ въ ско́рбехъ ти́хое приста́нище. И҆ ны́нѣ,  свѧти́телю, не премолчѝ, вопїѧ̀ за ны̀ ко гдⷭ҇ꙋ. 
И҆ ны́нѣ: Бцⷣе, ты̀ є҆сѝ лоза̀ и҆́стиннаѧ: 
А҆́ще ли среда̀, и҆лѝ пѧто́къ, крⷭ҇тобг҃оро́диченъ.  Поⷣ: Тридне́венъ: 
Ви́дѧщи тѧ̀ распина́ема, хрⷭ҇тѐ, ꙳ тебѐ ро́ждшаѧ,  вопїѧ́ше: ꙳ что̀ стра́нное, ꙳ є҆́же ви́жꙋ та́инство, сн҃е  мо́й; ꙳ ка́кѡ на дре́вѣ оу҆мира́еши пло́тїю повѣ́шенъ, ꙳  жи́зни пода́телю; 
На лїтꙋргі́и, а҆́ще сꙋббѡ́та, блажє́нна, ст҃и́телѧ,  пѣ́снь г҃-ѧ и҆ ѕ҃, и҆ про́чаѧ слꙋ́жба ст҃и́тельскаѧ. 


(с. 132) 
Мѣ́сѧца тогѡ́же въ в҃і-й де́нь. 
Прпⷣбнагѡ ѻ҆ц҃а̀ на́шегѡ и҆ и҆сповѣ́дника ѳеофа́на  сїгрїа́нскагѡ. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Ѻ҆́ч҃е бг҃омꙋ́дре ѳеофа́не, ꙳ бг҃оѧвле́нїѧ  хрⷭ҇то́ва ꙳ нарече́нъ тезоимени́тъ, ꙳ живонѡ́снымъ стопа́мъ  тогѡ̀ послѣ́довалъ є҆сѝ, ꙳ и҆ кра̑снаѧ житїѧ̀ ѡ҆ста́вилъ  є҆сѝ ꙳, взира́ѧ къ жела́емомꙋ тебѣ̀, ꙳ добро́тою  преизрѧ́днѣйше, ꙳ и҆ бж҃е́ственными мановє́нїи, ꙗ҆̀же къ  немꙋ̀, ꙳ и҆зрѧ́дными ѡ҆божа́емь, и҆ коне́чными. (с. 133) 
Ѻ҆́ч҃е бг҃омꙋ́дре ѳеофа́не, ꙳ и҆згна̑нїѧ гѡ́рькаѧ,  ꙳ въ не́мощи пребыва́ѧ, ꙳ терпѣли́внѡ претерпѣ́лъ є҆сѝ,  ꙳ не пощадѣ́въ тѣлесѐ за честны̑ѧ і҆кѡ́ны, всехва́льне, ꙳  ꙗ҆́ростїю львѡ́въ заточа́емь: ꙳ и҆̀мже рꙋга́ѧсѧ, совѣ́ты  ѡ҆бꙋи́лъ є҆сѝ, ꙳ и҆ помышлє́нїѧ сꙋ̑щаѧ сꙋемꙋ́дрєна, и҆  оу҆́мъ па́гꙋбный. 
Пои́стинѣ воздаѧ̑нїѧ болѣ́зней твои́хъ ꙳ благи́хъ  да́тель бога́тнѡ тебѣ̀ дарова̀, ꙳ ѿгонѧ́ти де́мѡны, и҆  цѣли́ти недꙋ́ги ꙳ пода́въ, всеблаже́нне си́лꙋ, ꙳ сподо́бивъ  тѧ̀ несказа́нныѧ ра́дости, ꙳ и҆дѣ́же ликꙋ́ютъ а҆́гг҃льстїи  чи́ни, ꙳ вы́нꙋ лицѐ зрѧ́ще вседержи́телѧ. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Ра́дꙋйсѧ, свѣ́та бжⷭ҇твеннагѡ носи́ло, ꙳  свѣтлѣ́йшаѧ ѕвѣздо̀, ꙳ и҆ сѣ́ни свѧще́нїѧ: ꙳ свѣ́тъ  на́мъ возсїѧ̀ и҆зъ пречи́стыхъ чре́слъ твои́хъ, ꙳  просвѣща́ѧ мі́ра концы̀, ꙳ и҆ ѡ҆свѧща́ѧ свое́ю благода́тїю.  ꙳ ра́дꙋйсѧ, нача́ло спасе́нїѧ пречⷭ҇таѧ: ꙳ ра́дꙋйсѧ,  оу҆жа́сное слы́шанїе и҆ глаго́ланїе, ꙳ надѣ́ющымсѧ на тѧ̀. 
Крⷭ҇тобг҃оро́диченъ. Подо́бенъ то́йже: 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ, влⷣко; ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа пла́чꙋщисѧ глаго́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
Канѡ́нъ, є҆гѡ́же краегране́сїе: Ѳеофа́нъ пое́тъ тѧ̀  ѳеофа́на. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бг҃а пло́тїю ꙗ҆́вльшагѡсѧ стопа́мъ послѣ́довалъ  є҆сѝ, (с. 134) благоче́стїемъ, ѻ҆́ч҃е, разже́гсѧ: ꙗ҆́кѡ  ѿсю́дꙋ зва́нїе прїе́мъ, є҆́же пои́стиннѣ тезоиме́нно,  ꙗ҆́кѡ промышле́нїе проѡбразова́сѧ. 
Насла́ждсѧ жела́ннѣйшимъ раче́нїемъ влⷣки твоегѡ̀,  пренебре́глъ є҆сѝ любо́вь мїрскꙋ́ю: сраствори́вжесѧ  бжⷭ҇твеннѣй любвѝ, жите́йскꙋю красотꙋ̀ въ ничто́же  вмѣни́лъ є҆сѝ, всеблаже́нне. 
Оу҆стреми́всѧ ѕвѣрови́днѡ, гонѧ́ше ле́въ томи́тель  и҆збра̑нныѧ, не терпѧ̀ зрѣ́ти почита́емꙋ і҆кѡ́нꙋ хрⷭ҇то́вꙋ,  съ ни́миже и҆ тѧ̀, ѳеофа́не, и҆згна́нїю ѡ҆сꙋдѝ. 
Бг҃оро́диченъ: 
Две́рь, ꙗ҆́же къ на́мъ твоегѡ̀, гдⷭ҇и, сни́тїѧ,  восто́къ, и҆ со́лнце, и҆ свѣ́тъ та́инственнѡ тѧ̀  нарица́емаго, преесте́ственнѡ ѡ҆блиста̀, сꙋгꙋ́ба  є҆стество́мъ бг҃очл҃вѣ́ка. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ, па́че тебє̀, чл҃вѣколю́бче. 
Свѣ́та бжⷭ҇твеннагѡ и҆спо́лненъ ви́дѣнъ бы́лъ  є҆сѝ, ѳеофа́не, любо́вїю сраствори́всѧ жела́емомꙋ,  блаже́нне. тѣ́мже твою̀ сла́внꙋю па́мѧть почита́емъ. 
Ѿре́къ ѕлочести́вагѡ льва̀ повелѣ̑нїѧ, преда́нїѧ  благоче́стнѡ цр҃кѡ́внаѧ оу҆держа́лъ є҆сѝ. тѣ́мже тѧ̀  хрⷭ҇то́съ чꙋдесы̀ просла́ви. 
Вжилѧ́емо наде́ждею и҆ вѣ́рою, преподо́бне, твоеѧ̀  пло́ти неможе́нїе, дꙋше́вною крѣ́постїю оу҆твержда́емь,  бг҃ꙋ присво́илъ є҆сѝ тѣ́ло кꙋпнора́бное. 
Бг҃оро́диченъ: 
Созда́вый въ нача́лѣхъ ѿ пе́рсти мѧ̀ человѣ́ка,  зи́ждетсѧ менє̀ ра́ди во чре́вѣ твое́мъ, всенепоро́чнаѧ,  дре́внее паде́нїе и҆справлѧ́ѧ. (с. 135) 
Сѣда́ленъ, гла́съ и҃. Подо́бенъ: Премꙋ́дрости: 
Рачи́тель любвѐ і҆и҃совы бы́въ, ѿрази́лъ є҆сѝ  сла̑сти, и҆ жите́йскїй мѧте́жъ, и҆ мона́шествовавъ пожи́лъ  є҆сѝ на землѝ ꙗ҆́кѡ нбⷭ҇ный а҆́гг҃лъ, и҆ чꙋде́съ то́чиши  дарова̑нїѧ, преподо́бне. тѣ́мже во свѣтоно́снѣй и҆  ст҃ѣ́й твое́й па́мѧти вѣ́рнѡ восхвалѧ́емъ тѧ̀, и҆  согла́снѡ вопїе́мъ тѝ: бг҃оно́се ѳеофа́не, молѝ хрⷭ҇та̀  бг҃а, прегрѣше́нїй ѡ҆ставле́нїе дарова́ти, чтꙋ́щымъ  любо́вїю ст҃ꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мже  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е рождество̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве, гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Нбⷭ҇ное оу҆гото́васѧ жили́ще, ꙗ҆́кѡ страда́льцꙋ,  тебѣ̀, сла́вне: ѿ земны́ѧ бо ра́дꙋѧсѧ преложи́лсѧ є҆сѝ  ски́нїи, вопїѧ̀ влⷣцѣ твоемꙋ̀: сла́ва си́лѣ твое́й,  гдⷭ҇и. (с. 136) 
Вѣнцено́сецъ, ѳеофа́не, показа́лсѧ є҆сѝ, честно́е  бо и҆з̾ѡбраже́нїе хрⷭ҇то́во, бг҃оно́се блаже́нне, не  ѿве́рглсѧ є҆сѝ чествова́ти. тѣ́мъ и҆ взыва́лъ є҆сѝ:  сла́ва си́лѣ твое́й, гдⷭ҇и. 
Проти́вѧсѧ повелѣ́нїю мꙋчи́телѧ ѕлочести́вагѡ,  преподо́бный, плотска́гѡ неможе́нїѧ ѿню́дъ небрежѐ,  взыва́ѧ созда́вшемꙋ: сла́ва си́лѣ твое́й, гдⷭ҇и. 
Возвели́чилсѧ є҆сѝ чꙋдесы̀, бг҃оно́се: и҆́бо  хрⷭ҇то́съ возмздѝ тѧ̀ за терпѣ́нїе. тѣ́мже и҆сцѣлє́нїѧ  то́чиши тре́бꙋющымъ, ꙗ҆́коже ѿ и҆сто́чника, сщ҃е́ннѣйше. 
Бг҃оро́диченъ: 
Превы́шши а҆́гг҃лъ показа́ласѧ є҆сѝ є҆ди́на:  совѣ́та бо вели́кагѡ а҆́гг҃ла родила̀ є҆сѝ сло́во, всѧ̑  просвѣти́вшаго, вѣ́рою зовꙋ́щыѧ: сла́ва си́лѣ твое́й,  гдⷭ҇и. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Сло́вомъ всеблагочести́вымъ, правосла́внѡ  проповѣ́да преподо́бный ѳеофа́нъ вѣ́ры повелѣ̑нїѧ,  дꙋ́хомъ сїѧ́ѧ. 
Бога́тство всеразли́чнѡ бг҃омꙋ́дреннѣ разда́лъ  є҆сѝ по повелѣ́нїю влⷣки, въ нищетѣ̀ живꙋ́щымъ  послѣ́дꙋѧ, всехва́льне. 
И҆мѣ́ѧ твою̀ дꙋ́шꙋ по ѻ҆́бразꙋ созда́вшагѡ,  пречⷭ҇тѣй влⷣчнѣй покланѧ́лсѧ є҆сѝ і҆кѡ́нѣ, любо́вїю  ѡ҆блобыза́ѧ. 
Бг҃оро́диченъ: 
Свѣ́та безлѣ́тнаго на́мъ, подъ лѣ́ты бы́вшаго,  родила̀ є҆сѝ, бг҃омт҃и, сꙋ́щымъ во тмѣ̀ житїѧ̀, и҆ мі́ръ  просвѣти́ла є҆сѝ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. (с. 137) 
Напра́ви къ добродѣ́тели житїѐ моѐ, преподо́бне,  поще́нїѧ стезю̀ моли́твами твои́ми, блаже́нне, оу҆глажда́ѧ,  по не́йже крѣ́пкѡ правоше́ствовати мѧ̀, ѻ҆́ч҃е, сподо́би. 
Цѣломꙋ́дреннѡ твою̀ жи́знь соверши́лъ є҆сѝ,  преподо́бне, съ мꙋ́дростїю, ю҆́же и҆мѣ́лъ є҆сѝ, съ  мꙋ́жествомъ же пра́вдꙋ, и҆ крꙋ́гомъ добродѣ́телей ꙗ҆ви́лсѧ  є҆сѝ оу҆краша́емь. 
На благосла́вїе мꙋ́ченическое вше́лъ є҆сѝ,  ѳеофа́не, бг҃омт҃ере ѻ҆трокови́цы и҆ мꙋ́ченикѡвъ, ѻ҆́ч҃е,  і҆кѡ́ны ꙗ҆́кѡ поче́лъ є҆сѝ, гони́телємъ сопротивлѧ́ѧсѧ. 
Бг҃оро́диченъ: 
Всю́ тѧ ѡ҆ст҃ѝ сло́во ст҃о́е, во твою̀ всели́всѧ  оу҆тро́бꙋ ѡ҆сщ҃е́ннꙋю, неизрече́ннымъ сло́вомъ, бцⷣе,  є҆го́же молѝ спасти́сѧ рабѡ́мъ твои̑мъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Свы́ше прїе́мъ бжⷭ҇твенное ѿкрове́нїе, со  тща́нїемъ и҆зше́лъ є҆сѝ ѿ среды̀ молвы̀ жите́йскїѧ, и҆  оу҆едини́всѧ, преподо́бне, чꙋде́съ прїѧ́лъ є҆сѝ  дѣ́йство, и҆ проро́чества досто́инство, бога́тства и҆  сопрꙋ́жницы лиши́всѧ. 
І҆́косъ: 
На землѝ ничто́же предпоче́тъ, послѣ́довалъ є҆сѝ  ра́дꙋѧсѧ зовꙋ́щемꙋ хрⷭ҇тꙋ̀: и҆ и҆́го є҆гѡ̀ прїѧ́тъ на ра́мо  твоѐ оу҆се́рднѡ, поко́й ѡ҆брѣ́лъ є҆сѝ въ дꙋшѝ твое́й.  є҆го́же и҆ мнѣ̀ ни́щемꙋ и҆ оу҆ны́ломꙋ низпослѝ,  глаго́лющемꙋ и҆ ника́коже соверша́ющемꙋ, но є҆щѐ  оу҆пражнѧ́ющемꙋсѧ въ жите́йскихъ ве́щехъ, и҆ чꙋдѧ́щемꙋсѧ,  ка́кѡ всѣ́хъ и҆збѣжа́лъ є҆сѝ, сожи́тельницы и҆  бога́тства лиши́всѧ; 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: благослове́нъ є҆сѝ въ хра́мѣ сла́вы твоеѧ̀,  гдⷭ҇и. (с. 138) 
Є҆́же по ѻ҆́бразꙋ стѧжа́въ и҆ по подо́бїю,  житїе́мъ пресвѣ́тлымъ, ѻ҆́ч҃е, прїи́мъ, ѻ҆бою́дꙋ  оу҆краси́лсѧ є҆сѝ, благослове́нъ є҆сѝ въ хра́мѣ,  вопїѧ̀, сла́вы твоеѧ̀, гдⷭ҇и. 
И҆сповѣ́данїѧ вѣнце́мъ, ѻ҆́ч҃е, оу҆краси́лсѧ  є҆сѝ, дѣ́ломъ ѡ҆бличи́лъ є҆сѝ словеса̀ ѕлочести́выхъ:  вѣ̑рныѧ же и҆звѣсти́лъ є҆сѝ, благослове́нъ є҆сѝ въ  хра́мѣ, вопїѧ̀, сла́вы твоеѧ̀, гдⷭ҇и. 
Оу҆ма̀ твердѣ́йшимъ оу҆се́рдїемъ, тѣлє́сныѧ,  ѻ҆́ч҃е, болѣ̑зни под̾ѧ́лъ є҆сѝ терпѣли́внѡ,  благода́рнѡ влⷣцѣ твоемꙋ̀ вопїѧ̀: благослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Бг҃оро́диченъ: 
Ꙗ҆́кѡ бцⷣꙋ и҆ цр҃и́цꙋ всеѧ̀ тва́ри, всѝ вѣ́рнїи  пое́мъ тѧ̀ чⷭ҇тꙋю, и҆ є҆́же ра́дꙋйсѧ тебѣ̀ взыва́емъ:  благослове́нна ты̀ въ жена́хъ є҆сѝ, всенепоро́чнаѧ  влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ви́дѧ, блаже́нне, тве́рдость твоегѡ̀ противле́нїѧ  ле́въ мꙋчи́тель, во и҆згна́нїе тѧ̀ ѡ҆сꙋдѝ горча́йшее  вселꙋка́вый: съ весе́лїемъ же вопїѧ̀, сїѐ претерпѣ́лъ  є҆сѝ: благослови́те, всѧ̑ дѣла̀ гдⷭ҇нѧ, гдⷭ҇а. 
На первоѻбра́зное ви́дѧ і҆кѡ́ны че́сть преходѧ́щꙋ,  на три́знище поте́клъ є҆сѝ, ꙗ҆́кѡ страда́лецъ  зако́ннѣйшїй и҆ побѣди́тель показа́всѧ, вѣне́цъ прїѧ́лъ  є҆сѝ, взыва́ѧ: благослови́те, всѧ̑ дѣла̀ гдⷭ҇нѧ, гдⷭ҇а. 
Нбⷭ҇нꙋю вмѣ́стѡ земны́ѧ ски́нїю тебѣ̀ дадѐ  всѧ́ческихъ гдⷭ҇ь, вмѣ́стѡ бо тѣсноты̀ ѡ҆брѣ́лъ є҆сѝ  широтꙋ̀ ра́дованїѧ въ ра́йстѣй сла́дости, съ мꙋ́ченики  вопїѧ̀: благослови́те, всѧ̑ дѣла̀ гдⷭ҇нѧ, гдⷭ҇а. 
Свѣ́томъ ѡ҆блиста́лсѧ є҆сѝ мы́сленнымъ  бжⷭ҇твеннагѡ дх҃а, блаже́нне ѳеофа́не: тѣ́мже и҆сцѣлє́нїѧ  то́чиши ны́нѣ вѣ́рою къ тебѣ̀ притека́ющымъ, и҆ ст҃ꙋ́ю  твою̀ ра́кꙋ любо́вїю почита́ющымъ, и҆ вопїю́щымъ:  благослови́те, всѧ̑ дѣла̀ гдⷭ҇нѧ, гдⷭ҇а. (с. 139) 
Бг҃оро́диченъ: 
Бж҃е́ственною си́лою содержа́й тва́рь всю̀, и҆  оу҆правлѧ́ѧ ꙗ҆́вѣ, рꙋка́ми держи́тсѧ твои́ми, пречⷭ҇таѧ,  ꙗ҆́кѡ млⷣнецъ, присносꙋ́щный и҆ сопресто́льный ѻ҆ц҃ꙋ̀, и҆  бж҃е́ственномꙋ дх҃ꙋ. є҆мꙋ́же вопїе́мъ: благослови́те, всѧ̑  дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Всѐ бога́тство расточи́лъ є҆сѝ оу҆бѡ́гимъ,  бг҃оно́се, пра́вдꙋ твою̀ ꙗ҆́вѣ воспрїе́млеши, тебѣ̀  возсїѧ́вшꙋю, вмѣ́стѡ тлѣ́нныхъ пожина́ѧ вѣ́чнѡ  пребыва̑ющаѧ. 
Недꙋ́ги и҆сцѣлѧ́еши, всеблаже́нне,  оу҆тѣши́телевою си́лою: де́мѡны ꙗ҆́вѣ ѿго́ниши  дѣ́йствомъ сегѡ̀, преблаже́нне. тѣ́мъ вѣ́рнїи зрѧ́ще тѧ̀,  бг҃оно́се, оу҆блажа́емъ. 
Тво́й свѣтоно́сный, бг҃омꙋ́дре, преставле́нїѧ  де́нь, всѧ̑ призыва́етъ вѣ̑рныѧ къ прича́стїю ѡ҆свѧще́нїѧ,  є҆го́же и҆ ны́нѣ ра́дꙋющесѧ соверша́емъ, свѧще́ннѣйше. 
Дае́ши мнѣ̀ незави́стенъ да́ръ, похвале́нїй тебѣ̀  словеса̀ спле́тшемꙋ оу҆се́рднѡ, бг҃омꙋ́дре, є҆динонра́вна  тебѣ̀, ꙗ҆́коже тезоиме́нна сего̀ показа́въ, мольба́ми  твои́ми благопрїѧ́тными, всеблаже́нне. 
Бг҃оро́диченъ: 
Зако́нъ похва́лъ побѣжда́етсѧ бжⷭ҇твенною сла́вою  твое́ю, дв҃о: но, ꙗ҆́кѡ блага̀ и҆ благосе́рда, тѧ̀ пою́щихъ  прїимѝ похвалꙋ̀, грѣхѡ́въ ѡ҆чище́нїе воздаю́щи,  бг҃оневѣ́стнаѧ. 


(с. 140) 
Мѣ́сѧца тогѡ́же въ г҃і-й де́нь. 
Пренесе́нїе моще́й, и҆́же во ст҃ы́хъ, ѻ҆ц҃а̀ на́шегѡ  нїки́фора, патрїа́рха царѧгра́да. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Нбⷭ҇ныхъ чинѡ́въ: 
Премꙋ́дрости твоеѧ̀ стрꙋи̑ ꙳ почерпа́еми мы́сленными  ѻ҆́блаки, ꙳ и҆сточа́ютъ мі́рꙋ и҆сто́чникъ правосла́вїѧ, ꙳  и҆зъ ни́хже сла́дость вѣ́рнїи почерпа́ющїи, ꙳ є҆ресе́й  и҆злїѧ̑нїѧ, ꙳ ꙗ҆́коже ме́ррскихъ ѿвраща́емсѧ во́дъ. 
Твоѐ чистѣ́йшее тѣ́ло, ꙳ во гро́бѣ лежѧ̀, не  растлѣ̀ ѿню́дъ, ꙳ но цѣ́ло ѡ҆брѣ́тесѧ, всеблаже́нне  нїки́форе: ꙳ є҆́же со тща́нїемъ прине́сше, ꙳ ра́довахꙋсѧ  правосла́вїѧ пито́мцы, ꙳ благосла́внѣ тѧ̀, бг҃омꙋ́дре,  блажа́ще. 
Хра́мъ бж҃їй бы́вше тѧ̀ ꙳ бжⷭ҇твенными дѣѧ́ньми, ꙳  хра́мъ а҆пⷭ҇льскїй зва́нїемъ почте́нный, ꙳ прїе́млетъ,  всеблаже́нне, по погребе́нїи свѧще́ннѡ погреба́емаго, ꙳ и҆  спогре́бша всѧ̑ є҆реті́чєскаѧ ѕлосмра̑днаѧ бꙋеслѡ́вїѧ. 
Сла́ва, и҆ ны́нѣ, бг҃оро́диченъ: 
Прегрѣше́нїй пꙋчи́ною ѡ҆бꙋрева́емь, ꙳ къ ти́хомꙋ  приста́нищꙋ прибѣ́гъ, ꙳ пречи́стѣй моли́твѣ твое́й, ꙳  бг҃ороди́тельнице, взыва́ю тѝ: спаси́ мѧ, ꙳ крѣ́пкꙋю твою̀  десни́цꙋ просте́рши рабꙋ̀ твоемꙋ̀, ꙳ всенепоро́чнаѧ. 
Крⷭ҇тобг҃оро́диченъ: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца, ꙳  непоро́чнаѧ дв҃а пла́чꙋщи вопїѧ́ше: ꙳ сла́дкое моѐ ча́до, ꙳  что̀ но́вое и҆ пресла́вное видѣ́нїе; ꙳ ка́кѡ содержа́й  всѧ́чєскаѧ го́рстїю, ꙳ на дре́вѣ пригвожда́ешисѧ пло́тїю;  (с. 141) 
Канѡ́нъ, гла́съ в҃. І҆гна́тїа. 
Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Грѣхѡ́въ гро́бомъ лю́тѣ содержи́ма мѧ̀,  безсме́ртнымъ манове́нїемъ твои́мъ и҆ благоꙋтро́бною твое́ю  возста́ви дла́нїю, и҆ ѡ҆живѝ, ще́дре, ꙗ҆́кѡ всеси́ленъ. 
Рѡ́днаѧ добродѣ́телей совершє́нства четвероча́стнѡ  стѧжа́въ, и҆ ꙗ҆́кѡ на колесни́цꙋ вше́дъ, бг҃оно́се, въ  коне́цъ бг҃овидѣ́нїѧ взѧ́лсѧ є҆сѝ ѿ дѣѧ́нїѧ. 
Ты̀ жи́зни нетлѣ́нныѧ вкꙋси́въ, ѿ ча́ши,  преподо́бне, бжⷭ҇твенныѧ пи́лъ є҆сѝ тре́звенное пи́во:  тѣ́мъ и҆ мꙋ́дрости прїѧ́телище бы́лъ є҆сѝ. 
Ѿгна́нъ бы́въ прⷭ҇то́ла и҆ сла́вы, и҆ па́ствы  твоеѧ̀, рꙋко́ю нꙋ́ждною, преподо́бне, є҆́реси  ꙗ҆ротлѣ́нныхъ ѕвѣре́й, ны́нѣ къ твое́й ѡ҆гра́дѣ вше́лъ  є҆сѝ. 
Бг҃оро́диченъ: 
Ѻ҆́ч҃ее сло́во сло́вомъ зачала̀ є҆сѝ, и҆ па́че  сло́ва родила̀ є҆сѝ, и҆ по рождествѣ̀ па́че є҆стества̀  и҆ сло́ва, дв҃а ꙗ҆́кѡ пре́жде рождества̀ па́ки пребыла̀  є҆сѝ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ твоѝ всадѝ въ сердца̀  на́съ, пою́щихъ тѧ̀. 
Ѻ҆рꙋ́жїемъ крⷭ҇та̀ защити́всѧ, бжⷭ҇твенное  воѡбраже́нїе влⷣки написꙋ́ѧ, покланѧ́ешисѧ благоче́стнѡ,  ѻ҆те́чєскимъ послѣ́дꙋѧ оу҆че́нїємъ. 
Па́ства па́стырѧ тѧ̀ жела́ющи, тꙋ́ю по и҆́мени  зовꙋ́щаго, и҆ во́лки ѿгонѧ́ща жезло́мъ вѣ́ры, къ тебѣ̀  притека́етъ, мꙋ́дре. 
Ꙗ҆́коже дре́вле і҆ѡ́сифа бжⷭ҇твеннагѡ  цѣломꙋ́дреннагѡ (с. 142) тѣ́ло і҆и҃ль прино́ситъ: та́кѡ  ны́нѣ цр҃ковь хрⷭ҇то́ва ра́кꙋ моще́й твои́хъ почита́етъ. 
Бг҃оро́диченъ: 
Хра́мъ и҆ свѧще́нное жили́ще сло́ва сꙋ́щи, бцⷣе,  прегрѣше́нїй ѡ҆чище́нїе, прест҃а́ѧ, бꙋ́ди мѝ, приснодв҃о. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Побѣ́дами вѣнча́лъ є҆сѝ цр҃ковь, пре́лесть  ѿгна́въ ѕлосла́вїѧ, побѣдоно́сецъ сꙋ́щѡ бы́въ: и҆  ѡ҆свѧща́еши мі́ра концы̀ пренесе́нїемъ ст҃ы́хъ моще́й  твои́хъ, ѻ҆́ч҃е преподо́бне, хрⷭ҇та̀ бг҃а молѝ дарова́ти  на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница, сло́ва нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, ма́терски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, сла́вное твоѐ смотре́нїе, и҆  просла́вихъ, человѣколю́бче, непостижи́мꙋю твою̀ си́лꙋ. 
Кївѡ́тъ свѧще́нїѧ, и҆зъ негѡ́же и҆сто́чникъ  и҆сцѣле́нїй почерпа́емъ, ра́ка твоѧ̀ бы́сть чтꙋ́щымъ тѧ̀. 
Є҆́рєси ѿгна́лъ є҆сѝ, и҆ па́ствы ѡ҆гра́дꙋ  оу҆тверди́лъ є҆сѝ, оу҆чє́нїи бжⷭ҇твенными ѡ҆гради́въ. 
По до́лгꙋ почита́емъ твои́хъ моще́й, блаже́нне,  мѷрополо́жницꙋ, ꙗ҆́кѡ жи́зни точа́щꙋю благово́нїе  вѣ̑рнымъ. 
Бг҃оро́диченъ: 
Мы́сленный тѧ̀ ра́й, ꙗ҆́кѡ жи́зни дре́во прїе́мшꙋю,  во чре́вѣ, дв҃о, хрⷭ҇та̀: тѣ́мъ тѧ̀ чтꙋ́ще прославлѧ́емъ.  (с. 143) 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Вразѝ посрамлѧ́ютсѧ, є҆ресенача̑льницы съ ни́ми  неи́стовѧтсѧ, твою̀ ра́кꙋ зрѧ́ще, бг҃омꙋ́дре, вѣ́рнѣ  почита́емꙋю ѿ царѧ̀ и҆ всеѧ̀ па́ствы твоеѧ̀. 
Свѧще́ннаѧ твоѧ̀ ра́ка де́мѡнѡвъ лꙋка̑выѧ дꙋ́хи,  ꙗ҆́коже стра́шный би́чь, ѿгонѧ́етъ, и҆ побѣ́дꙋ на ты́ѧ,  нїки́форе, сла́вы бжⷭ҇твенныѧ ѿ бг҃а прїе́млетъ. 
Со́вѣсти горни́ло ѻ҆гне́мъ дꙋ́ха воспале́но,  ꙗ҆́кѡ зла́то вѣ́рою тѧ̀ показа̀ свѣ́тло,  є҆реті́чествꙋющихъ ѡ҆блича́ѧ ме́рзость. 
Бг҃оро́диченъ: 
Оу҆краси́вшисѧ, чⷭ҇таѧ, наи́тїемъ прест҃а́гѡ дх҃а,  бг҃а сосце́ма дои́ши, и҆ сего̀ держи́ши ѡ҆б̾ѧ̑тїи, всю̀  тва́рь дла́нїю содержа́щаго. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
За вѣ́рꙋ стра̑сти претерпѣ́лъ є҆сѝ, ѻ҆ч҃ескихъ  ра́ди честны́хъ преда́нїй и҆згна̑нїѧ поне́слъ є҆сѝ,  и҆́миже сла́вꙋ стѧжа́лъ є҆сѝ пречестнꙋ́ю. 
Тверда̀ вѣ́ра твоѧ̀ и҆ противле́нїе, мꙋчи́телей  безꙋ́мїе поколеба̀: сто́лпъ же ѻ҆́гненъ бы́лъ є҆сѝ  честнѣ́й це́ркви, блаже́нне. 
Ꙗ҆́кѡ свѣ́тлыхъ би́сєръ, и҆ ка́менїѧ, мꙋ́дре,  па́че свѣтлѣ́йши, ра́кꙋ и҆ пе́рсть це́рковь твоѧ̀ и҆мꙋ́щи,  правосла́вїѧ вѣнце́мъ оу҆добрѧ́етсѧ. 
Бг҃оро́диченъ: 
Неизрече́нный ѻ҆́бразъ рождества̀ твоегѡ̀, ꙗ҆зы́цы  земноро́дныхъ и҆ а҆́гг҃лѡвъ чествꙋ́ютъ, тѧ̀ тва́рей,  влⷣчце, вы́шшꙋю всѣ́хъ сла́вѧще. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Ли́къ патрїа́ршескїй ст҃ꙋ́ю твою̀ па́мѧть хвала́ми  и҆ (с. 144) пѣ́сньми, нїки́форе, чествꙋ́етъ: въ преложе́нїи  бо прїѧ́тъ дꙋ́шꙋ твою̀, сла́вне. тѣ́мъ дне́сь честна́ѧ  цр҃ковь велича́ющи хрⷭ҇та̀ цр҃ѧ̀, сла́витъ є҆ди́наго  чл҃вѣколю́бца. 
Пѣ́снь з҃. І҆рмо́съ: 
Ѻ҆́бразꙋ злато́мꙋ на по́лѣ деи́рѣ слꙋжи́мꙋ, трїѐ  твоѝ ѻ҆́троцы небрего́ша безбо́жнагѡ велѣ́нїѧ, посредѣ́  же ѻ҆гнѧ̀ вве́ржени, ѡ҆роша́еми поѧ́хꙋ: бл҃гослове́нъ  є҆сѝ, бж҃е ѻ҆тє́цъ на́шихъ. 
Бжⷭ҇твенною си́лою нетлѣ̑нны соблюдо́шасѧ  погреба́тєльныѧ ри̑зы, и҆ кѡ́сти твоѧ̑ бжⷭ҇твеннымъ  манове́нїемъ, сопрѧже́нїѧ не ѿрѣши́шасѧ, блаже́нне,  нечи́стыхъ дꙋхѡ́въ разсыпа́ютъ ѕлоꙋ́мїе, мы́ же вопїе́мъ:  благослове́нъ є҆сѝ, бж҃е ѻ҆тє́цъ на́шихъ. 
Стека́ютсѧ лю́дїе, ца́рь же благочести́вый, и҆  сано́вныхъ мно́жество, и҆ возло́жше сла́внꙋю твою̀ ра́кꙋ на  вы́ѧхъ, бг҃опрїѧ́тне, ꙗ҆́коже кївѡ́тъ пресвѧ́тъ  дорѷно́сѧтъ, и҆ пою́тъ: благослове́нъ є҆сѝ, бж҃е  ѻ҆тє́цъ на́шихъ. 
Бжⷭ҇твенный хра́мъ, сло́ва оу҆ч҃никѡ́въ, да  прїи́метъ вѣ́рнѡ, а҆пⷭ҇лѡвъ собесѣ́дника, и҆ мꙋ́ченикѡвъ  сожи́телѧ, патрїа́рхѡвъ степе́нь, и҆ ѻ҆тцє́въ  сосѣда́телѧ: благослове́нъ є҆сѝ, вопїѧ̀, бж҃е ѻ҆тє́цъ  на́шихъ. 
Бг҃оро́диченъ: 
Зрѧ̀ мѡѷсе́й кꙋпинꙋ̀ неѡпали́мꙋ, пре́жде горѧ́щꙋ  ѻ҆гне́мъ въ сїна́и, мт҃и пречⷭ҇таѧ, проѡбразꙋ́ющꙋ ложєсна̀  твоѧ̑: ѻ҆́гнь бо заче́нши бжⷭ҇твенный, не ѡ҆пали́ласѧ  є҆сѝ, но родила̀ є҆сѝ свѣ́та содѣ́телѧ, бг҃а и҆  чл҃вѣ́ка. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Въ приста́нище жи́зни ѿ мно́гихъ треволне́нїй  дости́глъ є҆сѝ, ѻ҆́ч҃е, дх҃а вѣ́тромъ, и҆ бре́мѧ до́брое  (с. 145) немо́кренною ного́ю твое́ю спа́слъ є҆сѝ: и҆  ны́нѣ наслажда́ешисѧ та́мошнїѧ тишины̀. 
Гро́бъ ви́дѧще вѣ́рнїи въ но́вый же́ртвенникъ  прїѧ́тъ, въ не́мже бжⷭ҇твєннаѧ соверша́ютсѧ всесожжє́нїѧ  вѣ́рнѡ, и҆ внꙋ́трь мертвеца̀ свѧще́ннѣйшаго, чꙋдодѣ́телѧ  и҆ бг҃а превозно́симъ. 
Ра́дꙋетсѧ ста́до свѣ́тлѡ, пра́зднꙋетъ мона́хѡвъ  свѣ́тлый ли́къ, и҆ вѣ́рныхъ царе́й благочести́ваѧ  порфѵ́ра, и҆ всѧ́кое си́льныхъ торжество̀, въ честно́мъ  моще́й твои́хъ пренесе́нїи. 
Бг҃оро́диченъ: 
Сло́вомъ сло́во во оу҆тро́бѣ, всѧ́чєскаѧ сло́вомъ  соста́вльшаго, заче́нши безсѣ́меннѡ, бг҃ороди́тельнице,  чи́стаѧ дв҃о, па́че сло́ва родила̀ є҆сѝ: є҆го́же  превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Ѡ҆ твое́мъ торжествѣ̀ и҆ болѣ́знехъ твои́хъ,  ѻ҆́ч҃е, а҆́гг҃льскаѧ сликовствꙋ́ютъ мно́жєства, прест҃а́го  гдⷭ҇а благода́рственнѡ сла́вѧще, и҆ ми́ръ свы́ше на́мъ  и҆спроша́ютъ, вѣ́рнѡ чтꙋ́щымъ твоѧ̑ мо́щы. 
Моще́й твои́хъ благода́ть, ꙗ҆́кѡ че́стно  врачевство̀ да бꙋ́детъ не́мощемъ на́шымъ, и҆ моли́тва,  всехва́льне, ѡ҆чисти́лище всѣ̑мъ, и҆ къ бг҃ꙋ пꙋ́ть и҆  во́ждь, вѣ́рою и҆ любо́вїю чтꙋ́щымъ тѧ̀, блаже́нне. 
Побѣди́тельными всеѻрꙋ̑жїи вѣ̑рныѧ защити́въ,  всецр҃ю̀, рꙋко́ю твое́ю вѣ̑рныѧ на ва́рвары оу҆крѣпѝ, и҆  твою̀ цр҃ковь, ꙗ҆́кѡ тве́рдое ѡ҆снова́нїе вѣ́рныхъ,  преподо́бнагѡ моли́твами правосла́вѧщꙋю сохранѝ. (с. 146) 
Бг҃оро́диченъ: 
Ꙗ҆́кѡ крѣ́пкое предста́тельство, ꙗ҆́кѡ наде́ждꙋ  и҆ стѣ́нꙋ, и҆ а҆гкѵ́рꙋ, и҆ покро́въ тве́рдъ, и҆ неѡбори́мое  оу҆твержде́нїе, и҆ небꙋ́рное приста́нище, и҆ є҆ди́но  прибѣ́жище, чⷭ҇таѧ, стѧжа́вше тѧ̀ всѝ, спаса́емсѧ,  всепѣ́таѧ. 


(с. 146) 
Мѣ́сѧца тогѡ́же въ д҃і-й де́нь. 
Преподо́бнагѡ ѻ҆ц҃а̀ на́шегѡ венеді́кта. 
На Гдⷭ҇и, воззва́хъ, стїхи̑ры, гла́съ в҃. Поⷣ:  Є҆гда̀ ѿ дре́ва: 
Вѣ́рою и҆ любо́вїю и҆́стинною, мі́ра ѿре́ксѧ,  ѻ҆́ч҃е, ѿ младе́нства, прпⷣбне, ра́дꙋѧсѧ послѣ́довалъ  є҆сѝ распе́ншемꙋсѧ хрⷭ҇тꙋ̀: и҆ мно́гими по́двиги пло́ть  оу҆мертви́въ, благода́ть и҆сцѣле́нїй бога́тнѡ прїѧ́лъ  є҆сѝ, оу҆толѧ́ти не́мѡщи разли̑чныѧ и҆ лꙋка̑выѧ  ѿгонѧ́ти дꙋ́хи, вельмѝ оу҆дивлѧ́емь. 
Красота̀ мона́шествꙋющихъ бы́въ, собра́лъ є҆сѝ  неизче́тное мно́жество пѣ́ти гдⷭ҇а, преподо́бне венеді́кте,  и҆ къ нбⷭ҇нѣй всѧ̑ стезѝ наста́вилъ є҆сѝ, до́брѣ  послѣ́дꙋющыѧ бжⷭ҇твєннымъ твои̑мъ оу҆че́нїємъ, и҆  подо́бѧщыѧсѧ твоемꙋ̀ житїю̀ добродѣ́тельномꙋ, ѻ҆́ч҃е. съ  ни́миже тѧ̀ почита́емъ свѧще́ннѡ, въ преставле́нїи твое́мъ  ра́дꙋющесѧ. 
Ꙗ҆́коже дре́вле и҆лїа̀ до́ждь, ѻ҆́ч҃е, съ нб҃съ  моли́твою бжⷭ҇твенною низве́лъ є҆сѝ, точи́ти же є҆ле́й  сосꙋ́дъ сотвори́лъ є҆сѝ, и҆ мертвеца̀ воскреси́лъ є҆сѝ,  и҆ и҆на̑ѧ премнѡ́гаѧ чꙋдеса̀ сотвори́лъ є҆сѝ, въ сла́вꙋ,  преподо́бне, всѣ́хъ сп҃са и҆ бг҃а. тѣ́мже твою̀ сла́внꙋю  па́мѧть любо́вїю пра́зднꙋемъ, венеді́кте. (с. 147) 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Всѣ́хъ скорбѧ́щихъ ра́досте, и҆ ѡ҆би́димыхъ  предста́тельнице, и҆ оу҆бо́гихъ пита́тельнице, стра́нныхъ  же оу҆тѣше́нїе, и҆ же́зле слѣпы́хъ, немощны́хъ  посѣще́нїе, трꙋжда́ющихсѧ покро́ве и҆ застꙋ́пнице, и҆  си́рыхъ помо́щнице, мт҃и бг҃а вы́шнѧгѡ, ты̀ є҆сѝ  пречⷭ҇таѧ, потщи́сѧ, мо́лимсѧ, спасти́сѧ рабѡ́мъ твои̑мъ. 
Крⷭ҇тобг҃оро́диченъ, подо́бенъ то́йже: 
Доса̑ды претерпѣ́вшаго мнѡ́ги, и҆ на крⷭ҇тъ  вознесе́ннаго всѧ́ческихъ творца̀, ви́дѣвши пречⷭ҇таѧ  стенѧ́ше, глаго́лющи: препѣ́тый гдⷭ҇и, сн҃е и҆ бж҃е мо́й,  ка́кѡ почестѝ хотѧ̀ созда́нїе твоѐ, влⷣко, терпи́ши  пло́тїю безче́стїе; сла́ва мно́гомꙋ милосе́рдїю и҆  соше́ствїю твоемꙋ̀, человѣколю́бче. 
Канѡ́нъ, є҆гѡ́же краегране́сїе: Пѣ́снь принесꙋ̀  мꙋ́дромꙋ венеді́ктꙋ. Творе́нїе і҆ѡ́сифа. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Пѣсносло́вити достохва́льнꙋю па́мѧть твою̀,  оу҆се́рдствꙋющемꙋ, преподо́бне, благода́ть да́ти мнѣ̀  моли́сѧ, венеді́кте, и҆ всѣ́хъ прегрѣше́нїй и҆збавле́нїе. 
Мона́шески, тво́й ѿ младе́нства взе́мъ кре́стъ,  послѣ́довалъ є҆сѝ вседержи́телю: и҆ оу҆мертви́въ пло́ть,  жи́зни сподо́билсѧ є҆сѝ, преблаже́нне. 
Зако́нꙋ бж҃їю повинꙋ́всѧ, досточꙋ́дне, и҆ страсте́й  взыгра̑нїѧ оу҆вѧди́лъ є҆сѝ, воздержа́нїѧ по́двиги, и҆  безстра́стїѧ благода́тїю ѡ҆богати́лсѧ є҆сѝ. 
Бг҃оро́диченъ: 
И҆́же тебє̀ ра́ди нетлѣ́нїемъ ѡ҆бога́щшесѧ, (с.  148) бг҃ороди́тельнице всечⷭ҇таѧ, ра́дꙋйсѧ, вопїе́мъ тѝ  ѡ҆бра́дованнѣй, преподо́бныхъ и҆ пра́ведныхъ оу҆добре́нїе. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ, пою́щихъ тѧ̀. 
Во́дъ живо́тныхъ бжⷭ҇твеннагѡ дх҃а и҆спо́лнившисѧ,  бг҃оно́се, дꙋша̀ твоѧ̀ рѣ́ки чꙋде́съ и҆сточѝ, недꙋ́гѡвъ  и҆зсꙋша́ющыѧ тече́нїе. 
Къ широтѣ̀ ра́йстѣй пресели́лсѧ є҆сѝ,  всеблаже́нне, тѣ́снꙋю ше́ствовавъ стезю̀, и҆ де́мѡнѡвъ  кова̑рствїѧ, и҆ шє́ствїѧ безчи̑ннаѧ оу҆тѣсни́лъ є҆сѝ. 
Течє́нїи твои́хъ сле́зъ напаѧ́емь, ꙗ҆́кѡ дре́во,  венеді́кте, плодоно́сно, благопло́дїе бжⷭ҇твенно прине́слъ  є҆сѝ добродѣ́телей и҆ чꙋде́съ бжⷭ҇твенною благода́тїю. 
Бг҃оро́диченъ: 
Є҆ди́нъ благі́й твою̀ воплоща́емь про́йде,  пренепоро́чнаѧ, оу҆тро́бꙋ, и҆ чл҃вѣ́къ ви́дѣнъ бы́сть  соверше́нъ, є҆го́же молѝ спастѝ пою́щыѧ тѧ̀. 
Сѣда́ленъ, гла́съ а҃. Подо́бенъ: Ка́мени  запеча́танꙋ: 
Мона́шествовавъ бг҃оꙋго́днѡ, добродѣ́тельнѡ пожи́лъ  є҆сѝ, и҆ благода́ть и҆сцѣле́нїй прїѧ́лъ є҆сѝ,  венеді́кте, чꙋдеса̀ соверши́въ стра̑шна: ѻ҆би́тель же  совокꙋ́пль свѧще́ннꙋ, приве́лъ є҆сѝ гдⷭ҇ꙋ спаса́емыхъ  мно́жєства, пребога́те. сла́ва бг҃ꙋ просвѣти́вшемꙋ тѧ̀:  сла́ва вѣнча́вшемꙋ тѧ̀: сла́ва ст҃ꙋ́ю твою̀ па́мѧть  просла́вльшемꙋ. 
Сла́ва, и҆ ны́нѣ, бг҃оро́диченъ: 
Рꙋ́цѣ твоѝ бжⷭ҇твєнныѧ, и҆́миже созда́телѧ  понесла̀ є҆сѝ, дв҃о прест҃а́ѧ, вопло́щшагосѧ благосты́нею,  просте́рши, оу҆молѝ є҆го̀ и҆зба́вити на́съ ѿ  и҆скꙋше́нїй и҆ страсте́й, и҆ бѣ́дъ, хва́лѧщихъ тѧ̀ любо́вїю  и҆ вопїю́щихъ: сла́ва все́льшемꙋсѧ въ тѧ̀: сла́ва  проше́дшемꙋ и҆зъ тебє̀: сла́ва и҆зба́вльшемꙋ на́съ  рождество́мъ твои́мъ. (с. 149) 
Крⷭ҇тобг҃оро́диченъ: 
На крⷭ҇тѣ̀ тебѣ̀ распе́ншꙋсѧ ѿ беззако́нныхъ, и҆  ѿ вѡ́инъ, сп҃се, копїе́мъ ре́брѡмъ твои̑мъ прободє́ннымъ,  пречⷭ҇таѧ рыда́ше го́рькѡ, и҆ мно́гомꙋ твоемꙋ̀ и҆ стра́шномꙋ  терпѣ́нїю оу҆жаса́шесѧ, вопїѧ́ше: сла́ва къ человѣ́кѡмъ  твое́й любвѝ: сла́ва твое́й бла́гости: сла́ва сме́ртїю  твое́ю человѣ́ки ѡ҆безсме́ртившемꙋ. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ, и҆  оу҆жасо́хсѧ: до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Распе́нъ себѐ сама́го страсте́мъ и҆ мі́рꙋ,  бг҃омꙋ́дре ѻ҆́ч҃е, на крⷭ҇тѣ̀ просте́ршемꙋ во́лею дла̑ни  хрⷭ҇тꙋ̀ оу҆годи́лъ є҆сѝ, венеді́кте. є҆го́же молѝ  спастѝ дꙋ́шы на́шѧ. 
Пѡ́двиги воздержа́нїѧ, преподо́бне, плотскі̑ѧ  оу҆мертви́лъ є҆сѝ оу҆́ды, мє́ртвыѧ же мл҃твою  возста́вилъ є҆сѝ, и҆ разсла́блєннымъ благотече́нїе  вѣ́рнѡ чꙋди́мь дарова́лъ є҆сѝ, и҆ всѧ́къ недꙋ́гъ,  ѻ҆́ч҃е, и҆сцѣли́лъ є҆сѝ. 
Сꙋхі̑ѧ же и҆ невла̑жныѧ, преподо́бне, содѣ́лалъ  є҆сѝ дꙋ́шы ро́дны живи́тельнымъ сло́вомъ твои́мъ, плодѡ́въ  дх҃о́вныхъ и҆ бжⷭ҇твенныхъ, мꙋ́дре, бг҃опрови́дѣнъ бы́въ,  и҆ мона́шествꙋющихъ красота̀ сщ҃е́ннѣйшїй. 
Бг҃оро́диченъ: 
Ꙗ҆́кѡ до́ждь на рꙋно̀, чⷭ҇таѧ, въ честно́е чре́во  твоѐ сло́во сни́де воплоща́емо, и҆ оу҆ста́ви многобо́жїѧ  ꙗ҆́вѣ ѡ҆дождє́нїѧ, всенепоро́чнаѧ, и҆ го́рькꙋю зи́мꙋ  разори́ло є҆́сть. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Сꙋ́щаго въ ми́лости бг҃а молѧ̀, ѻ҆́ч҃е преподо́бне,  напо́лнилъ є҆сѝ ꙗ҆́коже и҆лїа̀ чва́нецъ є҆ле́а, сосꙋ́дъ  вели́къ, ѿ зрѧ́щихъ вѣ́рнѡ оу҆дивлѧ́емь. 
Ꙗ҆́кѡ чи́стъ дꙋше́ю ты̀ во и҆зстꙋпле́нїи бы́въ,  ви́дѣлъ (с. 150) є҆сѝ всю̀ зе́млю, ꙗ҆́кѡ подъ заре́ю  сїѧ́ющꙋ є҆ди́ною, бг҃ꙋ тѧ̀ почита́ющꙋ, всебл҃же́нне  венеді́кте. 
Чꙋдодѣ́йствꙋѧ ѡ҆ хрⷭ҇тѣ̀, водѣ̀ и҆стещѝ  моли́твою, преподо́бне, мо́лиши подвигополо́жника, ꙗ҆́же  пребыва́етъ, возпроповѣ́дающи чꙋдеса̀, венеді́кте. 
Бг҃оро́диченъ: 
Живы́й на нб҃сѣ́хъ, хотѧ́й всели́сѧ въ ложєсна̀  твоѧ̑ чи́стаѧ, ꙗ҆́кѡ да на́съ до́мы трⷪ҇цѣ сотвори́тъ, тѧ̀  бцⷣꙋ проповѣ́дающихъ, чⷭ҇таѧ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Свѣтозаре́ньми просвѣща́емь дх҃а, тмꙋ̀ лꙋка́выхъ  де́мѡнѡвъ ѿгна́лъ є҆сѝ, чꙋдотво́рче венеді́кте,  мона́шествꙋющихъ свѣти́льниче свѣтлѣ́йшїй. 
Ꙗ҆́кѡ пресла́вно, блаже́нне, житїѐ твоѐ, ꙗ҆́кѡ  пресвѣ́тло честно́е жи́тельство твоѐ, и҆́мже стада̀  привле́клъ є҆сѝ мона́шествꙋющихъ къ ра́зꙋмꙋ  спаси́тельномꙋ. 
Црⷭ҇твїѧ жи́тель бы́въ нб҃снагѡ, бг҃омꙋ́дре  венеді́кте, сегѡ̀ оу҆лꙋчи́ти молѝ, вѣ́рнѡ тѧ̀ при́снѡ  блажа́щымъ. 
Бг҃оро́диченъ: 
И҆зъ оу҆тро́бы твоеѧ̀ ст҃ы́ѧ возсїѧ̀ пра́вды  невече́рнее сл҃нце, и҆ вѣ̑рныѧ просвѣтѝ, бцⷣе дв҃о  всепѣ́таѧ. 
Конда́къ, гла́съ ѕ҃: 
Бл҃года́тїю бж҃їею ѡ҆богати́лсѧ є҆сѝ, дѣ́лы же  и҆звѣсти́лъ є҆сѝ зва́нїе: и҆ ꙗ҆ви́лсѧ є҆сѝ,  венеді́кте, оу҆го́дниче хрⷭ҇та̀ бг҃а въ мл҃твахъ и҆  постѣ́хъ, дарова́нїй бж҃їѧ дх҃а и҆спо́лненъ: и҆ бы́лъ  є҆сѝ недꙋ̑жнымъ и҆сцѣли́тель и҆ прогони́тель врагѡ́мъ, и҆  застꙋ́пникъ ско́рый дꙋша́мъ на́шымъ. 
Пѣ́снь з҃. І҆рмо́съ: 
Вѣті̑и ꙗ҆ви́шасѧ ѻ҆́троцы любомꙋ́дрѣйшїи  дре́вле, ѿ (с. 151) бг҃опрїѧ́тныѧ бо дꙋшѝ бг҃осло́вѧще,  оу҆стна́ми поѧ́хꙋ: пребжⷭ҇твенный ѻ҆тцє́въ и҆ на́шъ бж҃е,  бл҃гослове́нъ є҆сѝ. 
Ме́ртвость живоно́снꙋ стѧжа́лъ є҆сѝ сласте́й  ѿложе́нїемъ. тѣ́мже мє́ртвыѧ возставлѧ́ти сподо́билсѧ  є҆сѝ, блаже́нне венеді́кте, вопїѧ̀: пребжⷭ҇твенный  ѻ҆тцє́въ и҆ на́шъ бж҃е, благослове́нъ є҆сѝ. 
Оу҆дивлѧ́емь ѿ мно́жества вѣ́рныхъ, ꙗ҆́кѡ  и҆лїа̀ вели́кїй содѣ́лалъ є҆сѝ преподо́бными твои́ми  трꙋды̀, ѡ҆гра́дꙋ водрꙋзи́въ мона́хѡмъ: ꙗ҆́же при́снѡ  пребыва́етъ ѡ҆стѣнѧ́ема моли́твами твои́ми, блаже́нне. 
Непщева́вше оу҆мори́ти безъ оу҆ма̀ чарова́ньми,  ѻ҆́ч҃е, лꙋка́вными, тѧ̀ блюдо́маго бжⷭ҇твенною вседѣ́телѧ  дла́нїю, несмы́сленнїи постыдѣ́шасѧ, ѡ҆бличе́ни бы́вше  сꙋ́щимъ въ тебѣ̀, венеді́кте, проразꙋмѣ́нїемъ. 
Бг҃оро́диченъ: 
И҆сцѣлѝ дꙋшѝ моеѧ̀ стра̑сти, безстра́стїѧ  и҆сто́чника заче́ншаѧ несказа́ннѡ, дв҃о, и҆ оу҆миле́нїѧ  тꙋ́чꙋ пода́ждь мѝ хода́тайствꙋющꙋю мѝ оу҆тѣше́нїе та́мѡ,  ст҃а́ѧ бцⷣе. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Надъ страстьмѝ тлетво́рными црⷭ҇твовавъ ѡ҆  хрⷭ҇тѣ̀, бг҃омꙋ́дре ѻ҆́ч҃е, въ нб҃снѣмъ црⷭ҇твїи  сподо́билсѧ є҆сѝ жи́ти, со всѣ́ми до́брѣ пожи́вшими, и҆  всеви́дца бг҃а возлюби́вшими. 
Твоѧ̑ ст҃ы̑ѧ моли̑твы прїе́млѧ бг҃ъ, сꙋ́щымъ во  ѡ҆скꙋдѣ́нїи тобо́ю подава́ше, ꙗ҆̀же къ житїю̀ вины̀,  вельмѝ на землѝ прославлѧ́ѧ тѧ̀ чꙋдодѣ́йствы, венеді́кте  треблаже́нне. 
Оу҆краси́всѧ добро́тами бжⷭ҇твенныхъ  добродѣ́телей, къ (с. 152) кра̑снымъ черто́гѡмъ  преста́вилсѧ є҆сѝ, ѻ҆́ч҃е, пребыва́ти съ бг҃омъ, и҆ сегѡ̀  бжⷭ҇твенныѧ красоты̀ въ безконє́чныѧ вѣ́ки наслажда́тисѧ. 
Бг҃оро́диченъ: 
Сѐ роди́сѧ и҆зъ тебє̀, ꙗ҆́коже вопїе́тъ и҆са́їа,  чⷭ҇таѧ, ѻ҆троча̀, сн҃ъ вы́шнѧгѡ, и҆ тво́й зри́мь є҆́сть  сн҃ъ, дв҃о, сы́ны сотворѧ́ѧ нб҃снагѡ ѻ҆ц҃а̀, тѧ̀  почита́ющыѧ. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшагѡ ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Ꙗ҆ви́лсѧ є҆сѝ ꙗ҆́кѡ сл҃нце вели́кое, ѡ҆зарѧ́ѧ  зда́нїе зна́меньми, бг҃оно́се, стра́шными, и҆ добродѣ́телей  сїѧ̑нїи, сегѡ̀ ра́ди соверша́юще па́мѧть твою̀ пои́стиннѣ  свѣтоза́рнꙋю, просвѣща́емсѧ, ѻ҆́ч҃е, серде́чными  чꙋ́вствы. 
Тѧ̀ мона́шествꙋющихъ стада̀ тобо́ю собра̑нна, де́нь  восхвалѧ́ютъ и҆ но́щь, посредѝ тѣ́ло твоѐ и҆мꙋ́ще,  и҆сточа́ющее бога́тнѡ чꙋде́съ рѣ́ки, ѻ҆́ч҃е мꙋ́дре, и҆  просвѣтѧ́ще си́хъ непреста́ннѡ стѡпы̀. 
Па́че со́лнечныхъ лꙋ̑чь ѡ҆блиста́лъ є҆сѝ, ѻ҆́ч҃е,  и҆спо́лнивъ бж҃їѧ за́пѡвѣди, и҆ къ свѣ́тꙋ невече́рнемꙋ  преста́вилсѧ є҆сѝ, молѧ̀ пода́тисѧ ѡ҆ставле́нїю грѣхѡ́въ  вѣ́рнѡ тѧ̀ чтꙋ́щымъ, приснопа́мѧтне венеді́кте. 
Бг҃оро́диченъ: 
Свѣтороди́тельнице дв҃о, дꙋшѝ моеѧ̀ стра̑сти  ѿженѝ: и҆ да́ждь чи́стѡ зрѣ́ти, влⷣчце, спаси́тельнꙋю  добро́тꙋ возсїѧ́вшагѡ неизрече́ннѡ и҆зъ твоеѧ̀ пречⷭ҇тыѧ  оу҆тро́бы, во свѣ́тъ ꙗ҆зы́кѡвъ, всепѣ́таѧ. 


(с. 153) 
Мѣ́сѧца тогѡ́же въ є҃і-й де́нь. 
Ст҃а́гѡ мꙋ́ченика а҆га́пїа, и҆ съ ни́мъ шестѝ  мꙋ́чєникъ. 
На Гдⷭ҇и, воззва́хъ, стїхи̑ры, гла́съ и҃ Поⷣ:  Ѽ пресла́внагѡ чꙋдесѐ! 
Мꙋ́чєницы хрⷭ҇тѡ́вы седмочи́сленнїи, ꙳ гони́телей  стремлє́нїѧ, ꙳ и҆ нꙋ́жднꙋю сме́рть ꙳ въ ничто́же  вмѣни́сте: ꙳ по бл҃годе́рзостнѡ ѿлꙋчи́вшесѧ, ꙳  мꙋжемꙋ́дреннѡ къ боре́нїємъ, ꙳ и҆ побѣдоно́сною сла́вою  ѡ҆дѣ́ѧвшесѧ, ꙳ причто́стесѧ првⷣнымъ всѣ̑мъ, ꙳ съ ни́миже  ва́съ всегда̀ сла́вѧще оу҆бл҃жа́емъ. 
Мꙋ́чениче страда́льче а҆га́пїе, ꙳ бл҃ги́хъ  и҆сто́чника, ꙳ жела́нныхъ кра́йнѣйшее возлюби́въ, ꙳  потща́лсѧ є҆сѝ и҆спи́ти ча́шꙋ мꙋче́нїѧ, ꙳ призыва́ѧ бг҃а  жива́гѡ бжⷭ҇твенное и҆́мѧ. ꙳ Ѽ мꙋ́жества твоегѡ̀! ꙳ ѽ  терпѣ́нїѧ твоегѡ̀! ꙳ и҆́мже полꙋчи́ти сла́вы и҆ свѣ́тлости  ꙳ ꙗ҆́вѣ сподо́билсѧ є҆сѝ. 
Мꙋ́чєницы преблаже́ннїи, ꙳ на во́льное заколе́нїе ꙳  са́ми себѐ преда́сте, ꙳ и҆ зе́млю кровьмѝ ва́шими  ѡ҆свѧти́сте, ꙳ и҆ воздꙋ́хъ просвѣти́сте прехожде́нїемъ: ꙳  ны́нѣ же живетѐ на нб҃сѣ́хъ, ꙳ къ свѣ́тꙋ невече́рнемꙋ ꙳  ѡ҆ на́съ всегда̀ молѧ́щесѧ, бг҃ови́днѣйшїи. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Тѧ̀ мо́лимъ, пречⷭ҇таѧ, ꙳ предста́тельницꙋ на́шꙋ, ꙳  смꙋща́ємыѧ въ печа́лехъ, ꙳ не пре́зри до конца̀ поги́бнꙋти  рабы̑ твоѧ̑: ꙳ но оу҆скорѝ и҆з̾ѧ́ти ны̀ ꙳ настоѧ́щагѡ  гнѣ́ва и҆ печа́ли, ꙳ ѽ бг҃ора́дованнаѧ прест҃а́ѧ чⷭ҇таѧ, ꙳  ты́ бо на́мъ стѣна̀, ꙳ по́мощь неѡбори́ма. (с. 154) 
Крⷭ҇тобг҃оро́диченъ. Подо́бенъ то́йже: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко,  ꙳ оу҆вы̀ мнѣ̀, вопїѧ́ше, ча́до сла́дкое: ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  милосе́рдїемъ твои́мъ; 
Канѡ́нъ, є҆гѡ́же краегране́сїе: 
Седмѝ приноша́ю мꙋ́ченикѡмъ пѣснопѣ́нїе. Кѵ́ръ  і҆ѡ́сифа. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Въ нбⷭ҇ныхъ мꙋ́чєницы сꙋ́ще жили́щахъ, ва́съ  хва́лѧщыѧ на землѝ просвѣще́нїѧ сподо́бите. 
Столпѝ цр҃кве ꙗ҆ви́стесѧ, стѣ́ны разорѧ́юще  і҆дѡлонеи́стовства, стрⷭ҇тоте́рпцы хрⷭ҇тѡ́вы предо́блїи. 
Оу҆ѧзви́лсѧ є҆сѝ любо́вїю, мꙋ́чениче досточꙋ́дне  а҆га́пїе, влⷣки всѣ́хъ, и҆ оу҆мре́ти є҆гѡ̀ ра́ди  пред̾ꙋсе́рдствовалъ. 
Бг҃оро́диченъ: 
Заре́ю пресвѣтлѣ́йшею, и҆зъ тебє̀, дв҃о,  возсїѧ́вшею, дꙋшѝ моеѧ̀ зѣ̑ницы просвѣтѝ, ꙗ҆́кѡ да  прославлѧ́ю тѧ̀. 
Пѣ́снь г҃. І҆рмо́съ: 
Нѣ́сть свѧ́тъ ꙗ҆́кѡ гдⷭ҇ь, и҆ нѣ́сть пра́веденъ  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ па́че тебє̀, гдⷭ҇и. 
Ѻ҆гне́мъ разжига́ѧсѧ любвѐ хрⷭ҇то́вы, ѻ҆гни́ще  погаси́лъ є҆сѝ, мꙋ́чениче а҆га́пїе, і҆дѡлонеи́стовства,  тече́ньми крове́й твои́хъ: тѣ́мже восхвалѧ́емъ тѧ̀. 
Ѻ҆рꙋ̑жїѧ ꙗ҆ви́стесѧ, посѣка́юще тмы̀, блаже́ннїи,  де́мѡнѡвъ благода́тїю: и҆ ны́нѣ тма́мъ совокꙋпи́стесѧ  ра́дꙋющесѧ, мы́сленныхъ си́лъ. 
Пꙋ́ть соверши́вше мꙋче́нїѧ мꙋ́жески, ѿложе́нїемъ  тѣ́ла (с. 155) вы́шнее постиго́сте црⷭ҇тво: въ не́мже  стѧжа́сте, мꙋ́чєницы бжⷭ҇твеннїи, житїѐ. 
Бг҃оро́диченъ: 
Подо́бїемъ пло́ти ꙗ҆́вльшагосѧ, и҆зъ твоегѡ̀  свѣтоно́снагѡ чре́ва, зижди́телѧ позна́хомъ, за милосе́рдїе  млⷭ҇ти, на́мъ пою́щымъ тѧ̀, мт҃и приснодв҃о. 
Сѣда́ленъ, гла́съ и҃. Подо́бенъ: Воскре́се: 
Седмочи́сленный ли́къ ст҃ы́хъ мч҃никъ пострада̀  крѣ́пкѡ за бжⷭ҇твеннꙋю трⷪ҇цꙋ, погꙋбѝ мно́жєства  мы́сленныхъ вра̑гъ бл҃года́тїю, и҆ совокꙋпи́шасѧ тма́мъ  нб҃сныхъ оу҆мѡ́въ дх҃омъ. Тѣ́хъ моли́твами оу҆ще́дри  на́съ, чл҃вѣколю́бче. 
Сла́ва, и҆ ны́нѣ, бг҃оро́диченъ: 
Ѿ всѧ́кагѡ преще́нїѧ и҆ ѕло́бы человѣ́ческїѧ  спасѝ на́съ, прест҃а́ѧ дв҃о, тѧ́ бо и҆́мамы покро́въ и҆  застꙋпле́нїе прибѣга́ющїи къ тебѣ̀, бг҃ома́ти, и҆  рожде́нномꙋ и҆зъ тебє̀, бг҃ꙋ на́шемꙋ, є҆го́же молѝ,  и҆зба́вити на́съ бѣ́дъ и҆ скорбе́й. 
Крⷭ҇тобг҃оро́диченъ: 
Нескве́рнаѧ а҆́гница, а҆́гнца и҆ па́стырѧ ви́сѧща на  крⷭ҇тѣ̀ зрѧ́щи, вопїѧ́ше: ча́до моѐ, что̀ стра́нное  оу҆́бѡ и҆ ненаде́жное сїѐ зрѣ́нїе: ка́кѡ жи́знь всѣ́хъ  сме́ртїю ѡ҆сꙋжда́етсѧ зємны́мъ подо́бнѣ; но воскреснѝ  тридне́внѡ и҆зъ ме́ртвыхъ, сло́во, ꙗ҆́коже ре́клъ є҆сѝ,  да ра́дꙋющисѧ сла́влю тѧ̀. 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Вельмѝ хрⷭ҇та̀, а҆га́пїе, возлюби́въ, стрⷭ҇те́мъ  тогѡ̀ мꙋ́жески оу҆подо́билсѧ є҆сѝ, заколе́нъ бы́въ ꙗ҆́кѡ  а҆́гнецъ во́лею, великомꙋ́чениче досточꙋ́дне. 
Мечꙋ̀ себѐ са́ми вда́вше вседꙋ́шнѡ, мꙋ́чєницы  мꙋ́дрїи, кроплє́нїи крове́й ѡ҆багри́сте ри́зꙋ, въ ню́же  ѡ҆дѣ́ѧвшесѧ на нб҃сѣ́хъ живе́те. (с. 156) 
Ѽ ва́шеѧ къ бг҃ꙋ те́плыѧ любвѐ! є҆ѧ́же ра́ди  себѐ са́мыхъ ѿверго́стесѧ до конца̀: и҆ нꙋ́жднѣйшꙋю  сме́рть под̾е́мше, безсме́ртїѧ сподо́бистесѧ. 
Бг҃оро́диченъ: 
Мѵ́ро во чре́вѣ сло́ва прїѧ́ла є҆сѝ, нескве́рнаѧ  чⷭ҇таѧ, ве́сь мі́ръ ѿ ѕлосмра́дїѧ ѡ҆чи́стившаго, всѧ́кихъ  согрѣше́нїй: тѣ́мъ вѣ́рнѡ тѧ̀ оу҆блажа́емъ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Любо́венъ дѣѧ́нїемъ, ꙗ҆́коже и҆ зва́нїемъ бы́въ,  сла́вне, пострада́лъ є҆сѝ за любо́вь всецр҃ѧ̀ хрⷭ҇та̀ бг҃а  на́шегѡ. 
Глаго́лъ лю́тагѡ мꙋчи́телѧ попра́сте, ст҃і́и  мꙋ́чєницы, и҆ хрⷭ҇тꙋ̀ вво́инившесѧ, полкѝ дє́мѡнскїѧ  погꙋби́сте. 
Свѧще́нными по́двиги низлага́юще беззако́нныхъ  де́рзость, вѣнце́мъ безсме́ртїѧ, мч҃ницы хрⷭ҇то́вы,  оу҆вѧзо́стесѧ. 
Бг҃оро́диченъ: 
Пѣснослѡ́вїи бж҃е́ственными бцⷣꙋ, вѣ́рнїи,  оу҆блажи́мъ, ра́дꙋйсѧ, глаго́люще, две́рь, є҆́юже є҆ди́нъ  про́йде гдⷭ҇ь. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Со а҆леѯа́ндрома двѣма̀, дїонѵ̑сїа два̀  воспои́мъ, а҆га́пїа сла́внаго, тїмола́а и҆ рѡмѵ́ла, крѣ́пкѡ  пострада́вшыѧ, и҆ тмы̑ вра̑жїѧ пора́товавшыѧ. 
И҆сцѣле́нїй рѣ́ки и҆сточа́юще, мч҃ницы, стра̑сти  земноро́дныхъ бж҃е́ственнѣ ѡ҆чища́ете: сегѡ̀ ра́ди  ра́дꙋющесѧ, ва́шѧ вѣ́рою восхвалѧ́емъ до́блєсти. 
Зако́ннѡ свѧще́нный по́двигъ соверши́вше, зако́ннѡ  вседѣ́тельною дла́нїю вѣнча́стесѧ, седмочи́сленїи  мꙋ́чєницы, нб҃снїи гра́ждане, а҆́гг҃лѡмъ равностоѧ́телїе.  (с. 157) 
Бг҃оро́диченъ: 
Оу҆вѧди́вшаѧ сады̀ безбо́жїѧ, всенепоро́чнаѧ,  твои́мъ ст҃ы́мъ прозѧбе́нїемъ, прозѧба́ющꙋю во мнѣ̀ вы́нꙋ  вра́жїю ѕло́бꙋ и҆скоренѝ, бг҃оневѣ́сто. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Са́ми себѐ во́льнѡ къ заколе́нїю ꙗ҆́кѡ а҆́гнцы  преда́сте, не оу҆боѧ́вшесѧ мꙋ́къ, всехва́льнїи ѻ҆рꙋ̑жницы,  но благодꙋ́шнѡ взыва́юще: ѻ҆тє́цъ на́шихъ бж҃е,  благослове́нъ є҆сѝ. 
Просвѣ́щсѧ любо́вїю всѣ́хъ влⷣки, мꙋ́чениче  а҆га́пїе, подклони́лъ є҆сѝ вы́ю мечꙋ̀, и҆ мч҃никѡвъ  счи́слилсѧ є҆сѝ во́инствꙋ, взыва́ѧ: ѻ҆тє́цъ на́шихъ  бж҃е, бл҃гослове́нъ є҆сѝ. 
Ꙗ҆́кѡ свѣти́льникъ зрите́сѧ въ домꙋ̀ гдⷭ҇ни,  мч҃ницы сла́внїи, седмосте́бленный, мі́ръ просвѣща́ющїй,  вопїю́ще, сїѧ́нїемъ бл҃года́ти: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Свѧ́зана мѧ̀ плени́цами несказа́нныхъ прегрѣше́нїй,  разрѣшѝ, всенепоро́чнаѧ, подаю́щи мѝ тꙋ̑чи сле́зъ  пѣснопою́щꙋ и҆зъ тебє̀ возсїѧ́вшемꙋ: ѻ҆тє́цъ на́шихъ  бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте и҆ превозноси́те во всѧ̑ вѣ́ки. 
Вра́чеве разли́чныхъ недꙋ́гѡвъ, рꙋкодѣ́йствомъ дх҃а  показа́вшесѧ, всѧ̑ на́шѧ недꙋ́ги и҆сцѣли́те: ꙗ҆́кѡ да  восхвалѧ́емъ и҆ славосло́вимъ ва́шꙋ бж҃е́ственнꙋю па́мѧть. 
Возлюби́лъ є҆сѝ бг҃а, ѿ тогѡ̀, мꙋ́чениче,  возлюби́лсѧ є҆сѝ. Тѣ́мже тѧ̀ по́двигъ бж҃е́ственный  соверши́вша, приве́дъ со є҆диноревни́тели въ нбⷭ҇ныѧ,  а҆га́пїе, черто́ги. 
Оу҆крѣ́пльшесѧ любо́вїю влⷣки, наси́лованїе  низложи́сте (с. 158) преле́стника, и҆ бл҃госла́внѡ  побѣ́дами оу҆краша́еми, въ нб҃сныхъ, мч҃ницы гдⷭ҇ни,  живетѐ поко́ищахъ. 
Бг҃оро́диченъ: 
И҆сцѣлѝ стра̑сти се́рдца моегѡ̀, безстра́стїѧ  и҆сто́чника ро́ждшаѧ, и҆ къ животꙋ́ мѧ бж҃е́ственномꙋ  наста́ви, да тѧ̀ сла́влю мт҃рь сп҃совꙋ во всѧ̑ вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще. 
Кра́сни бы́вше бжⷭ҇твенными бл҃голѣ́потами  мꙋче́нїѧ, гдⷭ҇еви предстоитѐ, и҆ съ ни́мъ стрⷭ҇тоте́рпцы  при́снѡ веселите́сѧ. 
Во́инство а҆́гг҃льское ва́съ прїе́млетъ,  распрѧ́гшыѧсѧ тѣле́съ, мч҃ницы, къ нбⷭ҇номꙋ гра́дꙋ, къ  свѣ́тꙋ невече́рнемꙋ. 
На́съ соверша́ющихъ дне́сь па́мѧть свѧще́ннꙋю ва́шꙋ,  мꙋ́чєницы сла́внїи, къ бг҃ꙋ помина́ти не преста́ните. 
Бг҃оро́диченъ: 
Свѣ́томъ мѧ̀ покаѧ́нїѧ, помраче́ннаго  небреже́нїемъ, всенепоро́чнаѧ, просвѣтѝ: ꙗ҆́кѡ да пою̀ и҆  сла́влю вели̑чїѧ твоѧ̑. 


(с. 158) 
Мѣ́сѧца тогѡ́же въ ѕ҃і-й де́нь. 
Ст҃ы́хъ мꙋ́чєникъ, саві́на и҆ па́пы. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Что̀ ва́съ нарече́мъ: 
Что́ тѧ и҆менꙋ́емъ, сла́вне; ꙳ во́ина си́льнаго  цр҃ѧ̀ и҆ бг҃а, ꙳ безпло́тныхъ ѕлоче́стїе низло́жша мꙋ́жески,  ꙳ свѣти́льника, мы́сленный свѣ́тъ ѡ҆блиста́юща, ꙳  і҆́дѡлѡвъ (с. 159) гꙋби́телѧ преси́льна, ꙳ и҆ подви́жника  прете́плаго, ꙳ и҆ страда́льца зако́ннѣйшаго. ꙳ Молѝ  спасти́сѧ дꙋша́мъ на́шымъ. 
Что́ тѧ ны́нѣ, саві́не, пронарече́мъ; ꙳ рѣкꙋ̀  воды̀ живо́тныѧ, ꙳ лїю́щꙋ на́мъ широтꙋ̀ дх҃о́внꙋю, ꙳  оу҆тѣснє́нымъ въ лю́тыхъ, ꙳ наводне́нїе и҆сцѣле́нїй  неизживꙋ́щее, ꙳ ча́шꙋ, пи́во ст҃о́е пролива́ющꙋю, ꙳  чꙋдодѣ́телѧ и҆́стиннѣйша, ꙳ безпло́тныхъ равноче́стнаго. ꙳  Молѝ спасти́сѧ дꙋша́мъ на́шымъ. 
Что́ тѧ провѣща́емъ, ст҃ы́й; ꙳ заблꙋ́ждшихъ  наста́вника и҆лѝ моли́твенника грѣ́шникѡвъ, ꙳ врача̀  сꙋ́щымъ въ лю́тыхъ ѡ҆бꙋрева́ємымъ и҆́стиннаго, ꙳  бл҃гоꙋха́ненъ раѧ̀ крі́нъ че́стенъ, ꙳ нача́токъ мꙋ́ченикѡвъ  и҆ оу҆твержде́нїе, ꙳ и҆сто́чника чꙋде́съ приснотекꙋ́щаго, ꙳  подви́жника до́блѧго. ꙳ Молѝ спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
Комꙋ̀ оу҆подо́биласѧ є҆сѝ, ѻ҆каѧ́ннаѧ дꙋшѐ, ꙳  къ покаѧ́нїю ника́коже возни́чꙋщи, и҆ ѻ҆гнѧ̀ не  оу҆жаса́ющисѧ, ѕлы́хъ ѡ҆жида́ющагѡ; ꙳ воста́ни, и҆ є҆ди́нꙋ  къ застꙋпле́нїю ско́рꙋю призовѝ, и҆ возопі́й: ꙳ дв҃о мт҃и,  молѝ твоего̀ сн҃а и҆ бг҃а на́шего ꙳ и҆зба́вити мѧ̀ ѿ  сѣ́ти льсти́вагѡ. 
Крⷭ҇тобг҃оро́диченъ: 
А҆́гница а҆́гнца ꙗ҆́кѡ ви́дѣ ꙳ на дре́вѣ  просте́рта во́лею крⷭ҇тнѣмъ, ꙳ вопїѧ́ше мт҃рски, ꙳  болѣ́знꙋющи съ пла́чемъ. ꙳ сн҃е мо́й, ꙳ что̀ стра́нное сїѐ  видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇ь, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ земны̑мъ подаѧ̀  воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. 
Канѡ́нъ, є҆гѡ́же краегране́сїе: Страда́льчески  саві́на восхвалю̀ любо́вїю. Кѵ́ръ ѳеофа́на. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. (с. 160) 
Нетлѣ́ннагѡ и҆ бжⷭ҇твеннагѡ пребыва́нїѧ, и҆  непости́жныхъ наслажда́ѧсѧ ны́нѣ бла̑гъ, саві́не съ  мꙋ́ченики, бг҃омꙋ́дре, восхвалѧ́ющыѧ тѧ̀ спаса́й. 
Же́ртвꙋ хвале́нїѧ хрⷭ҇тꙋ̀ себѐ ѡ҆свѧща́ѧ, къ  страда́нїємъ терпѣли́внѡ, въ пꙋсты́нѧхъ оу҆дали́лсѧ  є҆сѝ, саві́не, по́стническими ѡ҆бꙋча́ѧсѧ по́двиги. 
Цвѣтцы̀ наслади́всѧ дꙋхо́вными, ра́й ꙗ҆ви́лсѧ  є҆сѝ оу҆кра́шенъ добродѣ́тельми, ѡ҆б̾е́млемь мече́мъ  мꙋче́нїѧ, и҆ снѣ́дь бг҃ꙋ познава́емь. 
Бг҃оро́диченъ: 
Ѿбѣжѐ сме́ртное сѣ́тованїе: живо́тъ бо и҆зъ  оу҆тро́бы твоеѧ̀ во ѵ҆поста́си бг҃ъ про́йде несказа́ннѡ,  бцⷣе, ѡ҆бновлѧ́ѧй, дв҃о, є҆стество̀ на́ше. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Хра́мъ содѣ́лавъ чⷭ҇тꙋю твою̀ дꙋ́шꙋ, прїѧ́лъ є҆сѝ  въ ню̀ бг҃а, и҆ хра́мы дє́мѡнскїѧ, ѽ саві́не, низложи́лъ  є҆сѝ. 
Два́жды. 
Ми́лостива ра́ди ми́лости бг҃а ѡ҆брѣ́тъ, стрⷭ҇те́мъ  є҆гѡ̀ подража́тель бы́лъ є҆сѝ, преда́телю оу҆ченикꙋ̀  бы́вшꙋ. 
Бг҃оро́диченъ: 
Бг҃а ро́ждши, всеѧ̀ тва́ри влⷣчце, ꙗ҆́кѡ  вои́стиннꙋ є҆ди́на бцⷣа, превы́шшаѧ ꙗ҆ви́ласѧ є҆сѝ. 
Сѣда́ленъ, гла́съ и҃. Подо́бенъ: Премꙋ́дрости: 
Свѧза́всѧ любо́вїю и҆зба́вителѧ, ꙗ҆́звы  многоѻбра̑зны и҆ растерза̑нїѧ претерпѣ́лъ є҆сѝ, ст҃е,  мꙋ́жественнымъ мꙋдрова́нїемъ: въ рѣкꙋ́ же вве́рженъ бы́въ,  коне́цъ ст҃ы́й въ не́й прїѧ́лъ є҆сѝ, и҆ бога́тство  многоцѣ́нно всѣ̑мъ пода́лсѧ є҆сѝ, и҆сточа́ѧ  и҆сцѣлє́нїѧ, и҆ рѣша́ѧ недꙋ́ги вѣ́рнѡ притека́ющымъ къ  тебѣ̀, саві́не блаже́нне. Молѝ хрⷭ҇та̀ бг҃а прегрѣше́нїй  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. (с. 161) 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а.  Тѣ́мъ а҆́гг҃льскїй и҆ человѣ́ческїй ро́дъ, досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бж҃е́ствєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Ꙗ҆́кѡ а҆́гнѧ води́мо, мꙋ́чениче, на же́ртвꙋ,  ника́коже провѣща́лъ є҆сѝ, влⷣцѣ твоемꙋ̀ подо́бѧсѧ,  є҆гѡ́же ра́ди и҆ сме́рть пренебре́глъ є҆сѝ. 
Цѣломꙋ́дрїемъ оу҆краша́емь, и҆ съ си́мъ живы́й,  строга̑нїѧ и҆ ра̑ны тве́рдымъ оу҆мо́мъ твои́мъ терпѣ́въ,  врагѝ, саві́не, низложи́лъ є҆сѝ. 
Плотски́ми твои́ми оу҆́ды, мч҃ниче, хрⷭ҇та̀  просла́вивъ, прїѧ́лъ є҆сѝ съ пра́ведныхъ дꙋ́хи весе́лїе  бжⷭ҇твенное и҆ непогиба́ющее. 
Бг҃оро́диченъ: 
Наслажда́ющесѧ, пречⷭ҇таѧ, твои́хъ дарова́нїй,  тебѣ̀ благода́рственное воспѣва́емъ пѣ́нїе, вѣ́дꙋще тѧ̀  бг҃ома́терь. (с. 162) 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою тво́й ми́ръ пода́ждь на́мъ,  чл҃вѣколю́бче. 
Тѧготꙋ̀ строга́ньми пло́ти твоеѧ̀ ѿло́жь, дꙋ́шꙋ  оу҆ѧсни́въ, впери́лъ є҆сѝ, бж҃їй саві́не, къ  бж҃е́ственномꙋ и҆ и҆́стинномꙋ наслажде́нїю. 
Два́жды. 
Да сла́дости пото́къ, и҆ нетлѣ́нїѧ добро́тꙋ  ѡ҆брѧ́щеши, пресла́вне, текꙋ́щꙋю мі́ра ꙗ҆́вѣ ѡ҆плева́лъ  є҆сѝ. 
Бг҃оро́диченъ: 
Оу҆мертвѝ, чⷭ҇таѧ, стрⷭ҇те́й мои́хъ взыгра̑нїѧ,  тлѣ́нїѧ и҆збавлѧ́ющи мѧ̀, и҆ безстра́стїѧ спасе́нїе мнѣ̀  подаю́щи. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Ника́коже ѡ҆ привре́менныхъ бре́гъ, ꙗ҆́коже въ  чꙋжде́й пло́ти претерпѣ́лъ є҆сѝ ꙗ҆́звы, свѧза̑нїѧ,  терза̑нїѧ, жжє́нїѧ, и҆ кончи́нꙋ бл҃же́ннꙋю прїе́мъ, ѿ  хрⷭ҇та̀ вѣнцє́въ сла́вы, саві́не, оу҆лꙋчи́лъ є҆сѝ. 
Два́жды. 
Во́дъ ꙗ҆́кѡ вои́стиннꙋ и҆спо́лнисѧ живото́чныхъ  хрⷭ҇то́ва цр҃ковь, и҆зъ глꙋбины̀ рѣ́чныхъ во́дъ, тѧ̀  и҆сто́чника чꙋде́съ ѡ҆богати́вшисѧ, ѡ҆брѣ́тши же себѣ̀  би́серъ, саві́не, многоцѣ́ненъ. 
Бг҃оро́диченъ: 
И҆спра́вила є҆сѝ па́дшее сꙋщество̀, твои́мъ  ржⷭ҇тво́мъ, бцⷣе дв҃о, зижди́телѧ и҆ влⷣкꙋ ро́ждши, на́шѧ  не́мѡщи поне́сшаго, и҆ спа́сшаго ны̀ ѿ тлѝ сме́ртныѧ  стрⷭ҇тїю свое́ю. 
Конда́къ, гла́съ в҃. Подо́бенъ: Твє́рдыѧ: 
Бжⷭ҇твєннаѧ прозѧбє́нїѧ, цвѣ́тъ неꙋвѧда́ющїй,  розга̀ многопло́днаѧ, бг҃оно́се саві́не, и҆̀же вѣ́рою  чтꙋ́щихъ па́мѧть твою̀, весе́лїѧ твоегѡ̀ и҆спо́лни, и҆  моли́сѧ непреста́ннѡ ѡ҆ всѣ́хъ на́съ. (с. 163) 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Да сла́вꙋ нетлѣ́ннꙋю прїи́меши, сла́вꙋ ѡ҆плева́лъ  є҆сѝ житїѧ̀, сла́вы ра́ди бж҃їѧ наслажда́ѧсѧ въ мꙋ́кахъ,  саві́не, зовы́й непреста́ннѡ: бж҃е, бл҃гослове́нъ є҆сѝ. 
Два́жды. 
Ма́нїемъ бжⷭ҇твеннымъ влⷣки ѿве́рглъ є҆сѝ  безбо́жныхъ ме́рзость, бж҃е́ственнꙋю ꙗ҆́вѣ и҆збра́въ  мꙋ́дрость, саві́не, поѧ̀ непреста́ннѡ: бж҃е, бл҃гослове́нъ  є҆сѝ. 
Бг҃оро́диченъ: 
Спасѐ мі́ръ, бцⷣе, ѿ оу҆тро́бы твоеѧ̀  вопло́щшеесѧ сло́во бжⷭ҇твенное, є҆го́же почита́юще пое́мъ  тѧ̀, вопїю́ще: благослове́нъ, пречⷭ҇таѧ, пло́дъ твоегѡ̀  чре́ва. 
Пѣ́снь и҃. І҆рмо́съ: 
Мꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ  безчи́слєннымъ покланѧ́ющымсѧ ѻ҆́бразꙋ въ деи́рѣ, трѝ  ѻ҆́троцы не повинꙋ́вшесѧ, гдⷭ҇а воспѣва́хꙋ и҆  славословлѧ́хꙋ во всѧ̑ вѣ́ки. 
Прекриве́нъ бы́въ мꙋчи́телей сꙋровствы̀, хрⷭ҇то́вою  же любо́вїю и҆спра́вленъ, неѿе́млемо ѡ҆брѣ́лъ є҆сѝ  та́мѡ безстра́стїе, саві́не, поѧ̀ пѣ́снь гдⷭ҇еви: тѧ̀  превозно́симъ во всѧ̑ вѣ́ки. 
Два́жды. 
Оу҆краси́лсѧ є҆сѝ, мч҃ниче, воздержа́нїемъ,  оу҆ѧсни́лсѧ є҆сѝ страда́нїй лѣ́потою, и҆ просїѧ́лъ  є҆сѝ ꙗ҆́коже ѕвѣзда̀ зовꙋ́щымъ: по́йте гдⷭ҇а, всѧ̑  дѣла̀, и҆ превозноси́те во всѧ̑ вѣ́ки. 
Бг҃оро́диченъ: 
Дѣ́вства просїѧ́ла є҆сѝ заре́ю, мы́сленнагѡ бо  сл҃нца ѻ҆́блакъ была̀ є҆сѝ мт҃и бж҃їѧ, оу҆гаси́вшагѡ  і҆́дѡльскагѡ пе́щь неи́стовства: є҆го́же превозно́симъ во  всѧ̑ вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще.  (с. 164) 
Оу҆стреми́всѧ любо́вїю всѣ́хъ бг҃а, рѣчны̑ѧ  во́лны попра́лъ є҆сѝ, въ нетлѣ́нїѧ приста́нище дости́гъ,  мꙋ́чениче сла́вне. 
Два́жды. 
Ѡ҆снова́нїе вѣ́рꙋ и҆мѣ́ѧ сп҃совꙋ, прилѡ́гъ  безбо́жныхъ не оу҆страши́лсѧ є҆сѝ, но и҆зъ глꙋбины̀ къ  тишинѣ̀ жи́зни оу҆стреми́лсѧ є҆сѝ. 
Бг҃оро́диченъ: 
Ꙗ҆́кѡ стѣ́нꙋ тѧ̀ и҆ покро́въ, и҆ ꙗ҆́кѡ  предста́тельницꙋ є҆ди́нꙋ, чⷭ҇таѧ, и҆ спасе́нїе и҆мꙋ́ще, ѿ  бѣ́дъ и҆ прегрѣше́нїй, при́снѡ и҆збавлѧ́емсѧ. 


(с. 165) 
Мѣ́сѧца тогѡ́же въ з҃і-й де́нь. 
Преподо́бнагѡ ѻ҆ц҃а̀ на́шегѡ а҆леѯі́а, человѣ́ка  бж҃їѧ: 
И҆ преставле́нїе преподо́бнагѡ ѻ҆ц҃а̀ на́шегѡ  и҆гꙋ́мена мака́рїа, колѧ́зинскагѡ чꙋдотво́рца. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Всехва́льнїи мч҃ницы: 
Человѣ́ка тѧ̀ позна́хомъ бж҃їѧ, ꙳ зва́нїемъ же и҆  ве́щїю: ꙳ добродѣ́тельми бо просїѧ́лъ є҆сѝ, ꙳ нищетꙋ̀  безмѣ́рнꙋю, ꙳ и҆ тѣснотꙋ̀ на землѝ стѧжа́въ, ꙳ и҆ чꙋдесы̀  вѣ̑рныѧ оу҆вѣ́ривъ. ꙳ тѣ́мже моли́сѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Жела́нїемъ ѡ҆роша́ющимъ пло́ть, ꙳ по́хѡти палѧ́щыѧ ꙳  оу҆гаси́лъ є҆сѝ, а҆леѯі́е: ꙳ черто́гомъ черто́гъ  бл҃гоче́стнѡ и҆змѣни́лъ є҆сѝ, ꙳ сла́дость же тѣле́снꙋю ꙳  бжⷭ҇твеннымъ а҆́гг҃льскимъ подо́бїемъ. ꙳ Съ ни́миже моли́сѧ,  ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость. (с.  165) 
Пребыва́лъ є҆сѝ невѣ́домъ, мꙋ́дре, ꙳ предъ враты̀  ѡ҆скорблѧ́емь ꙳ сщ҃е́нныхъ роди́телей твои́хъ, ꙳ рꙋга́ющымсѧ  тебѣ̀ твои̑мъ ѻ҆трокѡ́мъ, ꙳ на вре́мени до́лзѣ: ꙳  оу҆́меръ же ꙗ҆ви́лсѧ є҆сѝ чꙋдесы̀, ꙳ ꙗ҆̀же соверши́лъ  є҆сѝ, ꙳ и҆сцѣлѧ́ѧ недꙋ́ги, ꙳ и҆ ѿгонѧ̀ лꙋка́вствїѧ  дꙋ́хи. 
А҆́ще сꙋббѡ́та, и҆лѝ недѣ́лѧ, пое́мъ и҆  самогла́сенъ. Сла́ва, гла́съ в҃: 
Ти́хое твоѐ, ѻ҆́ч҃е, и҆ молчали́вое, безѕло́бивое  и҆ кро́ткое житїѐ возлюби́въ хрⷭ҇то́съ бг҃ъ, пребл҃же́нне  а҆леѯі́е, ꙗ҆ви́лъ тѧ̀ є҆́сть свѣти́льника всемꙋ̀ мі́рꙋ,  сїѧ́юща па́че со́лнца: и҆́бо сожи́тельницꙋ и҆ бога́тство  вре́менное, ꙗ҆́кѡ пра́хъ вмѣни́лъ є҆сѝ, въ домꙋ̀ ѻ҆́тчи  незна́емь, є҆ди́нагѡ жела́ѧ люби́магѡ тобо́ю хрⷭ҇та̀. Но  помѧнѝ твоѧ̑ рабы̑, оу҆ престо́ла всецр҃ѧ̀ хрⷭ҇та̀ бг҃а  на́шегѡ, преподо́бне ѻ҆́ч҃е, не преста́й молѧ́сѧ за рабы̑  своѧ̑. 
Сла́ва, и҆ ны́нѣ, бг҃оро́диченъ. Подо́бенъ:  Всехва́льнїи: 
Недꙋ́говавшꙋю, прест҃а́ѧ, ꙳ лю́тѣ дꙋ́шꙋ мою̀  страстьмѝ лꙋка́выми и҆сцѣлѝ, ꙳ ꙗ҆́же цѣли́телѧ и҆ сп҃са  ꙳ всѣ́хъ хрⷭ҇та̀ ро́ждшаѧ, ꙳ всѧ́кꙋ ꙗ҆́зю ꙳ и҆сцѣли́вшаго  оу҆ѧ́звленнаго ꙳ дїа́вольскимъ ѕломы́слїемъ, ꙳ и҆ сме́рти  на́съ и҆змѣ́ншаго. 
Бг҃оро́диченъ: 
Своего̀ а҆́гнца, ꙳ а҆́гница и҆ непоро́чнаѧ влⷣчца,  на крⷭ҇тѣ̀ ꙗ҆́кѡ ви́дѣвши ꙳ зра́ка не и҆мꙋ́ща нижѐ  добро́ты, ꙳ оу҆вы̀ мнѣ̀, ꙳ рыда́ющи глаго́лаше: ꙳ гдѣ̀  добро́та твоѧ̀ за́йде, сладча́йшїй; ꙳ гдѣ̀ благолѣ́пїе; ꙳  гдѣ̀ бл҃года́ть блиста́ющаѧ ѻ҆́браза твоегѡ̀, ꙳ сн҃е мо́й  любе́знѣйшїй; 
Тропа́рь, гла́съ д҃: 
Возвы́сивсѧ на добродѣ́тель, и҆ оу҆́мъ ѡ҆чи́стивъ  къ жела́нномꙋ и҆ кра́йнемꙋ дости́глъ є҆сѝ: безстра́стїемъ  же оу҆краси́въ житїѐ твоѐ, и҆ поще́нїе и҆зрѧ́дное  воспрїи́мъ со́вѣстїю чи́стою, въ моли́твахъ ꙗ҆́кѡ  безпло́тенъ пребыва́ѧ, возсїѧ́лъ є҆сѝ ꙗ҆́кѡ со́лнце въ  мі́рѣ, преблаже́нне а҆леѯі́е. (с. 166) 
Канѡ́нъ, є҆гѡ́же краегране́сїе: 
Тѧ̀ бж҃їѧ чл҃вѣ́ка восхвалѧ́ю, блаже́нне. Кѵ́ръ  і҆ѡ́сифа. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Тѣснѣ́йшїй ше́ствовалъ є҆сѝ пꙋ́ть, непоро́чное  и҆ преподо́бное житїѐ, мꙋ́дре, проходѧ̀ ѿ ю҆́ности:  тѣ́мже мою̀ тѣснотꙋ̀ разширѝ оу҆ма̀, восхвали́ти тѧ̀, въ  ра́йстѣй широтѣ̀ водворѧ́ѧсѧ, а҆леѯі́е. 
Тебѐ сама́го весьма̀ бг҃ꙋ возложи́въ, блаже́нне,  внѣ̀ пло́ти и҆ мі́ра бы́лъ є҆сѝ: бога́тствꙋ текꙋ́щꙋ  небе́сное предпоче́лъ є҆сѝ и҆ пребыва́ющее, и҆  ѡ҆бѣща́нный гра́дъ сїѡ́нъ вѣ́чнꙋющїй. 
Ложе́снъ ты̀ ма́тернихъ непло́дїе разрѣши́лъ  є҆сѝ, ро́ждсѧ ꙗ҆́коже самꙋи́лъ, пребога́те: во чре́вѣ же  се́рдца чи́стыхъ заче́нъ стра́хъ, роди́лъ є҆сѝ дх҃ъ  спасе́нїѧ, бжⷭ҇твенныхъ добродѣ́телей вѣ́рою. 
Бг҃оро́диченъ: 
Бж҃їй собезнача́льный сн҃ъ и҆мѣ̀ ꙗ҆́кѡ вино́внꙋ  тѧ̀ къ на́мъ, дв҃о, подо́бїѧ є҆ди́нꙋ па́че всеѧ̀ тва́ри,  чⷭ҇таѧ, чистꙋ́ тѧ ѡ҆брѣ́тъ. тѣ́мъ тѧ̀ пое́мъ всѝ ро́ди и҆  оу҆блажа́емъ. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ це́рковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Пронза́емь жела́нїемъ чистоты̀, черто́гомъ, и҆́же на  землѝ, нбⷭ҇ный премѣни́лъ є҆сѝ, и҆ жены̀ любо́вїю,  сладча́йшее а҆́гг҃льское подо́бїе. 
Молвы̑ житє́йскїѧ и҆ тѧ́жесть бога́тства ѡ҆ста́вилъ  є҆сѝ, и҆ пресе́льникъ бы́въ ѻ҆те́чества, бл҃же́нне  а҆леѯі́е, хрⷭ҇то́вѣ нищетѣ̀ подо́бѧсѧ. (с. 167) 
Слеза́ми и҆ болѣ́зньми, и҆ воздержа́нїемъ,  всемꙋ́дре, благо́е взыска́лъ є҆сѝ, когда̀ прїи́детъ  свѣ́тъ ра́зꙋма, безстра́стїе даѧ̀ се́рдцꙋ твоемꙋ̀. 
Бг҃оро́диченъ: 
Горѣ̀ неви́димый а҆́гг҃лѡмъ, чⷭ҇таѧ, до́лѣ и҆зъ  тебє̀ ражда́емь зри́тсѧ соверше́нъ чл҃вѣ́къ, погиба́ющїй  мі́ръ ѡ҆бновлѧ́ѧ. 
Сѣда́ленъ, гла́съ г҃. Подо́бенъ: Красотѣ̀: 
Мі́ра красотꙋ̀, преподо́бне, ѡ҆ста́вилъ є҆сѝ,  премѣни́въ бога́тствомъ текꙋ́щимъ, непреходи́мое ꙗ҆́вѣ и҆  пребыва́ющее, а҆леѯі́е. тѣ́мже со всѣ́ми тѧ̀ ст҃ы́ми  сла́вимъ, и҆ торжествꙋ́емъ свѣ́тлѡ въ па́мѧти твое́й,  просѧ́ще ѡ҆брѣстѝ моли́твами твои́ми, блаже́нне, ве́лїю  ми́лость. 
Сла́ва, и҆ ны́нѣ, бг҃оро́диченъ: 
Недомы́сленно и҆ непости́жно є҆́сть, влⷣчце  бг҃ора́дованнаѧ, є҆́же содѣ́ланное ѡ҆ тебѣ̀ стра́шное  бж҃їе та́инство: и҆́бо неѡб̾име́ннаго заче́нши родила̀  є҆сѝ, пло́тїю ѡ҆бложе́на ѿ пречⷭ҇тыхъ крове́й твои́хъ:  є҆го́же всегда̀, чⷭ҇таѧ, ꙗ҆́кѡ сн҃а твоего̀ молѝ,  спасти́сѧ дꙋша́мъ на́шымъ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ,  ви́дѧщи тѧ̀ ме́ртва ви́сѧща на крⷭ҇тѣ̀, мт҃ерски пла́чꙋщи  глаго́лаше: что̀ тебѣ̀ воздадѐ є҆вре́йскїй беззако́нный  собо́ръ и҆ неблагода́рный, и҆́же мно́гихъ и҆ вели́кихъ  твои́хъ, сн҃е мо́й, дарѡ́въ наслади́выйсѧ; пою̀ твоѐ  бжⷭ҇твенное снизхожде́нїе. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Претерпѣ́лъ є҆сѝ нищетꙋ̀, проси́тель бы́въ, ни́щь  ꙗ҆́коже ла́зарь: жела́нїе бо бжⷭ҇твенное оу҆тѣша́ше,  блаже́нне, се́рдце твоѐ, пожела́вшее бога́тства нбⷭ҇нагѡ. 
Безпеча́льнагѡ и҆ ти́хагѡ житїѧ̀ возжела́лъ є҆сѝ,  (с. 168) є҆ди́нощи ꙗ҆ды́й въ седми́цѣ, а҆леѯі́е,  жела́нїемъ ѡ҆жида́ющагѡ тѧ̀, не мимотекꙋ́щагѡ, всеблаже́нне,  наслажде́нїѧ. 
Хра́мъ бг҃ꙋ се́рдце и҆ща́й содѣ́лати, въ домꙋ̀  возлюби́лъ є҆сѝ бг҃омт҃ре, сла́вне, всегда̀ сѣдѣ́ти, и҆  небє́сныѧ добрѡ́ты созира́ти. 
Бг҃оро́диченъ: 
Воздои́вши да́телѧ, дв҃о, млека̀, а҆́лчꙋщее и҆  оу҆тѣснѧ́емое ны́нѣ се́рдце моѐ насы́ти всѧ́кагѡ  ра́зꙋма, и҆ оу҆миле́нїѧ бжⷭ҇твеннагѡ, молѧ́ тѧ. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ приведе́нїе и҆́мамы. 
Тѡ́ки свѧще́нными напаѧ́ѧ всегда̀ сле́зъ твою̀  дꙋ́шꙋ, содѣ́лалъ є҆сѝ кла́съ вои́стиннꙋ стори́чествꙋющь,  дѣ́лателю безсме́ртномꙋ до́брѣ соблюда́емь. 
Ви́дѣнъ бы́лъ є҆сѝ на землѝ, житїѐ безпло́тныхъ  подража́ѧ, премно́гимъ твои́мъ, ѻ҆́ч҃е, воздержа́нїемъ,  досточꙋ́дне, и҆ въ моли́твахъ прилѣжа́нїемъ, и҆́мже ꙗ҆́кѡ  свѣ́томъ просвѣти́лсѧ є҆сѝ. 
Ѻ҆гне́мъ моли́твъ грѣха̀ попали́лъ є҆сѝ ве́щь,  мꙋ́дре: бдѣ́нными же стоѧ́ньми всѧ́кое сладостра́стїе  оу҆спи́лъ є҆сѝ, оу҆снꙋ́въ же, къ сїѧ́нїю преста́вилсѧ  є҆сѝ невече́рнемꙋ. 
Бг҃оро́диченъ: 
И҆́же во свѣ́тѣ живы́й, во ст҃о́е чре́во твоѐ  всели́сѧ, чⷭ҇таѧ, мі́ръ поги́бшїй тмо́ю неразꙋ́мїѧ, па́ки  назида́ѧ: є҆го́же молѝ, всѧ̑ просвѣти́ти пою́щыѧ тѧ̀. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ, ѿ тлѝ, бж҃е, мѧ̀  возведѝ. 
Ꙗ҆́кѡ хра́мъ жи́въ бж҃їй, тѧ̀ бы́вша хрⷭ҇то́во  селе́нїе, неискꙋсобра́чнаѧ, проѧвлѧ́етъ кры́ющасѧ, и҆  прославлѧ́етъ оу҆таи́тисѧ тща́щагосѧ. (с. 169) 
Моли̑твы твоѧ̑ бг҃ꙋ, ꙗ҆́кѡ кади́ло, блаже́нне,  прїѧ̑тны бы́ша: ѿсю́дꙋ житїе́мъ твои́мъ вѣ́рныхъ ра́зꙋмы  ѡ҆благово́нилъ є҆сѝ дх҃а благода́тїю. 
Свѧще́ннымъ житїе́мъ оу҆краша́ема, па́ки хрⷭ҇то́съ  не хотѧ́ща, сла́вне, тѧ̀ ѻ҆те́чествꙋ дае́тъ, ѿбѣга́юща  сла́вы привре́менныѧ. 
Бг҃оро́диченъ: 
Зако́ны є҆стества̀, чⷭ҇таѧ влⷣчце, зижди́тель  новосодѣ́лавый созда́нїѧ, и҆зъ тебє̀ неизрече́ннѡ  ражда́етсѧ, и҆ ѡ҆божа́етъ мѧ̀ безмѣ́рною ми́лостїю. 
Конда́къ, гла́съ в҃: 
До́мъ роди́телей твои́хъ ꙗ҆́кѡ чꙋ́ждь и҆мѣ́въ,  водвори́лсѧ є҆сѝ въ не́мъ нищеѻбра́знѡ: и҆ по  преставле́нїи вѣне́цъ прїе́мъ сла́вы, ди́венъ на землѝ  ꙗ҆ви́лсѧ є҆сѝ, а҆леѯі́е, человѣ́че бж҃їй, а҆́гг҃лѡмъ  и҆ человѣ́кѡмъ ра́дованїе. 
І҆́косъ: 
Житїе́мъ и҆ словесы̀ оу҆краси́лсѧ є҆сѝ, и҆  хрⷭ҇то́вꙋ цр҃ковь возвели́чилъ є҆сѝ твои́мъ житїе́мъ,  ѻ҆тца̀ и҆ ма́терь, царѧ̀ и҆ лю́ди торжествова́ти  оу҆стро́ивъ: дѣ́лы же соблю́дъ є҆́же по ѻ҆́бразꙋ бж҃їю,  а҆леѯі́е преподо́бне: возсїѧ́лъ бо є҆сѝ въ мі́рѣ  твои́мъ цѣломꙋ́дрїемъ. тѣ́мже благода́ть добродѣ́телей  твои́хъ ѡ҆блистава́етъ всѧ̑ вѣ́рою пра́зднꙋющыѧ, ѻ҆́ч҃е,  па́мѧть твою̀: ꙗ҆ви́лбосѧ є҆сѝ а҆́гг҃лѡмъ и҆ человѣ́кѡмъ  ра́дованїе. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й  бл҃гослове́нъ и҆ препросла́вленъ. 
Претерпѣ́лъ є҆сѝ, преподо́бне, предъ  роди́тельными враты̀ сѣдѧ̀, и҆ весьма̀ непознава́емь, и҆  ѿ ѻ҆́трѡкъ рꙋга̑нїѧ под̾е́млѧ, и҆ нарꙋга́емь лю́тѣ, и҆  нището́ю мно́гою ѡ҆скорблѧ́емь. 
Пло́ти твоеѧ̀ мꙋдрова́нїе оу҆мертви́въ, зрѧ̀  роди́тели, и҆ си́ми непознава́емь, є҆стества̀ покрыва́лъ  є҆сѝ нꙋ́ждꙋ, (с. 170) преподо́бне, и҆ презрѣ́нїе твои́хъ  неискꙋ́сныхъ ѻ҆́трѡкъ, ѡ҆скорблѧ́ющихъ тѧ̀. 
Ѽ чꙋдесѐ! ка́кѡ пребы́лъ є҆сѝ при́снѡ  ни́щетствꙋѧ, въ бога́тствѣ, а҆леѯі́е, безмѣ́рнагѡ  смире́нїѧ; ка́кѡ претерпѣ́лъ є҆сѝ рꙋга̑нїѧ и҆  оу҆кори̑зны ѿ ѻ҆́трѡкъ, премꙋ́дре, твои́хъ, не  вѣ́дѣвшихъ житїѧ̀ твоегѡ̀; 
Бг҃оро́диченъ: 
Вели́кагѡ слꙋжи́тельница ты̀ та́инства была̀ є҆сѝ,  всенепоро́чнаѧ: бг҃а бо воплоти́ла є҆сѝ, вели́кихъ ѕѡ́лъ  на́съ и҆зба́вльшаго, тѧ̀ велича́ющыѧ, чⷭ҇таѧ,  благослове́ннаѧ, бг҃ора́дованнаѧ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Невѣ́домъ пре́жде роди́телємъ сы́й, во вре́мѧ  ѿше́ствїѧ твоегѡ̀ си̑мъ та́йнꙋ ѿкрыва́еши ꙗ҆влѧ́емь, въ  сла́вꙋ бг҃а на́шегѡ, сла́вне, вельми́ тѧ и҆ досто́йнѣ  просла́вльшагѡ. 
Гдⷭ҇ь гла́сомъ ве́лїимъ ꙗ҆влѧ́етъ тѧ̀ всемꙋ̀ ри́мꙋ,  сокрове́нное сокро́вище, пребога́те, въ ни́щетнѣ ѻ҆́бразѣ  лежа́ща, и҆ да́ры врачева́нїй всѧ̑ вѣ́рою къ тебѣ̀  приходѧ́щыѧ ѡ҆богаща́юща. 
Кнѧ́зи лю́дстїи, и҆ ца́рїе снидо́шасѧ, и҆  свѧще́нницы, блаже́нне, погребсти́ тѧ, бж҃їимъ манове́нїемъ:  и҆ ви́дѧще ве́лїе видѣ́нїе, диви́шасѧ чꙋдесє́мъ,  преподо́бне, ꙗ҆̀же твори́лъ є҆сѝ бжⷭ҇твенною си́лою дх҃а. 
Бг҃оро́диченъ: 
И҆стлѣ́вшыѧ ны̀ дре́вле престꙋпле́нїемъ ѡ҆бновлѧ́ѧ,  человѣколю́бецъ нетлѣ́ннѡ воплоти́сѧ ѿ нетлѣ́нныѧ  твоеѧ̀, всенепоро́чнаѧ, оу҆тро́бы: и҆ и҆зба́ви всѣ́хъ  грѣхо́вныѧ тлѝ, бг҃оневѣ́стнаѧ. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. (с. 171) 
И҆сцѣлє́нїѧ и҆сточи́лъ є҆сѝ ко гро́бꙋ несо́мь,  бг҃ꙋ тѧ̀, блаже́нне, вельмѝ сла́вѧщꙋ: свѣ́тъ бо неви́дѧщїи  ви́дѣша, и҆ глаго́ланїе прїѧ́ша пре́жде сꙋ́ще нѣмі́и,  всесла́вне а҆леѯі́е. 
Ви́дѣнъ бы́лъ є҆сѝ предлежа́щь, и҆ къ погребе́нїю  несо́мъ ꙗ҆́кѡ со́лнце, ѻ҆́ч҃е, и҆спꙋща́ѧ и҆сцѣле́нїй  зари̑ пресла́внѡ, и҆ тє́мныѧ стра̑сти ѿгонѧ̀, и҆ ѡ҆палѧ́ѧ  де́мѡны, и҆ просвѣща́ѧ бг҃омꙋ̑дрыѧ. 
Прїи́де погребсти́ тѧ патрїа́рхѡвъ пе́рвѣйшїй:  ца́рь же вельмѝ хрⷭ҇толюби́вѣйшїй, кнѧ́зи, ста́рцы, и҆  ю҆́нїи, и҆ мона́шествꙋющихъ ли́цы, бжⷭ҇твеннымъ манове́нїемъ  ѡ҆свѧща́ющесѧ прикоснове́нїемъ твои́мъ, блаже́нне. 
Восхище́нъ бы́лъ є҆сѝ на колесни́цѣ  добродѣ́телей несо́мъ: и҆ почива́еши и҆дѣ́же преподо́бныхъ  чи́ни, собо́ръ а҆пⷭ҇лъ и҆ мꙋ́ченикѡвъ, патрїа́рхѡвъ и҆  всѣ́хъ пра́вєдникъ: съ ни́миже на́съ помѧнѝ, почита́ющыѧ  тѧ̀, а҆леѯі́е. 
Бг҃оро́диченъ: 
Гла́съ тебѣ̀ прино́симъ гаврїи́ловъ,  всенепоро́чнаѧ, ра́дꙋйсѧ, глаго́люще, ни́во недѣ́ланнаѧ:  ра́дꙋйсѧ, клѧ́твы разрѣше́нїе, ра́дꙋйсѧ, и҆сто́чниче воды̀  живо́тныѧ, преподо́бныхъ похвало̀, бцⷣе приснодв҃о. 
Слꙋ́жба преподо́бнагѡ ѻ҆ц҃а̀ на́шегѡ и҆гꙋ́мена  мака́рїа, колѧ́зинскагѡ чꙋдотво́рца. 
Ве́черъ, на Гдⷭ҇и, воззва́хъ, стїхи̑ры, гла́съ  є҃. Подо́бенъ: Ра́дꙋйсѧ: 
Ра́дꙋйсѧ, свѧще́ннаѧ главо̀, ѻ҆́ч҃е мака́рїе  бг҃омꙋ́дре, бж҃їѧ ра́зꙋма вода́ми напоѧ́емь, и҆ пло́дъ  благоꙋха́ненъ ꙗ҆ви́лсѧ є҆сѝ житїе́мъ твои́мъ ѿ  ю҆́ности, (с. 172) преподо́бне. а҆́ще и҆ человѣ́къ  є҆стество́мъ бы́лъ є҆сѝ, но а҆́гг҃льски на землѝ пожи́лъ  є҆сѝ, стра́хъ бж҃їй возлюби́въ, и҆ за́повѣдемъ є҆гѡ̀  при́снѡ поꙋча́ѧсѧ: ти́хъ же и҆ оу҆тѣши́теленъ словесы̀  показа́всѧ, ми́лостивъ и҆ кро́токъ бы́лъ є҆сѝ, и҆ ны́нѣ  ра́дости гдⷭ҇а твоегѡ̀ сподо́билсѧ є҆сѝ: прилѣ́жнѡ  моли́сѧ дарова́ти дꙋша́мъ на́шымъ ве́лїю ми́лость. 
Ра́дꙋйсѧ, преподо́бне ѻ҆́ч҃е мака́рїе, кра́снѣи  твоѝ но́зѣ до́блественнѣ къ тече́нїю просте́рлъ є҆сѝ и҆  пꙋсты́ню дости́глъ є҆сѝ, и҆ хра́мъ въ сла́вꙋ ст҃ы́ѧ трⷪ҇цы  воздви́глъ є҆сѝ, и҆ мно́жество мона́хѡвъ собра́лъ є҆сѝ,  и҆ добродѣ́тельми ты́ѧ просвѣти́лъ є҆сѝ, и҆ всели́лсѧ  є҆сѝ, и҆дѣ́же свѣ́тъ невече́рнїй, и҆дѣ́же а҆́гг҃лъ  ликостоѧ̑нїѧ: съ ни́миже предстоѧ̀, преподо́бне, молѝ  спасти́сѧ дꙋша́мъ на́шымъ. 
До́брѣ тече́нїе соверши́въ, мака́рїе преподо́бне,  ко хрⷭ҇тꙋ̀ восхожде́нїе полꙋчи́лъ є҆сѝ: честны̑ѧ же твоѧ̑  мо́щи во гро́бѣ затворє́ны, землѝ предава́ємы: землѧ́ же  ѿ свои́хъ нѣ́дръ предае́тъ тѧ̀ свѧщеннолѣ́пна, цѣ́ла же  и҆ неразрꙋши́ма, благоꙋха́нїемъ и҆ чꙋдесы̀ оу҆дивлѧ́єма:  честна́ѧ же твоѧ̀ ра́ка, па́че ка́мене сапфѵ́ра, ѻ҆́ч҃е,  показа́сѧ, содержа́щи многоцѣлє́бныѧ мо́щи твоѧ̑: тѣ́мже  хрⷭ҇та̀ бг҃а молѝ, дарова́ти на́мъ ве́лїю ми́лость. 
Сла́ва, гла́съ и҃: 
Кто̀ и҆зглаго́летъ до́блєсти твоѧ̑, мака́рїе  преподо́бне; ра́вно а҆́гг҃лѡмъ житїѐ пожи́лъ є҆сѝ:  воздержа́нїемъ оу҆́мъ ѡ҆чи́стивъ, сле́зными течє́нїи дꙋ́шꙋ  просвѣти́лъ є҆сѝ. тѣ́мъ и҆ ны́нѣ свѣ́тлѡ оу҆кра́шенъ,  предстои́ши со а҆́гг҃лы ра́дꙋѧсѧ, сꙋгꙋ́бымъ вѣнце́мъ  оу҆вѧ́злсѧ є҆сѝ, прилѣ́жнѡ ѻ҆́ч҃е мака́рїе, моли́сѧ,  блаже́нне, просѧ̀ ми́ра мі́рꙋ, и҆ царє́мъ держа́вы и҆  оу҆тверже́нїѧ, и҆ на́съ сохранѝ, ста́до твоѐ, моли́твами  твои́ми. 
И҆ ны́нѣ, бг҃оро́диченъ: Цр҃ь нбⷭ҇ный: (с. 173) 
Прокі́менъ днѐ. Чтє́нїѧ г҃. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́ши въ рꙋцѣ̀ бж҃їей,  и҆ не прико́снетсѧ и҆́хъ мꙋ́ка. непщева́ни бы́ша во  ѻ҆чесѣ́хъ безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе  и҆схо́дъ и҆́хъ. И҆ є҆́же ѿ на́съ ше́ствїе, сокрꙋше́нїе:  ѻ҆ни́ же сꙋ́ть въ ми́рѣ. И҆́бо предъ лице́мъ  человѣ́ческимъ а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ  безсме́ртїѧ и҆спо́лнено. И҆ вма́лѣ нака́зани бы́вше,  вели́кими благодѣ́тельствовани бꙋ́дꙋтъ: ꙗ҆́кѡ бг҃ъ  и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ  зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе  же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ  возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ  ꙗ҆зы́кѡмъ и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ  ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆  вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆  ми́лость въ преподо́бныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ. Сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Бл҃гоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть:  восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀. Сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше и҆ не  разꙋмѣ́вше, нижѐ поло́жше въ (с. 174) помышле́нїи  таково́е: ꙗ҆́кѡ бл҃года́ть и҆ ми́лость въ преподо́бныхъ  є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ ца́рствїе благолѣ́пїѧ, и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀  пра́вды, и҆ возложи́тъ шле́мъ, сꙋ́дъ нелицемѣ́ренъ:  прїи́метъ щи́тъ непобѣди́мый, преподо́бїе: поѡстри́тъ же  напра́сный гнѣ́въ во ѻ҆рꙋ́жїе: спобо́ретъ же съ ни́мъ  мі́ръ на безꙋ̑мныѧ: По́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ. И҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ: рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ, и҆ ѡ҆пꙋстоши́тъ всю̀ зе́млю беззако́нїе: и҆  ѕлодѣ́йство преврати́тъ престо́лы си́льныхъ. [ѕ҃] Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑  концє́въ землѝ. Внꙋши́те, держа́щїи мно́жєства и҆  гордѧ́щїисѧ ѡ҆ наро́дѣхъ ꙗ҆зы̑къ: Ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
На лїті́и стїхи̑ры, гла́съ є҃: 
Преподо́бне ѻ҆́ч҃е, ѿ ю҆́ности и҆мѣ́ѧ  смиренномꙋ́дрїе, кро́токъ дꙋше́ю и҆ се́рдцемъ бы́лъ є҆сѝ,  возжелѣ́въ ѿлꙋчи́тисѧ мїрски́хъ наслажде́нїй, тѣлє́сныѧ  стра̑сти оу҆мори́лъ є҆сѝ поще́нїемъ, и҆ къ безстра́стїѧ  высотѣ̀, ѻ҆́ч҃е, возше́лъ є҆сѝ: и҆ свѣтода́тельными  зарѧ́ми просвѣща́емь, и҆сточа́еши и҆сцѣлє́нїѧ, и҆  ѿго́ниши дꙋ́хи лꙋка̑выѧ ѿ (с. 175) притека́ющихъ тѝ съ  вѣ́рою. Тѣ́мъ па́мѧть твою̀ почита́емъ, досточꙋ́дне. 
Преподо́бне ѻ҆́ч҃е, въ пꙋсты́ни жи́тельствꙋѧ,  є҆ди́номꙋ бг҃ꙋ себѐ возложи́лъ є҆сѝ. Тѣ́сный пꙋ́ть  ше́ствовавъ, воздержа́нїемъ пло́ть оу҆мертви́лъ є҆сѝ,  дꙋ́шꙋ же безстра́стїемъ оу҆краси́въ, по́стникѡмъ похвала̀  бы́лъ є҆сѝ, мака́рїе, неви́димаго врага̀ побѣди́лъ  є҆сѝ, и҆ бы́лъ є҆сѝ чи́сто прїѧ́телище бжⷭ҇твеннагѡ  дх҃а. Тѣ́мже вопїе́мъ тѝ: ми́ръ мі́рꙋ и҆спросѝ, и҆  дꙋша́мъ на́шымъ ве́лїю ми́лость. 
Преподо́бне ѻ҆́ч҃е, бж҃е́ственнагѡ дх҃а бл҃года́тїю  собра́лъ є҆сѝ ли́къ мона́шествꙋющихъ, во́инствꙋющихъ  хрⷭ҇тꙋ̀: съ ни́миже до́брѣ подвиза́всѧ, тече́нїе соверши́лъ  є҆сѝ твоегѡ̀ мꙋ́жества, неꙋкло́ннѡ къ нб҃сѝ преводѧ́щꙋю  стезю̀ ше́ствовалъ є҆сѝ. И҆ ны́нѣ со а҆́гг҃лы ликꙋ́еши  предстоѧ̀ престо́лꙋ всецр҃ѧ̀, моли́сѧ, бл҃же́нне, ѡ҆ ста́дѣ  твое́мъ, є҆́же мꙋ́дрѣ собра́лъ є҆сѝ, да сохране́но  бꙋ́детъ твои́ми моли́твами. 
Сла́ва, гла́съ ѕ҃: 
Прїиди́те, празднолю́бцы, оу҆се́рднѡ всѝ  стеце́мсѧ, вѣ́рнѡ торжествꙋ́емъ въ честнѣ́й па́мѧти  преди́внагѡ ѻ҆ц҃а̀, пѣ́сньми воспѣва́юще, всечестно́е и҆  равноа́гг҃лѡмъ житїѐ є҆гѡ̀: по ст҃ѣ́мъ бо є҆гѡ̀  преставле́нїи честны̑ѧ мо́щи подаю́тъ и҆сцѣлє́нїѧ. Къ  немꙋ́же возопїе́мъ: ра́дꙋйсѧ, преподо́бне мака́рїе,  свѣти́льниче многосвѣ́тлый, мона́шествꙋющымъ спасе́нїѧ  хода́тай: но ꙗ҆́кѡ и҆мѣ́ѧ дерзнове́нїе ко хрⷭ҇тꙋ̀ бг҃ꙋ, не  преста́й молѧ́сѧ ѡ҆ чтꙋ́щихъ па́мѧть твою̀. 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѽ пресла́вное чꙋ́до! ꙳ ꙗ҆́кѡ ѕвѣзда̀ ѿ за́пада,  ꙳ мака́рїе, провозсїѧ́лъ є҆сѝ, ꙳ и҆ бы́лъ є҆сѝ пра́вило  добродѣ́телей, ꙳ мона́хѡвъ оу҆твержде́нїе, ꙳ по́стникѡвъ  оу҆добре́нїе. ꙳ Тѣ́мже (с. 176) соше́дшесѧ въ па́мѧть  твою̀, ꙳ хрⷭ҇та̀ возвели́чимъ, ꙳ прославлѧ́ющаго своѧ̑  оу҆го́дники. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Ѽ пресла́вное чꙋ́до! въ послѣ̑днѧѧ времена̀ ꙳  ꙗ҆́кѡ зарѧ̀ ѡ҆блиста́лъ є҆сѝ, мака́рїе, ꙳ мона́хъ  и҆́стиненъ бы́лъ є҆сѝ, ꙳ любвѐ ꙗ҆ви́лсѧ є҆сѝ  и҆спо́лненъ: ꙳ и҆ ꙗ҆́кѡ а҆́гг҃лъ на землѝ пожи́лъ є҆сѝ,  ꙳ и҆з̾ѡбража́ѧ въ себѣ̀ добро́тꙋ бжⷭ҇твеннꙋю. ꙳ Тѣ́мъ  па́мѧть твою̀ ꙳ почита́емъ, досточꙋ́дне. 
Сті́хъ: Бл҃же́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ѽ пресла́вное чꙋ́до! ꙳ мака́рїй ди́вный ꙳ крⷭ҇та̀  си́лою воѡрꙋжи́всѧ, ꙳ и҆ ꙗ҆́кѡ крѣ́пкїй во́инъ ꙳ побѣдѝ  неви́димыхъ врагѡ́въ ѡ҆полчє́нїѧ, ꙳ и҆ со а҆́гг҃лы ны́нѣ  водворѧ́етсѧ. ꙳ Тѣ́мже въ па́мѧть є҆гѡ̀ возопїе́мъ: ꙳  тогѡ̀ моли́твами, хрⷭ҇тѐ бж҃е, ꙳ спасѝ дꙋ́шы на́шѧ, ꙗ҆́кѡ  милосе́рдъ. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ мака́рїе, твое́ю бо стезе́ю вои́стиннꙋ пра́вѡ  ходи́ти позна́хомъ: блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  преподо́бныхъ соприча́стниче и҆ пра́ведныхъ. Съ ни́миже  моли́сѧ гдⷭ҇еви, поми́ловитисѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь, гла́съ и҃: 
Плотска̑ѧ мꙋдрова̑нїѧ, ѻ҆́ч҃е мака́рїе,  воздержа́нїемъ и҆ бдѣ́нїемъ оу҆мертви́лъ є҆сѝ: мѣ́сто  бо, на не́мже по́ты твоѧ̑ и҆злїѧ́лъ є҆сѝ, ꙗ҆́кѡ трꙋба̀  вопїе́тъ къ бг҃ꙋ, повѣ́дающи твоѧ̑ и҆справлє́нїѧ: и҆ по  сме́рти честны̑ѧ твоѧ̑ мо́щи и҆сточа́ютъ и҆сцѣлє́нїѧ.  Тѣ́мже вопїе́мъ тѝ: молѝ хрⷭ҇та̀ бг҃а, да спасе́тъ дꙋ́шы  на́шѧ. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ ѿ дв҃ы: (с. 177) 
На оу҆́трени, на Бг҃ъ гдⷭ҇ь, тропа́рь то́йже. 
По а҃-й стїхоло́гїи сѣда́ленъ, гла́съ и҃:  
Заре́ю бжⷭ҇твеннагѡ сїѧ́нїѧ просвѣти́всѧ,  ѡ҆ста́вилъ є҆сѝ мі́ра житїѧ̀ всѧ̑, и҆ воспрїѧ́лъ є҆сѝ со  безпло́тными житїѐ невеще́ственно, дх҃а бжⷭ҇твенными  бл҃года́тьми оу҆сꙋгꙋ́бивсѧ, ѿѻнꙋ́дꙋже и҆сцѣле́нїй да́ръ  воспрїѧ́лъ є҆сѝ. Тѣ́мъ вопїе́мъ тѝ: молѝ хрⷭ҇та̀ бг҃а,  спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇ное благоче́стїе си́ламъ, и҆ похва́льнꙋю высотꙋ̀  дꙋша́мъ на́шымъ, мт҃рь дв҃ꙋ ѻ҆трокови́цꙋ восхва́лимъ,  вѣ́рнїи: ра́дꙋйсѧ, ꙗ҆́же а҆́гг҃лѡвъ творца̀ во оу҆тро́бѣ  носи́вши. ра́дꙋйсѧ, па́дающымъ ѡ҆чище́нїе, бг҃а сло́ва  вопло́щши. ра́дꙋйсѧ, невѣ́сто неневѣ́стнаѧ. 
По в҃-й стїхоло́гїи сѣда́ленъ, гла́съ в҃: 
Стра́стныѧ тмы̀ ѿбѣ́гъ, къ безстра́стїѧ пꙋтє́мъ  наставлѧ́емь, къ свѣ́тꙋ невече́рнемꙋ восте́клъ є҆сѝ, и҆  ѿ сегѡ̀ ѡ҆зари́всѧ, нетлѣ́нїѧ бога́тство наслѣ́довалъ  є҆сѝ: молѝ непреста́ннѡ ѡ҆ всѣ́хъ на́съ. 
Два́жды. 
Сла́ва, и҆ ны́нѣ, бг҃оро́диченъ: 
Дꙋшѝ моѧ̀ лѣ́ность лю́тꙋю, и҆ се́рдца моегѡ̀  пренеможе́нїе, мт҃и бж҃їѧ, воззрѣ́вши и҆сцѣлѝ моли́твами  твои́ми: и҆ спасе́нныхъ ча́сти сподо́би, и҆збавлѧ́ющи мѧ̀  тмы̀ и҆ мꙋче́нїѧ, ꙗ҆́кѡ є҆ди́на оу҆пова́нїе моѐ и҆  оу҆тѣше́нїе. 
По полѷеле́и сѣда́ленъ, гла́съ ѕ҃: 
Воздержа́нїемъ мно́гимъ мꙋдрова̑нїѧ пло́ти  оу҆мертви́лъ є҆сѝ, дꙋ́шꙋ оу҆краси́въ ѻ҆де́ждею  безстра́стїѧ, слє́зныѧ ка̑пли съ течє́нїи по́тѡвъ  совокꙋпи́лъ є҆сѝ: преше́дъ оу҆мо́мъ ко и҆́стинномꙋ  рачи́телю, и҆спросѝ на́мъ ве́лїю ми́лость. 
Два́жды. (с. 178) 
Сла́ва, и҆ ны́нѣ, бг҃оро́диченъ: 
Ѿ се́рдца стена́нїе, и҆ ѿ оу҆тро́бы тѝ  приноша́ю, твоѐ, пренепоро́чнаѧ, просѧ̀ благопребы́тное  застꙋпле́нїе: поми́лꙋй всестрастнꙋ́ю мою̀ дꙋ́шꙋ,  оу҆милосе́рди многоми́лостиваго бг҃а, и҆зба́вити мѧ̀ сꙋда̀  и҆ є҆́зера ѻ҆́гненнагѡ, є҆ди́на благослове́ннаѧ. 
Та́же, степє́нна, а҃ а҆нтїфѡ́нъ, д҃-гѡ гла́са.  Прокі́менъ: Честна̀ предъ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Є҆ѵⷢ҇лїе матѳе́а, зача́ло м҃г. По н҃-мъ  ѱалмѣ̀ стїхи́ра, гла́съ ѕ҃: 
Преподо́бне ѻ҆́ч҃е, во всю̀ зе́млю и҆зы́де  вѣща́нїе и҆справле́нїй твои́хъ: тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, дє́мѡнскїѧ  погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ безпоро́чнѡ поревнова́лъ є҆сѝ,  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
Канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ѿве́рзи мѝ, хрⷭ҇тѐ, оу҆стнѣ̀, воспѣ́ти  по́двиги оу҆го́дника твоегѡ̀ преподо́бнагѡ мака́рїа, да  моли́твами свои́ми ѻ҆́блакъ разори́тъ невѣ́дѣнїѧ моегѡ̀. 
Блаже́нное житїѐ на землѝ пожи́въ, преподо́бне,  нб҃сное наслажде́нїе дости́глъ є҆сѝ, и҆ ны́нѣ со а҆́гг҃лы  ликꙋ́еши. 
Па́мѧть твоѧ̀, мака́рїе преподо́бне, ꙗ҆́кѡ  пресвѣ́тлое со́лнце возсїѧ̀, въ ню́же на́мъ и҆спросѝ ѿ  бг҃а бл҃года́ть и҆ ми́лость, и҆ согрѣше́нїй и҆збавле́нїе. 
Бг҃оро́диченъ: 
Бл҃гослове́нъ пло́дъ, пречⷭ҇таѧ, чре́ва твоегѡ̀,  и҆́мже земні́и всѝ клѧ́твы и҆зба́вихомсѧ, бл҃гослове́ннаѧ  всечⷭ҇таѧ: несказа́нное чꙋ́до, недовѣ́домое слы́шанїе,  всѣ́хъ же вѣ́рныхъ спасе́нїе. (с. 179) 
Дрꙋгі́й канѡ́нъ. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧ́нѡмъ пꙋ́ть глꙋбины̀  новосодѣ́лавшаѧ. 
Оу҆ма̀ чи́стыми свѣтлостьмѝ бж҃е́ствєннаѧ зрѧ̀,  мꙋ́жескимъ нра́вомъ, бл҃же́нне, къ подвигѡ́мъ оу҆стреми́лсѧ  є҆сѝ, премі́рными блиста̑нїи трисо́лнечнагѡ свѣ́та  ѡ҆зарѧ́емь. 
Поста́вивъ но́зѣ на ка́мени вѣ́ры, не поколеба́лсѧ  є҆сѝ, бл҃же́нне, ѿ и҆скꙋше́нїй и҆ навѣ̑тъ вра́жїихъ: но  ꙗ҆́кѡ ѻ҆гнепа́льна ѕвѣзда̀, попалѧ́ѧ всѧ̑ бл҃года́тїю  прест҃а́гѡ дх҃а. 
Зако́ны бжⷭ҇твєнныѧ соблюда́ѧ, побѣ́дꙋ вѣ́чнꙋю  взѧ́лъ є҆сѝ, преподо́бне, прогони́ти дꙋ́хи лꙋка̑выѧ, и҆  си́хъ до конца̀ низложи́лъ є҆сѝ. 
Бг҃оро́диченъ: 
Неизглаго́ланнѡ зачала̀ є҆сѝ бг҃а, и҆ па́че  є҆стества̀ родила̀ є҆сѝ, пречⷭ҇таѧ влⷣчце, зємны́ѧ ѿ  прегрѣше́нїй и҆змѣ́ншаго. Тѣ́мже молю́ тѧ, мно́гихъ мѧ̀  согрѣше́нїй и҆зба́ви. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Крѣ́пкою твое́ю моли́твою, ѻ҆́ч҃е, возше́лъ є҆сѝ  къ премі́рномꙋ наслажде́нїю, и҆ ѿ честны́ѧ ра́ки чꙋде́съ  сїѧ̑нїѧ и҆спꙋща́еши, мака́рїе. 
Въ бж҃е́ственнѣй па́мѧти твое́й, дне́сь соше́дшесѧ,  воспѣва́емъ твоѧ̑ по́двиги и҆ болѣ̑зни, и҆ и҆справлє́нїѧ,  ѻ҆́ч҃е преподо́бне. 
Чꙋ́дно житїѐ твоѐ ꙗ҆ви́сѧ, преподо́бне,  бл҃года́тїю бж҃е́ственнагѡ дх҃а ѡ҆бложе́нъ, бл҃же́ннꙋю  кончи́нꙋ прїѧ́лъ є҆сѝ, ѻ҆́ч҃е, ра́дꙋѧсѧ. 
Бг҃оро́диченъ: 
Ѿ ложе́снъ твои́хъ, пречⷭ҇таѧ, пра́вды сл҃нце  возсїѧ̀, (с. 180) и҆ мі́ръ просвѣтѝ: є҆гѡ́же  бж҃е́ственными зарѧ́ми и҆ менѐ просвѣтѝ. 
И҆́нъ. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й, ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. 
Ꙗ҆́коже честны́й би́серъ, твоѧ̑ мо́щи, преподо́бне,  всѣ́ми ви̑димы предлежа́тъ, разли̑чнаѧ и҆сцѣлє́нїѧ  неѡскꙋ́днѡ подаю́ще. 
Ликꙋ́ютъ собра̑нїѧ мона́шествꙋющихъ, моле́бный  соверша́юще пра́здникъ, въ честнѣ́мъ твое́мъ преставле́нїи,  ѿ дꙋшѝ вопїю́ще: помина́й ны̀ приснопомина́ющыѧ тѧ̀. 
Напра́вилсѧ є҆сѝ, преподо́бне, къ бжⷭ҇твєннымъ  приста́нищємъ, ѡ҆кормле́нїемъ хрⷭ҇та̀ бг҃а на́шегѡ,  напа́стей преше́дъ свирѣ́пыхъ во́лнъ. 
Бг҃оро́диченъ: 
Дѣ́ло, є҆́же содѣ́лалъ є҆сѝ, гдⷭ҇и, кто̀  ска́жетъ; ю҆́же бо проклѧ́лъ є҆сѝ въ печа́лехъ роди́ти  ча̑да, сн҃ъ є҆ѧ̀ показа́лсѧ є҆сѝ, и҆ ра́дꙋетсѧ же́нское  ѿпа́дшее є҆стество̀ ѡ҆ тебѣ̀ бз҃ѣ, бцⷣы ра́ди. 
Сѣда́ленъ, гла́съ и҃: 
Храни́тель сы́й бжⷭ҇твенныхъ повелѣ́нїй влⷣки,  сла́вне, чи́стое житїѐ твоѐ показа́ тѧ свѧщеннодѣ́телѧ  бж҃е́ственна, ка́плѧми по́тѡвъ твои́хъ пре́лести лю́тое  оу҆́глїе погаси́лъ є҆сѝ, и҆ въ ти́хое приста́нище  дости́глъ є҆сѝ, зри́ши, блаже́нне, є҆го́же возжелѣ́лъ  є҆сѝ. тѣ́мже вопїе́мъ тѝ: молѝ хрⷭ҇та̀ бг҃а, грѣхѡ́въ  ѡ҆ставле́нїе пода́ти чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безсѣ́мене  ро́ждшꙋю бг҃а пло́тїю всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй (с. 181) ро́дъ, досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Въ простотѣ̀ дꙋшѝ ꙗ҆́кѡ а҆́гг҃лъ пожи́въ,  блаже́нне, страсте́й разгна́лъ є҆сѝ дꙋшетлѣ́ннꙋю  пре́лесть, бжⷭ҇твенною благода́тїю. 
Че́стенъ сосꙋ́дъ ꙗ҆ви́лсѧ є҆сѝ бжⷭ҇твеннагѡ дх҃а,  носѧ̀ въ се́рдцы твое́мъ, блаже́нне, бжⷭ҇твєнныѧ а҆рома́ты,  оу҆слажда́ѧ сердца̀ вѣ́рнѡ па́мѧть твою̀ почита́ющихъ. 
Пресвѣ́тлымъ вѣнце́мъ ѡ҆бложе́нъ, предстои́ши  прⷭ҇то́лꙋ всѣ́хъ цр҃ѧ̀: моли́сѧ, преблаже́нне, ѡ҆ вѣ́рою  пра́зднꙋющихъ бжⷭ҇твеннꙋю па́мѧть твою̀. 
Бг҃оро́диченъ: 
Зако́ны въ тебѣ̀ и҆спраздни́шасѧ є҆стества̀, па́че  є҆стества́ бо сло́во родила̀ є҆сѝ. тѣ́мже тѧ̀ вѣ́рою  молю̀, па́че є҆стества̀ человѣ́ча, всенепоро́чнаѧ, мно́гѡ  согрѣ́шша, и҆ бг҃а оу҆да́льшасѧ, ѡ҆бра́щшасѧ спаси́ мѧ  моли́твами твои́ми. 
И҆́нъ. І҆рмо́съ: 
Го́рꙋ тѧ̀, благода́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Поче́тъ до́брыми твои́ми нра́вы бг҃а преблага́го,  мака́рїе, тѣ́мже и҆сцѣле́нїй и҆сто́чникъ и҆злива́еши,  зно́й ѿгонѧ́ѧ болѣ́зней же и҆ печа́лей, мꙋ́дре. 
Ны́нѣшнѧгѡ житїѧ̀ красоты̑ всѧ̑ оу҆ме́ты вмѣни́лъ  є҆сѝ, да хрⷭ҇та̀ приѡбрѧ́щеши: и҆ сегѡ̀ ра́ди до́брѣ  потрꙋди́лсѧ є҆сѝ, вѣнчено́сче великоимени́тый. 
Просте́ръ оу҆́мъ ко є҆ди́номꙋ влⷣцѣ, вѣне́цъ  нетлѣ́нїѧ (с. 182) ѿ негѡ̀ прїѧ́лъ є҆сѝ, сїѧ́ющїй  свѣ́тлыми свѣтлоли̑тїи и҆ бога́тыми дарова̑нїи, и҆дѣ́же  перворо́дныхъ жили̑ща. 
Бг҃оро́диченъ: 
Влⷣчце мі́ра бцⷣе, помози́ ми, прелꙋка́вый вра́гъ  поглоща́етъ мѧ̀ ѕѣ́льнѣ, лю́тыми воспомина̑нїи и҆  помышлє́нїи, ꙗ҆̀же ѿ бг҃а мѧ̀ разлꙋча́ютъ: не ѡ҆ста́ви  оу҆̀бо менє̀, нижѐ пре́зри. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы. 
Є҆гда̀ благода́тїю дх҃а, смире́ннꙋю стѧжа́лъ є҆сѝ  мꙋ́дрость, ражда́ющемꙋ сме́рть врагꙋ̀ глꙋбокꙋ̀ ꙗ҆́звꙋ да́лъ  є҆сѝ, и҆ высокоꙋ́мный тогѡ̀ нра́въ до конца̀ низложи́лъ  є҆сѝ. 
Возше́дъ ко ѻ҆би́телемъ вѣ̑чнымъ, ли́кꙋ  преподо́бныхъ причта́лсѧ є҆сѝ, мака́рїе: съ ни́миже на́съ  помина́й, на землѝ тебѐ помина́ющихъ. 
Да оу҆блажи́тсѧ досто́йнѡ мака́рїй: поще́нїемъ бо  и҆ моли́твами, и҆ слеза́ми бг҃ꙋ соедини́сѧ, и҆ всѧ̑  просвѣща́етъ дх҃о́вною благода́тїю. 
Бг҃оро́диченъ: 
Ѽ мт҃и дв҃о ѻ҆трокови́це! ꙗ҆́же неѡбыме́ннаго  бг҃а пло́тїю ро́ждшаѧ, а҆́гг҃лѡвъ сла́ва и҆ де́мѡнѡвъ  ꙗ҆́зва, бг҃оневѣ́сто, моѐ се́рдце оу҆ѧзви́вшеесѧ  грѣхо́мъ, цѣльбы̀ бжⷭ҇твенныѧ сподо́би. 
И҆́нъ. І҆рмо́съ: 
Тво́й ми́ръ да́ждь на́мъ, сн҃е бж҃їй: и҆но́гѡ бо  ра́звѣ тебє̀, бо́га не зна́емъ, и҆́мѧ твоѐ и҆менꙋ́емъ,  ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Стра̑сти попали́лъ є҆сѝ ѻ҆гне́мъ воздержа́нїѧ,  дꙋ́шꙋ ѡ҆зари́въ бжⷭ҇твенными сїѧ̑нїи: де́мѡнѡвъ прогони́тель  ꙗ҆ви́лсѧ є҆сѝ, бжⷭ҇твеннымъ дх҃омъ просвѣща́емь. 
До́блєсти твоѧ̑, мака́рїе, человѣкоꙋбі́йца зрѣ́ти  не могі́й, и҆скꙋшє́нїѧ тебѣ̀ простира́етъ: и҆  мꙋжемꙋ́дреннѡ противлѧ́ѧсѧ, до конца̀ сего̀ низложи́лъ  є҆сѝ. (с. 183) 
Мїрска́гѡ смꙋще́нїѧ ѿбѣ́глъ є҆сѝ,  добродѣ́тельми оу҆добри́въ житїѐ твоѐ: мона́хѡвъ  оу҆твержде́нїе бы́лъ є҆сѝ, ѻ҆́ч҃е мака́рїе преподо́бне. 
Бг҃оро́диченъ: 
Ты̀ крѣ́пость моѧ̀, ты̀ похвала̀ и҆ ра́дованїе,  храни́тельница мѝ и҆ застꙋпле́нїе, и҆ прибѣ́жище, и҆  предста́тельница непобѣди́ма, прест҃а́ѧ бцⷣе. тѣ́мже  спасѝ раба̀ твоего̀. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
На землѝ до́брѣ пожи́лъ є҆сѝ, преподо́бне, и҆  ст҃ы́хъ свѣ́тлѡсти и҆ вѣ́чныхъ наслажде́нїй блажє́нства,  ви́дѣти сподо́билсѧ є҆сѝ. 
Честна̀ сме́рть ꙗ҆ви́сѧ блаже́ннагѡ мака́рїа предъ  тобо́ю, бж҃е всѧ́ческихъ: є҆гѡ́же па́мѧть почита́ющымъ  врачевство̀ безме́здно ꙗ҆ви́лъ є҆сѝ. 
Дх҃а благода́ть прїѧ́лъ є҆сѝ, ѻ҆́ч҃е, недꙋ́ги ѿ  человѣ̑къ прогонѧ́ти, и҆ вре́дъ де́мѡнскїй и҆стреблѧ́ти,  вели́кїй оу҆го́дникъ показа́всѧ хрⷭ҇та̀ бг҃а на́шегѡ. 
Бг҃оро́диченъ: 
На́йде на тѧ̀ вседѣ́тельный дх҃ъ, всенепоро́чнаѧ,  и҆ сло́во бж҃їе въ тѧ̀ всели́сѧ, и҆ пло́ть бы́сть  несказа́ннѡ, пребы́въ неизмѣ́ненъ. 
И҆́нъ. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ, ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
Дх҃а си́лою, блаже́нне, мы́сленныхъ волкѡ́въ  чє́люсти сокрꙋши́лъ є҆сѝ: и҆ просвѣще́ннымъ ра́зꙋмомъ  небе́снꙋю тишинꙋ̀ полꙋчи́лъ є҆сѝ. 
По́стническимъ ѻ҆гне́мъ и҆скꙋси́всѧ, ѻ҆́ко се́рдца  твоегѡ̀ преѡчи́стивъ, и҆ добродѣ́тельнымъ нра́вомъ дꙋ́шꙋ  просвѣти́лъ є҆сѝ. (с. 184) 
Вни́де въ тѧ̀ раче́нїе содѣ́телѧ, бг҃омꙋ́дре,  ѡ҆ста́вль земны́хъ пристра́стїе, є҆диносе́льникъ показа́лсѧ  є҆сѝ вы̑шнимъ слꙋжи́телємъ. 
Бг҃оро́диченъ: 
Безъ сѣ́мене во чре́вѣ бг҃а зачала̀ є҆сѝ, дв҃а  пребы́вши по рождествѣ̀, чⷭ҇таѧ, стра́шнѣмъ: тѣ́мже  хвала́ми тѧ̀ сла́вимъ, тобо́ю и҆зба́вльшесѧ клѧ́твы,  пречⷭ҇таѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Вы́шнихъ жела́ѧ, воздержа́нїемъ и҆ трꙋды̀, и҆ по́ты  наслади́всѧ, жела́нїе пло́ти твоеѧ̀ ѡ҆бꙋзда́въ, чꙋде́съ  да́ръ прїе́мъ ѿ хрⷭ҇та̀ бг҃а, свѣти́льникъ ꙗ҆ви́лсѧ  є҆сѝ пресвѣ́тлый. тѣ́мже хрⷭ҇то́ва цр҃ковь пѣ́сньми  сла́витъ тѧ̀, преподо́бне мака́рїе, ѻ҆́ч҃е на́шъ. 
І҆́косъ: 
А҆́г҃глъ земны́й и҆ человѣ́къ нбⷭ҇ный просїѧ́лъ  є҆сѝ въ воздержа́нїи всѧ́цѣмъ, моли́твою и҆ посто́мъ, и҆  чистото́ю: и҆ бжⷭ҇твенное тече́нїе сконча́въ, вы́шнѧгѡ  нетлѣ́нїѧ прича́стникъ бы́въ, бг҃оно́се, дерзнове́нїе  стѧжа́въ къ чл҃вѣколю́бцꙋ бг҃ꙋ, и҆́же и҆сцѣле́нїй  благода́ть на недꙋ́ги разли̑чныѧ тебѣ̀ дарова̀. тѣ́мже тѝ  вѣ́рою вопїе́мъ: ра́дꙋйсѧ, всеблаже́нне ѻ҆́ч҃е,  по́стникѡвъ похвало̀: ра́дꙋйсѧ, цѣломꙋ́дрїѧ сто́лпе, и҆́мже  дє́мѡнскаѧ шата̑нїѧ и҆скорени́шасѧ: ра́дꙋйсѧ, свѣти́льниче  многосвѣ́тлый, и҆́же чꙋде́съ сїѧ̑нїи вселе́ннꙋю  просвѣща́еши: ра́дꙋйсѧ, ꙗ҆́кѡ ста́дꙋ твоемꙋ̀ подава́еши  по́мощь и҆ застꙋпле́нїе: ра́дꙋйсѧ, крестоно́сномꙋ наро́дꙋ  на́шемꙋ похвала̀ и҆ оу҆твержде́нїе, є҆го́же соблюдѝ  моли́твами твои́ми ѿ вра̑гъ ненавѣ́тна, да всѝ вопїе́мъ  тѝ: ра́дꙋйсѧ, преподо́бне мака́рїе, ѻ҆́ч҃е на́шъ. 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  благослове́нъ є҆сѝ, бж҃е ѻ҆тє́цъ на́шихъ. 
Къ свѣ́тꙋ незаходи́момꙋ возше́дъ, и҆ ꙗ҆́кѡ со́лнце  (с. 185) просвѣща́еши вселе́ннꙋю, свѣ́та бо дѣла̀  соверши́лъ є҆сѝ, мака́рїе преподо́бне, и҆ ны́нѣ вопїе́ши:  ѻ҆тє́цъ на́шихъ бж҃е, благослове́нъ є҆сѝ. 
Плотска̑ѧ движє́нїѧ, преподо́бне, воздержа́нїемъ и҆  на землѝ лега́нїемъ оу҆мертви́лъ є҆сѝ, и҆ добродѣ́телей  просвѣще́нїемъ просїѧ́лъ є҆сѝ, вопїѧ̀ хрⷭ҇тꙋ̀: ѻ҆тє́цъ  на́шихъ бж҃е, благослове́нъ є҆сѝ. 
Чꙋ́дно житїѐ твоѐ, преподо́бне, ꙗ҆ви́сѧ  благода́тїю бж҃е́ственнагѡ дх҃а ѡ҆бложе́нъ, блаже́ннꙋю  кончи́нꙋ прїѧ́лъ є҆сѝ ѡ҆ хрⷭ҇тѣ̀ ра́дꙋѧсѧ, къ немꙋ́же и҆  взыва́лъ є҆сѝ: ѻ҆тє́цъ на́шихъ бж҃е, благослове́нъ  є҆сѝ. 
Бг҃оро́диченъ: 
Ны́нѣ всѧ̑ и҆спо́лнишасѧ свѣ́та бжⷭ҇твеннагѡ  тобо́ю, пречⷭ҇таѧ: ты́ бо две́рь ꙗ҆ви́ласѧ є҆сѝ, є҆́юже  мі́рꙋ бг҃ъ прїи́де, просвѣща́ѧ вѣ́рою зовꙋ́щыѧ: ѻ҆тє́цъ  на́шихъ бж҃е, благослове́нъ є҆сѝ. 
И҆́нъ. І҆рмо́съ: 
Тебѐ оу҆́мнꙋю, бцⷣе, пе́щь разсмотрѧ́емъ  вѣ́рнїи: ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Воздержа́нїѧ росо́ю до́блественнѣ страстнꙋ́ю пе́щь  погаси́лъ є҆сѝ: сле́зъ же ка́плѧми воздꙋ́шныхъ кнѧзе́й  написа̑нїѧ растерза́лъ є҆сѝ, и҆ со дерзнове́нїемъ вопїѧ́лъ  є҆сѝ хрⷭ҇тꙋ̀: ѻ҆тє́цъ на́шихъ бж҃е, благослове́нъ  є҆сѝ. 
По́стникѡвъ ты̀ бы́лъ є҆сѝ похвала̀, мака́рїе,  крѣ́пкѡ низложи́въ дє́мѡнскаѧ шата̑нїѧ. и҆ ны́нѣ  наслажда́ешисѧ неизрече́нныѧ красоты̀, вопїѧ̀ хрⷭ҇тꙋ̀:  ѻ҆тє́цъ на́шихъ бж҃е, благослове́нъ є҆сѝ. 
Є҆ди́номꙋ бг҃ꙋ возложи́въ дꙋ́шꙋ и҆ помышле́нїе,  тѣ́сный пꙋ́ть ше́ствовалъ є҆сѝ: тѣ́мъ полꙋчи́лъ є҆сѝ  нбⷭ҇нагѡ ца́рствїѧ наслажде́нїе. и҆ ны́нѣ взыва́еши:  ѻ҆тє́цъ на́шихъ бж҃е, благослове́нъ є҆сѝ. 
Бг҃оро́диченъ: 
Трⷪ҇цѣ во є҆ди́нствѣ правосла́внѡ слꙋжа́ще, тѧ̀,  мт҃и (с. 186) дв҃о чⷭ҇таѧ, ꙗ҆́кѡ бг҃а пло́тїю ро́ждшꙋю,  проповѣ́дающе земні́и, бжⷭ҇твеннѣ пое́мъ: ѻ҆тє́цъ  на́шихъ бж҃е, благослове́нъ є҆сѝ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, благослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Бжⷭ҇твенными добро́тами наслажда́ѧсѧ, чꙋде́съ  сїѧ̑нїи всѧ̑ просвѣща́еши, и҆ де́мѡнскꙋю тмꙋ̀ разорѧ́еши  бж҃їею благода́тїю, поѧ̀: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Блиста́ѧсѧ благода́тїю бжⷭ҇твеннагѡ дх҃а,  преподо́бне мака́рїе, честно́е твоѐ творѧ́щымъ оу҆спе́нїе,  свѣ́тлыми твои́ми моли́твами и҆спросѝ грѣхѡ́въ  ѿпꙋще́нїе пою́щымъ: ѻ҆́троцы, благослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Зарѧ́ми тве́рдыхъ пѡ́двигъ твои́хъ, ꙗ҆́кѡ со́лнце  возсїѧ́лъ є҆сѝ: врачєва́нїѧ и҆сточа́еши, и҆ всѧ́кꙋ  болѣ́знь ѡ҆блегча́еши хрⷭ҇тꙋ̀ вопїю́щымъ: ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Бг҃оро́диченъ: 
Ꙗ҆́кѡ разбо́йникъ взыва́ю тѝ: помѧни́ мѧ,  человѣколю́бче. пла́чꙋ, ꙗ҆́кѡ блꙋдни́ца и҆ вопїю̀:  согрѣши́хъ, ꙗ҆́кѡ дре́вле блꙋ́дный, ка́ющасѧ прїими́ мѧ  ѿча́ѧннаго, бцⷣы ра́ди, да оу҆се́рднѡ вопїю̀:  свѧще́ннїи, воспо́йте, лю́дїе, и҆ превозноси́те хрⷭ҇та̀ во  вѣ́ки. 
И҆́нъ. І҆рмо́съ: 
Въ пещѝ ѻ҆́троцы і҆и҃лєвы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  глаго́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте  и҆ превозноси́те во всѧ̑ вѣ́ки. 
Дх҃а благода́ть прїи́мъ, ѻ҆́ч҃е мака́рїе, сосꙋ́дъ  и҆збра́нный показа́лсѧ є҆сѝ, ст҃ы́ню прїи́мъ ѿ хрⷭ҇та̀  бг҃а, є҆мꙋ́же (с. 187) непреста́ннѡ вопїѧ̀: да  благослови́тъ тва́рь всѧ̑ гдⷭ҇а, и҆ превозноси́тъ во всѧ̑  вѣ́ки. 
Бжⷭ҇твенною си́лою оу҆крѣплѧ́емь, побѣди́лъ  є҆сѝ неви́димыхъ вра̑гъ ѡ҆полчє́нїѧ, къ свѣ́тꙋ  прибли́жилсѧ є҆сѝ невече́рнемꙋ, при́снѡ воспѣва́ѧ: да  благослови́тъ всѧ̀ тва́рь гдⷭ҇а, и҆ превозно́ситъ во всѧ̑  вѣ́ки. 
Мона́шествꙋющихъ бы́лъ є҆сѝ пра́вило пра́вости, и҆  стра̑сти всѧ̑ крѣ́пкѡ попра́лъ є҆сѝ. тѣ́мже возше́дъ на  высотꙋ̀, наꙋчи́лъ є҆сѝ воспѣва́ти: да благослови́тъ  тва́рь всѧ̀ гдⷭ҇а, и҆ превозно́ситъ во всѧ̑ вѣ́ки. 
Бг҃оро́диченъ: 
Спасе́нїѧ хода́таица на́мъ ꙗ҆ви́ласѧ є҆сѝ, бцⷣе,  ро́ждшаѧ сп҃са и҆ влⷣкꙋ всѣ́хъ. тѣ́мже молю̀ тѧ̀:  спасе́нїѧ сподо́би смире́ннꙋю мою̀ дꙋ́шꙋ, пѣсносло́вити тѧ̀  вѣ́рнѡ во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ: тѣ́мъ тѧ̀ бцⷣꙋ  а҆́гг҃лѡвъ и҆ человѣ̑къ чинонача̑лїѧ велича́ютъ. 
Ра́ка, и҆дѣ́же лежи́тъ честно́е тѣ́ло твоѐ,  и҆сто́чникъ содѣва́етъ чꙋде́съ, къ не́йже притека́юще, ѿ  всѧ́кїѧ скве́рны и҆ страсте́й и҆збавлѧ́емсѧ. 
Ѻ҆гне́мъ бжⷭ҇твеннагѡ стра́ха дꙋ́шꙋ распали́лъ  є҆сѝ, и҆ къ сїѧ́нїю невече́рнемꙋ восте́клъ є҆сѝ: и҆  ны́нѣ, блаже́нне, трисо́лнечнымъ свѣ́томъ ѡ҆зарѧ́емь. 
Мїрскі̑ѧ сла́дѡсти возненави́дѣвъ, мꙋ́жескимъ  пра́вомъ къ подвигѡ́мъ оу҆стреми́лсѧ є҆сѝ, и҆  преподѡ́бнымъ красота̀ лѣ́потна бы́лъ є҆сѝ. тѣ́мъ  па́мѧть твою̀ почита́емъ, досточꙋ́дне. 
Бг҃оро́диченъ: 
Низложѝ вознесє́нныѧ, и҆ побѣдѝ полкѝ  и҆ноплеме́нныхъ, дв҃о чⷭ҇таѧ, хотѧ́щыѧ бра́немъ: и҆ твоѧ̑  рабы̑ неврє́дны ѿ ни́хъ сохранѝ, ѻ҆трокови́це. (с. 188) 
И҆́нъ. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Мра́зъ нощны́й до́блественнѣ претерпѣ́лъ є҆сѝ,  и҆ ва́ръ дневны́й поне́слъ є҆сѝ до́мъ премꙋ́дрости бж҃їѧ  бы́лъ є҆сѝ, и҆ возше́лъ є҆сѝ на го́рꙋ бжⷭ҇твеннагѡ  ра́зꙋма. 
А҆́лчбою и҆ моли́твами непреста́нными и҆ чистото́ю  бг҃ꙋ соединѧ́ѧсѧ, мно́жєства мона́шествꙋющихъ наꙋчи́лъ  є҆сѝ, веще́ственныхъ всѣ́хъ ѡ҆греба́тисѧ. 
Ста́до твоѐ, ѻ҆́ч҃е, возгна́лъ є҆сѝ на па́жить  чи́стꙋ воздержа́нїѧ, и҆ приве́лъ є҆сѝ къ безстра́стїѧ  и҆сто́чникꙋ. И҆ ны́нѣ потщи́сѧ, па́стырю до́брый,  сохрани́ти сїѐ невре́дно. 
Бг҃оро́диченъ: 
Ѽ прест҃а́ѧ дв҃о, мт҃и бг҃а вы́шнѧгѡ! твоѐ  ржⷭ҇тво̀ на землѝ спасе́нїе ꙗ҆ви́сѧ грѣ́шникѡмъ и҆  смирє́ннымъ: ѡ҆ тебѣ́ бо спасо́хомсѧ, вѣ́ровавшїи. но  спаса́еши мѧ̀ ны́нѣ, и҆ во всѧ̑ вѣ́ки жи́знєнныѧ. 
Свѣти́ленъ: 
Многосвѣ́тлый свѣти́льникъ, пꙋсты́нное  воспита́нїе, чистоты̀ сокро́вище, а҆́гг҃лѡмъ собесѣ́дниче,  до́мъ дх҃а прест҃а́гѡ, мака́рїе преподо́бне, непреста́ннѡ  моли́сѧ ѡ҆ вѣ́рою почита́ющихъ пречестнꙋ́ю па́мѧть твою̀. 
Два́жды. 
Бг҃оро́диченъ: 
Тѧ̀ пѣ́сньми немо́лчными оу҆блажа́емъ, дв҃о,  ꙗ҆́кѡ ѿ трⷪ҇цы є҆ди́наго родила̀ є҆сѝ, бцⷣе, и҆  но́сиши на бжⷭ҇твенныхъ ѡ҆б̾ѧ́тїѧхъ бжⷭ҇твенное сло́во,  є҆го́же пѣ́сньми досто́йнѡ сла́вимъ. 
На хвали́техъ стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Ѿ ю҆́ности возложи́всѧ влⷣцѣ всѣ́хъ, ꙳ сегѡ̀  возжелѣ́лъ є҆сѝ, ꙳ крѣ́пкѡ къ подвигѡ́мъ мꙋ́жески  оу҆стреми́лсѧ є҆сѝ, ꙳ (с. 189) и҆ ѡ҆богати́лсѧ є҆сѝ  бж҃е́ственною благода́тїю, ꙳ твори́ти и҆сцѣлє́нїѧ и҆  чꙋдодѣ́йствовати пресла̑внаѧ, ꙳ и҆ возше́ствїе къ нб҃сѝ  ѡ҆брѣ́лъ є҆сѝ, ꙳ и҆ со а҆́гг҃лы ликꙋ́ѧ, непреста́ннѡ  моли́сѧ ꙳ ѡ҆ ста́дѣ твое́мъ, бг҃облаже́нне. 
Два́жды. 
Со́лнца свѣтлѣ́йши ꙳ свѧще́ннаѧ па́мѧть твоѧ̀  провозсїѧ̀, ꙳ всеблаже́нне мака́рїе, ꙳ пресвѣ́тлыми  свѣтлостьмѝ ѡ҆зарѧ́ѧ всѧ̑, ꙳ по́двиги твоѧ̑ почита́ющыѧ. ꙳  Не преста́й молѧ́сѧ, блаже́нне, ꙳ просла́вльшемꙋ ст҃ꙋ́ю  твою̀ па́мѧть, ꙳ и҆ чꙋде́съ сокро́вище тѧ̀ сꙋ́щымъ въ мі́рѣ  ꙳ дарова́вшемꙋ, преподо́бне. 
Мїрскі́ѧ красоты̀, блаже́нне, ꙳ ра́дꙋѧсѧ и҆збѣ́глъ  є҆сѝ, ꙳ тогда̀ предпоче́лъ є҆сѝ ꙳ тѣ́сный и҆  болѣ́зненный пꙋ́ть, ꙳ и҆ ѕѣлѡ̀ жесто́кїй, ꙳ и҆ въ слеза́хъ  препроводи́лъ є҆сѝ всѐ житїѐ твоѐ, преподо́бне. ꙳  Тѣ́мже оу҆тѣше́нїѧ бж҃е́ственнагѡ ꙳ и҆ непреста́ннагѡ  весе́лїѧ ꙳ ны́нѣ наслажда́ешисѧ, мака́рїе. 
Сла́ва, гла́съ в҃: 
Преподо́бне ѻ҆́ч҃е, и҆змла́да въ добродѣ́тели  прилѣ́жнѡ подвиза́всѧ, сосꙋ́дъ бы́лъ є҆сѝ ст҃а́гѡ дх҃а.  Тѣ́мъ и҆ чꙋде́съ дарова̑нїѧ прїе́мъ, человѣ́ки наꙋчи́лъ  є҆сѝ преѡби́дѣти маловре́менныхъ: ны́нѣ же  неизрече́ннымъ свѣ́томъ свѣ́тлѡ сїѧ́еши, просвѣтѝ на̑ша  помышлє́нїѧ, ѻ҆́ч҃е преподо́бне мака́рїе. 
И҆ ны́нѣ, бг҃оро́диченъ. 
Славосло́вїе вели́кое, є҆ктєнїѝ и҆ ѿпꙋ́стъ. На  лїтꙋргі́и блажє́нна ѿ канѡ́на пѣ́снь г҃, пе́рвагѡ  канѡ́на: и҆ пѣ́снь ѕ҃, втора́гѡ канѡ́на. Прокі́менъ, гла́съ  з҃: Честна̀ предъ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; А҆пⷭ҇лъ къ гала́тѡмъ, зача́ло сг҃і.  А҆ллилꙋ́їа, гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. Сті́хъ: Си́льно  на землѝ бꙋ́детъ сѣ́мѧ є҆гѡ̀. Є҆ѵⷢ҇лїе лꙋкѝ, зача́ло  к҃д. Прича́стенъ: Въ па́мѧть вѣ́чнꙋю бꙋ́детъ пра́ведникъ: 


(с. 190) 
Мѣ́сѧца тогѡ́же въ и҃і-й де́нь. 
И҆́же во ст҃ы́хъ, ѻ҆ц҃а̀ на́шегѡ кѷрі́лла,  а҆рхїепⷭ҇копа і҆ерꙋсали́мскагѡ. 
Стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Ꙗ҆́кѡ ѕвѣзда̀ возсїѧ́въ, ꙳ и҆ вѣ̑рныѧ  просвѣти́лъ є҆сѝ ꙳ свѧще́нными свѣтлостьмѝ догма́тѡвъ  твои́хъ, и҆ є҆́рєси ѡ҆мрачи́лъ є҆сѝ, ꙳ и҆ до конца̀  побѣди́въ, ꙳ и҆ ꙗ҆́кѡ ра́бъ да́нный тебѣ̀ тала́нтъ  оу҆мно́жилъ є҆сѝ, ꙳ благоꙋгоди́въ влⷣцѣ, бг҃омꙋ́дре. ꙳  є҆мꙋ́же въ рꙋ́цѣ ѿложи́лъ є҆сѝ тво́й дꙋ́хъ, ꙳  бг҃облаже́нне кѷрі́лле. 
Премꙋ́дростїю слове́съ твои́хъ, ꙳ и҆ сїѧ́нїемъ  житїѧ̀ твоегѡ̀, ꙳ ꙗ҆́кѡ ѕвѣзда̀ многосвѣ́тлаѧ,  досточꙋ́дне, ꙳ посредѝ собо́ра просїѧ́лъ є҆сѝ ѻ҆тцє́въ,  ꙳ безбо́жнаго македо́нїа ꙳ жи́лами оу҆дави́лъ є҆сѝ  бл҃года́ти: ꙳ и҆ ст҃ы́й и҆ ѡ҆живлѧ́ющїй всѧ̑ бжⷭ҇твенный  дх҃ъ, ꙳ хꙋ́лившаго безꙋ́мнѡ, ꙳ и҆ проѧвле́ннѡ  беззако́нновавшаго. 
Оу҆́мъ па́гꙋбный посрами́лъ є҆сѝ ꙳ пребезꙋ́мнагѡ  ма́нента, ꙳ ѡ҆бличи́въ предо́брѣ и҆ мꙋдрѣ́йше, ꙳  сквє́рнаѧ оу҆чє́нїѧ сегѡ̀ бꙋ́йства, ꙳ оу҆чи́телей  нача́льниче, ꙳ і҆ере́євъ бл҃голѣ́пїе, ꙳ бжⷭ҇твенный  побо́рниче хрⷭ҇то́вы цр҃кве. ꙳ Сегѡ̀ ра́ди ст҃о́е  веселѧ́щесѧ ꙳ соверша́емъ твоѐ оу҆спе́нїе. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Покаѧ́нїе и҆зрѧ́дное ꙳ и҆ спаси́тельное врачевство̀,  ꙳ ꙗ҆́же бг҃а ро́ждшаѧ сп҃са моего̀, ꙳ и҆ сле́зъ то́ки, ꙳ и҆  часа̀ по́мыслъ гро́знагѡ и҆ стра́шнагѡ, ꙳ и҆  сꙋда̀ неꙋмы́тнагѡ, ꙳ (с. 191) ты́ ми да́рꙋй и҆збѣжа́ти  моли́твами твои́ми, ꙳ ѽ дв҃о! мꙋче́нїѧ тре́петнагѡ, ꙳ и҆  бжⷭ҇твеннꙋю оу҆лꙋчи́ти бл҃года́ть. 
Крⷭ҇тобг҃оро́диченъ. Подо́бенъ то́йже: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне, ꙳ сїѧ̑ тѝ  непокори́вый собо́ръ воздадѐ беззако́нный, ꙳ и҆́же мно́гихъ  твои́хъ чꙋде́съ наслади́выйсѧ; ꙳ но сла́ва неизглаго́ланномꙋ  ꙳ соше́ствїю твоемꙋ̀, влⷣко. 
Канѡ́нъ, є҆гѡ́же краегране́сїе: 
Кѷрі́лла пою̀ предсѣда́телѧ і҆ерꙋсали́мскаго.  Кѵ́ръ ѳеофа́на. 
Гла́съ д҃. Пѣ́снь а҃. І҆рмо́съ: 
Трїста́ты крѣ́пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Оу҆краси́въ дꙋ́шꙋ добродѣ́телей ви́ды, благода́тей  прїѧ́тельнꙋ дх҃а сїю̀ ст҃а́гѡ соверши́лъ є҆сѝ: ѿню́дꙋже  бе́зднꙋ премꙋ́дрости ѿры́гнꙋлъ є҆сѝ, є҆ресе́й пꙋчи̑ны  и҆зсꙋша́ющꙋ, кѷрі́лле. 
Превы́шшїй оу҆́мъ ве́щныхъ содѣ́лалъ є҆сѝ,  невеще́ственныхъ слꙋжи́телей соѻ́бщникъ показа́всѧ,  ѻ҆гне́мъ же слове́съ твои́хъ всю̀ попали́лъ є҆сѝ ве́щь  є҆ресе́й, кѷрі́лле, церко́вное свѣти́ло неꙋсыпа́ющее. 
Глагѡ́лъ твои́хъ вонѧ́ми сладкодыха́тельными,  неи́стовства тезоимени́тнагѡ, премꙋ́дре, є҆ресе́й всѣ́хъ  нестерпи́мый ка́лъ ѿгна́въ, дале́че сотвори́лъ є҆сѝ,  ꙗ҆́кѡ па́стырь и҆́стиннѣйшїй, ꙗ҆́кѡ хрⷭ҇то́во благово́нїе  бы́въ. 
Бг҃оро́диченъ: 
Ѿ тимѣ́нїѧ страсте́й, помышле́нїй треволне́нїѧ,  ѿ стрѣ́лъ лꙋка́вагѡ, ѿ всѧ́кагѡ прило́га сопроти́внагѡ  спасѝ, (с. 192) чⷭ҇таѧ бг҃ороди́тельнице, дꙋ́шы  воспѣва́ющихъ твоѐ несказа́нное ржⷭ҇тво̀, всенепоро́чнаѧ. 
Пѣ́снь г҃. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Сїѧ́ѧ свѣтлостьмѝ дх҃о́вныѧ премꙋ́дрости,  трисїѧ́нное бжⷭ҇тво̀ трⷪ҇цы, ѻ҆́ч҃е, свѣ́тлѡ сꙋ́щымъ на  землѝ оу҆ѧсни́лъ є҆сѝ, и҆́мже тмы̀ пре́лести  и҆зба́вихомсѧ. 
Цѣвни́ца ꙗ҆ви́лсѧ є҆сѝ всест҃а́гѡ дх҃а,  бг҃омꙋ́дре, возглаша́ющи пѣ́снь ꙗ҆вле́нїѧ хрⷭ҇то́ва:  є҆го́же во двꙋ̀ є҆стества́хъ проповѣ́далъ є҆сѝ,  оу҆слажда́ѧ дꙋ́шы на́шѧ. 
До́мъ ст҃ы́ни твоѧ̀ дꙋша̀ показа́сѧ, въ него́же  ѻ҆ц҃ъ, и҆ сн҃ъ, и҆ дх҃ъ живонача́льный преесте́ственнѡ  всели́сѧ, є҆мꙋ́же пое́мъ: ст҃ъ є҆сѝ, гдⷭ҇и. 
Бг҃оро́диченъ: 
Нижѐ оу҆́мъ нбⷭ҇ный, па́че оу҆ма̀ рождества̀  твоегѡ̀ мо́жетъ сказа́ти, ѻ҆трокови́це: оу҆ма́ бо пе́рвагѡ  во оу҆тро́бѣ сло́во, чⷭ҇таѧ, зачала̀ є҆сѝ, всѧ́чєскаѧ  сло́вомъ соста́вльшаго. 
Сѣда́ленъ, гла́съ и҃. Подо́бенъ: Премꙋ́дрости: 
Премꙋ́дростїю сло́ва ѡ҆богатѣ́въ, ѿры́гнꙋлъ  є҆сѝ оу҆че́нїй рѣ́ки живѡ́тныѧ, и҆ всѧ́кꙋ напои́лъ  є҆сѝ благочести́выхъ мы́сль, и҆ па́лицею бжⷭ҇твенною  оу҆па́слъ є҆сѝ ста́до на ѕла́цѣ, бж҃е́ственнагѡ  напита́лъ є҆сѝ ра́зꙋма. Тѣ́мже ꙗ҆́кѡ па́стырѧ и҆  оу҆чи́телѧ вели́ка, и҆ вѣ́рныхъ застꙋ́пника, восхвалѧ́емъ  тѧ̀, кѷрі́лле ст҃и́телю, зовꙋ́ще: молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чествꙋ́ющымъ любо́вїю свѧтꙋ́ю  па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. Тѣ́мъ  а҆́гг҃льскїй и҆ человѣ́ческїй (с. 193) ро́дъ, досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧй  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бж҃е́ствєнныѧ стра̑сти твоѧ̑. 
Пѣ́снь д҃. І҆рмо́съ: 
Нб҃са̀ добродѣ́тель твоѧ̀ покры́ла є҆́сть, и҆  землѧ̀ и҆спо́лнисѧ сла́вы твоеѧ̀, хрⷭ҇тѐ. Тѣ́мже вѣ́рнѡ  вопїе́мъ: сла́ва си́лѣ твое́й, гдⷭ҇и. 
Премі́рныѧ мꙋ́дрости стрꙋю̀, преподо́бне, твоѐ  се́рдце прїе́мши, ѿры́гнꙋ оу҆че́нїѧ бе́зднꙋ, оу҆мы̀  нече́ствꙋющихъ погрꙋжа́ющꙋю. 
Є҆ди́нꙋ крѣ́пость, є҆ди́но сꙋщество̀, є҆ди́нꙋ  во́лю, трїѷпоста́снагѡ бжⷭ҇тва̀ проповѣ́далъ є҆сѝ: и҆  многобо́жїѧ, кѷрі́лле, пре́лести пото́къ и҆зсꙋши́лъ є҆сѝ. 
Оу҆́мъ ка́льный и҆ пребезꙋ́мный ма́нентовъ, ꙗ҆́кѡ  оу҆́мъ и҆мы́й и҆ бг҃онаꙋче́нъ, бл҃же́нне, блиста̑нїи  слове́съ твои́хъ попали́въ, ꙗ҆́вѣ ѡ҆бличи́лъ є҆сѝ. 
Бг҃оро́диченъ: 
Ꙗ҆́кѡ вы́шши всѣ́хъ тва́рей, чⷭ҇таѧ, творца̀  тва́ри зачала̀ є҆сѝ, и҆ па́че є҆стества̀ ро́ждши,  є҆стество̀ на́ше ѡ҆бно́вльшаго. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ  вѣ́рою воспѣва́ющыѧ тѧ̀. Жезло́мъ честны́ѧ, свѧти́телю,  премꙋ́дрости твоеѧ̀ оу҆па́слъ є҆сѝ на водѣ̀  правосла́внагѡ слꙋже́нїѧ па́ствꙋ твою̀, блаже́нне. (с. 194) 
Сло́во твоѐ свѣ́томъ бжⷭ҇твеннымъ ѡ҆блиста́емо, ѽ  кѷрі́лле! просвѣще́нныхъ во і҆ерꙋсали́мѣ, мглꙋ̀  неразꙋ́мїѧ разрꙋши́лъ є҆сѝ. 
Бг҃оро́диченъ: 
Но́щь, пречⷭ҇таѧ, страсте́й, и҆ ѕлы́хъ ѡ҆черне́нїѧ  покрыва́етъ дꙋ́шꙋ мою̀, свѣтода́вца ро́ждшаѧ, ѡ҆зари́ мѧ,  молю́сѧ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Рѣка̀ ты̀ ꙗ҆́кѡ и҆зъ и҆но́гѡ є҆де́ма и҆зше́лъ  є҆сѝ, жизното́чныхъ и҆спо́лнена во́дъ дх҃а, и҆ цр҃кѡ́вныѧ,  ст҃и́телю, напоѧ́еши бразды̑. 
Глагѡ́лъ твои́хъ лꙋче́мъ, ꙗ҆́кѡ ѿ бꙋ́ри морскі́ѧ  нече́стїѧ спаса́еши лю́ди, ѡ҆свѧще́ннѣйше, къ ти́хомꙋ  приста́нищꙋ правосла́вїѧ тѣ́хъ призыва́ѧ. 
Бг҃оро́диченъ: 
Ѡ҆небеси́ла є҆сѝ ѡ҆зе́мльствованное є҆стество̀,  всенепоро́чнаѧ, человѣ́ческое, и҆ и҆стлѣ́вшее сїѐ  новосодѣ́лала є҆сѝ: сегѡ̀ ра́ди, ѻ҆трокови́це, всѝ  немо́лчными гла́сы тѧ̀ сла́вимъ. 
Конда́къ, гла́съ а҃. 
Ѧ҆зы́комъ твои́мъ, мꙋ́дре, бжⷭ҇твенными  вдохнове́ньми, просвѣти́лъ є҆сѝ твоѧ̑ лю́ди, є҆ди́нꙋ  честѝ трⷪ҇цꙋ, є҆стество́мъ нераздѣ́льнꙋ, раздѣлѧ́емꙋ же  ли́цы. Тѣ́мже ра́дꙋющесѧ, всест҃ꙋ́ю твою̀ па́мѧть  пра́зднꙋемъ, и҆̀же къ бг҃ꙋ моли́твенника тѧ̀ предлага́ющїи. 
Пѣ́снь з҃. І҆рмо́съ: 
Ю҆́ношы трѝ въ вавѷлѡ́нѣ, велѣ́нїе мꙋчи́телево  на бꙋ́йство прело́жше, посредѣ̀ пла́мене вопїѧ́хꙋ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
И҆мѣ́ѧ ѻ҆́гнь во оу҆мѣ̀, ѻ҆́ч҃е, стра́ха бж҃їѧ,  ве́щь и҆спепели́лъ є҆сѝ сласте́й, воспѣва́ѧ:  благослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Слеза́ми страсте́й пла́мень погаси́въ, блаже́нне,  (с. 195) свѣ́тлость сохрани́лъ є҆сѝ неꙋгаси́мꙋ твоеѧ̀  дꙋшѝ, взыва́ѧ: благослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Стрꙋю̀ живꙋ́ю и҆мѣ́ѧ лїѧ́нїемъ дх҃а, въ дꙋшѝ,  бг҃омꙋ́дре, и҆сточи́лъ є҆сѝ, ѻ҆́ч҃е, рѣ́ки оу҆че́нїй,  цр҃ковь напоѧ́ющыѧ, благоче́стнѡ тѧ̀ чествꙋ́ющꙋю. 
Бг҃оро́диченъ: 
Всю́ тѧ ѡ҆свѧща́етъ ст҃ы́й, ѿ твоеѧ̀ пло́ти  заи́мствовавый пло́ть себѣ̀, бцⷣе, во ст҃ы́хъ гдⷭ҇ь живы́й  бг҃ъ на́шъ. 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  бл҃гоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀, бл҃гослови́те, по́йте гдⷭ҇а. 
Дрема́нїе небреже́нїе, блаже́нне, ѿ вѣ́ждей  дꙋше́вныхъ ѿри́нꙋвъ, пра́вєднымъ прили́чнымъ ны́нѣ  оу҆снꙋ́лъ є҆сѝ сно́мъ, и҆ ко дню̀ невече́рнѧгѡ свѣ́та  преше́лъ є҆сѝ. 
Мо́лнїѧми слове́съ твои́хъ попали́лъ є҆сѝ  хвра́стнꙋю є҆́ресь, приснопа́мѧтне, и҆ вѣ̑рныѧ  просвѣти́лъ є҆сѝ, є҆ди́нꙋ честѝ трⷪ҇цꙋ начерта́ньми, во  є҆ди́ницѣ сꙋ́щꙋю є҆стества̀. 
Ѡ҆свѧти́въ себѐ поще́ньми, ме́ртвꙋ тебє̀ ра́ди  бы́вшꙋ, ты̀ безкро́внѡ же́ртвовалъ є҆сѝ, ꙗ҆́кѡ свѧти́тель  бжⷭ҇твенный, ꙗ҆́кѡ та̑инъ неизрече́нныхъ слꙋжи́тель,  кѷрі́лле. 
Бг҃оро́диченъ: 
И҆зба́вльшесѧ клѧ́твы прама́тернїѧ тобо́ю, чⷭ҇таѧ  бг҃омт҃и, благослове́ннаѧ влⷣчце, благослови́мъ, дв҃и́це  препросла́вленнаѧ, прест҃о́е ржⷭ҇тво̀ твоѐ, всечⷭ҇таѧ. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Ви́дѣти жела́ѧ хрⷭ҇то́вꙋ неизрече́ннꙋю, свѧти́телю,  сла́вꙋ, потща́лсѧ є҆сѝ стра̑сти оу҆мертви́ти  дꙋшетлѣ̑нныѧ, (с. 196) прїѧ́телище се́рдце сотвори́ти  премꙋ́дрости бо́льшїѧ и҆ лꙋ́чшїѧ. Тѣ́мже тѧ̀ вѣ́рою  оу҆блажа́емъ. 
Ѕвѣздꙋ̀ многосвѣ́тлꙋю, хрⷭ҇то́съ сл҃нце, на  цр҃ко́внѣй высотѣ̀ положи́ тѧ, кѷрі́лле, лꙋча́ми  оу҆че́нїй свѧще́нныхъ, ѡ҆зарѧ́юща сердца̀ вѣ́рнѡ  соверша́ющихъ твою̀ свѣтоно́снꙋю па́мѧть, преподо́бне. 
Собесѣ́дникъ и҆ сослꙋжи́тель бы́лъ є҆сѝ  а҆́гг҃лѡмъ: ꙗ҆́кѡ бо безпло́тенъ, ѻ҆́ч҃е, на землѝ  пожи́въ, прпⷣбнымъ ꙗ҆ви́лсѧ є҆сѝ соприча́стникъ, и҆  свѧти́телємъ равностоѧ́тель: съ ни́миже ликꙋ́ѧ, на́съ  помина́й. 
Бг҃оро́диченъ: 
Непло́дствꙋющее бжⷭ҇твенныхъ добродѣ́телей,  пречⷭ҇таѧ бцⷣе, се́рдце моѐ покажѝ, дв҃о, плодоно́сно,  ꙗ҆́же ѿ непло́дове ро́ждшаѧсѧ, во́лею всѧ̑ претворѧ́ющагѡ  манове́нїемъ, да тѧ̀ пою̀ всепѣ́тꙋю. 


(с. 196) 
Мѣ́сѧца тогѡ́же въ ѳ҃і-й де́нь. 
Ст҃ы́хъ мꙋ́чєникъ, хрѷса́нѳа и҆ да́рїи. 
Стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Бж҃е́ственнагѡ позна́нїѧ ꙳ прїе́мъ ѡ҆сїѧ́нїе, ꙳  просвѣти́лъ є҆сѝ ѻ҆́чи, премꙋ́дре, се́рдца твоегѡ̀, ꙳ и҆  пре́лести мра́къ ѿгна́лъ є҆сѝ смы́сленнѡ, ꙳ и҆  и҆сповѣ́далъ є҆сѝ хрⷭ҇та̀, ꙳ пло́ть прїе́мша всѣ́хъ  гдⷭ҇а. ꙳ Ѿѻнꙋ́дꙋже оу҆крѣплѧ́емь ꙳ си́лою дх҃а,  хрѷса́нѳе, ꙳ мꙋ́къ вы́шши ꙗ҆ви́лсѧ є҆сѝ, всехва́льне. 
Вра̑жїѧ пре́лєсти, ꙳ и҆ сла́сти разжжє́нїѧ, ꙳  ꙗ҆́кѡ паꙋчи́нꙋ вмѣни́лъ є҆сѝ. ꙳ Во мра́чнѣ же затво́рѣ  ста́въ, ꙳ бжⷭ҇твеннымъ сїѧ́нїемъ ѡ҆зари́лсѧ є҆сѝ, ꙳ и҆  бл҃гово́нїѧ (с. 197) разꙋ́мнагѡ и҆спо́лнилсѧ є҆сѝ,  посредѝ стоѧ̀ смра́да, ꙳ и҆ приве́лъ є҆сѝ ꙗ҆́кѡ  невѣстокраси́тель всеизрѧ́днѣйшїй ꙳, хрⷭ҇тꙋ̀ невѣ́стꙋ  непоро́чнꙋ, ꙳ ѡ҆скверни́ти тѧ̀ тща́щꙋюсѧ. 
Оу҆ѧзви́вшисѧ раче́нїемъ ꙳ сладча́йшимъ зижди́телѧ,  ꙳ пре́лести безбо́жїѧ до конца̀ оу҆клони́ласѧ є҆сѝ. ꙳ и҆  черто́га бжⷭ҇твеннагѡ вмѣсти́ласѧ є҆сѝ внꙋ́трь, ꙳  вневѣ́стившисѧ хрⷭ҇тꙋ̀ мꙋчє́нїи мно́гими тѣлесѐ, ꙳  да́рїа великоимени́таѧ, ꙳ бж҃е́ственное прїѧ́телище дх҃а, ꙳  страда́льцєвъ оу҆добре́нїе, ꙳ и҆ дѣ́въ оу҆краше́нїе. 
Сла́ва, и҆ ны́нѣ, бг҃оро́диченъ: 
Не́мощь и҆ разслабле́нїе, ꙳ дв҃о мт҃и  всенепоро́чнаѧ, ꙳ дꙋшѝ моеѧ̀ преложѝ въ крѣ́пость и҆  си́лꙋ, ꙳ стра́хомъ и҆ любо́вїю твори́ти же ꙳ и҆ дѣ́ѧти  ѡ҆правда̑нїѧ хрⷭ҇тѡ́ва, ꙳ ꙗ҆́кѡ да и҆збѣ́гнꙋ ѻ҆гнѧ̀  нестерпи́магѡ, ꙳ и҆ наслѣ́дїе нб҃сное, ꙳ и҆ жи́знь  непреходи́мꙋю ꙳ тобо́ю воспрїимꙋ̀, веселѧ́сѧ всегда̀. 
Крⷭ҇тобг҃оро́диченъ: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, ꙳ и҆ ре́бра и҆скопова́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ  распѧ́тїю. 
Канѡ́нъ, є҆гѡ́же краегране́сїе: 
Тѧ̀ златоза́рный мч҃никѡвъ цвѣ́тъ почита́ю. Кѵ́ръ  і҆ѡ́сифа. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Вѣнце́мъ па́че зла́та сїѧ́ющимъ, мꙋ́чениче, (с.  198) оу҆краша́емь, и҆ мꙋче́нїѧ сїѧ́ѧ добро́тами, влⷣцѣ  предстои́ши, ѡ҆ на́съ молѧ́сѧ, тѧ̀ чтꙋ́щихъ, досточꙋ́дне. 
Оу҆ѧзви́лсѧ є҆сѝ сла́дкимъ жела́нїемъ, мꙋ́чениче,  зижди́телѧ твоегѡ̀, и҆ кра̑снаѧ мі́ра презрѣ́въ, си́лꙋ всю̀  по́далъ є҆сѝ твоегѡ̀ се́рдца, хрѷса́нѳе, къ жела́емомꙋ  тѝ оу҆се́рднѡ. 
Вѣ́рою воѡрꙋ́жсѧ, низложи́лъ є҆сѝ  многоко́зненнаго, тебѣ̀ прило́жшаго, мꙋ́чениче, же́нскою  сла́стїю прельсти́ти, и҆ чистоты̀ че́стенъ сосꙋ́дъ,  хрѷса́нѳе, бы́лъ є҆сѝ. 
Бг҃оро́диченъ: 
Є҆стество́мъ бж҃е́ственнымъ непристꙋ́пный,  пристꙋ́пенъ мнѣ̀ ꙗ҆ви́сѧ, ѿ тебє̀, дв҃о, пло́ть  прїе́мь: є҆го́же да́рїа жела́ющи, терпѣли́внѡ пострада̀,  и҆ невѣ́стнически томꙋ̀ приведе́сѧ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Зла́то и҆скꙋше́но мꙋче́нїй ѻ҆гне́мъ бы́лъ є҆сѝ,  ца́рскихъ, хрѷса́нѳе, носѧ́й страда́нїй и҆зѻбраже́нїе. 
Ри́торѡвъ ѡ҆ста́вль глꙋмле́нїе, плени́цами  оу҆лови́лсѧ є҆сѝ оу҆ченикѡ́въ, хрѷса́нѳе, преѧ́снѡ  тебѐ оу҆мꙋдри́вшагѡ. 
Повинꙋ́ласѧ є҆сѝ рачи́телю, невѣстоводѧ́щемꙋ тѧ̀  хрⷭ҇тꙋ̀, всемꙋ́драѧ, честны́ѧ ра́ди вѣ́ры, рачи́телѧ  плотска́го ѡ҆ста́вльши. 
Бг҃оро́диченъ: 
Пло́тїю ро́ждсѧ и҆зъ оу҆тро́бы твоеѧ̀, дв҃о,  і҆и҃съ, чⷭ҇таѧ, невѣ́стꙋ чи́стꙋ мꙋ́ченицꙋ себѣ̀ да́рїю  ѡ҆брꙋча́етъ. 
Сѣда́ленъ, гла́съ г҃. Подо́бенъ: Красотѣ̀  дѣ́вства: 
Краснѣ́йшꙋю добро́тꙋ возжелѣ́лъ є҆сѝ, и҆  ви̑димыѧ добрѡ́ты прете́клъ є҆сѝ: и҆ приве́лъ є҆сѝ  хрⷭ҇тꙋ̀, златы́ми вои́стиннꙋ словесы̀ твои́ми, хрѷса́нѳе  блаже́нне, да́рїю сла́внꙋю, страда̑нїѧ претерпѣ́вшꙋю и҆  томи́телѧ посра́мльшꙋю: съ не́юже всѧ̑ ны̀ помина́й, вѣ́рою  соверша́ющыѧ па́мѧть ва́шꙋ. (с. 199) 
Сла́ва, и҆ ны́нѣ, бг҃оро́диченъ: 
Недомы́сленно и҆ непостижи́мо є҆́сть, влⷣчце  бг҃ора́дованнаѧ, є҆́же содѣ́ланное ѡ҆ тебѣ̀ стра́шное  бж҃їе та́инство: и҆́бо неѡб̾име́ннаго заче́нши родила̀  є҆сѝ, пло́тїю ѡ҆бложе́на ѿ пречⷭ҇тыхъ крове́й твои́хъ:  є҆го́же всегда̀, чⷭ҇таѧ, ꙗ҆́кѡ сн҃а твоего̀ молѝ,  спасти́сѧ дꙋша́мъ на́шымъ. 
Крⷭ҇тобг҃оро́диченъ: 
Поно́снꙋю, ще́дре, сме́рть въ распѧ́тїи во́лею  претерпѣ́лъ є҆сѝ: тебе́ же ро́ждшаѧ, хрⷭ҇тѐ, зрѧ́щи  оу҆ѧзвлѧ́шесѧ, є҆ѧ́же мольба́ми за милосе́рдїе ми́лости  твоеѧ̀, є҆ди́не пребл҃гі́й чл҃вѣколю́бче гдⷭ҇и,  оу҆ще́дри, и҆ спасѝ мі́ръ, взе́млѧй мі́ра грѣхѝ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Дх҃а ѡ҆блиста́ющыѧ зарѝ, чи́стое се́рдце твоѐ  всего̀ свѣтоза́рна тѧ̀, мꙋ́чениче, содѣ́лаша, оу҆се́рднѡ  зовꙋ́ща: сла́ва си́лѣ твое́й, гдⷭ҇и. 
И҆стка́нною тѧ̀ бжⷭ҇твенныѧ благода́ти свы́ше,  творе́цъ ѡ҆блечѐ нетлѣ́нною ри́зою, непоро́чнѡ соблю́дша  тѣ́ло, бл҃же́нне, и҆ ꙗ҆́кѡ побѣди́телѧ вѣнча̀. 
До́блестїю се́рдца ѿтрѧ́слъ є҆сѝ сла̑сти  тѣлє́сныѧ, добро́тою несравни́тельною бжⷭ҇твенною  наслажда́емь, и҆ ра́дꙋѧсѧ соверши́лъ є҆сѝ мꙋче́нїѧ твоегѡ̀  по́двигъ. 
Ѡ҆божи́ласѧ є҆сѝ по прича́стїю, стрⷭ҇тоно́сице,  бг҃отво́рнагѡ соедине́нїѧ: и҆ въ нб҃сныѧ всели́ласѧ є҆сѝ  черто́ги ра́дꙋющисѧ, ꙗ҆́кѡ непоро́чна невѣ́ста влⷣки  тва́ри. 
Бг҃оро́диченъ: 
Соблю́дъ тѧ̀ дв҃ꙋ ꙗ҆́кѡ пре́жде ржⷭ҇тва̀, по  ржⷭ҇твѣ̀, пречⷭ҇таѧ, и҆зъ тебє̀ воплоти́сѧ недомы́сленный,  да́рїю мꙋ́ченицꙋ невѣ́стꙋ себѣ̀ приводѧ̀. (с. 200) 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Восхище́нъ оу҆́мъ ѿ ве́щныхъ творѧ̀, вѧ́жемь,  ѕло́бꙋ вра́жїю, страстоно́сче, разори́лъ є҆сѝ, бл҃же́нне. 
Чистоты̀ рачи́тель бы́въ свѧще́ннѣйшїй, претвори́лъ  є҆сѝ дѣ́вы ѻ҆гнепа́льнꙋю любо́вь ко гдⷭ҇ꙋ, прехва́льне. 
Пове́ржена зрѧ̀, и҆ нога́ми спопира́ема мꙋчи́телѧ,  ра́дованною мы́слїю влⷣкꙋ, пребл҃же́нне, велича́лъ є҆сѝ. 
Бг҃оро́диченъ: 
Кто̀ мо́жетъ твоѐ сказа́ти та́инство, ѽ всечⷭ҇таѧ!  бг҃а сло́ва, па́че оу҆ма́ бо и҆ сло́ва, сꙋгꙋ́ба  є҆стество́мъ родила̀ є҆сѝ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Пою́ща влⷣкꙋ всѣ́хъ, приснопа́мѧтне, свѣ́тъ съ  нб҃сѐ всю́дꙋ тѧ̀ ѡ҆крꙋжи́въ просвѣтѝ, заключе́на въ  те́мнѣйшей хра́минѣ, хрѷса́нѳе. 
Ри́мъ тѧ̀ мꙋче́нїемъ честны́мъ сла́вимаго,  златови́днꙋ ꙗ҆́коже ѕвѣздꙋ̀ стѧжа́въ, мꙋ́чениче,  оу҆краша́етсѧ по́двиги, и҆ бж҃е́ственными твои́ми,  хрѷса́нѳе, чꙋдесы̀. 
Красна̀, преꙋдо́брена же и҆ пресла́вна, мꙋ́ченице  да́рїе дѣ́ва, показа́вшисѧ сло́вꙋ краснѣ́йшемꙋ,  оу҆невѣ́стиласѧ є҆сѝ болѣ́зньми всѧ́кими тѣле́сными. 
Бг҃оро́диченъ: 
Мла́да тѧ̀ ꙗ҆́кѡ дѣ́тища дв҃а родѝ превѣ́чнаго  сло́ва: є҆гѡ́же жела́юще ѻ҆трокови̑цы, се́ю въ слѣ́дъ  тебѣ̀, всѣ́хъ цр҃ю̀, невѣ́стнически приведо́шасѧ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. (с. 201) 
Цвѣ́тъ мꙋ́ченикѡвъ златови́денъ ты̀ бы́лъ є҆сѝ,  собо́ръ же страда́льцєвъ приве́лъ є҆сѝ хрⷭ҇тꙋ̀,  бжⷭ҇твенными словесы̀ твои́ми и҆ чꙋдесы̀, мꙋ́чениче  бг҃опрїѧ́тне, съ ни́миже вѣ́рнѡ тѧ̀ ны́нѣ оу҆блажа́емъ. 
Въ хлѣви́нѣ скве́рнѣй затворе́на на́га тѧ̀,  блаже́нне, бж҃е́ственными благовѡ́нїи, сла́вою свѣтови́дною  і҆и҃съ просвѣща́етъ: є҆го́же чи́стою мы́слїю, всемꙋ́дре,  возлюби́лъ є҆сѝ. 
Ѕвѣ́рѧ храни́телѧ тебѣ̀ дѣ́вства хрⷭ҇то́съ  посла̀, па́гꙋбꙋ нечести́выхъ ѿгонѧ́ща ꙗ҆́вѣ,  пѣснопою́щей тебѣ̀, всехва́льнаѧ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Бг҃оро́диченъ: 
По сꙋществꙋ̀ бжⷭ҇твенномꙋ сы́й неѡпи́санъ, въ  нѣ́дрѣхъ твои́хъ, дв҃о, бы́сть по на́мъ пло́тїю  ѡ҆писꙋ́емь: бл҃гослове́на ты̀ въ жена́хъ є҆сѝ,  пренепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Тве́рдымъ, блаже́нне, по́мысломъ проти́вѧсѧ  сꙋемꙋ́дренномꙋ, строга̑нїѧ претерпѣ́лъ є҆сѝ тѣлє́снаѧ:  и҆ свѣща́ми ѡ҆палѧ́емь, неѡпали́мь пребы́лъ є҆сѝ, со  ѻ҆́троки воспѣва́ѧ, хрѷса́нѳе: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Премꙋ́дростїю оу҆кра́шенъ хрⷭ҇то́вою, ѡ҆бꙋи́лъ  є҆сѝ немꙋ́дрыхъ шата́нїе: и҆ оу҆́мъ льсти́вагѡ посрами́лъ  є҆сѝ, є҆́ѵꙋ прельсти́вшагѡ, плѣни́въ благоче́стнѡ сегѡ̀  ѻ҆рꙋ́жїе, мꙋ́дре, и҆ приве́лъ є҆сѝ невѣ́стꙋ бг҃ꙋ,  и҆збра́ннꙋ вѣ́ры ра́ди. 
Є҆дине́нїемъ дꙋшѝ плотска́гѡ и҆збѣжа́сте  совокꙋпле́нїѧ: чи̑стыѧ сосꙋ́ды вседержи́телѧ ꙗ҆ви́стесѧ, и҆  въ хра́мъ принесо́стесѧ нбⷭ҇ный страда́льцы, вопїю́ще  хрⷭ҇тꙋ̀: благослови́те, всѧ̑ дѣла̀ гдⷭ҇нѧ, гдⷭ҇а. (с. 202) 
Во́лею бж҃їею плотскі̑ѧ стра̑сти оу҆держа́вше,  ѻ҆́гнь и҆спепели́ша мꙋ́къ, хрѷса́нѳъ и҆ да́рїа росо́ю  дх҃а, и҆ вѣнцє́въ жи́зни оу҆лꙋчи́ша пою́ще:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ꙗ҆́кѡ ши́покъ посредѝ те́рнїѧ жите́йскагѡ,  пречⷭ҇таѧ, бг҃ъ ѡ҆брѣ́тъ тѧ̀ нескве́рнꙋю, всели́сѧ во  оу҆тро́бꙋ твою̀ чⷭ҇тꙋю, и҆ благово́нїѧ та́инственнагѡ мі́ръ  и҆спо́лни, взыва́ющїй: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,  велича́емъ. 
Сщ҃енносло́вѧщꙋ бжⷭ҇твєннаѧ бжⷭ҇твенное во́инство  тебѣ̀ приложи́сѧ, ле́сти скве́рныѧ и҆зба́вльсѧ: и҆ мече́мъ  непорѡ́чныѧ жє́ртвы, на́съ ра́ди, ꙗ҆́кѡ ѻ҆вча́ти,  мꙋ́чєницы поже́ршемꙋсѧ принесо́шасѧ. 
Ꙗ҆ви́стесѧ посредѝ ѕвѣре́й, ꙗ҆́коже а҆́гнцы,  страстоте́рпцы, воплоще́нїе проповѣ́дающе бжⷭ҇твенное,  и҆злїѧ́вшагѡсѧ да́же и҆ до пло́ти, и҆ болѣ́зньми  неболѣ́зненнꙋю кончи́нꙋ бжⷭ҇твеннѣ наслѣ́довасте. 
Дне́сь свѣ́тлѡ пра́зднꙋетъ всѧ́къ гра́дъ же и҆  страна̀, ри́мъ созыва́ющи гра́дъ, бжⷭ҇твєнныѧ стра̑сти и҆  борє́нїѧ, ꙗ҆́кѡ всечрежде́нїе невеще́ственное,  предлага́ющїй ва́съ, ст҃і́и. 
Взѧ́ти бы́сте къ безмѣ́рнѣй сла́вѣ, хрѷса́нѳе  мꙋ́чениче и҆ да́рїа, и҆ вседержи́тельномꙋ сло́вꙋ,  вѣнцено́сцы вкꙋ́пѣ предстоитѐ, ѡ҆ на́съ молѧ́щесѧ,  бл҃жа́щихъ ва́съ всегда̀. 
Бг҃оро́диченъ: 
Трепе́щетъ по́смыслъ и҆ се́рдце, помышлѧ́ющи твоѐ  ржⷭ҇тво̀ недомы́слимое, ѻ҆трокови́це: бг҃а бо сло́ва  чревоноси́ла є҆сѝ, и҆збавлѧ́ющаго тобо́ю всѧ́кїѧ нꙋ́жды  чтꙋ́щыѧ тѧ̀. 


(с. 203) 
Мѣ́сѧца тогѡ́же въ к҃-й де́нь. 
Преподо́бныхъ ѻ҆ц҃ъ на́шихъ, во ѻ҆би́тели свѧта́гѡ  са́ввы оу҆бїе́нныхъ. 
Стїхи̑ры, гла́съ д҃ Подо́бенъ: Ꙗ҆́кѡ до́блѧ: 
Жела́нїй кра́йнѣйшемꙋ ꙳ до конца̀ прилѣжа́ще,  житє́йскїѧ красоты̑, преподо́бнїи, ꙳ ꙗ҆́кѡ оу҆мє́ты всѧ̑  вмѣни́сте: ꙳ и҆ є҆ди̑на пребыва̑ющаѧ, ꙳ бдѣ́нїемъ и҆  моли́твами, ꙳ дожде́мъ же и҆ ва́ромъ стѧжа́сте,  є҆диножи́телє вкꙋ́пѣ бы́вше, ꙳ согра́ждане а҆́гг҃лѡмъ  ꙗ҆ви́стесѧ благода́тїю. 
И҆ дреко́лїемъ бїе́ми, ꙳ и҆ ка́менїемъ намета́еми, ꙳  и҆ ѻ҆рꙋ̑жїи разсѣка́еми, ꙳ є҆диномы́слїѧ не разрꙋши́сте,  мꙋ́чєницы, ꙳ любо́вїю свѧ́заннїи и҆ жела́нїемъ бра́тскимъ:  ꙳ но вкꙋ́пѣ оу҆мерщвлѧ́еми, ꙳ и҆ разсѣка́еми на оу҆́ды,  страстоте́рпцы, ꙳ на трапе́зѣ положи́стесѧ бж҃е́ственнѣй,  ꙳ ꙗ҆́кѡ жє́ртвы непорѡ́чныѧ. 
И҆ ѻ҆гне́мъ и҆знꙋрѧ́еми, ꙳ и҆ оу҆давле́нїемъ  стѧга́еми, дꙋ́шы преда́сте ꙗ҆́кѡ непорѡ́чныѧ жє́ртвы, ꙳  мꙋ́чєницы сла́внїи, ꙳ въ рꙋ́цѣ всецр҃ѧ̀, ꙳ и҆  совокꙋпи́стесѧ съ ли́ки безпло́тныхъ си́лъ, ꙳ вѣ́чнꙋющꙋю  наслѣ́довасте сла́вꙋ: ꙳ є҆́йже причасти́тисѧ ва́съ  восхвалѧ́ющымъ ꙳ непреста́ннѡ моли́тесѧ. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Покаѧ́нїѧ и҆зрѧ́дное ꙳ и҆ спаси́тельное врачевство̀,  ꙳ ꙗ҆́же бг҃а ро́ждшаѧ сп҃са моего̀, ꙳ и҆ сле́зъ то́ки, и҆  часа̀ по́мыслъ гро́знагѡ и҆ стра́шнагѡ, ꙳ и҆ сꙋда̀  неꙋмы́тнагѡ, ꙳ (с. 204) ты́ ми да́рꙋй и҆збѣжа́ти моли́твами  твои́ми, ꙳ ѽ дв҃о! мꙋче́нїѧ тре́петнагѡ, ꙳ и҆ бжⷭ҇твеннꙋю  полꙋчи́ти бл҃года́ть. 
Крⷭ҇тобг҃оро́диченъ. Подо́бенъ то́йже: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ: ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне; ꙳ сїѧ̑ тебѣ̀  непокори́вый собо́ръ воздадѐ беззако́нный, ꙳ и҆́же мно́гихъ  твои́хъ чꙋде́съ наслади́выйсѧ, ꙳ по сла́ва неизглаго́ланномꙋ  ꙳ соше́ствїю твоемꙋ̀, влⷣко. 
Канѡ́нъ, є҆гѡ́же краегране́сїе: Пѣ́сньми сла́влю  мч҃ники є҆динонра̑вныѧ. 
Творе́нїе кѵ́ръ стефа́на савваі́та. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще: пои́мъ тебѣ̀ є҆ди́номꙋ влⷣцѣ. 
Пѣ́сньми бг҃овѣнча́нное мно́жество свѧще́нныхъ  мꙋ́чєникъ твои́хъ жела́ющемꙋ похвали́ти, хрⷭ҇тѐ, съ нб҃сѐ  пода́ждь мѝ свѣ́тъ ра́зꙋма си́хъ мольба́ми, да воспою̀  бг҃овѣща́ннꙋю пѣ́снь. 
Скве́рнꙋ ѿверго́сте пло́ти и҆ дꙋ́ха, пребога́тїи,  мі́ра смертоно́сныхъ сласте́й и҆збѣ́гше: равноа́гг҃льное же  житїѐ пожи́вше, въ вы́шнее преидо́сте жили́ще. 
Зако́нѡмъ дх҃а ꙗ҆́вѣ оу҆́ды оу҆пра́вивше ва́шѧ  и҆ чꙋ̑вства, хра́мы ѡ҆свѧщє́нны бг҃ꙋ показа́стесѧ,  мꙋ́чєницы бг҃оно́снїи: въ ва́съ бо хрⷭ҇то́съ водвори́сѧ. 
Бога́тство тли́мое на землѝ ѡ҆ста́вльше, ст҃і́и, и҆  кра̑снаѧ житїѧ̀ ꙗ҆́кѡ со́нъ презрѣ́вше, хрⷭ҇тꙋ̀  оу҆годи́вше, недви́жимое црⷭ҇тво ны́нѣ воспрїѧ́сте. 
Бг҃оро́диченъ: 
Лѣ́ствица ꙗ҆ви́ласѧ є҆сѝ мы́сленнаѧ, ю҆́же  і҆а́кѡвъ ви́дѣ (с. 205) и҆збра́нный бж҃їй, и҆зъ неѧ́же  неизрече́ннымъ сло́вомъ про́йде безпло́тный, пло́ть  непрело́жнѡ бы́въ, па́че сло́ва и҆зъ тебє̀, бцⷣе. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Ѡ҆свѧти́вше всѐ ва́ше, мꙋ́чєницы, житїѐ,  нескве́рно вои́стиннꙋ всеви́дѧщемꙋ бг҃ꙋ принесо́сте  всесожжє́нїѧ бж҃е́ствєнна са́ми себѐ, и҆ совершє́нныѧ  вѣнцы̀ прїѧ́сте. 
Са́ввы бг҃оно́снагѡ ꙗ҆́кѡ оу҆ченицы̀ и҆́скреннїи,  є҆́же кромѣ̀ пли́щєвъ возжела́вше ѿше́ствїе,  невозвра́тнѡ стезе́ю приско́рбною ше́ствꙋюще, къ жи́зни  достиго́сте безконе́чнѣй. 
Воздѣ́лавше сѣ́мѧ є҆́же въ ва́съ, преподо́бнїи,  всѣ́ѧное сло́во, и҆ сле́зными то́ки ѻ҆би́льнѡ напои́вше,  стори́чествꙋющїй кла́съ бг҃ꙋ принесо́сте плодоноси́вше. 
Всели́всѧ въ дв҃ꙋ пло́тски, гдⷭ҇и, ꙗ҆ви́лсѧ є҆сѝ  человѣ́кѡмъ, ꙗ҆́коже подоба́ше зрѣ́ти тѧ̀: ю҆́же и҆  показа́лъ є҆сѝ ꙗ҆́кѡ и҆́стиннꙋю бцⷣꙋ и҆ вѣ̑рнымъ  по́мощь, є҆ди́не чл҃вѣколю́бче. 
Сѣда́ленъ, гла́съ и҃. Подо́бенъ: Повелѣ́нное  та́йнѡ: 
Воздержа́нїемъ страсте́й ѻ҆гнепа̑льныѧ  оу҆мертви́вши зра́ки и҆ двиза̑нїѧ, пѡ́стницы бг҃опрїѧ́тнїи,  послѣ́дꙋюще стопа́мъ всѧ̑ созда́вшемꙋ є҆ди́номꙋ бг҃ꙋ,  ꙗ҆́коже прїѧ́тна же́ртва жива̀ и҆ ѡ҆свѧще́нна,  принесо́стесѧ заколе́нїемъ рꙋ́къ ва́рварскихъ, бїе́ми,  закала́еми, и҆ нꙋ́жднѡ пресѣка́еми. 
Сла́ва, и҆ ны́нѣ, бг҃оро́диченъ: 
Бг҃ора́дованнаѧ, чⷭ҇таѧ благослове́ннаѧ, за  милосе́рдїе щедро́тъ и҆зъ тебє̀ ро́ждшагѡсѧ, съ вы́шними  си́лами и҆ а҆рха̑гг҃лы, и҆ со всѣ́ми безпло́тными, ѡ҆ на́съ  молѝ непреста́ннѡ, да́ти на́мъ пре́жде конца̀ проще́нїе и҆  ѡ҆чище́нїе грѣхѡ́въ, и҆ житїѧ̀ и҆справле́нїе: ꙗ҆́кѡ да  ѡ҆брѧ́щемъ ми́лость. (с. 206) 
Крⷭ҇тобг҃оро́диченъ: 
Сн҃а твоегѡ̀ и҆ бг҃а крⷭ҇то́мъ, дв҃о, сохранѧ́еми  при́снѡ, дє́мѡнскїѧ прилѡ́ги и҆ кѡ́зни побѣжда́емъ, сꙋ́щꙋю  бцⷣꙋ тѧ̀ вои́стиннꙋ воспѣва́юще: и҆ любо́вїю всѝ ро́ди  блажи́мъ, пречⷭ҇таѧ, ꙗ҆́коже прорекла̀ є҆сѝ. Тѣ́мже  согрѣше́нїй на́шихъ ѡ҆ставле́нїе моли́твами твои́ми да́рꙋй. 
Пѣ́снь д҃. І҆рмо́съ: 
Всѣ́лъ є҆сѝ на ко́ни, а҆пⷭ҇лы твоѧ̑, гдⷭ҇и, и҆  прїѧ́лъ є҆сѝ рꙋка́ма твои́ма оу҆зды̑ и҆́хъ, и҆ спасе́нїе  бы́сть ѣ҆жде́нїе твоѐ вѣ́рнѡ пою́щымъ: сла́ва си́лѣ  твое́й, гдⷭ҇и. 
Въ пꙋсты́ни безво́днѣй терпѧ́щыѧ зрѧ̀ вра́гъ,  добродѣ́тельми же разли́чными красѧ́щыѧсѧ, непобѣди̑мыѧ  мꙋ́ченики, роспалѧ́шесѧ лю́тѣ, за́вистїю ѡ҆бложе́нъ, и҆ на  ѡ҆полче́нїе готовлѧ́шесѧ. 
Оу҆корени́въ пре́лесть во свои́хъ є҆мꙋ̀  оу҆ченицѣ́хъ, на дрꙋ́гъ дрꙋ́жное оу҆бі́йство поꙋча́ше  ва̑рварскаѧ колѣ̑на ѕмі́й лꙋка́вый, и҆́миже и҆ и҆зъ  пꙋсты́ни и҆згна́ти преподѡ́бныѧ тща́шесѧ. 
Свирѣ́пѡ и҆́же ѻ҆крє́стныѧ ѡ҆б̾е́мъ, ꙗ҆́коже  возжелѣ̀, ѿгна́ти оу҆́бѡ сїѧ̑ не возмо́же непобѣди̑мыѧ,  пра́ведныхъ сопротивобо́рецъ, побѣжде́нъ же бы́въ неви́димѡ  ѻ҆коѧвле́ннѣ воѡрꙋжи́сѧ. 
Ꙗ҆́да и҆ неи́стовства и҆спо́лненъ, оу҆стреми́сѧ со  ѻ҆рꙋ́жники ѕлонача́льникъ, ѕвѣрови́днѡ же блажє́ннымъ  натечѐ, и҆ ра́нами нестерпи́мыми крѡ́вныѧ пото́ки и҆злїѧ̀. 
Текꙋ́щагѡ и҆стѧ́зовахꙋ вещества̀, зла́та тлѣ́ннагѡ  сокро́вища, и҆̀же на землѝ оу҆пова̑нїѧ оу҆тве́рждшїи,  до́блїи же на нб҃са̀ поло́жше оу҆пова̑нїѧ, вопїѧ́хꙋ: сла́ва  си́лѣ твое́й, гдⷭ҇и. 
Ꙗ҆́коже ѕвѣ́рїе дреко́льми неми́лостивнѡ, и҆  мєчѝ преподѡ́бныѧ и҆ ка́менїемъ оу҆ранѧ́хꙋ, своѧ̑  старѣ̑йшины (с. 207) сказа́ти велѧ́ще: но пребыва́хꙋ всѝ  зако́номъ любвѐ оу҆твержда́еми. 
Бг҃оро́диченъ: 
Дв҃о и҆ мт҃и, ты̀ а҆пⷭ҇лѡвъ оу҆добре́нїе, и҆  мꙋ́ченикѡвъ свѧты́хъ оу҆твержде́нїе, и҆ преподо́бныхъ  похвала́ же и҆ спасе́нїе, вѣ́рнѡ сладкопою́щихъ: сла́ва  си́лѣ твое́й. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Наꙋчи́вшесѧ любвѐ, сп҃се, сою́зꙋ соверше́нїѧ  преподо́бнїи, и҆ нака́зани тобо́ю, дꙋ́шы положи́ша по  свои́хъ дрꙋзѣ́хъ, твои̑мъ па́че человѣ́кѡмъ вѡ́льнымъ  стрⷭ҇те́мъ подо́бѧщесѧ. 
Вельмѝ па́че є҆стества̀ пло́тїю во́лею рожде́йсѧ,  хрⷭ҇тѐ, повелѣ́нїемъ твои́мъ сме́рти ꙗ҆ви́шасѧ  держа́внѣе: и҆́бо твои́мъ составлѧ́ющесѧ зако́номъ,  оу҆мре́ти по дрꙋзѣ́хъ благохва́льнѡ бг҃омꙋ́дрїи тща́хꙋсѧ. 
Ѡ҆кропи́вше ѵ҆ссѡ́помъ креще́нїе мы́сленнымъ дꙋ́шы,  ва́шими же а҆́бїе ѡ҆кропи́стесѧ кровьмѝ, преподо́бнїи: во  стремле́нїи же ѻ҆гнѧ̀ ꙗ҆́кѡ зла́то и҆скꙋси́вшесѧ, прїѧ́тна  бы́сте же́ртва благово́нна бг҃ꙋ. 
Бг҃оро́диченъ: 
Мт҃рнее дерзнове́нїе, є҆́же къ сн҃ꙋ твоемꙋ̀  стѧжа́вши, пречⷭ҇таѧ, сро́днагѡ промышле́нїѧ на́шегѡ не  пре́зри, мо́лимсѧ: ꙗ҆́кѡ тѧ̀ и҆ є҆ди́нꙋ хрⷭ҇тїа́не ко  влⷣцѣ ѡ҆чище́нїе ми́лостивнѡ предлага́емъ. 
Пѣ́снь ѕ҃. І҆рмо́съ: 
Къ могꙋ́щемꙋ мѧ̀ спастѝ гдⷭ҇ꙋ, и҆зъ глꙋбины̀  грѣхо́вныѧ возопи́хъ, и҆ ѿ тлѝ возведѐ живо́тъ мо́й,  ꙗ҆́кѡ чл҃вѣколю́бецъ. 
Преще́нїй ва́рварскихъ не оу҆боѧ́шасѧ оу҆гѡ́дницы  хрⷭ҇тѡ́вы: житїе́ бо непреста́ннымъ поꙋче́нїемъ сме́ртнымъ  предста́виша. 
Мнѧ́ще богатѣ́ти нестѧжа́тели, нечести́вїи неща́днѡ  (с. 208) мꙋ́чахꙋ, и҆̀же тлѣ̑ннаѧ оу҆́бѡ пове́ргшыѧ,  стѧжа́вшыѧ же нетлѣ̑ннаѧ. 
Си́лою непобѣди́мою ѡ҆дѣѧ́вшесѧ, хрⷭ҇тѡ́вы  страда́льцы, побѣди́ша мы́слєнныѧ лестцы̀ и҆ ва̑рварскаѧ  шата̑нїѧ. 
Бг҃оро́диченъ: 
Ꙗ҆́кѡ на ѻ҆́блацѣ ле́гцѣмъ, прїи́де на тѧ̀  црⷭ҇твꙋѧй гдⷭ҇ь, низложи́ти, всенепоро́чнаѧ, є҆гѵ́пєтскаѧ  рꙋкотворє́нїѧ. 
Конда́къ, гла́съ д҃. Подо́бенъ: Вознесы́йсѧ: 
Земны́хъ и҆ тлѣ́нныхъ наслажде́нїе презрѣ́вше  ꙗ҆́вѣ, преблаже́ннїи, пꙋсты́нное житїѐ и҆зво́ливше, мі́ра  же краснѣ́йшее и҆ пи̑щи вре́мєнныѧ возненави́дѣвше,  ѿѻнꙋ́дꙋже сподо́бистесѧ нб҃снагѡ црⷭ҇твїѧ, съ ли́ки  мꙋ́чєникъ и҆ пѡ́стникъ веселѧ́щесѧ. тѣ́мже чтꙋ́ще па́мѧть  ва́шꙋ, вопїе́мъ ва́мъ прилѣ́жнѡ: ѿ бѣ́дъ на́съ, ѻ҆ц҃ы̀,  и҆зба́вите. 
Пѣ́снь з҃. І҆рмо́съ: 
Халде́йскїѧ пе́щи всепа́гꙋбнꙋю си́лꙋ оу҆гаси́вше,  ѻ҆́бразомъ а҆́гг҃ла снизше́дшагѡ, зижди́телю ю҆́нѡши  взыва́хꙋ: бл҃гослове́нъ є҆сѝ и҆ хва́льный, бж҃е ѻ҆тє́цъ  на́шихъ. 
И҆знемого́ша вкꙋ́пѣ бра̑ни проти́вныхъ полкѡ́въ,  ви́димыхъ и҆ неви́димыхъ, въ ра́нахъ зрѧ́ще мꙋ́ченики  пѣсносло́вѧщыѧ: благослове́нъ є҆сѝ и҆ хва́льный, бж҃е  ѻ҆тє́цъ на́шихъ. 
Тебѣ̀ хрⷭ҇тꙋ̀ оу҆невѣ́стившесѧ, и҆ жела́нїемъ  твои́мъ оу҆ѧзвлѧ́еми, є҆ди́наго сꙋ́щаго возлюби́ша, ро́дъ  и҆ ѻ҆те́чество, и҆ бога́тство ѿве́ргше, прибѣга́телїе  твоѝ, ѽ и҆зба́вителю, бж҃е ѻ҆тє́цъ на́шихъ! 
Скверноꙋбі́йство ва́рварѡвъ не претворѝ рачи́тели  твоѧ̑, хрⷭ҇тѐ, пꙋсты́ннагѡ бг҃ослꙋже́нїѧ: оу҆бива́ющихъ бо  тѣ́ло не оу҆боѧ́шасѧ, твоѧ̑ держа́ще за́пѡвѣди, ꙗ҆́коже  незы́бленное ѡ҆снова́нїе. 
Всѐ къ тебѣ̀ преложи́вше ѿ мі́ра жела́нїе,  хрⷭ҇тѐ, ꙗ҆́рость (с. 209) же то́кмѡ на грѣ́хъ  воѡрꙋжи́вше, тебѣ̀ оу҆годи́ша, всемꙋ́дрымъ ѡ҆б̾е́мшесѧ  по́мысломъ, оу҆гѡ́дницы твоѝ, гдⷭ҇и. 
Зако́нъ бг҃опи́санный внꙋ́трь на скрижа́лѣхъ  серде́цъ ва́шихъ ѿ бг҃а, мꙋ́чєницы, прїе́мше, є҆ди́наго  въ трⷪ҇цѣ бг҃а проповѣ́дасте, томꙋ̀ вопїю́ще:  бл҃гослове́нъ є҆сѝ и҆ хва́льный, бж҃е ѻ҆тє́цъ на́шихъ. 
Бг҃оро́диченъ: 
Во свѣ́тѣ гдⷭ҇ни ходѧ́щїи, прїиди́те, воспои́мъ  бж҃е́ственнꙋю две́рь цр҃ѧ̀ црⷭ҇твꙋющихъ, мр҃і́ю, чⷭ҇тꙋю  бцⷣꙋ вои́стиннꙋ, ꙗ҆́кѡ оу҆пова́нїе дꙋ́шъ на́шихъ. 
Пѣ́снь и҃. І҆рмо́съ: 
Нече́стїѧ ѻ҆рга́ны и҆нꙋ́ю пѣ́снь, благоче́стїѧ же  бг҃овѣща́ннїи поѧ́хꙋ гꙋ̑сли: бл҃гослови́те, дѣла̀ гдⷭ҇нѧ,  хрⷭ҇та̀ во вѣ́ки. 
Нбⷭ҇нымъ чинѡ́мъ ревнова́вше равноа́гг҃льни,  всено́щными стоѧ̑нїи во бдѣ́нїихъ поѧ́хꙋ: бл҃гослови́те,  всѧ̑ дѣла̀ гдⷭ҇нѧ, хрⷭ҇та̀ во вѣ́ки. 
Крⷭ҇тъ взе́мше, тебѣ̀ влⷣцѣ послѣ́доваша  вседꙋ́шнѡ мꙋ́чєницы, пою́ще: бл҃гослови́те, всѧ̑ дѣла̀  гдⷭ҇нѧ, хрⷭ҇та̀ во вѣ́ки. 
Всепра́внѡ тѣ́ло и҆ дꙋ́шꙋ, и҆ дꙋ́хъ ѡ҆чи́стивше,  всесожжє́нїѧ бг҃ꙋ принесо́стесѧ, во ѻ҆гнѝ ѡ҆пали́вшесѧ,  ѻ҆ц҃ы̀, хрⷭ҇та̀ превозносѧ́ще во всѧ̑ вѣ́ки. 
Трⷪ҇ченъ: 
Во двꙋ́хъ ѵ҆поста́сѣхъ тѧ̀ бы́ти хꙋ́лѧщїи  нераздѣли́маго, да постыдѧ́тсѧ, ꙗ҆́кѡ четвери́цꙋ чтꙋ́щїи:  мы́ бо тебѣ̀ є҆ди́номꙋ бж҃е́ственныѧ трⷪ҇цы покланѧ́емсѧ. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ. Тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Разли́чнѡ ѡ҆бна́жшесѧ пѡ́стницы, и҆ побѣди́вше  мїроде́ржца кѡ́зни, посрами́ша мꙋ́жески ꙗ҆́кѡ страда́льцы  ва́рварское ѡ҆ѕлобле́нїе, си́хъ претерпѣ́вше стремлє́нїѧ.  тѣ́мже и҆ вѣнцы̀ сꙋгꙋ̑быѧ ѿ пра́веднагѡ  подвигополо́жника прїѧ́ша. (с. 210) 
Въ верте́пахъ и҆ пеще́рахъ по́стнически жи́знь  проходѧ́ще, бл҃же́ннїи, въ пеще́рѣ тѣ́снѣй про́пасти  затворе́ни бы́сте несвѣ́тлѣй, ѡ҆багре́ни кровьмѝ,  жже́нїемъ же ѻ҆гнѧ̀, и҆ и҆̀же ѿ ды́ма лю́тѣ па́рою  смѣша́емою оу҆да́влени бы́вше, побѣдоно́сцы ꙗ҆ви́стесѧ. 
Пое́мъ по́двиги па́че є҆стества̀, и҆́миже проти́вꙋ  грѣха̀ пострада́сте, ю҆́ношески противоста́вше, ꙗ҆́кѡ  хрⷭ҇тѡ́вы во́ини, сла́внїи: и҆́бо побѣди́сте благосла́внѡ,  и҆ ны́нѣ предстоѧ́ще съ чи́нми ст҃ы́хъ всевысоча́йшемꙋ,  на́съ помина́йте. 
Съ са́ввою ѻ҆ц҃е́мъ и҆ наста́вникомъ, ꙗ҆́кѡ  и҆́скрєннѧѧ ча̑да, блаже́ннїи, на нб҃сѣ́хъ заре́ю  ѡ҆дѣ́ѧни трисїѧ́нною, ѡ҆ на́съ моли́тесѧ, соꙋченицѣ́хъ же  и҆ пѣвцѣ́хъ, ми́ръ дарова́ти ѻ҆́бщїй це́рквамъ, и҆  спасе́нїе дꙋша́мъ на́шымъ. 
Бг҃оро́диченъ: 
Ѿриновє́нныѧ нб҃снагѡ житїѧ̀, и҆ па́дшыѧ  ѻ҆каѧ́ннѡ въ сме́рть, па́ки на́съ, мт҃и бы́вши  и҆зба́вителѧ, воззвала̀ є҆сѝ, пречⷭ҇таѧ: и҆ къ пе́рвомꙋ  па́ки тещѝ сподо́била є҆сѝ ѻ҆ч҃ествꙋ. Тѣ́мъ тѧ̀,  бг҃ома́ти, непреста́ннѡ велича́емъ. 


(с. 210) 
Мѣ́сѧца тогѡ́же въ к҃а-й де́нь. 
Прпⷣбнагѡ ѻ҆ц҃а̀ на́шегѡ и҆ и҆сповѣ́дника, і҆а́кѡва  є҆пⷭ҇копа. 
Стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Превѣ́чнꙋющее ꙳ и҆ ника́коже претека́ющее ꙳  возжела́въ бл҃госла́вїе, ꙳ сла́вꙋ пренебре́глъ є҆сѝ ꙳  преходѧ́щꙋю и҆ погиба́ющꙋю: ꙳ и҆ крⷭ҇тъ воспрїе́мъ, ꙳  распе́ншемꙋсѧ (с. 211) послѣ́довалъ є҆сѝ, ꙳ и҆ пло́ть  покори́лъ є҆сѝ по́стническими по́двиги. ꙳ Сегѡ̀ ра́ди  па́мѧть твою̀ соверша́емъ, і҆а́кѡве. 
Мі́рꙋ и҆ страсте́мъ распина́емь, і҆а́кѡве, ꙳ дꙋ́шꙋ  соблю́лъ є҆сѝ ꙳ нескве́рнꙋ и҆ небла́зненнꙋ, ꙳ несмѣ́шеннꙋ  до́льными, ѻ҆́ч҃е, начерта́ньми, ꙳ и҆ видѣ̑нїи та́йными  воскрили́всѧ къ нб҃снымъ. ꙳ Въ ни́хже твоѐ житїѐ  предвозложи́лъ є҆сѝ, преподо́бне, ꙳ ꙗ҆́кѡ хрⷭ҇то́въ  дрꙋ́гъ и҆́скреннїй, ꙳ ꙗ҆́кѡ оу҆го́дникъ вѣ́рнѣйшїй. 
Неѕло́бивъ, цѣ́лъ, ꙳ ми́лостивъ и҆ братолюби́въ, ꙳  смиренномꙋ́дръ и҆ кро́токъ, ꙳ любвѐ и҆спо́лненъ, ꙳  ми́лостынею оу҆кра́шенъ, ꙳ терпѣ́нїемъ пожда́теленъ, ꙳  вѣ́рою и҆ наде́ждою оу҆краша́емь, ꙳ показа́лсѧ є҆сѝ,  всеприснопа́мѧтне, ꙳ моли́твами оу҆добрѧ́емь, ꙳ и҆  бж҃е́ственными свѣ́тлостьми свѧще́ннѡ ѡ҆блиста́емь. 
Сла́ва, и҆ ны́нѣ, бг҃оро́диченъ: 
Скве́рнꙋ ѿмы́й стра́стнагѡ се́рдца моегѡ̀, ꙳ бцⷣе  всепѣ́таѧ, ꙳ и҆ всѧ̑ ꙗ҆́звы и҆ гноє́нїѧ сегѡ̀, ꙳ ꙗ҆̀же  ѿ грѣха̀, ꙳ ѡ҆чи́сти, чⷭ҇таѧ, ꙳ и҆ оу҆ма̀ моегѡ̀  оу҆ста́ви непостоѧ́нїе: ꙳ ꙗ҆́кѡ да си́лꙋ твою̀ ꙳ и҆  вели́кое застꙋпле́нїе ꙳ велича́ю ѻ҆каѧ́нный ꙳ и҆  непотре́бный ра́бъ тво́й. 
Крⷭ҇тобг҃оро́диченъ: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, и҆ ре́бра и҆скопова́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, благоꙋтро́бне, ꙳ твоемꙋ̀ во́льномꙋ  распѧ́тїю. 
Канѡ́нъ і҆гна́тїа. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, (с. 212) и҆ наста́вльшемꙋ лю́ди, ꙗ҆̀же  и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Просвѣще́нїе трⷪ҇ческое, і҆а́кѡве, въ дꙋ́шꙋ  прїе́мъ, мі́ра ѡ҆ста́вилъ є҆сѝ те́мнꙋю пре́лесть, и҆  премі́рнꙋю сла́вꙋ полꙋчи́лъ є҆сѝ. 
Ты̀ крⷭ҇тъ на ра́мо взе́мъ, распе́ншемꙋсѧ,  преподо́бне, послѣ́довалъ є҆сѝ, и҆ мона́шествовавъ,  премꙋ́дре, стра̑сти воздержа́нїемъ, ѻ҆́ч҃е, и҆зсꙋши́лъ  є҆сѝ. 
Вмѣсти́теленъ дарова́нїй дх҃а ѿ млады́хъ ногте́й  твои́хъ сосꙋ́дъ бы́лъ є҆сѝ, и҆ вы́шнѧгѡ граждани́нъ сїѡ́на  и҆ наслѣ́дникъ, блаже́нне і҆а́кѡве. 
Бг҃оро́диченъ: 
Є҆ди́на бг҃а всѣ́ми сꙋ́ща невмѣсти́ма, тебѣ̀  вмѣ́стна бы́вша за бла́гость, родила̀ є҆сѝ,  ѻ҆трокови́це: є҆го́же молѝ спастѝ воспѣва́ющыѧ тѧ̀. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ, пою́щихъ тѧ̀. 
Житїѐ твоѐ красно̀, сло́во со́лїю любвѐ,  бг҃омꙋ́дре, растворе́но, се́рдце бл҃гоꙋмиле́нно: сегѡ̀ ра́ди  тѧ̀ вѣ́рою оу҆блажа́емъ. 
Хрⷭ҇та̀ на́съ ра́ди ꙗ҆́вльшагѡсѧ пло́тїю,  бж҃е́ственный почита́ѧ ѻ҆́бразъ, гонє́нїѧ, ѻ҆́ч҃е,  претерпѣ́лъ є҆сѝ, и҆ бѣды̑, и҆ скѡ́рби, всеблаже́нне. 
Ꙗ҆́кѡ же́ртвꙋ чи́стꙋ тебѐ сама́го прине́слъ є҆сѝ  гдⷭ҇еви, оу҆мерщвле́нїемъ грѣха̀: и҆ жє́ртвы безкрѡ́вны  томꙋ̀, ꙗ҆́кѡ свѧти́тель зако́ненъ, прине́слъ є҆сѝ. 
Бг҃оро́диченъ: 
Зла́тꙋ ꙗ҆́кѡ вои́стиннꙋ кади́льницꙋ, и҆ ста́мнꙋ  ма́нны, и҆ бж҃е́ственнꙋю го́рꙋ, и҆ пала́тꙋ прекра́снѣйшꙋю  бж҃їю, тѧ̀, дв҃о, и҆менꙋ́емъ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Хрⷭ҇тꙋ̀ послѣ́довалъ є҆сѝ, мі́ръ ѡ҆ста́вивъ, и҆  пло́ть покори́въ воздержа́нїемъ ꙗ҆́вѣ, преблаже́нне  і҆а́кѡве, ѿню́дꙋже (с. 213) свѧще́нства пома́занїе ст҃о́е  и҆мѣ́лъ є҆сѝ: ны́нѣ же къ невеще́ствєннымъ преста́вилсѧ  є҆сѝ ликѡ́мъ, молѧ̀ ѡ҆ всѣ́хъ на́съ восхвалѧ́ющихъ тѧ̀. 
Сла́ва, и҆ ны́нѣ, бг҃оро́диченъ: 
Є҆ди́на ро́ждшаѧ творца̀ всемꙋ̀, є҆ди́на  оу҆краси́вшаѧ человѣ́чество ржⷭ҇тво́мъ твои́мъ,  бг҃оневѣ́сто, и҆зба́ви мѧ̀ ѿ сѣ́ти льсти́вагѡ врага̀,  поста́ви мѧ̀ на ка́мени хрⷭ҇то́выхъ хотѣ́нїй, того̀ молѧ́щи  прилѣ́жнѡ, є҆го́же воплоти́ла є҆сѝ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀ пречⷭ҇таѧ  мт҃и твоѧ̀, сло́ве бж҃їй, мт҃ерски рыда́ющи вѣща́ше: что̀  но́вое и҆ стра́нное сїѐ чꙋ́до, сн҃е мо́й; ка́кѡ, жи́знь  всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀,  ꙗ҆́кѡ благоꙋтро́бенъ; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Всено́щными мольба́ми сла̑сти тѣлє́сныѧ  оу҆мертви́въ, безстра́стїѧ ꙗ҆ви́лсѧ є҆сѝ свѣти́льникъ  неꙋсы́пный, прпⷣбне. 
Сле́зъ тече́ньми всегда̀ ѡ҆мыва́ѧсѧ, пребл҃же́нне,  чи́сто прїѧ́телище ꙗ҆ви́лсѧ є҆сѝ ст҃а́гѡ дх҃а. 
Смире́нъ же и҆ кро́токъ, и҆ сострада́теленъ, и҆  неѕло́бивъ, и҆ цѣломꙋ́дръ ст҃и́тель, преподо́бне, бы́лъ  є҆сѝ. 
Бг҃оро́диченъ: 
Неискꙋсобра́чнаѧ влⷣчце, ꙗ҆́же бг҃а во чре́вѣ  заче́нши, напа́стей и҆ печа́лей всѧ̑ и҆зба́ви. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Сла́вы жела́нїй вои́стиннꙋ, є҆́же въ человѣ́цѣхъ  высо́кагѡ, преподо́бне, преѧ́вственнѡ, ѻ҆́ч҃е, возгнꙋша́лсѧ  є҆сѝ: и҆ бы́лъ є҆сѝ свѣти́льникъ, смиренномꙋ́дрїѧ сїѧ́ѧ  свѣ́тлостїю. (с. 214) 
Воздержа́нїемъ мно́гимъ, и҆ во бдѣ́нїи  прилѣ́жнѣмъ, преподо́бне, въ моли́твѣ и҆ въ ѕлострада́нїи  взыска́лъ є҆сѝ бг҃а, тѧ̀ къ вы̑шнимъ ѻ҆би́телємъ  преложи́вшаго. 
Оу҆пражнѧ́ѧ себѐ всено́щными моли́твами, стоѧ́лъ  є҆сѝ, дꙋше́внымъ ѻ҆́комъ бжⷭ҇твєнныѧ прїе́млѧ зари̑,  ѻ҆́ч҃е свѧти́телю бг҃омꙋ́дре і҆а́кѡве. 
Бг҃оро́диченъ: 
Оу҆ѧзви́вшеесѧ прило́ги лꙋка́вагѡ, пречⷭ҇таѧ,  ꙗ҆́кѡ сострада́тельна оу҆врачѝ се́рдце моѐ, сꙋ́щаго на  крⷭ҇тѣ̀ пло́тїю оу҆ѧ́звеннаго неизрече́ннѡ ро́ждшаѧ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
То́ки сле́зъ твои́хъ, прпⷣбне, мо́ре лю́тыхъ  страсте́й и҆зсꙋши́ша, и҆ та́мошнее оу҆тѣше́нїе честнѣ́й  твое́й дꙋшѝ и҆схода́таиша. 
Неѕло́бивъ, кро́токъ, цѣ́лъ, преподо́бенъ,  сла́докъ, смиренномꙋ́дръ и҆ ти́хъ, и҆ просвѣще́нїѧ  и҆спо́лненъ, пресла́вне ѻ҆́ч҃е, бы́лъ є҆сѝ. 
Съ бж҃е́ственными па́стыри па́мѧть твоѧ̀, ѻ҆́ч҃е,  спросла́висѧ, ꙗ҆́коже па́стырѧ до́брагѡ, па́стырю мꙋ́дре  і҆а́кѡве, ꙗ҆́кѡ преподо́бне, ста́до оу҆па́слъ є҆сѝ. 
Бг҃оро́диченъ: 
Во́лею всѧ̑ содѣ́лавый, во оу҆тро́бꙋ восхотѣ́въ  неискꙋсобра́чнꙋю всели́сѧ, тлѣ́нїемъ недꙋ́говавшыѧ  нетлѣ́нїемъ почти́въ, ꙗ҆́кѡ милосе́рдъ. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Мнѡ́гаѧ гонє́нїѧ и҆ неѡсла̑бнаѧ и҆скꙋшє́нїѧ  претерпѣ́лъ (с. 215) є҆сѝ, і҆кѡнобо́рцы побѣжда́ѧ,  правосла́вїемъ сїѧ́ѧ, всѧ̑ зрѧ́щыѧ просвѣща́ѧ, и҆ взыва́ѧ,  і҆а́кѡве: бл҃гослове́нъ є҆сѝ, бж҃е ѻ҆тє́цъ на́шихъ. 
Хрⷭ҇то́во стра́шное прише́ствїе помышлѧ́ѧ, во  оу҆миле́нїи всѐ житїѐ сконча́лъ є҆сѝ, до́ндеже  ѡ҆брѣ́лъ є҆сѝ, блаже́нне, ѡ҆чище́нїе прегрѣше́нїй  соверше́нное и҆ вѣ́чное оу҆тѣше́нїе, просвѣще́нїе  и҆́стинное и҆ сла́вꙋ неизрече́ннꙋю. 
Па́стырѧ хрⷭ҇та̀, въ кро́тости дꙋшѝ ꙗ҆ви́лсѧ  є҆сѝ а҆́гнѧ, и҆ си́мъ наставлѧ́емь, па́стырь ѻ҆ве́цъ въ  дс҃ѣ, ѻ҆́ч҃е, слове́сныхъ позна́лсѧ є҆сѝ, съ ни́ми поѧ̀  всегда̀: бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Дв҃о сла́внаѧ, неискꙋсобра́чнаѧ, чⷭ҇таѧ,  благослове́ннаѧ, па́дающихъ и҆справле́нїе, согрѣша́ющихъ  и҆збавле́нїе, спасѝ. мѧ̀ блꙋ́днаго, спасѝ сн҃ꙋ твоемꙋ̀  зовꙋ́ща: благослове́нъ є҆сѝ, бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Чистѣ́йшїй тво́й оу҆́мъ, чистото́ю бжⷭ҇твенною  просвѣще́нъ, бѣсо́вскїѧ тмы̀ и҆ мглы̀ страсте́й разꙋ́мнѡ  оу҆клони́сѧ, преподо́бне, зовы́й: по́йте, всѧ̑ дѣла̀,  гдⷭ҇а, и҆ превозноси́те во всѧ̑ вѣ́ки. 
Разжжє́нныѧ врага̀ стрѣ́лы оу҆гаси́лъ є҆сѝ,  мꙋ́дре, ѡ҆дожде́ньми непреста́нныхъ сле́зъ, и҆ разжже́гсѧ  хрⷭ҇то́вою любо́вїю, всеблаже́нне, попали́лъ є҆сѝ  вещенеи́стовное сласте́й те́рнїе. 
Сїѐ ста́до, премꙋ́дре, є҆́же собра́лъ є҆сѝ  твои́ми оу҆чє́нїи, и҆ вѣ́рою соверша́ющыѧ свѧще́ннꙋю и҆  честнꙋ́ю, и҆ по́лнꙋ свѣ́та бжⷭ҇твеннꙋю па́мѧть твою̀,  сохранѝ моли́твами твои́ми ѿ и҆скꙋше́нїй и҆ бѣ́дъ. (с.  216) 
Бг҃оро́диченъ: 
Живы́й сꙋ́щи и҆сто́чникъ, ꙗ҆́же во́дꙋ жи́зни  ро́ждшаѧ, дꙋ́шꙋ мою̀ и҆ста́ѧвшꙋю грѣхо́внымъ пла́менемъ,  дв҃о бцⷣе, напо́й: да тѧ̀ сла́влю во всѧ̑ вѣ́ки. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
По мно́гихъ трꙋдѣ́хъ и҆ болѣ́знехъ безчи́сленныхъ,  по́тѣхъ же и҆ ско́рбехъ вои́стиннꙋ, въ приста́нищи почи́лъ  є҆сѝ, нб҃сное носѧ̀ бога́тство, бжⷭ҇твенныхъ  добродѣ́телей, свѧще́ннѣйше ѻ҆́ч҃е, преподо́бныхъ  оу҆добре́нїе. 
Разсꙋжде́нїѧ свѣти́льникъ, чꙋ́вствїѧ прⷭ҇то́лъ,  неѕло́бивъ, кро́токъ и҆ ми́лостивъ, и҆ благоꙋмиле́нъ бы́лъ  є҆сѝ: рыда́ѧй же и҆ ѡ҆мыва́ѧ ѻ҆́дръ, ꙗ҆́коже речѐ  дв҃дъ. Съ ни́мже всѧ̑ вѣ́рою чтꙋ́щыѧ тѧ̀ помина́й. 
Ꙗ҆́кѡ дневнꙋ́ю ѕвѣздꙋ̀, ꙗ҆́кѡ дх҃а хра́мъ, ꙗ҆́кѡ  ши́покъ благово́нїѧ та́инственнагѡ, ѻ҆́ч҃е, сы́й  и҆спо́лненъ, ꙗ҆́кѡ высоковѣ́твенно дре́во,  ꙗ҆́кѡ сла́вы вѣ́чныѧ ѻ҆́бщника, и҆ ꙗ҆́кѡ мꙋ́дра  свѧти́телѧ чти́мъ тѧ̀, і҆а́кѡве. 
Слє́зныѧ пото́ки, въ зе́млю се́рдца посыла́ємы  бога́тнѡ вои́стиннꙋ, кла́съ возрасти́ша зрѣ́лъ, дꙋ́шы  пита́ющъ вѣ́рою чтꙋ́щыѧ тѧ̀ при́снѡ, свѧти́телю бг҃омꙋ́дре,  ѻ҆́ч҃е на́шъ і҆а́кѡве. 
Бг҃оро́диченъ: 
Пощади́ мѧ, гдⷭ҇и, пощадѝ, є҆гда̀ хо́щеши мѝ  сꙋди́ти, и҆ не ѡ҆сꙋдѝ менє̀ во ѻ҆́гнь, ни ꙗ҆́ростїю  твое́ю ѡ҆бличѝ менѐ: мо́литъ тѧ̀ дв҃а ро́ждшаѧ тѧ̀,  хрⷭ҇тѐ, а҆́гг҃лъ мно́жєства, и҆ съ преподо́бными  мꙋ́ченики. 


(с. 217) 
Мѣ́сѧца тогѡ́же въ к҃в-й де́нь. 
Свѧта́гѡ свѧщенномꙋ́ченика васі́лїа, пресвѵ́тера  а҆гкѵ́рскїѧ це́ркве. 
Стїхи̑ры, гла́съ д҃. Подо́бенъ: Зва́нный свы́ше: 
Свѧще́нства ѻ҆де́ждею оу҆кра́шенъ, ꙳ бг҃ꙋ слꙋжи́лъ  є҆сѝ ꙗ҆́коже а҆́гг҃лъ, ꙳ ве́щною на́съ ра́ди пло́тїю  ꙗ҆́вльшемꙋсѧ ꙳ жрѧ́й, васі́лїе великоимени́те. ꙳ Ѿню́дꙋже  ꙗ҆́кѡ ѻ҆вча̀ соверше́нное закла́лсѧ є҆сѝ, ꙳ и҆ чи́стаѧ  же́ртва бы́лъ є҆сѝ, ꙳ и҆ прине́слсѧ є҆сѝ ны́нѣ ꙳ въ  го́рнїй же́ртвенникъ. ꙳ Тѣ́мже тѧ̀ ра́достными гла́сы ꙳  при́снѡ оу҆блажа́емъ, вопїю́ще тѝ: ꙳ молѝ непреста́ннѡ, ꙳  спасти́сѧ дꙋша́мъ на́шымъ. 
Ѿѧ́тѣй бы́вши ко́жи, ꙳ сꙋдо́мъ непра́веднымъ, ꙳  болѣ̑зни претерпѣ́лъ є҆сѝ, ꙳ взира́ѧ къ кончи́нѣ  неболѣ́зненнѣй, сла́вне, ꙳ и҆ къ по́честемъ страда́вшымъ  оу҆готѡ́ваннымъ, ꙳ ѻ҆гне́мъ же ѡ҆бострѧ́емь ꙗ҆́кѡ  желѣ́зо, небокова́ненъ бы́лъ є҆сѝ, всеблаже́нне, ме́чь, ꙳  всѧ̑ посѣка́ѧ вра̑жїѧ полкѝ. ꙳ Тѣ́мже тѧ̀ почита́етъ  дне́сь ꙳ всѧ́къ благочести́выхъ ꙗ҆зы́къ ра́дꙋющисѧ, ꙳  страда́льче доблемꙋ́дренне, ꙳ достосла́вне васі́лїе. 
Оу҆кра́шенъ ра́нами бжⷭ҇твенными, ꙳ ѿ гра́да во  гра́дъ свѧ́занъ те́клъ є҆сѝ, ꙳ свѧзꙋ́ѧй мꙋчи́телѧ, ꙳ и҆  твои́хъ сто́пъ ше́ствїе и҆справлѧ́ѧ: ꙳ и҆ а҆́бїе въ  кесарі́йскїй гра́дъ вше́дъ, ꙳ въ то́мъ коне́цъ блаже́нный  прїѧ́лъ є҆сѝ, ꙳ и҆ ко гра́дꙋ нб҃сномꙋ ꙳ вѣнцено́сецъ  возше́лъ є҆сѝ, ꙳ и҆ бг҃ꙋ цр҃ю̀ ꙳ ны́нѣ предстои́ши. ꙳  Є҆го́же молѝ ꙳ спастѝ и҆ просвѣти́ти дꙋ́шы на́шѧ. (с.  218) 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Ꙗ҆́кѡ во глꙋбины̑ мно́гихъ паде́нїй ꙳ ѻ҆каѧ́ннѡ  снидо́хъ, ꙳ оу҆ны́нїемъ мои́мъ и҆ лѣ́ностїю ѻ҆каѧ́нный, ꙳  и҆ недоꙋмѣ́нїемъ и҆ ѿча́ѧнїемъ ны́нѣ ѡ҆держи́мь є҆́смь.  ꙳ Бꙋ́ди мѝ по́мощь и҆ ѡ҆чище́нїе, ꙳ и҆ спасе́нїе,  пречⷭ҇таѧ, ꙳ оу҆тѣше́нїе благосе́рднѣйше подаю́щи мѝ. ꙳  Тѧ̀ молю̀, ꙳ и҆ тебѣ̀ ми́лъ дѣ́юсѧ, ꙳ и҆ припа́даю, и҆  вѣ́рою зовꙋ́ ти: ꙳ да не бꙋ́дꙋ до конца̀ ꙳ льсти́вомꙋ  ра́дость. 
Крⷭ҇тобг҃оро́диченъ. Подо́бенъ то́йже: 
Не рыда́й менє̀, мт҃и, ꙳ зрѧ́щи на дре́вѣ  повѣ́шена ꙳ твоего̀ сн҃а и҆ бг҃а, ꙳ на вода́хъ  повѣ́сившаго зе́млю неѡдержи́мѡ, ꙳ и҆ всю̀ тва́рь  созда́вшаго: ꙳ и҆́бо воскреснꙋ̀, и҆ просла́влюсѧ, ꙳ и҆  а҆́дѡва ца̑рствїѧ сокрꙋшꙋ̀ крѣ́постїю, ꙳ и҆ погꙋблю̀ тогѡ̀  си́лꙋ, ꙳ и҆ ю҆́зники и҆зба́влю ѿ ѕлодѣ́йства є҆гѡ̀, ꙳  ꙗ҆́кѡ благоꙋтро́бенъ, ꙳ и҆ ѻ҆ц҃ꙋ̀ моемꙋ̀ приведꙋ̀, ꙳  ꙗ҆́кѡ чл҃вѣколю́бецъ. 
Канѡ́нъ, є҆гѡ́же краегране́сїе: 
Твоѧ̑, великомꙋ́чениче, восхвалю̀ болѣ̑зни.  І҆ѡ́сифъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Твоегѡ̀ црⷭ҇твїѧ сла́вꙋ, всецр҃ю̀, сла́вный васі́лїй  возлюби́въ крѣ́пкѡ, на землѝ пострада̀: и҆́мже црⷭ҇тва  нбⷭ҇нагѡ на́съ сподо́би. 
Достохва́льное житїѐ, и҆ чⷭ҇тое жи́тельство,  сла́вне, по́двигѡвъ стезѧ̀, наслѣ́дника показа́ша бг҃ꙋ, и҆  граждани́на нб҃сна тѧ̀ содѣ́лаша. 
Повинꙋ́всѧ гдⷭ҇ꙋ, благи́мъ житїе́мъ, премꙋ́дре,  повинꙋ́лъ є҆сѝ врага̀, и҆ нога́ми попра́лъ є҆сѝ сего̀,  свѣ́тлѡ воева́въ на него̀, мꙋ́чениче васі́лїе. (с. 219) 
Крове́й тече́ньми, мы́сленнагѡ фараѡ́на погрꙋзи́лъ  є҆сѝ всево́инство ꙗ҆́кѡ вои́стиннꙋ: и҆ къ землѝ  восте́клъ є҆сѝ, мꙋ́дре, и҆дѣ́же ѻ҆́блакъ страда́льцєвъ  при́снѡ весели́тсѧ. 
Бг҃оро́диченъ: 
Ѻ҆ц҃ꙋ̀ сы́й є҆диноро́денъ, восхотѣ́въ всели́сѧ во  твою̀ пречⷭ҇тꙋю оу҆тро́бꙋ: и҆ чл҃вѣ́къ бы́сть, чⷭ҇таѧ, за  бла́гость спастѝ хотѧ̀ человѣ́ки. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Возвы́сивсѧ ꙗ҆́коже а҆́гнѧ на дре́вѣ,  всеблаже́нне, строга̑нїѧ терпѧ̀ мы́слїю тве́рдою, и҆  низлага́ѧ врага̀ возношє́нїѧ си́лою бжⷭ҇твеннагѡ дх҃а. 
Ꙗ҆́звъ, мꙋ́чениче, добро́тами, краснѣ́йшїй  ꙗ҆ви́лсѧ є҆сѝ дꙋше́ю и҆ тѣ́ломъ, мы́слїю чи́стою  благода́рствєнныѧ гла́сы воспꙋща́ѧ, подвигополо́жникꙋ  твоемꙋ̀. 
Вели́ко зва́нїе и҆щѧ̀, велемꙋ́дреннымъ нра́вомъ,  вели̑кїѧ по́двиги претерпѣ́лъ є҆сѝ, мꙋ́дре, и҆ вельмѝ  при́снѡ взима́ющагосѧ, мꙋ́чениче, смири́лъ є҆сѝ. 
Бжⷭ҇твенный храни́тель бы́въ повелѣ́нїй,  бг҃омꙋ́дре, въ темни́цѣ затворѧ́емь, вѣ̑рнымъ ѿверза́ѧ  оу҆че́нїѧ пꙋ́ть, въ широтꙋ̀ ра́зꙋма вводѧ́щїй. 
Бг҃оро́диченъ: 
Разꙋмѣ́въ и҆здале́че твоѐ зача́тїе и҆са́їа дх҃омъ,  ѻ҆трокови́це, оу҆ѧснѝ сїѐ вопїѧ̀: сѐ во оу҆тро́бѣ  дв҃а бг҃а зачне́тъ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Красота̀ бы́лъ є҆сѝ цр҃кве, и҆ держа́ва  бл҃гоче́стїѧ, и҆ потреби́тель нече́стїѧ, васі́лїе: и҆  претерпѣ́въ мꙋ̑ки ꙗ҆́кѡ безпло́тенъ, со безпло́тными  совокꙋпи́лсѧ є҆сѝ ра́дꙋѧсѧ, мꙋ́чениче сла́вне. хрⷭ҇та̀  бг҃а молѝ, дарова́ти дꙋша́мъ на́шымъ ве́лїю ми́лость. (с.  220) 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ, но бг҃ъ вочл҃вѣ́чсѧ и҆ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница, сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃ерски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ стрⷭ҇те́й безче́стїѧ человѣ́ка; 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Ви́дѣвъ ѡ҆блиста́емо твоѐ бжⷭ҇твенное лицѐ заре́ю  дꙋхо́вною ѕлочести́вый, мꙋ́чениче, дивлѧ́шесѧ: и҆ ꙗ҆́кѡ  тмы̀ слꙋжи́тель, нечꙋ́вственнѡ ѡ҆б̾юродѣва́ше. 
Премꙋ́дростїю лꙋ́чшею оу҆добрѧ́емь, мꙋдрецы̀  є҆́ллинскїѧ бг҃онача́льною си́лою ѡ҆бꙋи́лъ є҆сѝ: и҆  пострада́въ терпѣли́внѡ, побѣ́ды вѣне́цъ воспрїѧ́лъ  є҆сѝ. 
Просте́рта и҆ всю́дꙋ и҆зчленѧ́ема, оу҆крѣплѧ́ше  тѧ̀ сло́во, и҆́же на крⷭ҇тѣ̀ простре́сѧ, васі́лїе, и҆  стра́стїю вѣ̑рнымъ дарова́въ безстра́стїе. 
Не жрꙋ̀ де́мѡнѡмъ, ни оу҆страша́юсѧ сме́рти, ни  мꙋ́къ ви́да, свѧще́нный взыва́ше васі́лїй, є҆ди́наго бг҃а  и҆сповѣ́дꙋю въ трⷪ҇цѣ познава́емаго. 
Бг҃оро́диченъ: 
Пою́ тѧ, влⷣчце, многопѣ́тꙋю, благословлю́ тѧ,  дв҃о, є҆ѧ́же ра́ди человѣ́цы всѝ благослови́хомсѧ, и҆  клѧ́твы дре́внїѧ вои́стиннꙋ и҆зба́вихомсѧ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы (с. 221) любо́вїю ѡ҆зарѝ, молю́сѧ, тѧ̀ вѣ́дѣти,  сло́ве бж҃їй, и҆́стиннаго бг҃а, ѿ мра́ка грѣхо́внагѡ  взыва́юща. 
Желѣ́за тѧ́жестїю слѧ́ченъ бы́въ, ꙗ҆́коже  легча́йшее и҆́го гдⷭ҇не носи́ти и҆зво́ливъ, на творца̀ вы́ю,  свирѣ́пствовавшаго врага̀ го́рдаго, мꙋ́чениче, смири́лъ  є҆сѝ. 
Съ весе́лїемъ желѣ́зными, мꙋ́чениче, ѡ҆бложе́нъ  оу҆́зами, мѣ́ста ѿ мѣ́стъ прете́клъ є҆сѝ, си́ми  ꙗ҆́коже мони́сты красꙋ́ѧсѧ, васі́лїе, и҆ веселѧ̀  подвигополо́жника твоего̀. 
Кро́вными течє́нїи са́мъ себѐ, мꙋ́чениче,  ѡ҆багри́лъ є҆сѝ вои́стиннꙋ, ца́рскꙋю ѻ҆де́ждꙋ, сла́вне:  побѣ́ды же вѣнце́мъ ѡ҆бложе́нъ, хрⷭ҇тꙋ̀ сца́рствꙋеши  ра́дꙋѧсѧ, васі́лїе. 
Оу҆тве́рждсѧ благода́тїю крⷭ҇та̀, претерпѣ́лъ  є҆сѝ дале́кїй и҆ лю́тый пꙋ́ть, бѣ́днѡ гони́мь, поѧ̀: на  стєзѝ свидѣ́тельствъ твои́хъ, красꙋ́ѧсѧ и҆ ра́дꙋѧсѧ,  сло́ве, пойдꙋ̀. 
Бг҃оро́диченъ: 
Превы́шшꙋю херꙋві̑мъ, высоча́йшꙋ нб҃съ, лꙋ́чшꙋю  тва́ри, мꙋ́дрыхъ мꙋ́ченикѡвъ ѡ҆гражде́нїе, є҆ди́нꙋ бцⷣꙋ  пѣ́сньми почти́мъ: 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Возвы́сивсѧ страстьмѝ твои́ми, и҆ низве́рглъ є҆сѝ  врага̀, великомꙋ́чениче сла́вне: и҆ къ бг҃ꙋ преста́вилсѧ  є҆сѝ, побѣди́тельнымъ вѣнча́всѧ вѣнце́мъ, при концѣ̀  страда́нїй, достохва́льне. 
На крⷭ҇тѣ̀ просте́ршемꙋ дла̑ни тебє̀ ра́ди,  мꙋ́чениче мꙋ́дре, подо́бѧсѧ, воздви́женъ бы́въ на дре́во,  терпѣли́внѡ строга̑нїѧ претерпѣ́лъ є҆сѝ, оу҆ѧзвлѧ́ѧ  льсти́ваго твои́ми ꙗ҆́звами. 
Свѧза́лъ є҆сѝ безплѡ́тныѧ врагѝ, вѧ́жемь за  хрⷭ҇та̀, (с. 222) васі́лїе: ѿрѣши́всѧ же, сла́вне, ѿ  пло́ти, до конца̀ разрꙋши́лъ є҆сѝ тѣ́хъ ѕлодѣ̑йства  бжⷭ҇твенною благода́тїю. 
Бг҃оро́диченъ: 
Пою́ тѧ, всепѣ́таѧ, ю҆́же пою́тъ вѡ́инства нб҃сныхъ  чинѡ́въ, и҆ молю̀ тѧ̀: стра̑сти дꙋшѝ моеѧ̀ и҆сцѣлѝ,  чⷭ҇таѧ, и҆ ѻ҆гнѧ̀ вѣ́чнагѡ свободѝ. 
Конда́къ, гла́съ и҃. Подо́бенъ: Взбра́нной: 
Зако́ннѡ тече́нїе соверши́въ, и҆ вѣ́рꙋ соблю́лъ  є҆сѝ, сщ҃енномꙋ́чениче васі́лїе: сегѡ̀ ра́ди мꙋче́нїѧ  вѣнцє́въ сподо́билсѧ є҆сѝ, и҆ цр҃кве сто́лпъ  непоколеби́мь ꙗ҆ви́лсѧ є҆сѝ, сн҃а ѻ҆ц҃ꙋ̀ собезнача́льна,  и҆ дх҃ꙋ, и҆сповѣ́давъ трⷪ҇цꙋ нераздѣ́льнꙋю, ю҆́же молѝ,  и҆зба́витисѧ ѿ бѣ́дъ чтꙋ́щымъ тѧ̀, да зове́мъ тѝ:  ра́дꙋйсѧ, васі́лїе бг҃омꙋ́дре. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Просвѣще́нїемъ бжⷭ҇твенныѧ благода́ти сїѧ́ѧ, тмꙋ̀  мꙋ́къ проше́лъ є҆сѝ, днѐ прича́стникъ бы́въ, мꙋ́дре,  невече́рнѧгѡ, и҆ вопїѧ̀: благослове́нъ є҆сѝ, бж҃е  ѻ҆тє́цъ на́шихъ. 
Водрꙋже́нно на ка́мени бжⷭ҇твеннагѡ ра́зꙋма, мꙋ́дре,  се́рдце твоѐ, не поколеба́сѧ напа́стей вѣ́трами,  страда́льче, вопїю́щее всѣ́хъ и҆зба́вителю: благослове́нъ  є҆сѝ, бж҃е ѻ҆тє́цъ на́шихъ. 
Бꙋ́йствꙋѧ мꙋчи́тель, повелѣва́етъ на реме́нїе  рѣ́зати тѧ̀, сла́вне, и҆ ꙗ҆́кѡ безпло́тна терпѧ́ща тѧ̀  зрѧ̀, ника́коже разꙋмѣ̀ вопи́ти: благослове́нъ є҆сѝ, бж҃е  ѻ҆тє́цъ на́шихъ. 
Ꙗ҆́кѡ зла́то въ пещѝ мꙋ́къ, просїѧ́лъ є҆сѝ  жго́мь, и҆ и҆з̾ѡбраже́нїе страсте́й бжⷭ҇твенныхъ бы́въ,  вопїѧ́лъ є҆сѝ, васі́лїе мꙋ́дре: бл҃гослове́нъ є҆сѝ, бж҃е  ѻ҆тє́цъ на́шихъ. (с. 223) 
Бг҃оро́диченъ: 
Дѣ́вство по рождествѣ̀ нетлѣ́нно, дв҃о,  пребы́вшее познава́ющи, и҆зъ тебє̀ ро́ждшемꙋсѧ па́че  оу҆ма̀, вопїѧ́ла є҆сѝ сп҃сꙋ и҆ бг҃ꙋ: бл҃гослове́нъ  є҆сѝ, бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ  во всѧ̑ вѣ́ки. 
Весьма̀ къ бг҃ꙋ простира́емь, тѣлє́сныѧ болѣ̑зни  со́нъ вмѣни́лъ є҆сѝ: ѿню́дꙋже къ жи́зни бл҃же́ннѣй и҆  неболѣ́зненнѣй, мꙋ́чениче страстоте́рпче, ра́дꙋѧсѧ  преше́лъ є҆сѝ. 
Вжили́всѧ любо́вїю вседержи́телѧ, растерза̑нїѧ  пло́ти претерпѣ́лъ є҆сѝ крѣ́пкѡ, и҆ си́льнаго въ ѕло́бѣ  оу҆давлѧ́еши врага̀ стрꙋѧ́ми крове́й твои́хъ, васі́лїе  требл҃же́нне. 
Црⷭ҇кое оу҆краше́нїе цр҃кве хрⷭ҇то́вы, стрⷭ҇те́й  сп҃совыхъ и҆з̾ѡбраже́нїе мч҃никъ тве́рдый, вѣ́рныхъ  оу҆тверже́нїе, пѣ́сньми да восхва́литсѧ васі́лїй вели́кїй. 
Премі́рнꙋю сла́вꙋ и҆ свѣ́тъ невече́рнїй, нбⷭ҇ное  црⷭ҇тво, вѣне́цъ неꙋвѧда́емый, безпеча́льнꙋю жи́знь и҆  ра́дость неизглаго́ланнꙋю, мꙋ́чениче, по кончи́нѣ  ѡ҆брѣстѝ сподо́билсѧ є҆сѝ. 
Бг҃оро́диченъ: 
Спасе́нїѧ человѣ́ческїй ро́дъ сподо́бисѧ тобо́ю,  пречⷭ҇таѧ бг҃ора́дованнаѧ: є҆ди́на бо на́мъ сп҃са родила̀  є҆сѝ, є҆го́же превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и, тѧ̀ оу҆бл҃жа́емъ. 
Ви́дѣти ст҃ы́хъ кра̑сныѧ свѣ́тлѡсти, разрѣши́всѧ  ѿ пло́ти, сподо́билсѧ є҆сѝ, пребога́те: и҆ со  а҆́гг҃льскими (с. 224) совокꙋпи́лсѧ є҆сѝ во́инствы, поѧ̀  при́снѡ съ ни́ми: ст҃ъ, ст҃ъ, ст҃ъ, трⷪ҇це вседѣ́тельнаѧ и҆  всеси́льнаѧ. 
Ꙗ҆́кѡ свѣ́тъ, всеблаже́нне, ꙗ҆́кѡ вели́кое сл҃нце  на нб҃сѝ, хрⷭ҇то́вы цр҃кве ви́димь, страда́льческими  свѣтолꙋ́чными сїѧ̑нїи, и҆ чꙋдотворе́нїй бжⷭ҇твенными  свѣтлостьмѝ, всѣ́хъ ѡ҆зарѧ́еши дꙋ́шы восхвалѧ́ющихъ тѧ̀. 
Са́мсѧ страда́нїй красота́ми всеблагосла́внѡ,  бг҃омꙋ́дре страстоте́рпче, оу҆краси́лъ є҆сѝ, и҆ хрⷭ҇тꙋ̀  кра́сномꙋ предстои́ши, вѣнце́мъ пра́вды ны́нѣ ѡ҆бложе́нъ:  тѣ́мже тѧ̀ чти́мъ вѣ́рнїи, ра́дꙋющесѧ. 
Землѧ̀ бжⷭ҇твеннымъ погребе́нїемъ ѡ҆свѧти́сѧ,  свѧще́ннагѡ и҆ бжⷭ҇твеннагѡ твоегѡ̀, васі́лїе, тѣлесѐ:  пра́ведныхъ взыгра́шасѧ дꙋ́си, посредѝ себѐ дх҃ъ тво́й,  бл҃же́нне, и҆мꙋ́ще: съ ни́миже всѧ̑ ны̀ помѧнѝ помина́ющыѧ  тѧ̀. 
Бг҃оро́диченъ: 
Стра́шенъ ѻ҆́бразъ ржⷭ҇тва̀ твоегѡ̀, бг҃ъ бо бѣ̀,  дв҃о, вопло́щсѧ ражда́емый: є҆го́же молѝ, стра́шныѧ мꙋ́ки  всѧ̑ ны̀ и҆зба́вити, вѣ́рою несомнѣ́нною чтꙋ́щыѧ тѧ̀, мт҃и  чⷭ҇таѧ и҆ неискꙋсобра́чнаѧ. 


(с. 224) 
Мѣ́сѧца тогѡ́же въ к҃г-й де́нь. 
Ст҃а́гѡ преподобномꙋ́ченика ні́кѡна, и҆ двꙋ̀ стꙋ̀  оу҆чєни́къ є҆гѡ̀ съ ни́мъ мꙋ́чившихсѧ. 
На Гдⷭ҇и, воззва́хъ, стїхи̑ры, гла́съ д҃  Подо́бенъ: Ꙗ҆́кѡ до́блѧ: 
Сла̑сти тѣлє́сныѧ, ꙳ и҆ пло́ти непоко́рное, ꙳  браздо́ю повинꙋ́лъ є҆сѝ, блаже́нне, ꙳ воздержа́нїѧ  благода́тїю ꙳ (с. 225) побѣди́въ ꙗ҆́кѡ хра́бръ всеѻрꙋ́жїе  врага̀ ꙳ си́лою дх҃а. ꙳ ѿѻнꙋ́дꙋже во́ждь бы́лъ є҆сѝ  мона́шествꙋющихъ, ꙳ послѣ́дꙋющихъ всемꙋ́дромꙋ твоемꙋ̀, ꙳ и҆  бжⷭ҇твенномꙋ, ні́кѡне, проповѣ́данїю всегда̀. 
Возсїѧ́въ ꙗ҆́кѡ со́лнце ꙳ ѿ восто́ка, всесла́вне,  ꙳ вселе́ннꙋю всю̀ просвѣти́лъ є҆сѝ, ꙳ чꙋде́съ  свѣ́тлостїю, ꙳ ли́къ приводѧ̀ ꙗ҆́кѡ ѕвѣ́здъ свѣ́тлыхъ  оу҆ченикѡ́въ твои́хъ. ꙳ съ ни́миже пострада́лъ є҆сѝ  крѣ́пкѡ, мєчѝ посѣ́чени бы́вше, ꙳ и҆ въ рꙋ́цѣ всецр҃ѧ̀  влⷣки ꙳ ва́шѧ дꙋ́шы положи́вше. 
Ни гла́дъ, нижѐ бѣда̀, ꙳ ни нагота̀, ни ра̑ны, ꙳  ни нꙋ́жднѣйшаѧ вои́стиннꙋ сме́рть, ꙳ ва́съ ѿ любвѐ бж҃їѧ  ꙳ ѿлꙋчи́ти возмо́же, досточꙋ́днїи: ꙳ но ꙗ҆́кѡ а҆́гнцы на  заколе́нїе, ꙳ па́стырю послѣ́дꙋюще ꙳ ѿ за́пада къ  невече́рнемꙋ поко́ю нбⷭ҇нагѡ црⷭ҇твїѧ, ꙳ страстоте́рпцы  вѣнцено́сцы, достиго́сте. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Ѡ҆сꙋжде́нїѧ и҆зба́ви, прест҃а́ѧ бг҃оневѣ́сто, ꙳ и҆  лю́тыхъ прегрѣше́нїй, ꙳ смире́ннꙋю мою̀ дꙋ́шꙋ, ꙳ и҆ сме́рти  и҆змѣнѝ моли́твами твои́ми, ꙳ и҆ да́рꙋй ѡ҆правда́нїе  полꙋчи́ти ꙳ въ де́нь и҆спыта́нїѧ, ꙳ є҆́же полꙋчи́ша ст҃ы́хъ  собо́ри: ꙳ покаѧ́нїемъ ѡ҆чище́на мѧ̀ пре́жде конца̀ покажѝ,  ꙳ и҆ сле́зными и҆злїѧ̑нїи. 
Крⷭ҇тобг҃оро́диченъ, подо́бенъ то́йже: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне, ꙳ сїѧ̑ тѝ  непокори́вый собо́ръ воздадѐ беззако́нный, ꙳ и҆́же мно́гихъ  твои́хъ чꙋде́съ наслади́выйсѧ; ꙳ но сла́ва неизглаго́ланномꙋ  ꙳ соше́ствїю твоемꙋ̀, влⷣко. (с. 226) 
Канѡ́нъ, є҆гѡ́же краегране́сїе: 
Побѣ́ды тѧ̀ пою̀ тезоимени́таго, блаже́нне.  І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Побѣди́въ по́стническими борє́нїи ѕлоко́зненнаго,  страда́льческими вѣнча́лсѧ є҆сѝ добро́тами: и҆ бг҃ꙋ  ны́нѣ предстои́ши ѡ҆ на́съ молѧ́сѧ, преподо́бне ні́кѡне,  чтꙋ́щихъ тѧ̀. 
Крѣ́постїю на́шѧ не́мѡщи оу҆крѣпи́вшагѡ возмо́гъ,  хра́бровалъ є҆сѝ пре́жде во бранѣ́хъ, блаже́нне, и҆  побѣди́тель бы́въ, ко хрⷭ҇то́вꙋ притека́еши креще́нїю. 
Оу҆краша́етсѧ мꙋче́нїемъ по́лкъ блаже́ннѣйшїй  оу҆чєни́къ твои́хъ, пе́рвѣе, мꙋ́дре, просвѣ́щсѧ  поще́ньми, и҆ сꙋгꙋ́быми борє́нїи сꙋгꙋ̑бы вѣнцы̀ и҆сплетѐ. 
Бг҃оро́диченъ: 
Две́рь ꙗ҆́же къ на́мъ твоегѡ̀, гдⷭ҇и, сни́тїѧ,  восто́ка, и҆ со́лнце, и҆ свѣ́тъ та́инственнѡ тѧ̀  нарица́емаго преесте́ственнѡ родѝ сꙋгꙋ́ба є҆стество́мъ  невмѣ́стнаго. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Во́инствомъ дꙋхо́внымъ препоѧ́санъ, во́инство  бж҃е́ственное, мꙋ́чениче хрⷭ҇то́въ, воѡрꙋжи́лъ є҆сѝ ко  страда́нїѧ подвигѡ́мъ. 
Распѧ́въ по́стнически пло́ть, всесла́вне, пе́рвѣе,  потща́лсѧ є҆сѝ страда́льческими ра́нами полкѝ дє́мѡнскїѧ  побѣди́ти. 
Ѿ восто́ка ꙗ҆́коже ѕвѣзда̀, ні́кѡне, прише́дъ,  къ (с. 227) за́падѡмъ дости́глъ є҆сѝ. тѣ́мже оу҆́меръ  заше́лъ є҆сѝ, и҆ ко хрⷭ҇тꙋ̀ возсїѧ́лъ є҆сѝ. 
Бг҃оро́диченъ: 
Мꙋ́ченическїй собо́ръ твоѐ и҆з̾ѡбразѝ заколе́нїе,  влⷣко, позна́въ тѧ̀ и҆зъ ѻ҆трокови́цы неискꙋсобра́чныѧ  прозѧ́бша. 
Сѣда́ленъ, гла́съ д҃. Подо́бенъ: Ско́рѡ предварѝ: 
Преподо́бнѡ пожи́въ, ні́кѡне, пе́рвѣе, и҆ ли́къ  собра́лъ є҆сѝ бг҃опокори́выхъ, благоче́стнѡ при́снѡ  послѣ́дꙋющихъ тебѣ̀, ѿ восто́ка къ за́падꙋ возсїѧ́въ,  ꙗ҆́коже со́лнце свѣтоно́сно, зарѧ́ми страда́нїй, гно́емъ  крове́й ва́шихъ пре́лесть оу҆ма́ливше. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀ пречⷭ҇таѧ  мт҃и твоѧ̀, сло́ве бж҃їй, мт҃рски рыда́ющи вѣща́ше: что̀  но́вое и҆ стра́нное сїѐ чꙋ́до, сн҃е мо́й; ка́кѡ, жи́знь  всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀,  ꙗ҆́кѡ милосе́рдъ; 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Наслажда́ѧсѧ бжⷭ҇твенными свѣтоли̑тїи, мꙋ́къ  течє́нїѧ неꙋѧ́звленъ преше́лъ є҆сѝ, ні́кѡне досточꙋ́дне:  и҆ побѣ́ды вѣне́цъ, мꙋ́чениче, досто́йнѡ прїѧ́лъ є҆сѝ. 
Свѣтлостьмѝ прелѣ́потствꙋѧ до́блестей, ꙗ҆́кѡ  по́стникъ подвиза́лсѧ є҆сѝ, стра̑сти оу҆мертви́въ  пе́рвѣе тѣлє́сныѧ страда́нїемъ, второ́е дє́мѡнскїѧ  побѣди́въ полкѝ. 
Ѡ҆полчи́стесѧ ѻ҆рꙋ́жїемъ благоче́стїѧ на врага̀,  бг҃омꙋ́дрїи, и҆ сме́ртїю сла́вною безсме́ртїе прїѧ́сте,  пою́ще: сла́ва си́лѣ твое́й, гдⷭ҇и. (с. 228) 
Бг҃оро́диченъ: 
Ꙗ҆́кѡ сꙋ́щꙋ тва́ри вы́шшꙋ творе́цъ возлюби́въ, ѽ  дв҃о мт҃и, показа́ тѧ мт҃рь себѣ̀, ю҆́же ны́нѣ мо́лѧтъ  собо́ри страда́лєцъ благолѣ́пнѣйше. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ  вѣ́рою воспѣва́ющыѧ тѧ̀. 
Бжⷭ҇твеннымъ твоеѧ̀ мт҃ре благоповинꙋ́ѧсѧ  наказа́нїємъ, си́лꙋ, ні́кѡне, и҆мѣ́лъ є҆сѝ кре́стнꙋю во  бранѣ́хъ, наꙋча́ѧсѧ лꙋ́чшымъ. 
Житїѐ твоѐ свѣ́томъ добродѣ́телей просвѣща́емо,  страда́нїе ꙗ҆́коже оу҆́тварь благолѣ́пнѣйшꙋ и҆́мать,  бг҃омꙋ́дре и҆ всече́стне. 
Зако́нѡмъ бг҃онача̑льнымъ повинꙋ́ющесѧ мꙋ́чєницы  хра́бровавше, и҆ беззакѡ́нныѧ бж҃їимъ посо́бїемъ мꙋ́жески  побѣди́ша. 
Бг҃оро́диченъ: 
Свѣ́тъ безлѣ́тный на́мъ, ѻ҆́ч҃ее сїѧ́нїе родила̀  є҆сѝ, подлѣ́тна бога́тствомъ бла́гости бы́вша,  всенепоро́чнаѧ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ѿ восто́ка ꙗ҆́кѡ многосвѣ́тлое оу҆стреми́лсѧ  є҆сѝ со́лнце: ꙗ҆́коже ѕвѣ́зды, бг҃омꙋ́дре, оу҆ченикѡ́въ  ли́къ приводѧ̀, и҆ за́падъ зарѧ́ми ва́шими просвѣти́сте. 
Ка́плѧми крове́й твои́хъ, мꙋ́чениче, потопи́лъ  є҆сѝ многобо́жїѧ мо́ре: и҆ глꙋбино́ю по́двигѡвъ  оу҆дави́лъ є҆сѝ ѕло́бы лю́таго ѡ҆брѣта́телѧ и҆  вселꙋка́ваго. 
Ꙗ҆́кѡ крі́нъ во страда́нїи ѕла́чнѣмъ  процвѣто́сте: и҆ ꙗ҆́кѡ сладкодыха́тельный ши́покъ, на̑ша  сердца̀ благоꙋха́ете мꙋче́нїѧ добро́тами, страстоте́рпцы  бг҃одꙋхнове́ннїи. (с. 229) 
Бг҃оро́диченъ: 
Хра́мъ тѧ̀ бж҃їй и҆ пала́тꙋ ѡ҆дꙋшевле́ннꙋ  страстоте́рпческїй ли́къ позна́въ, влⷣчце, мо́литъ тѧ̀  є҆ди́нꙋ же́нъ ѿе́мшꙋю поно́съ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Па́че зла́та и҆скꙋси́всѧ, бг҃омꙋ́дре, ра́нами,  сто́лпъ добродѣ́телей ꙗ҆ви́лсѧ є҆сѝ, напада̑нїѧ  дє́мѡнскаѧ ѿгонѧ̀, благослове́нъ є҆сѝ, бж҃е мо́й,  зовы́й, и҆ гдⷭ҇и ѻ҆тє́цъ на́шихъ. 
По кончи́нѣ пове́ржено твоѐ тѣ́ло, мꙋ́чениче,  та́йнѡ, бжⷭ҇твєнныѧ врачева́нїй и҆спꙋща́ѧ свѣ́тлѡсти,  ѿго́нитъ вре́дъ де́мѡнскїй, тѧ̀ ꙗ҆вле́ннагѡ бжⷭ҇твенною  сотво́ршагѡ си́лою. 
Ве́сь бжⷭ҇твенными наслади́всѧ, всеблаже́нне,  манове́ньми, тѣ́ло ра́намъ пре́далъ є҆сѝ терпѣли́внѡ,  вѣнцено́сецъ же предстои́ши вседержи́телю на нб҃сѣ́хъ,  ꙗ҆́кѡ возжела́лъ є҆сѝ, преподо́бне. 
Па́стырь ѻ҆ве́цъ сы́й слове́сныхъ, мꙋ́дре, ѿ  волкѡ́въ мы́сленныхъ соблю́лъ є҆сѝ неврє́дны, и҆ съ си́ми  въ небе́снѣй ѡ҆гра́дѣ всели́всѧ, жела́нїй кра́йнѣйшемꙋ  предстои́ши. 
Бг҃оро́диченъ: 
Не растли́въ дѣ́вства твоегѡ̀, ѻ҆трокови́це,  ѿню́дъ, сло́во ѻ҆́ч҃ее въ тѧ̀ всели́сѧ: и҆ мꙋ́ченикѡвъ  лобыза̀ ли́къ сла́вный, бцⷣꙋ тѧ̀ чⷭ҇тꙋю проповѣ́дающъ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, бл҃гоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Недрема́нно носѧ̀ сїѧ́нїе се́рдца твоегѡ̀, напое́но  сле́зъ пото́ки, преподо́бне, и҆ страда́нїѧ кровьмѝ, въ (с.  230) нерꙋкотворе́ннѣмъ, вопїѧ̀, черто́зѣ ны́нѣ живе́ши:  благослови́те, всѧ̑ дѣла̀ гдⷭ҇нѧ, гдⷭ҇а. 
Красота̀ по́стникѡвъ и҆ страда́льцєвъ показа́лсѧ  є҆сѝ, преподо́бне: во ѻ҆бои́хъ бо благоизво́лилъ є҆сѝ,  побѣ́ды оу҆дивлѧ́юща мы́сль, на є҆ди́наго врага̀,  ні́кѡне, стѧжа́въ, зовы́й: благослови́те, всѧ̑ дѣла̀  гдⷭ҇нѧ, гдⷭ҇а. 
Кровьмѝ напои́въ дꙋ́шы, на ре́вность бжⷭ҇твеннꙋю  воздви́глъ є҆сѝ, преподо́бне, ꙗ҆́звами мꙋче́нїй  оу҆ѧзви́лъ є҆сѝ де́мѡнское ѡ҆полче́нїе, и҆́стинствꙋюще въ  тебѣ̀ зва́нїе показа́въ, вопїѧ̀: благослови́те, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
Расто́ргни вери̑ги тѧ̑жкїѧ мои́хъ паде́нїй,  и҆спра́вльши а҆да́мово и҆спаде́нїе, чⷭ҇таѧ, ржⷭ҇тво́мъ  твои́мъ, всепѣ́таѧ, и҆ свѣтово́ждствꙋй вопи́ти чи́стымъ  по́мысломъ: благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,  велича́емъ. 
Ви́дѣ тѧ̀ ра́нъ добро́тою процвѣ́тша, и҆  багрѧни́цею ѿ мꙋ́ченическихъ твои́хъ крове́й вѣнцеда́тель  ѡ҆блече́на, съ собо́ю вселѝ, ні́кѡне, бжⷭ҇твеннѡ  ра́дꙋющасѧ. 
Ꙗ҆́кѡ предобра̀ твоѧ̀ любо́вь, ю҆́же къ бг҃ꙋ  стѧжа́лъ є҆сѝ, ні́кѡне: и҆ тепла̀ твоѧ̀ ре́вность,  ѻ҆гне́мъ бжⷭ҇твеннымъ распалѧ́ема, и҆ чꙋ́дно страда́нїе, съ  нб҃сными тѧ̀ совокꙋ́пльшее. 
Тѧ̀ на цр҃ко́внѣй высотѣ̀, сл҃нце посредѝ и҆мꙋ́ще  ли́къ страстоте́рпєцъ, ꙗ҆́кѡ ѕвѣ́зды свѣ́томъ  бжⷭ҇твеннымъ ѡ҆блиста́ни, лꙋчеда́тными сїѧ̑нїи вселе́ннꙋю  всю̀ ѡ҆зарѧ́ютъ. 
Взѧ́лсѧ є҆сѝ ко ѻ҆би́телемъ нетлѣ̑ннымъ, ли́къ  сꙋгꙋбосо́тный, мч҃ниче, страда́льцєвъ предста́вивъ  вѣнцеда́вцꙋ: (с. 231) съ ни́миже помина́й соверша́ющихъ  дне́сь свѧще́ннꙋю ва́шꙋ па́мѧть. 
Бг҃оро́диченъ: 
Свѣ́та жили́ще ꙗ҆ви́ласѧ є҆сѝ, на́съ ра́ди и҆зъ  тебє̀ ꙗ҆́вльшагѡсѧ: є҆го́же непреста́ннѡ молѝ,  просвѣти́ти мы̑сли на́шѧ бл҃гоче́стнѡ пою́щихъ тѧ̀, дв҃о  мт҃и всенепоро́чнаѧ. 


(с. 231) 
Мѣ́сѧца тогѡ́же въ к҃д-й де́нь. 
Предпра́зднство благовѣ́щенїѧ прест҃ы́ѧ бцⷣы: 
И҆ преподо́бнагѡ ѻ҆ц҃а̀ на́шегѡ заха́рїи: 
И҆ и҆́же во ст҃ы́хъ ѻ҆ц҃а̀ на́шегѡ а҆рте́мїа,  є҆пⷭ҇копа ѳессалоні́тскагѡ. 
Ве́черъ, ѻ҆бы́чнаѧ каѳі́сма. 
На Гдⷭ҇и, воззва́хъ, трїѡ́ди самогла́сенъ днѐ,  два́жды, и҆ мꙋ́чениченъ, и҆ подѡ́бны трѝ, и҆  предпра́зднства на д҃, гла́съ д҃. 
Подо́бенъ: Ꙗ҆́кѡ до́блѧ: 
Сокрове́нное та́инство, ꙳ и҆ а҆́гг҃лѡмъ невѣ́домое,  ꙳ гаврїи́лъ оу҆вѣрѧ́етъ а҆рха́гг҃лъ, ꙳ и҆ къ тебѣ̀ ны́нѣ  прїи́де є҆ди́нѣй нетлѣ́ннѣй, ꙳ и҆ до́брѣй голꙋби́цѣ, ꙳  ро́да на́шегѡ воззва́нїю, ꙳ и҆ вопїе́тъ тебѣ̀, прест҃а́ѧ: ꙳  є҆́же ра́дꙋйсѧ, ꙳ оу҆гото́висѧ сло́вомъ, ꙳ бг҃а сло́ва ꙳  твои́ми ложесна́ми прїѧ́ти. 
Два́жды. 
Свѣтоно́снаѧ пала́та ꙳ оу҆гото́васѧ тебѣ̀,  влⷣко, ꙳ оу҆тро́ба чⷭ҇таѧ бг҃оѻтрокови́цы, ꙳ грѧдѝ къ  се́й и҆ сни́ди, ꙳ оу҆ще́дри созда́нїе твоѐ, ꙳ зави́стнѡ  бра́нь прїе́мшее, ꙳ и҆ рабо́тою оу҆держа́нное льсти́вагѡ, ꙳  и҆ добро́тꙋ пе́рвꙋю погꙋби́вшее, ꙳ и҆ твоегѡ̀ спаси́тельнагѡ  ча́ющее соше́ствїѧ. 
Гаврїи́лъ а҆рха́гг҃лъ ꙳ къ тебѣ̀, всенепоро́чнаѧ,  ꙗ҆вле́ннѡ прїи́детъ, ꙳ и҆ возопїе́тъ тебѣ̀: ꙳ ра́дꙋйсѧ,  клѧ́твы (с. 232) разрѣше́нїе, ꙳ па́дшихъ воста́нїе: ꙳  ра́дꙋйсѧ, є҆ди́на и҆збра́ннаѧ бг҃ꙋ бы́вшаѧ: ꙳ ра́дꙋйсѧ,  колесни́це сл҃нца сла́вы: ꙳ прїимѝ безпло́тнаго, ꙳ во  оу҆тро́бѣ твое́й всели́тисѧ хотѧ́щаго. 
Сла́ва, и҆ ны́нѣ, гла́съ в҃. Самогла́сенъ: 
Благовѣствꙋ́етъ гаврїи́лъ благода́тнѣй дне́сь:  ра́дꙋйсѧ, неневѣ́стнаѧ мт҃и и҆ неискꙋсобра́чнаѧ. Не  оу҆дивлѧ́йсѧ стра́нномꙋ моемꙋ̀ зра́кꙋ, ни оу҆жаса́йсѧ,  а҆рха́гг҃лъ бо є҆́смь. Ѕмі́й прельстѝ є҆́ѵꙋ и҆ногда̀:  ны́нѣ же благовѣствꙋ́ю тебѣ̀ ра́дость, и҆ пребꙋ́деши  нетлѣ́нна, и҆ роди́ши гдⷭ҇а, пречⷭ҇таѧ. 
Вхо́дъ. Прокі́менъ. И҆ чтє́нїѧ днѐ. И҆ про́чее  преждесвѧще́нныхъ. А҆ и҆дѣ́же нѣ́сть преждесвѧще́нныхъ, и҆  пое́мъ подо́бенъ трїѡ́ди, г҃. и҆ предпра́зднства г҃. Сла́ва,  и҆ ны́нѣ: Благовѣствꙋ́етъ гаврїи́лъ: На стїхо́внѣ  самогла́сенъ трїѡ́ди, и҆ мꙋ́чениченъ. Сла́ва, и҆ ны́нѣ,  предпра́зднства, гла́съ в҃: 
Є҆́же ѿ вѣ́ка та́инство ѿкрыва́етсѧ дне́сь, и҆  сн҃ъ бж҃їй сн҃ъ человѣ́чь быва́етъ, да хꙋ́ждшее воспрїе́мъ,  пода́стъ мѝ лꙋ́чшее, солга́сѧ дре́вле а҆да́мъ, и҆ бг҃ъ  возжелѣ́въ бы́ти, не бы́сть: чл҃вѣ́къ быва́етъ бг҃ъ, да  бо́га а҆да́ма содѣ́лаетъ. Да весели́тсѧ тва́рь, да  ликовствꙋ́етъ є҆стество̀, ꙗ҆́кѡ а҆рха́гг҃лъ дв҃ѣ со  стра́хомъ предстои́тъ, и҆ є҆́же ра́дꙋйсѧ прино́ситъ,  печа́ли сопроти́вное. За милосе́рдїе ми́лости  вочл҃вѣ́чивыйсѧ, бж҃е на́шъ, сла́ва тебѣ̀. 
На оу҆́трени, А҆ллилꙋ́їа, и҆ трⷪ҇чны гла́са. 
А҆́ще ли слꙋчи́тсѧ въ сꙋббѡ́тꙋ, и҆лѝ недѣ́лю: 
На Бг҃ъ гдⷭ҇ь, тропа́рь, гла́съ д҃: 
Дне́сь всемі́рныѧ ра́дости нача́тки  предпра́зднственное воспѣ́ти повелѣва́ютъ: се́ бо  гаврїи́лъ прихо́дитъ, дв҃ѣ носѧ̀ благовѣ́стїе, и҆ къ не́й  вопїе́тъ: ра́дꙋйсѧ, благода́тнаѧ, гдⷭ҇ь съ тобо́ю. (с. 233) 
И҆ ѻ҆бы̑чныѧ каѳі̑смы. И҆ про́чее по ѻ҆бы́чаю.  Канѡ́нъ предпра́зднства, со і҆рмосо́мъ на ѕ҃: И҆ трїѡ́ди по  чи́нꙋ и҆́хъ. 
Творе́нїе ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Мі́ръ ѡ҆бра́дованнѡ весели́тсѧ, ꙗ҆́кѡ ѡ҆щꙋти́въ  гдⷭ҇не соше́ствїе на тѧ̀: за милосе́рдїе бо ми́лости съ  нб҃съ схо́дитъ во оу҆тро́бꙋ дв҃ы всели́тисѧ. 
Сѐ тебѣ̀ цр҃и́цѣ посыла́етсѧ бж҃е́ственный  а҆рха́гг҃лъ, цр҃ѧ̀ всѣ́хъ и҆ бг҃а провозвѣсти́ти  прише́ствїе, и҆ возгласи́ти тебѣ̀: ра́дꙋйсѧ, воззва́нїе  пра́ѻтца. 
Ста́мна свѣтоза́рнаѧ и҆ всезлата́ѧ, оу҆гото́висѧ  на прїѧ́тїе ма́нны живо́тныѧ: на тѧ́ бо прїи́детъ гла́сомъ  а҆́гг҃ловымъ, въ тѧ̀ па́че є҆стества̀ вселѧ́ѧсѧ. 
Во оу҆тро́бꙋ твою̀ чⷭ҇тꙋю всели́тисѧ хо́щетъ гдⷭ҇ь,  живы́й при́снѡ на нб҃сѝ: ѡ҆небеси́ти бо грѧде́тъ  земноро́дныхъ смѣше́нїе, въ сїѐ мꙋ́дрѣ ѡ҆бо́лксѧ. 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ.  нѣ́сть бо свѧ́тъ, па́че тебє̀, чл҃вѣколю́бче. 
Землѧ̀, ꙗ҆́же те́рнїе страсте́й печа́льнѣ  и҆зрасти́вшаѧ, взыгра́ѧ ликꙋ́й: се́ бо земледѣ́латель  безсме́ртный клѧ́твы и҆зима́ѧ тѧ̀, ны́нѣ прихо́дитъ. 
Бжⷭ҇твенное рꙋно̀, гото́висѧ, дв҃о нескве́рнаѧ: на  тѧ́ бо бг҃ъ ꙗ҆́кѡ до́ждь сни́детъ, и҆зсꙋши́ти пото́ки  престꙋпле́нїѧ. 
Сви́тче бжⷭ҇твенный, благоꙋкраси́сѧ: пе́рстомъ бо  ѻ҆́ч҃имъ напи́шетсѧ въ тебѣ̀ бжⷭ҇твенное сло́во вопло́щсѧ,  безслове́сїѧ моегѡ̀ разрѣша́ѧ престꙋпле́нїе. (с. 234) 
Златы́й свѣти́льниче, под̾имѝ ѻ҆́гнь бжⷭ҇тва̀,  возсїѧ́ющїй тобо́ю, и҆ свѣ́тъ мі́рови да́рꙋѧ: и҆́мже ѕѡ́лъ  на́шихъ тма̀ разори́тсѧ. 
Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ: 
Наше́ствїемъ дх҃а всест҃а́гѡ, ѻ҆ц҃ꙋ̀  сопресто́льнагѡ и҆ є҆диносꙋ́щнагѡ, гла́сомъ а҆рха́гг҃ловымъ  зачала̀ є҆сѝ, бг҃ороди́тельнице, а҆да́мово воззва́нїе. 
Сла́ва, и҆ ны́нѣ, дрꙋгі́й, гла́съ г҃. Подо́бенъ:  Красотѣ̀: 
Дне́сь всѧ̀ тва́рь ра́дꙋетсѧ, ꙗ҆́кѡ є҆́же  ра́дꙋйсѧ, тебѣ̀ вопїе́тъ а҆́гг҃лъ, благослове́ннаѧ  марїа́мъ, и҆ пречи́стаѧ мт҃и хрⷭ҇та̀ бг҃а. дне́сь ѕмїи́но  ѡ҆мрача́етсѧ шата́нїе, клѧ́твы бо пра́ѻч҃и разрѣши́сѧ  соꙋ́зъ. тѣ́мже и҆ по всемꙋ̀ вопїе́мъ тѝ: ра́дꙋйсѧ,  ѡ҆бра́дованнаѧ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Та́инство дре́вле пре́жде вѣ̑къ  пред̾ѡпредѣле́нное, ꙗ҆вле́нїе начина́етъ прїима́ти:  землѧ̀ и҆ небє́снаѧ согла́снѡ возвесели́тесѧ, и҆ ра́достнѡ  воскли́кните. 
Пала́та вели́кагѡ цр҃ѧ̀, слꙋ́хѡвъ ѿве́рзи  бжⷭ҇твєнныѧ вхо́ды, оу҆же́ бо прихо́дитъ хрⷭ҇то́съ  и҆́стина, и҆ всели́тсѧ посредѝ тебє̀. 
Прама́тернее поползнове́нїе и҆справлѧ́ѧй,  и҆зба́витель ꙗ҆ви́тсѧ, въ неискꙋсобра́чнꙋю оу҆тро́бꙋ  вселѧ́ѧсѧ, томꙋ̀ воспои́мъ: сла́ва си́лѣ твое́й, гдⷭ҇и. 
А҆ввакꙋ́мъ тѧ̀ пронаречѐ го́рꙋ дре́вле,  добродѣ́тельми присѣ́ннꙋ: и҆зъ неѧ́же ꙗ҆ви́тисѧ хо́щетъ  бг҃ъ на́шъ, дв҃о всенепоро́чнаѧ, є҆ди́на человѣ́кѡмъ  и҆справле́нїе. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. (с. 235) 
Ѽ нескве́рнаѧ а҆́гнице! а҆́гнецъ бо бг҃а на́шегѡ во  оу҆тро́бꙋ твою̀ вни́ти тщи́тсѧ, взе́млѧй на̑ша  согрѣшє́нїѧ. 
Же́злъ та́йный пома́лѣ процвѣте́тъ, ꙗ҆́коже  пи́шетъ, бжⷭ҇твенный цвѣ́тъ ѿ ко́рене і҆ессе́ева на́мъ  ꙗ҆влѧ́ющисѧ. 
А҆́гг҃ловымъ гла́сомъ оу҆тꙋчни́вшисѧ ꙗ҆́кѡ  вїногра́дъ, къ прозѧбе́нїю гото́висѧ зрѣ́лагѡ, дв҃о, и҆  нетлѣ́ннагѡ гро́зда. 
Велича́йшїй прⷪ҇ро́кѡвъ и҆са́їа возвесели́сѧ: дв҃а  бо, ѡ҆ не́йже проре́клъ є҆сѝ, во чре́вѣ зачина́етъ  совѣ́та вели́кагѡ а҆́гг҃ла. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ра́дꙋйсѧ, тебѣ̀ гаврїи́лъ а҆рха́гг҃лъ вѣща́етъ,  ра́дость бо во чре́вѣ твое́мъ прїи́меши несказа́ннѡ, ю҆́же  є҆́ѵа престꙋпле́нїемъ, дв҃о, погꙋбѝ. 
Не ѡ҆пали́тъ, не оу҆жаса́йсѧ ѿню́дъ, оу҆тро́бы  твоеѧ̀ ѻ҆́гнь бжⷭ҇тва̀, ѻ҆трокови́це: кꙋпина́ бо дре́вле  тѧ̀ воѡбража́ше горѧ́щи, ника́коже ѡ҆палѧ́ема, всечⷭ҇таѧ. 
Гора̀, ю҆́же данїи́лъ прови́дѣ дх҃омъ, ра́дꙋйсѧ,  дв҃о: и҆зъ тебє́ бо мы́сленный ка́мень оу҆сѣче́тсѧ, и҆  сокрꙋши́тъ де́мѡнѡвъ бездꙋ̑шнаѧ трє́бища. 
Ми́ра цр҃ь къ тебѣ̀ прїи́детъ, и҆ тобо́ю примири́тъ  поборє́нныѧ и҆ прельщє́нныѧ, бг҃омт҃и, лꙋка́вымъ  совѣ́томъ ѕмїи́нымъ. 
Конда́къ, гла́съ и҃ Подо́бенъ: Взбра́нной: 
Всѣ̑мъ земны̑мъ нача́ло спасе́нїѧ на́шегѡ ты̀  є҆сѝ, бцⷣе дв҃о: бж҃їй бо слꙋжи́тель съ нб҃съ по́сланъ  предста́ти тебѣ̀, вели́кїй чинонача́льникъ гаврїи́лъ,  ра́дость ѡ҆бра́дованнꙋю тѝ принесѐ. тѣ́мъ всѝ зове́мъ  тѝ: ра́дꙋйсѧ, невѣ́сто неневѣ́стнаѧ. (с. 236) 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше,  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Кївѡ́тъ слове́сный, є҆го́же и҆́стинный  законополо́жникъ возлюби́въ въ тебѣ̀ хо́щетъ селе́нїе  сотвори́ти, благово́нїѧ и҆спо́лнисѧ: тобо́ю бо  и҆стлѣ́вшыѧсѧ ѡ҆бнови́тъ. 
Прⷪ҇ро́ческїй бжⷭ҇твенный ли́къ, ꙗ҆́коже ѡ҆щꙋти́въ,  ѻ҆трокови́це, є҆́же на тѧ̀ и҆зба́вителѧ ми́рное  прише́ствїе, зове́тъ тебѣ̀: ра́дꙋйсѧ, всѣ́хъ и҆збавле́нїе,  ра́дꙋйсѧ, є҆ди́на человѣ́кѡвъ спасе́нїе. 
Не оу҆жаса́йсѧ гла́са, не диви́сѧ глаго́лющемꙋ:  бж҃їй слꙋга̀ є҆́сть. ꙗ҆ви́ти тебѣ̀ прїи́де та́инство,  а҆́гг҃лы неизрече́нное, неискꙋсобра́чнаѧ дв҃о  благослове́ннаѧ. 
Зри́ши тва́рь всю̀, враго́мъ порабоще́нꙋ, дв҃о,  поми́ловати же ю҆̀ за милосе́рдїе ми́лости хотѧ̀, тобо́ю  благоволи́вый: да не оу҆̀бо словесє́мъ а҆́гг҃ла не  вѣ́рꙋеши. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ле́гкїй ѻ҆́блаче свѣ́та, неискꙋсобра́чнаѧ,  оу҆гото́висѧ: сѐ сл҃нце свы́ше превозсїѧ́етъ тебѣ̀  незаходи́мое, вма́лѣ оу҆́бѡ въ тебѣ̀ кры́емо, мі́рꙋ же  ꙗ҆влѧ́емо, и҆ рѣша́шо ѕло́бы ѡ҆мраче́нїе. 
А҆́гг҃лѡвъ пе́рвый слꙋжи́тель возопѝ тебѣ̀ гла́съ  ра́достенъ, возвѣща́ѧ тебѣ̀, чⷭ҇таѧ, вели́кагѡ совѣ́та  а҆́гг҃ла, воплоща́ема и҆зъ тебє̀ за бла́гость, є҆мꙋ́же  вопїе́мъ: благослови́те, всѧ̑ дѣла̀ гдⷭ҇нѧ, гдⷭ҇а. 
Ѻ҆ц҃а̀ ѡ҆деснꙋ́ю сѣдѧ́й, въ тебѣ̀ селе́нїе  хо́щетъ (с. 237) сотвори́ти, пресꙋ́щественный, чⷭ҇таѧ:  ꙗ҆́кѡ да поста́витъ ѡ҆деснꙋ́ѧ себє́ тѧ бли́жнюю и҆  до́брꙋю, ꙗ҆́кѡ цари́цꙋ, десни́цꙋ же всѣ̑мъ простре́тъ  па́дшымъ, и҆ спасе́тъ ны̀. 
Ꙗ҆́кѡ ши́покъ оу҆до́лїй чи́стъ, ꙗ҆́кѡ крі́нъ  благово́ненъ, позна́въ тѧ̀ зижди́тель на́шъ гдⷭ҇ь, ны́нѣ  возжела̀ твоеѧ̀ добро́ты, чⷭ҇таѧ, и҆ воплоти́тисѧ и҆зъ  твои́хъ крове́й хо́щетъ, ꙗ҆́кѡ да прожене́тъ ѕлосмра́дїе  пре́лести бла́гостїю. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Є҆́ѵа оу҆́бѡ ѡ҆б̾ѧ́тъ пло́дъ, сме́рть дѣ́лающь  всегꙋби́тельнꙋю: посреди́ же тебє̀ возрасте́тъ пло́дъ  безсме́ртїѧ хода́тайственъ, хрⷭ҇то́съ сла́дость на́ша,  влⷣчце. є҆го́же воспѣва́юще, тѧ̀ сла́вимъ. 
Преклони́въ небеса̀ твоѧ̑, къ на́мъ сни́ди,  престо́лъ оу҆жѐ оу҆гото́васѧ тебѣ̀, сло́ве, оу҆тро́ба  дв҃и́ча: на не́мже ꙗ҆́кѡ цр҃ь крѣпча́йшїй сѣ́дъ,  воздви́гнеши ѿ паде́нїѧ десни́цы твоеѧ̀ созда́нїе. 
Ни́ва несѣ́ѧннаѧ, чⷭ҇таѧ, под̾имѝ сло́вомъ  нбⷭ҇ное сло́во, ꙗ҆́кѡ пшени́цꙋ плодоно́снꙋ прозѧба́ющꙋ и҆зъ  тебє̀, и҆ концы̀ пита́ющаго хлѣ́бомъ ра́зꙋма. є҆мꙋ́же  покланѧ́ющесѧ, тѧ̀ сла́вимъ. 
Возжела̀ добро́ты твоеѧ̀ хрⷭ҇то́съ, всенепоро́чнаѧ,  и҆ во оу҆тро́бꙋ твою̀ всели́сѧ: ꙗ҆́кѡ да ѿ страсте́й  безѻбра́зїѧ ро́дъ человѣ́ческїй и҆зба́витъ, и҆ добро́тꙋ  дре́внюю да́рꙋетъ. є҆мꙋ́же покланѧ́ющесѧ, тѧ̀ сла́вимъ. 
А҆́ще слꙋчи́тсѧ сꙋббѡ́та, свѣти́ленъ. Подо́бенъ:  Оу҆ченикѡ́мъ: 
Гаврїи́лъ съ высоты̀ слетѣ́въ, вопїѧ́ше є҆́же  ра́дꙋйсѧ, бцⷣе: ꙗ҆́кѡ прама́тернюю клѧ́твꙋ потреби́въ  всю̀, сꙋ́щихъ и҆зъ а҆да́ма благословѝ и҆зъ неѧ̀ прозѧбы́й.  (с. 238) 
Сла́ва, и҆ ны́нѣ, то́йже. 
На стїхо́внѣ трїѡ́ди, самогла́сенъ днѐ, два́жды: и҆  мꙋ́чениченъ. 
Сла́ва, и҆ ны́нѣ, гла́съ д҃: 
Ѧ҆зы́ка, є҆гѡ́же не вѣ́дѧше, оу҆слы́ша бцⷣа:  глаго́лаше бо къ не́й а҆рха́гг҃лъ благовѣ́щенїѧ глаго́лы,  ѿню́дꙋже вѣ́рнѡ прїи́мши цѣлова́нїе, зача́тъ тѧ̀  превѣ́чнаго бг҃а. тѣ́мже и҆ мы̀ ра́дꙋющесѧ вопїе́мъ тѝ:  и҆зъ неѧ̀ воплоти́выйсѧ непрело́жнѡ, бж҃е, ми́ръ мі́рови  да́рꙋй, и҆ дꙋша́мъ на́шымъ ве́лїю ми́лость. 
И҆ ча́съ а҃-й, съ каѳі́смою и҆ съ покло́ны по  ѻ҆бы́чаю. 
[Зрѝ] Подоба́етъ вѣ́дати, а҆́ще слꙋчи́тсѧ  предпра́зднство благовѣ́щенїѧ прест҃ы́ѧ бцⷣы въ сꙋббѡ́тꙋ  г҃-ѧ и҆лѝ д҃-ѧ недѣ́ли постѡ́въ. 
Въ пѧто́къ ве́чера, и҆ оу҆́трѡ, трезво́нъ въ дво́и  ма̑лыѧ колокола̀, каѳі́сма рѧдова́ѧ. На Гдⷭ҇и,  воззва́хъ, поста́вимъ стїхѡ́въ і҃, и҆ пое́мъ трїѡ́ди  самогла́сенъ днѐ, два́жды: и҆ мꙋ́чєничны д҃, гла́са: и҆  предпра́зднства на д҃. Сла́ва, предпра́зднства, гла́съ в҃:  Благовѣствꙋ́етъ гаврїи́лъ: И҆ ны́нѣ, догма́тїкъ  настоѧ́щагѡ гла́са. Вхо́дъ. Свѣ́те ти́хїй:  Прокі́менъ, и҆ чтє́нїѧ днѐ. И҆ Да и҆спра́витсѧ  моли́тва моѧ̀: И҆ про́чее преждесвѧще́нныхъ по ѻ҆бы́чаю. 
[Зрѝ] А҆́ще ли нѣ́сть преждесвѧще́нныѧ: На  Гдⷭ҇и, воззва́хъ, стїхи̑ры предпра́зднства на ѕ҃.  Сла́ва, предпра́зднства: И҆ ны́нѣ, бг҃оро́диченъ а҃-й,  гла́са. Та́же, Свѣ́те ти́хїй: безъ вхо́да. Прокі́менъ,  и҆ чте́нїе днѐ. Посе́мъ, Сподо́би, гдⷭ҇и, и҆  є҆ктенїа̀: И҆спо́лнимъ вече́рнюю: На стїхо́внѣ  самогла́сенъ трїѡ́ди, два́жды, пи́санъ на Гдⷭ҇и,  воззва́хъ, и҆ мꙋ́чениченъ по гла́сꙋ є҆гѡ̀ ѿ ѻ҆ктѡ́иха,  припѣ́вы же глаго́лемъ ѡ҆бы̑чныѧ: Къ тебѣ̀ возведо́хъ:  Сла́ва, и҆ ны́нѣ, предпра́зднства. По Ны́нѣ  ѿпꙋща́еши, и҆ по Ѻ҆́ч҃е на́шъ, тропа́рь  предпра́зднства. Та́же, є҆ктенїа̀, Поми́лꙋй на́съ,  бж҃е: и҆ трѝ покло́ны вели̑кїѧ. Посе́мъ, Всест҃а́ѧ  трⷪ҇це: Бꙋ́ди и҆́мѧ гдⷭ҇не: три́жды. Та́же, досто́йно  є҆́сть: и҆ ѿпꙋ́стъ. (с. 239) 
[Зрѝ] Повече́рїе вели́кое безъ покло́нѡвъ. По  а҃-мъ трист҃о́мъ, вмѣ́стѡ Просвѣтѝ ѻ҆́чи моѝ:  глаго́лемъ тропа́рь предпра́зднства, Дне́сь всемі́рныѧ:  По в҃-мъ трист҃о́мъ тропарѝ ѻ҆бы̑чныѧ: Поми́лꙋй  на́съ, гдⷭ҇и: Канѡ́нъ ѻ҆ктѡ́иха ме́ртвенъ. По  Досто́йнѣ конда́къ предпра́зднства. 
На оу҆́трени, на Бг҃ъ гдⷭ҇ь, тропа́рь  предпра́зднства, гла́съ д҃: Дне́сь всемі́рныѧ: три́жды.  И҆ ѻ҆бы̑чныѧ каѳі̑смы и҆ сѣда́льны ѻ҆ктѡ́иха.  Непоро́чныхъ за оу҆поко́й не пое́мъ. Пѣ̑сни же з҃-ю, и҆  и҃-ю, глаго́лемъ пре́жде въ пѧто́къ. Канѡ́нъ  предпра́зднства со і҆рмосо́мъ на ѕ҃. і҆рмо́съ два́жды.  По г҃-й пѣ́сни сѣда́ленъ предпра́зднства: Сла́ва, и҆  ны́нѣ, дрꙋгі́й. Є҆гда́ же приспѣ́етъ четверопѣ́сно, и҆  пое́мъ канѡ́нъ предпра́зднства, ꙗ҆́коже предписа́сѧ, и҆  трїѡ́ди на и҃. По ѕ҃-й пѣ́сни конда́къ предпра́зднства.  По ѳ҃-й пѣ́сни свѣти́ленъ предпра́зднства. На  стїхо́внѣ ѻ҆ктѡ́иха, и҆̀же на Хвали́техъ, настоѧ́щагѡ  гла́са мꙋ́чєничны. Послѣ́днїй сті́хъ ѡ҆ста́вимъ, припѣ́вы  же глаго́лемъ ѻ҆бы̑чныѧ: И҆спо́лнихомсѧ заꙋ́тра  ми́лости твоеѧ̀: И҆ бꙋ́ди свѣ́тлость: Сла́ва, и҆  ны́нѣ, гла́съ д҃, предпра́зднства: Ѧ҆зы́ка, є҆гѡ́же не  вѣ́дѧше: и҆ прѡ́чаѧ. На часѣ́хъ тропа́рь и҆ конда́къ  предпра́зднства. 
На лїтꙋргі́и блажє́нна, предпра́зднства, пѣ́снь  г҃-ѧ и҆ ѕ҃-ѧ. По вхо́дѣ тропа́рь хра́ма хрⷭ҇то́ва, а҆́ще  є҆́сть: та́же тропа́рь предпра́зднства. Сла́ва, конда́къ  хра́ма: И҆ ны́нѣ предпра́зднства. 
[Зрѝ] А҆́ще предпра́зднство благовѣ́щенїѧ слꙋчи́тсѧ  въ недѣ́лю крⷭ҇топокло́ннꙋю. 
Въ сꙋббѡ́тꙋ на вели́цѣй вече́рни, на Гдⷭ҇и,  воззва́хъ, стїхи̑ры воскрє́сны, г҃: крⷭ҇та̀, д҃: и҆  предпра́зднства, г҃. Сла́ва, крⷭ҇та̀. И҆ ны́нѣ,  бг҃оро́диченъ а҃-й, гла́са. На лїті́и стїхи́ра хра́ма.  Сла́ва, креста̀: И҆ ны́нѣ, предпра́зднства: пи́санъ на  Гдⷭ҇и, воззва́хъ. На стїхо́внѣ стїхи̑ры ѻ҆ктѡ́иха.  Сла́ва, крⷭ҇та̀: И҆ ны́нѣ, предпра́зднства: пи́санъ на  оу҆́трени на стїхо́внѣ, гла́съ д҃: Ѧ҆зы́ка, є҆гѡ́же  не вѣ́дѧше: (с. 240) На благослове́нїи хлѣ́бѡвъ  тропа́рь, Бцⷣе дв҃о, ра́дꙋйсѧ, два́жды: и҆ крⷭ҇та̀  є҆ди́ножды. Посе́мъ, Бꙋ́ди и҆́мѧ гдⷭ҇не: три́жды. 
На оу҆́трени, на Бг҃ъ гдⷭ҇ь, тропа́рь  воскрⷭ҇нъ, два́жды. Сла́ва, крⷭ҇та̀: И҆ ны́нѣ,  предпра́зднства, и҆ про́чее ѻ҆бы́чно. Канѡ́нъ  воскре́сенъ, со і҆рмосо́мъ на д҃: и҆ крⷭ҇та̀ на ѕ҃: и҆  предпра́зднства на д҃. Катава́сїа: Бжⷭ҇твеннѣйшїй  проѡбразѝ: По г҃-й пѣ́сни конда́къ предпра́зднства, и҆  сѣда́льны крⷭ҇та̀. Сла́ва, и҆ ны́нѣ предпра́зднства.  По ѕ҃-й пѣ́сни конда́къ и҆ і҆́косъ крⷭ҇та̀. По ѳ҃-й  пѣ́сни свѣти́ленъ воскрⷭ҇нъ: Сла́ва, крⷭ҇та̀, И҆ ны́нѣ:  предпра́зднства. Про́чее же на хвали́техъ, и҆ на лїтꙋргі́и  всѐ, ꙗ҆́коже пи́сано въ недѣ́лю г҃-ю поста̀, на рѧдꙋ̀ въ  м҃-цѣ, то́чїю на часѣ́хъ тропа́рь воскрⷭ҇нъ глаго́лемъ  непремѣ́ннѡ. Сла́ва, крⷭ҇та̀, и҆ предпра́зднства,  глаго́лемъ премѣнѧ́юще. По Ѻ҆́ч҃е на́шъ, кондакѝ на  всѣ́хъ часѣ́хъ крⷭ҇та̀, и҆ предпра́зднства, премѣнѧ́юще  глаго́лемъ. 
А҆́ще слꙋчи́тсѧ предпра́зднство благовѣ́щенїѧ въ  понедѣ́льникъ д҃-ѧ, и҆лѝ є҃-ѧ, и҆лѝ ѕ҃-ѧ недѣ́ли  поста̀: 
Въ недѣ́лю ве́чера стїхи̑ры і҃: ѻ҆ктѡ́иха  покаѧ́нны д҃, и҆ трїѡ́ди г҃, и҆ предпра́зднства г҃: Сла́ва,  и҆ ны́нѣ, предпра́зднства. Вхо́дъ. Прокі́менъ вели́кїй.  Та́же, Сподо́би, гдⷭ҇и: И҆ покло́ны г҃. Посе́мъ  є҆ктенїа̀, И҆спо́лнимъ вече́рнюю: Та́же, пое́мъ стїхо́внꙋ  въ трїѡ́ди, съ припѣ́вы ѻ҆бы́чными: Сла́ва, и҆ ны́нѣ  предпра́зднства, и҆́же пи́санъ на оу҆́трени, на стїхо́внѣ,  гла́съ д҃: Ѧ҆зы́ка, є҆гѡ́же не вѣ́дѧше: Посе́мъ,  Ны́нѣ ѿпꙋща́еши: и҆ трист҃о́е, съ покло́ны. И҆  тропарѝ, Бцⷣе дв҃о, ра́дꙋйсѧ: съ покло́ны. И҆ Гдⷭ҇и,  поми́лꙋй, м҃. И҆ Нбⷭ҇ный цр҃ю̀: По Честнѣ́йшꙋю: г҃  покло́ны, и҆ ѿпꙋ́стъ. 
На оу҆́трени пое́мъ А҆ллилꙋ́їа, и҆ трⷪ҇чны гла́са:  И҆ ѻ҆бы̑чныѧ каѳі̑смы. И҆ про́чее пое́мъ на оу҆́трени, и҆  на часѣ́хъ, ꙗ҆́коже оу҆каза́сѧ пре́жде въ рѧдꙋ̀, въ к҃д  де́нь. 
А҆́ще слꙋчи́тсѧ предпра́зднство благовѣ́щенїѧ въ  сре́дꙋ д҃-ю поста̀, є҆́же є҆́сть крестопокло́ннꙋю. 
Ве́черъ пое́мъ и҆ заꙋ́тра всѐ съ покло́ны: во  вто́рникъ ве́чера (с. 241) каѳі́сма рѧдова́ѧ. На Гдⷭ҇и,  воззва́хъ, стїхи̑ры трїѡ́ди г҃, и҆ предпра́зднства, г҃:  Сла́ва, крⷭ҇та̀: И҆ ны́нѣ, предпра́зднства. Прокі́менъ, и҆  чтє́нїѧ днѐ. На стїхо́внѣ стїхи̑ры трїѡ́ди: Сла́ва,  крⷭ҇та̀: И҆ ны́нѣ, предпра́зднства. 
На оу҆́трени въ сре́дꙋ канѡ́нъ трїѡ́ди, со  і҆рмосо́мъ на ѕ҃, и҆ предпра́зднства на д҃. А҆ и҆дѣ́же  трипѣ́снецъ, пое́мъ канѡ́нъ крⷭ҇та̀ со і҆рмосо́мъ на д҃, и҆  предпра́зднства на в҃, по два̀ тропарѧ̀ за є҆ди́нъ. И҆  трипѣ́снца на и҃, послѣдѝ і҆рмо́съ трипѣ́снца. По  г҃-й пѣ́сни конда́къ предпра́зднства: и҆ сѣда́ленъ днѐ.  Сла́ва, и҆ ны́нѣ, предпра́зднства. По ѕ҃-й пѣ́сни  конда́къ и҆ і҆́косъ крⷭ҇та̀. По ѳ҃-й пѣ́сни свѣти́ленъ  трⷪ҇ченъ гла́са. На хвали́техъ стїхи̑ры крⷭ҇та̀, пи̑саны  на Гдⷭ҇и, воззва́хъ, ѡ҆ста́вшыѧ. На стїхо́внѣ трїѡ́ди,  Сла́ва, крⷭ҇та̀. И҆ ны́нѣ, предпра́зднства. На а҃-мъ  часѣ̀ быва́етъ поклоне́нїе креста̀, по ѻ҆бы́чаю. 
Си́це пое́мъ слꙋ́жбꙋ предпра́зднства, и҆ крⷭ҇та̀, и҆  въ пѧто́къ, а҆́ще слꙋчи́тсѧ, тоѧ́жде седми́цы. 
🕅 А҆́ще слꙋчи́тсѧ предпра́зднство  благовѣ́щенїѧ въ четверто́къ д҃ недѣ́ли постѡ́въ: 
Въ сре́дꙋ ве́чера на Гдⷭ҇и, воззва́хъ, стїхи̑ры  на і҃: трїѡ́ди на ѕ҃, и҆ предпра́зднства на д҃: Сла́ва,  крⷭ҇та̀, гла́съ и҃: Дне́сь неприкоснове́нный: И҆ ны́нѣ,  предпра́зднства. Та́же вхо́дъ. И҆ прѡ́чаѧ преждесвѧще́нныхъ. 
На оу҆́трени же пое́мъ всѐ, ꙗ҆́коже оу҆каза́сѧ  на рѧдꙋ̀, въ к҃д де́нь. 
Подоба́етъ вѣ́дати, а҆́ще слꙋчи́тсѧ благовѣ́щенїе  прест҃ы́ѧ бцⷣы въ сре́дꙋ є҆ѧ̀ недѣ́ли постѡ́въ: 
И҆ предпра́зднства благовѣ́щенїѧ пое́мъ слꙋ́жбꙋ,  стїхи̑ры, и҆ канѡ́нъ, въ понедѣ́льникъ, на рѧдꙋ̀, мине́и же  ст҃а́гѡ пое́мъ на повече́рїи. 
[Зрѝ] А҆́ще ли же слꙋчи́тсѧ предпра́зднство  благовѣ́щенїѧ прест҃ы́ѧ бцⷣы въ четверто́къ є҃-ѧ недѣ́ли  постѡ́въ: 
И҆ пое́мъ слꙋ́жбꙋ предпра́зднства, стїхи̑ры, и҆  канѡ́нъ: напредѝ (с. 242) въ сре́дꙋ на рѧдꙋ̀, вели́кагѡ  ра́ди канѡ́на. Рѧдова́гѡ же ст҃а́гѡ слꙋ́жбꙋ та́кожде пое́мъ  на повече́рїи. 
🕅 А҆́ще слꙋчи́тсѧ предпра́зднство  благовѣ́щенїе прест҃ы́ѧ бг҃оро́дицы въ недѣ́лю д҃-ю и҆лѝ  є҃-ю постѡ́въ: 
На вели́цѣй вече́рни стїхи̑ры воскрє́сны, г҃: и҆  ꙾востѡ́чны꙾꙾А҆натѡ́лїевы꙾ г҃: и҆ предпра́зднства д҃.  Сла́ва, предпра́зднства: И҆ ны́нѣ, бг҃оро́диченъ а҃-й  гла́са. И҆ про́чее по ѻ҆бы́чаю. 
На оу҆́трени тропа́рь воскре́сенъ два́жды: Сла́ва,  и҆ ны́нѣ, предпра́зднства. И҆ про́чее воскре́сно.  Канѡ́нъ воскре́сенъ со і҆рмосо́мъ на д҃: и҆ бцⷣы на в҃:  и҆ трїѡ́ди на д҃: и҆ предпра́зднства на д҃. Катава́сїа:  Ѿве́рзꙋ оу҆ста̀ моѧ̑: По г҃-й пѣ́сни конда́къ  предпра́зднства, и҆ сѣда́ленъ трїѡ́ди: Сла́ва, и҆ ны́нѣ,  предпра́зднства. По ѕ҃-й пѣ́сни конда́къ воскре́сенъ и҆  і҆́косъ. По ѳ҃-й пѣ́сни свѣти́ленъ воскре́сенъ:  Сла́ва, и҆ ны́нѣ, предпра́зднства. И҆ про́чее по ѻ҆бы́чаю  воскре́сно, и҆ трїѡ́ди. На а҃-мъ часѣ̀ тропа́рь  воскре́сенъ: Сла́ва, предпра́зднства: И҆ ны́нѣ,  бг҃оро́диченъ часѡ́въ. Ст҃ы́хъ же слꙋ̑жбы, і҆ѡа́нна  лѣ́ствичника и҆ марі́и є҆гѵ́птѧныни, въ сїѧ̑ недѣ̑ли  ѡ҆ставлѧ́ютсѧ, и҆ пою́тсѧ є҆гда̀ є҆кклисїа́рхъ разсꙋ́дитъ. 
🕅 А҆́ще слꙋчи́тсѧ предпра́зднство  благовѣ́щенїѧ въ сꙋббѡ́тꙋ є҃-ю а҆ка́ѳїста. 
Въ пѧто́къ ве́чера на Гдⷭ҇и, воззва́хъ, пое́мъ  стїхи̑ры трїѡ́ди, самогла́сенъ днѐ, два́жды: и҆  мꙋ́чениченъ, и҆ а҆ка́ѳїста на д҃: и҆ предпра́зднства, г҃:  Сла́ва, предпра́зднства: И҆ ны́нѣ, а҆ка́ѳїста. Вхо́дъ.  Прокі́менъ, и҆ чте́нїе днѐ. Да и҆спра́витсѧ моли́тва  моѧ̀: и҆ про́чее преждесвѧще́нныхъ. 
[Зрѝ] Четверопѣ́снецъ же трїѡ́ди пое́мъ на  повече́рїи. 
На оу҆́трени на Бг҃ъ гдⷭ҇ь, тропа́рь  а҆ка́ѳїста, два́жды: Сла́ва, и҆ ны́нѣ, предпра́зднства, и҆  ѻ҆бы̑чныѧ каѳі̑смы. Кондакѝ и҆ і҆́косы а҆ка́ѳїста, по  чи́нꙋ и҆́хъ. Канѡ́нъ предпра́зднства, со і҆рмосо́мъ на  ѕ҃: и҆ а҆ка́ѳїста на и҃. Катава́сїа: Ѿве́рзꙋ  оу҆ста̀ моѧ̑: По г҃-й и҆ по ѕ҃-й пѣ́сни, кондакѝ и҆  і҆́косы по ѻ҆бы́чаю. По ѳ҃-й пѣ́сни (с. 243)  свѣти́ленъ а҆ка́ѳїста, два́жды: Сла́ва, и҆ ны́нѣ,  предпра́зднства. На хвали́техъ стїхи̑ры а҆ка́ѳїста на  д҃, гла́съ д҃. Подо́бенъ: Ꙗ҆́кѡ до́блѧ: Сла́ва, и҆  ны́нѣ, гла́съ д҃: Ѧ҆зы́ка, є҆гѡ́же не вѣ́дѧше:  Славосло́вїе вели́кое и҆ ѿпꙋ́стъ. 
[Зрѝ] А҆́ще предпра́зднство благовѣ́щенїѧ слꙋчи́тсѧ  въ сꙋббѡ́тꙋ ла́заревꙋ: 
Пое́тсѧ предпра́зднства слꙋ́жба, пре́жде въ  четверто́къ тоѧ́же седми́цы, ꙗ҆́коже оу҆каза́сѧ сегѡ̀  мѣ́сѧца въ к҃д де́нь. 
[Зрѝ] Вѣ́дати подоба́етъ, ꙗ҆́кѡ на́вечерїе  благовѣ́щенїѧ а҆́ще слꙋчи́тсѧ въ сꙋббѡ́тꙋ, и҆лѝ  недѣ́лю. 
На ма́лѣй вече́рни, на Гдⷭ҇и, воззва́хъ, стїхи̑ры  на д҃, гла́съ д҃. 
Подо́бенъ: Зва́нный свы́ше: 
Оу҆ще́дривъ тва́рь зижди́тель, ꙳ милосе́рдїемъ же  свои́мъ прекланѧ́емь, ꙳ во оу҆тро́бꙋ дв҃ы бг҃оѻтрокови́цы  ꙳ всели́тисѧ спѣши́тъ, ꙳ къ не́йже вели́кїй прїи́де  а҆рха́гг҃лъ, ꙳ ра́дꙋйсѧ, провѣщава́ѧ, бг҃ора́дованнаѧ, ꙳  ны́нѣ съ тобо́ю бг҃ъ на́шъ. ꙳ Не оу҆жаса́йсѧ менє̀  цр҃е́ва а҆рхїстрати́га: ꙳ ѡ҆брѣла́ бо є҆сѝ благода́ть, ꙳  ю҆́же погꙋбѝ є҆́ѵа пре́жде, прама́ти твоѧ̀: ꙳ и҆ зачне́ши,  и҆ роди́ши ꙳ ѻ҆ц҃ꙋ̀ є҆диносꙋ́щнаго. 
Два́жды. 
Стра́нно є҆́сть сло́во твоѐ и҆ воззрѣ́нїе, ꙳  стра̑нны твоѝ глаго́лы и҆ возвѣщє́нїѧ, ꙳ мр҃і́а ко  а҆́гг҃лꙋ: ꙳ да не прельсти́ши менє̀, ꙳ дв҃а бо є҆́смь,  бра́ка не зна́ющи. ꙳ Глаго́леши, ꙗ҆́кѡ зачнꙋ̀  неѡб̾име́ннаго: ꙳ и҆ ка́кѡ вмѣсти́тъ оу҆тро́ба моѧ̀, ꙳  є҆гѡ́же вели́чєства нбⷭ҇наѧ вмѣсти́ти не мо́гꙋтъ; ꙳  а҆враа́мовъ кро́въ да наꙋчи́тъ тѧ̀ ны́нѣ, ꙳ бг҃а  вмѣсти́вый, ꙳ проѡбразꙋ́ющїй и҆здале́ча, дв҃о, ꙳  бг҃опрїѧ́тнꙋю твою̀ оу҆тро́бꙋ. 
Въ назаре́тъ ны́нѣ гра́дъ прише́дъ, ꙳ гра́дъ тѧ̀  ѡ҆дꙋшевле́нъ цр҃ѧ̀ хрⷭ҇та̀, ꙳ гаврїи́лъ лобыза́етъ, вопїѧ̀  тебѣ̀: ꙳ (с. 244) ра́дꙋйсѧ, благослове́ннаѧ,  бг҃ора́дованнаѧ, ꙳ прїи́меши во оу҆тро́бѣ твое́й бг҃а  воплоща́ема, ꙳ и҆ тобо́ю человѣ́чество, ꙳ на дре́внее  блаже́нство, за благоꙋтро́бїе призыва́юща. ꙳ Благослове́нъ  чре́ва твоегѡ̀ ꙳ бжⷭ҇твенный пло́дъ безсме́ртный, ꙳ подаѧ́й  мі́рꙋ ѡ҆чище́нїе ꙳ и҆ ве́лїю ми́лость. 
Сла́ва, и҆ ны́нѣ, гла́съ а҃: 
Въ шесты́й мцⷭ҇ъ а҆рхїстрати́гъ по́сланъ бы́сть къ  тебѣ̀ дв҃ѣ и҆ чⷭ҇тѣй, возвѣсти́ти тебѣ̀ сло́во  спасе́нїѧ, вкꙋ́пѣ же и҆ зва́ти тебѣ̀: ра́дꙋйсѧ,  ѡ҆бра́дованнаѧ, гдⷭ҇ь съ тобо́ю, роди́ши сн҃а превѣ́чнаго  и҆зъ ѻ҆ц҃а̀, и҆ спасе́тъ лю́ди своѧ̑ ѿ грѣ̑хъ и҆́хъ. 
На стїхо́внѣ стїхи̑ры, гла́съ и҃. Поⷣ: Ѽ  пресла́внагѡ чꙋдесѐ! 
Нача́льникъ вы́шнихъ си́лъ, ꙳ съ нб҃съ въ назаре́тъ  слетѣ́въ, ꙳ дв҃ꙋ лобыза́етъ, ра́дꙋйсѧ, глаго́лѧ, ꙳  колесни́це чⷭ҇таѧ бж҃ества̀, ꙳ тѧ̀ ѿ вѣ́ка бг҃ъ возлюбѝ,  въ жили́ще и҆зво́ли. ꙳ Ра́бъ влⷣчень, къ тебѣ̀  прише́льствꙋѧй є҆́смь вопи́ти: ꙳ роди́ши бо гдⷭ҇а, ꙳ и҆  нетлѣ́нна пребꙋ́деши. 
Сті́хъ: Благовѣсти́те де́нь ѿ днѐ спасе́нїе бг҃а  на́шегѡ. 
Что̀ тво́й ви́дъ ѻ҆́гненный; ꙳ гаврїи́лꙋ чⷭ҇таѧ со  оу҆дивле́нїемъ речѐ: ꙳ что̀ твоѐ досто́инство, и҆  слове́съ си́ла; ꙳ зача́ти сн҃а провѣщава́еши мѝ, ꙳ а҆́зъ  же и҆скꙋ́са мꙋ́жеска не вѣ́мъ: ꙳ ѿидѝ дале́че, не  прельсти́ши, человѣ́че, ꙳ ꙗ҆́коже пре́жде є҆́ѵꙋ  прама́терь ѕмі́й льсти́вый. 
Сті́хъ: Воспо́йте гдⷭ҇еви пѣ́снь но́вꙋ, воспо́йте  гдⷭ҇еви, всѧ̀ землѧ̀. 
Дх҃ъ бж҃їй прест҃ы́й ꙳ прїи́детъ, пречⷭ҇таѧ, на тѧ̀,  ꙳ бг҃овмѣсти́маѧ влⷣчце, ꙳ и҆ си́ла вы́шнѧгѡ ѡ҆сѣни́тъ  тѧ̀, ꙳ и҆ роди́ши сн҃а ꙳ соблюда́юща твоѐ дѣ́вство  неврежде́нно. ꙳ Се́й сн҃ъ є҆́сть неродосло́вимь: ꙳ се́й  ꙗ҆́вльсѧ, спасе́тъ лю́ди своѧ̑, ꙳ ꙗ҆́кѡ благоизво́ли. 
Сла́ва, и҆ ны́нѣ, гла́съ д҃: 
Въ шесты́й мцⷭ҇ъ по́сланъ бы́сть а҆рха́гг҃лъ къ  дв҃ѣ чⷭ҇тѣй, и҆ ра́доватисѧ є҆́й прире́къ: благовѣстѝ  и҆зъ неѧ̀ (с. 245) и҆зба́вителю проитѝ. Тѣ́мже прїе́мши  цѣлова́нїе, зача́тъ тѧ̀ превѣ́чнаго бг҃а, несказа́ннѡ  благоволи́вшаго вочеловѣ́читисѧ, во спасе́нїе дꙋ́шъ  на́шихъ. 
Тропа́рь, гла́съ д҃: 
Дне́сь спасе́нїѧ на́шегѡ глави́зна, и҆ є҆́же ѿ  вѣ́ка та́инства ꙗ҆вле́нїе: сн҃ъ бж҃їй, сн҃ъ дв҃ы быва́етъ,  и҆ гаврїи́лъ благода́ть благовѣствꙋ́етъ. тѣ́мже и҆ мы̀ съ  ни́мъ бцⷣѣ возопїи́мъ: ра́дꙋйсѧ, благода́тнаѧ, гдⷭ҇ь съ  тобо́ю. 


(с. 245) 
Мѣ́сѧца тогѡ́же въ к҃є-й де́нь. 
Бл҃говѣ́щенїе прест҃ы́ѧ влⷣчцы на́шеѧ бцⷣы, и҆  приснодв҃ы мр҃і́и. 
Начина́етсѧ ѿ четвертка̀ г҃-ѧ недѣ́ли ст҃ы́хъ  постѡ́въ, и҆ восхо́дитъ до среды̀ свѣ́тлыѧ седми́цы. 
И҆ а҆́ще є҆́сть по́стъ, начина́емъ вече́рню безъ  каѳі́смы и҆ безъ покло́нѡвъ. 
На Гдⷭ҇и, воззва́хъ, ста́вимъ стїхѡ́въ і҃, и҆  пое́мъ трїѡ́ди самогла́сенъ днѐ, два́жды: и҆ подѡ́бны г҃,  и҆ пра́здника г҃, повторѧ́юще двѣ̀, гла́съ ѕ҃. 
Подо́бенъ: Всѐ ѿло́жше: 
Совѣ́тъ превѣ́чный ꙳ ѿкрыва́ѧ тебѣ̀  ѻ҆трокови́це, ꙳ гаврїи́лъ предста̀, тебѐ лобза́ѧ и҆  вѣща́ѧ: ꙳ ра́дꙋйсѧ, землѐ ненасѣ́ѧннаѧ: ꙳ ра́дꙋйсѧ,  кꙋпино̀ неѡпали́маѧ: ꙳ ра́дꙋйсѧ, глꙋбино̀ неꙋдобозри́маѧ: ꙳  ра́дꙋйсѧ, мо́сте, къ нб҃сє́мъ преводѧ́й, ꙳ и҆ лѣ́ствице  высо́каѧ, ю҆́же і҆а́кѡвъ ви́дѣ: ꙳ ра́дꙋйсѧ, (с. 246)  бжⷭ҇твеннаѧ ста́мно ма́нны: ꙳ ра́дꙋйсѧ, разрѣше́нїе  клѧ́твы: ꙳ ра́дꙋйсѧ, а҆да́мово воззва́нїе: съ тобо́ю гдⷭ҇ь. 
Два́жды. 
Ꙗ҆влѧ́ешисѧ мнѣ̀ ꙗ҆́кѡ человѣ́къ, ꙳ глаго́летъ  нетлѣ́ннаѧ ѻ҆трокови́ца ко а҆рхїстрати́гꙋ: ꙳ и҆ ка́кѡ  вѣща́еши глаго́лы па́че человѣ́ка; ꙳ со мно́ю бо ре́клъ  є҆сѝ бг҃ꙋ бы́ти, ꙳ и҆ всели́тисѧ во оу҆тро́бꙋ мою̀. ꙳ и҆  ка́кѡ бꙋ́дꙋ, глаго́ли мѝ, ꙳ вмѣсти́лище простра́нное, и҆  мѣ́сто свѧще́нїѧ, ꙳ херꙋві́мы превосходѧ́щагѡ; ꙳ да не  прельсти́ши менє̀ ле́стїю, ꙳ не бо̀ позна́хъ сла́сти, ꙳  бра́кꙋ є҆́смь неприча́стна: ꙳ ка́кѡ оу҆̀бо ѻ҆троча̀  рождꙋ̀; 
Два́жды. 
Бг҃ъ и҆дѣ́же хо́щетъ, ꙳ побѣжда́етсѧ є҆стества̀  чи́нъ, ꙳ глаго́летъ безпло́тный: и҆ ꙗ҆̀же па́че человѣ́ка  содѣва́ютсѧ, ꙳ мои̑мъ вѣ́рꙋй и҆́стиннымъ глаго́лѡмъ, ꙳  всест҃а́ѧ, пренепоро́чнаѧ. ꙳ ѻ҆на́ же возопѝ: ꙳ бꙋ́ди  мнѣ̀ ны́нѣ по глаго́лꙋ твоемꙋ̀, ꙳ и҆ рождꙋ̀ безпло́тнаго,  ꙳ пло́ть ѿ менє̀ заи́мствовавшаго, ꙳ ꙗ҆́кѡ да возведе́тъ  человѣ́ка, ꙳ ꙗ҆́кѡ є҆ди́нъ си́ленъ, ꙳ въ пе́рвое  достоѧ́нїе, съ растворе́нїемъ. 
Сла́ва, и҆ ны́нѣ, гла́съ то́йже, самогла́сенъ.  І҆ѡа́нна мона́ха: 
По́сланъ бы́сть съ нб҃сѐ гаврїи́лъ а҆рха́гг҃лъ,  благовѣсти́ти дв҃ѣ зача́тїе: и҆ прише́дъ въ назаре́тъ,  помышлѧ́ше въ себѣ̀, чꙋдесѝ оу҆дивлѧ́ѧсѧ. ѽ ка́кѡ въ  вы́шнихъ непостижи́мъ сы́й ѿ дв҃ы ражда́етсѧ: и҆мѣ́ѧй  престо́лъ нб҃о, и҆ подно́жїе зе́млю, во оу҆тро́бꙋ  вмѣща́етсѧ дв҃и́чꙋ! на него́же шестокрыла́тїи и҆  многоѻчи́тїи зрѣ́ти не мо́гꙋтъ, сло́вомъ є҆ди́нѣмъ ѿ  сеѧ̀ воплоти́тисѧ благоизво́ли. бж҃їе є҆́сть сло́во  настоѧ́щее, что̀ оу҆̀бо сто́ю и҆ не глаго́лю дв҃ѣ:  ра́дꙋйсѧ, благода́тнаѧ, гдⷭ҇ь съ тобо́ю: ра́дꙋйсѧ, чⷭ҇таѧ  дв҃о: ра́дꙋйсѧ, невѣ́сто неневѣ́стнаѧ: ра́дꙋйсѧ, мт҃и  живота̀, благослове́нъ пло́дъ чре́ва твоегѡ̀! (с. 247) 
Вхо́дъ. Свѣ́те ти́хїй. Прокі́менъ и҆ чте́нїе днѐ, и҆  пра́здника трѝ. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нь: и҆ ѡ҆брѣ́те мѣ́сто, и҆  спа̀ та́мѡ. за́йде бо со́лнце, и҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ: И҆ со́нъ ви́дѣ, и҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до нб҃съ,  и҆ а҆́гг҃ли бж҃їи восхожда́хꙋ и҆ низхожда́хꙋ по не́й. Гдⷭ҇ь  же оу҆твержда́шесѧ на не́й, и҆ речѐ: а҆́зъ бг҃ъ  а҆враа́мовъ, ѻ҆тца̀ твоегѡ̀ и҆ бг҃ъ і҆саа́ковъ, не бо́йсѧ:  землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆  сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ  земны́й, и҆ распространи́тсѧ на мо́ре и҆ лі́вꙋ, и҆ сѣ́веръ,  и҆ на восто́ки. и҆ возблагословѧ́тсѧ ѡ҆ тебѣ̀ всѧ̑ кѡлѣ́на  земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю,  сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆  возвращꙋ́ тѧ въ зе́млю сїю̀: ꙗ҆́кѡ не и҆́мамъ тебѐ  ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ, нѣ́сть сїѐ, но до́мъ бж҃їй, и҆ сїѧ̑ врата̀  небє́снаѧ. 
Проро́чества і҆езекі́илева чте́нїе. 
[Глава̀ м҃г] Та́кѡ гл҃го́летъ гдⷭ҇ь: бꙋ́детъ ѿ  днѐ ѻ҆сма́гѡ, и҆ про́чее сотворѧ́тъ і҆ерє́и на ѻ҆лтарѝ  всесожже́нїѧ ва́шегѡ, и҆ ꙗ҆̀же спасе́нїѧ ва́шегѡ, и҆  прїимꙋ́ вы, глаго́летъ а҆дѡнаі̀ гдⷭ҇ь. [м҃д] И҆ ѡ҆брати́ мѧ  на пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆  сїѧ̑ бѧ́хꙋ затворє́на. И҆ речѐ гдⷭ҇ь ко мнѣ̀: врата̀ сїѧ̑  затворє́на бꙋ́дꙋтъ, и҆ не ѿве́рзꙋтсѧ: и҆ никто́же  про́йдетъ сквозѣ̀ и҆́хъ, ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ (с. 248)  и҆гꙋ́менъ сѧ́детъ въ ни́хъ снѣ́сти хлѣ́бъ, по пꙋтѝ  є҆ла́мскихъ бра́тъ вни́детъ, и҆ по пꙋтѝ є҆гѡ̀ и҆зы́детъ.  И҆ введе́ мѧ по пꙋтѝ вра́тъ ст҃ы́хъ, сꙋ́щихъ къ сѣ́верꙋ,  прѧ́мѡ хра́мꙋ, и҆ ви́дѣхъ, и҆ сѐ и҆спо́лнь сла́вы хра́мъ  гдⷭ҇ень. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̑, созыва́ющи съ высо́кимъ  проповѣ́данїемъ на ча́шꙋ, глаго́лющи: И҆́же є҆́сть  безꙋ́менъ, да оу҆клони́тсѧ ко мнѣ̀, и҆ тре́бꙋющымъ оу҆ма̀  речѐ: Прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе и҆ жи́ви  бꙋ́дите, и҆ взыщи́те ра́зꙋма, да поживетѐ, и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀  безче́стїе: ѡ҆блича́ѧй же нечести́ваго, ѡ҆поро́читъ себѐ,  ѡ҆бличе́нїе бо нечести́вомꙋ, ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебє̀: ѡ҆блича́й премꙋ́дра, и҆  возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дрѣйшїй  бꙋ́детъ: сказꙋ́й пра́ведномꙋ, и҆ приложи́тъ прїима́ти.  Нача́ло премꙋ́дрости, стра́хъ гдⷭ҇ень, и҆ совѣ́тъ ст҃ы́хъ,  ра́зꙋмъ. Разꙋмѣ́ти бо зако́нъ, по́мысла є҆́сть блага́гѡ:  си́мъ бо ѻ҆́бразомъ мно́гое поживе́ши вре́мѧ, и҆  приложа́тсѧ тебѣ̀ лѣ̑та живота̀. 
Та́же, Да и҆спра́витсѧ моли́тва моѧ̀: И҆ покло́ны  г҃ вели̑кїѧ, и҆ про́чее преждесвѧще́нныхъ. 
[зрѝ] А҆́ще же нѣ́сть преждесвѧще́нныхъ: На Гдⷭ҇и,  воззва́хъ, стїхи̑ры подѡ́бны г҃, въ трїѡ́ди: и҆  пра́здника, є҃. Сла́ва, и҆ ны́нѣ: По́сланъ бы́сть:  Вхо́дъ. Прокі́менъ. И҆ чтє́нїѧ днѐ: и҆ пра́здника, г҃.  Та́же, Сподо́би, гдⷭ҇и: На стїхо́внѣ трїѡ́ди  самогла́сенъ днѐ, два́жды: и҆ мꙋ́чениченъ. Сла́ва, и҆  ны́нѣ: Дне́сь ра́дость: По Ны́нѣ ѿпꙋща́еши:  тропа́рь пра́здника, є҆ктенїа̀ и҆ г҃ покло́ны вели̑кїѧ,  и҆ ѿпꙋ́стъ. (с. 249) На трапе́зѣ же разрѣша́емъ на  вїно̀ и҆ є҆ле́й, въ кі́йлибо де́нь слꙋчи́тсѧ, во сла́вꙋ  прест҃ы́ѧ бцⷣы. 
🕅 Потре́ба є҆́сть вѣ́дати, ꙗ҆́кѡ а҆́ще  слꙋчи́тсѧ благовѣ́щенїе въ кото́рꙋю сꙋббѡ́тꙋ поста̀: 
Чтꙋ́тсѧ чтє́нїѧ пре́жде днѐ, и҆ по си́хъ  пра́здника, є҃: а҃, Вни́де мѡѷсе́й: в҃,  Гдⷭ҇ь созда́ мѧ: г҃, И҆зы́де і҆а́кѡвъ: д҃,  Бꙋ́детъ ѿ днѐ ѻ҆сма́гѡ: є҃, Премꙋ́дрость созда̀  себѣ̀ до́мъ: Подо́бнѣ чтꙋ́тсѧ чте́нїй пра́здника, є҃,  а҆́ще благовѣ́щенїе слꙋчи́тсѧ и҆ въ недѣ́лю. А҆́ще ли  є҆́сть по́стъ, чтꙋ́тсѧ ве́черъ, трѝ преждепи̑санныѧ: а҆ на  лїтꙋргі́и двѣ̀ сїѧ̑. 
И҆схо́да чте́нїе. 
[Глава̀ г҃] Вни́де мѡѷсе́й въ го́рꙋ бж҃їю хѡри́въ,  ꙗ҆ви́сѧ же є҆мꙋ̀ а҆́гг҃лъ гдⷭ҇ень въ пла́мени ѻ҆́гненнѣ  и҆зъ кꙋпины̀, и҆ ви́дѣ ꙗ҆́кѡ кꙋпина̀ горѧ́ше ѻ҆гне́мъ, и҆  кꙋпина̀ не сгара́ше. Рече́ же мѡѷсе́й: прише́дъ, оу҆зрю̀  видѣ́нїе вели́кое сїѐ, что̀ ꙗ҆́кѡ не сгара́етъ кꙋпина̀;  Ꙗ҆́коже ви́дѣ гдⷭ҇ь, ꙗ҆́кѡ пристꙋпа́етъ ви́дѣти, призва̀  є҆го̀ гдⷭ҇ь и҆зъ кꙋпины̀, глаго́лѧ: мѡѷсе́е, мѡѷсе́е.  Ѻ҆́нъ же речѐ: что́ є҆сть; И҆ речѐ: не прибли́жисѧ  сѣ́мѡ: и҆ззꙋ́й сапо́гъ ѿ ногꙋ̀ твоє́ю. мѣ́сто бо, на  не́мже ты̀ стои́ши, землѧ̀ ст҃а̀ є҆́сть. И҆ речѐ є҆мꙋ̀:  а҆́зъ є҆́смь бг҃ъ ѻ҆тца̀ твоегѡ̀, бг҃ъ а҆враа́мовъ и҆ бг҃ъ  і҆саа́ковъ, и҆ бг҃ъ і҆а́кѡвль. ѿврати́ же мѡѷсе́й лицѐ  своѐ, стыдѧ́шебосѧ зрѣ́ти предъ бг҃омъ. Рече́ же гдⷭ҇ь къ  мѡѷсе́ю: ви́дѧ ви́дѣхъ ѡ҆ѕлобле́нїе люде́й мои́хъ, и҆̀же  во є҆гѵ́птѣ: и҆ во́пль и҆́хъ оу҆слы́шахъ ѿ  наси́льствꙋющихъ въ дѣ́лѣхъ. Вѣ́мъ бо болѣ́знь и҆́хъ, и҆  снидо́хъ, є҆́же и҆з̾ѧ́ти и҆̀хъ ѿ рꙋкѝ є҆гѵ́птѧнъ, и҆  и҆звестѝ и҆̀хъ ѿ землѝ ѻ҆́ныѧ, и҆ ввестѝ и҆̀хъ въ  зе́млю бла́гꙋ и҆ мно́гꙋ, въ зе́млю точа́щꙋ ме́дъ и҆ млеко̀. 
При́тчей чте́нїе. 
[Глава̀ и҃] Гдⷭ҇ь созда́ мѧ нача́ло пꙋте́й свои́хъ,  въ дѣла̀ своѧ̑. Пре́жде вѣ̑къ ѡ҆снова́ мѧ въ нача́лѣ,  пре́жде зе́млю (с. 250) сотвори́ти, и҆ пре́жде бє́здны  содѣ́лати, пре́жде пройтѝ и҆сто́чникѡмъ водны̑мъ, пре́жде  гора́мъ водрꙋзи́тисѧ, пре́жде же всѣ́хъ холмѡ́въ ражда́етъ  мѧ̀. Гдⷭ҇ь сотворѝ страны̑ и҆ пꙋсты̑ни, и҆ концы̀  населє́ны подъ небесе́мъ. Є҆гда̀ гото́вѧше не́бо, съ ни́мъ  бѣ́хъ, и҆ є҆гда̀ ѿлꙋча́ше себѣ̀ престо́лъ на  вѣ́трѣхъ, є҆гда̀ крѣ̑пки творѧ́ше вы̑шнїѧ ѻ҆́блаки, и҆  ꙗ҆́кѡ твє́рды полага́ше и҆сто́чники поднбⷭ҇ныѧ, внегда̀  полага́ти мо́рю предѣ́лъ є҆гѡ̀, и҆ во́ды не ми́мѡ и҆́дꙋтъ  оу҆́стъ є҆гѡ̀, и҆ крѣ̑пки творѧ́ше ѡ҆снова̑нїѧ землѝ,  бѣ́хъ при не́мъ оу҆строѧ́ѧ. А҆́зъ бѣ́хъ, ѡ҆ не́йже  ра́довашесѧ, по всѧ̑ же дни̑ веселѧ́хсѧ предъ лице́мъ  є҆гѡ̀, на всѧ́ко вре́мѧ. 
При часѣ́ же а҃-мъ но́щи, оу҆дарѧ́етъ въ вели́кїй  кампа́нъ дово́льнѡ, и҆ пото́мъ во всѧ̑. И҆ собра́вшесѧ  во хра́мъ, благослови́вшꙋ і҆ере́ю и҆ кадѧ́щꙋ, пое́мъ  повече́рїе вели́кое, и҆ Съ на́ми бг҃ъ: съ пѣ́нїемъ, на  гла́съ и҃, на ѻ҆́ба ли̑ка. И҆ ѻ҆бы̑чныѧ тропарѝ:  Де́нь преше́дъ: 
По а҃-мъ трист҃о́мъ тропа́рь пра́здника: Дне́сь  спасе́нїѧ на́шегѡ: По в҃-мъ, конда́къ пра́здника:  Взбра́нной воево́дѣ: И҆ по Сла́ва въ вы́шнихъ,  твори́мъ и҆схожде́нїе въ притво́ръ. И҆ быва́етъ лїті́а по  ѻ҆бы́чаю. 
И҆ пое́мъ стїхи̑ры пра́здника самогла́сны трѝ. Гла́съ  а҃. 
Вѷзанті́ево: 
Въ шесты́й мѣ́сѧцъ а҆рхїстрати́гъ по́сланъ бы́сть  къ тебѣ̀ дв҃ѣ и҆ чⷭ҇тѣй, возвѣсти́ти тебѣ̀ сло́во  спасе́нїѧ, вкꙋ́пѣ же и҆ зва́ти тебѣ̀: ра́дꙋйсѧ,  ѡ҆бра́дованнаѧ, гдⷭ҇ь съ тобо́ю, роди́ши сн҃а превѣ́чнаго  и҆зъ ѻ҆ц҃а̀, и҆ спасе́тъ лю́ди своѧ̑ ѿ грѣ̑хъ и҆́хъ. 
А҆нато́лїево: 
Въ мѣ́сѧцъ шесты́й по́сланъ бы́сть съ нб҃сѐ  гаврїи́лъ а҆рха́гг҃лъ во гра́дъ галїле́йскїй назаре́тъ,  принестѝ ѻ҆трокови́цѣ ра́дость благовѣ́щенїѧ: и҆  прише́дъ къ не́й, (с. 251) возопѝ, глаго́лѧ: ра́дꙋйсѧ,  ѡ҆бра́дованнаѧ, гдⷭ҇ь съ тобо́ю. ра́дꙋйсѧ, вмѣсти́лище  невмѣсти́магѡ є҆стества̀: є҆го́же бо небеса̀ не  вмѣсти́ша, оу҆тро́ба твоѧ̀ вмѣстѝ, благослове́ннаѧ:  ра́дꙋйсѧ, честно́е а҆да́мово воззва́нїе и҆ є҆́ѵино  и҆збавле́нїе, и҆ ра́дость мі́ра, и҆ весе́лїе ро́да на́шегѡ. 
По́сланъ бы́сть а҆рха́гг҃лъ гаврїи́лъ съ небесѐ ѿ  бг҃а къ дв҃ѣ нескве́рнѣй, во гра́дъ галїле́йскїй  назаре́тъ, благовѣсти́ти є҆́й стра́ннагѡ ѻ҆́браза  зача́тїе: по́сланъ бы́сть ра́бъ безпло́тенъ ко  ѡ҆дꙋшевле́нномꙋ гра́дꙋ и҆ две́ри мы́сленнѣй, возвѣсти́ти  влады́чнѧгѡ прише́ствїѧ сни́тїе. по́сланъ бы́сть во́инъ  нбⷭ҇ный къ прест҃ы́ѧ сла́вы пала́тѣ, проꙋгото́вати  зижди́телю жили́ще неѿе́млемо, и҆ прише́дъ къ не́й  взыва́ше: ра́дꙋйсѧ, престо́ле ѻ҆гнезра́чный,  четверозра́чныхъ пресла́внѣйшїй: ра́дꙋйсѧ, сѣда́лище цр҃ѧ̀  нбⷭ҇нагѡ: ра́дꙋйсѧ, горо̀ несѣко́маѧ, прїѧ́телище  пречестно́е, въ тебѣ́ бо всѐ и҆сполне́нїе всели́сѧ  бж҃ества̀ тѣле́снѣ, благоволе́нїемъ ѻ҆ц҃а̀ присносꙋ́щнагѡ  и҆ содѣ́йствомъ всест҃а́гѡ дх҃а. ра́дꙋйсѧ, ѡ҆бра́дованнаѧ,  гдⷭ҇ь съ тобо́ю. 
А҆́ще сꙋббѡ́та, и҆лѝ недѣ́лѧ. Сла́ва, гла́съ и҃. 
І҆ѡа́нна мона́ха: 
Да веселѧ́тсѧ небеса̀ и҆ ра́дꙋетсѧ землѧ̀: и҆́бо  ѻ҆ц҃ꙋ̀ соприсносꙋ́щный, собезнача́льный и҆ сопресто́льный,  щедро́тство прїе́мъ и҆ человѣколю́бнꙋю ми́лость, себѐ  поста́ви во и҆стоща́нїе, благоволе́нїемъ и҆ совѣ́томъ  ѻ҆́ч҃имъ, и҆ во оу҆тро́бꙋ всели́сѧ дв҃и́чꙋ,  пред̾ѡчище́ннꙋю дх҃омъ. ѽ чꙋдесѐ! бг҃ъ въ человѣ́цѣхъ,  невмѣсти́мый въ ложесна́хъ, безлѣ́тный въ лѣ́то: и҆  є҆́же пресла́внѣе, ꙗ҆́кѡ и҆ зача́тїе безсѣ́менно, и҆  и҆стоща́нїе несказа́нно, и҆ та́инство є҆ли́ко. Бг҃ъ бо  и҆стощава́етсѧ и҆ воплоща́етсѧ, и҆ зи́ждетсѧ, а҆́гг҃лꙋ къ  чⷭ҇тѣй зача́тїе глаго́лавшꙋ: ра́дꙋйсѧ, ѡ҆бра́дованнаѧ,  гдⷭ҇ь съ тобо́ю, и҆мѣ́ѧй ве́лїю ми́лость. (с. 252) 
И҆ ны́нѣ, гла́съ в҃: 
Благовѣствꙋ́етъ гаврїи́лъ благода́тнѣй дне́сь:  ра́дꙋйсѧ, неневѣ́стнаѧ мт҃и и҆ неискꙋсобра́чнаѧ. Не  оу҆дивлѧ́йсѧ стра́нномꙋ моемꙋ̀ зра́кꙋ, ни оу҆жаса́йсѧ,  а҆рха́гг҃лъ бо є҆́смь. ѕмі́й прельстѝ є҆́ѵꙋ и҆ногда̀:  ны́нѣ же благовѣствꙋ́ю тебѣ̀ ра́дость, и҆ пребꙋ́деши  нетлѣ́нна, и҆ роди́ши гдⷭ҇а, пречⷭ҇таѧ. 
А҆́ще же де́нь по́стенъ. Сла́ва, и҆ ны́нѣ,  Благовѣствꙋ́етъ гаврїи́лъ: Та́же моли̑твы ѻ҆бы̑чныѧ  бдѣ́нїѧ. И҆ вше́дше во хра́мъ, пое́мъ. 
На стїхо́внѣ стїхи̑ры самогла̑сны, гла́съ д҃. 
Въ шесты́й мѣ́сѧцъ по́сланъ бы́сть а҆рха́гг҃лъ къ  дв҃ѣ чⷭ҇тѣй: и҆ ра́доватисѧ є҆́й прире́къ, благовѣстѝ  и҆зъ неѧ̀ и҆зба́вителю проитѝ. тѣ́мже прїи́мши  цѣлова́нїе, зача́тъ тѧ̀ превѣ́чнаго бг҃а, несказа́ннѡ  благоволи́вшаго вочеловѣ́читисѧ, во спасе́нїе дꙋ́шъ  на́шихъ. 
Сті́хъ: Благовѣсти́те де́нь ѿ днѐ спасе́нїе бг҃а  на́шегѡ. 
Ѧ҆зы́ка, є҆гѡ́же не вѣ́дѧше, оу҆слы́ша бцⷣа:  глаго́лаше бо къ не́й а҆рха́гг҃лъ благовѣ́щенїѧ глаго́лы,  ѿѻнꙋ́дꙋже вѣ́рнѡ прїи́мши цѣлова́нїе, зача́тъ тѧ̀  превѣ́чнаго бг҃а. тѣ́мже и҆ мы̀ ра́дꙋющесѧ вопїе́мъ тѝ:  и҆зъ неѧ̀ воплоти́выйсѧ непрело́жнѡ, бж҃е, ми́ръ мі́рови  да́рꙋй. и҆ дꙋша́мъ на́шымъ ве́лїю млⷭ҇ть. 
Сті́хъ: Воспо́йте гдⷭ҇еви пѣ́снь но́вꙋ, воспо́йте  гдⷭ҇еви, всѧ̀ землѧ̀. 
Сѐ воззва́нїе ны́нѣ ꙗ҆ви́сѧ на́мъ: па́че сло́ва  бг҃ъ человѣ́кѡмъ соединѧ́етсѧ: а҆рха́гг҃ловымъ гла́сомъ  пре́лесть ѿгонѧ́етсѧ: дв҃а бо прїе́млетъ ра́дость, земна̑ѧ  бы́ша нб҃о. мі́ръ разрѣши́сѧ пе́рвыѧ клѧ́твы. да ра́дꙋетсѧ  тва́рь, и҆ гла́сы да воспое́тъ: тво́рче и҆ и҆зба́вителю  на́шъ, гдⷭ҇и, сла́ва тебѣ̀. 
Сла́ва, и҆ ны́нѣ, гла́съ то́йже. А҆ндре́а  і҆еросолѷмі́ты: 
Дне́сь ра́дость благовѣ́щенїѧ, дѣ́вственное  торжество̀, ни̑жнѧѧ съ вы́шними совокꙋплѧ́ютсѧ. а҆да́мъ  ѡ҆бновлѧ́етсѧ, (с. 253) и҆ є҆́ѵа пе́рвыѧ печа́ли  свобожда́етсѧ: и҆ сѣ́нь на́шегѡ сꙋщества̀, ѡ҆боже́нїемъ  прїе́мшагѡ смѣше́нїе, це́рковь бж҃їѧ бы́сть. ѽ та́инство!  ѻ҆́бразъ и҆стоща́нїѧ невѣ́домь, бога́тство бла́гости  несказа́нно, а҆́гг҃лъ слꙋ́житъ чꙋдесѝ: дв҃и́ча оу҆тро́ба  сн҃а прїе́млетъ: дх҃ъ ст҃ы́й низпосыла́етсѧ: ѻ҆ц҃ъ свы́ше  благоволи́тъ: и҆ и҆змѣне́нїе ѻ҆́бщимъ твори́тсѧ  совѣ́томъ, въ не́мже и҆ и҆́мже спа́сшесѧ, вкꙋ́пѣ съ  гаврїи́ломъ къ дв҃ѣ возопїи́мъ: ра́дꙋйсѧ, ѡ҆бра́дованнаѧ,  и҆зъ неѧ́же спасе́нїе хрⷭ҇то́съ бг҃ъ на́шъ, є҆́же по на́мъ  прїе́мъ є҆стество̀, къ себѣ̀ возведѐ. того̀ молѝ  спасти́сѧ дꙋша́мъ на́шымъ. 
Та́же, Ны́нѣ ѿпꙋща́еши: И҆ по Ѻ҆́ч҃е на́шъ: 
На благослове́нїе хлѣ́бѡвъ тропа́рь, гла́съ д҃: 
Дне́сь спасе́нїѧ на́шегѡ глави́зна, и҆ є҆́же ѿ  вѣ́ка та́инства ꙗ҆вле́нїе: сн҃ъ бж҃їй, сн҃ъ дв҃ы быва́етъ,  и҆ гаврїи́лъ благода́ть благовѣствꙋ́етъ. тѣ́мже и҆ мы̀ съ  ни́мъ бцⷣѣ возопїи́мъ: ра́дꙋйсѧ, бл҃года́тнаѧ, гдⷭ҇ь съ  тобо́ю. 
Три́жды. 
И҆ Бꙋ́ди и҆́мѧ гдⷭ҇не: съ пѣ́нїемъ, три́жды. И҆  чте́нїе пра́здника. 
На оу҆́трени, на Бг҃ъ гдⷭ҇ь, тропа́рь пра́здника,  три́жды. 
По а҃-й каѳі́смѣ ѻ҆́ба сѣда́льны трїѡ́ди безъ  є҆ктенїѝ: и҆ чте́нїе днѐ. 
По в҃-й же каѳі́смѣ, є҆ктенїа̀ и҆ сѣда́ленъ  пра́здника, гла́съ а҃. 
Подо́бенъ: Гро́бъ тво́й: 
Вели́кїй воево́да невеще́ственныхъ а҆́гг҃лъ бо  гра́дъ назаре́тъ предста́въ, цр҃ѧ̀ возвѣща́етъ тебѣ̀,  пречⷭ҇таѧ, вѣкѡ́въ и҆ гдⷭ҇а, ра́дꙋйсѧ, глаго́лѧ тебѣ̀,  бл҃гослове́ннаѧ марі́е, непостижи́мое и҆ несказа́нное чꙋ́до,  человѣ́кѡвъ ѡ҆бновле́нїе. 
Сла́ва, и҆ ны́нѣ, то́йже, и҆ чте́нїе пра́здника. 
По г҃-й каѳі́смѣ, сѣда́ленъ, гла́съ г҃. Подо́бенъ:  Красотѣ̀: 
Дне́сь всѧ̀ тва́рь ра́дꙋетсѧ, ꙗ҆́кѡ є҆́же  ра́дꙋйсѧ, тебѣ̀ (с. 254) глаго́летъ а҆рха́гг҃лъ,  благослове́ннаѧ честна́ѧ и҆ пречⷭ҇таѧ мт҃и хрⷭ҇та̀ бг҃а.  дне́сь ѡ҆мрача́етсѧ ѕмѣи́но шата́нїе: клѧ́твы бо пра́ѻтчи  разрѣша́етсѧ сою́зъ. тѣ́мже и҆ непреста́ннѡ вопїе́мъ тѝ:  ра́дꙋйсѧ, ѡ҆бра́дованнаѧ. 
Сла́ва, и҆ ны́нѣ, то́йже. По чте́нїи же даю́тсѧ  свѣщы̀ бра́тїи. 
По полѷеле́и сѣда́ленъ, гла́съ д҃. Подо́бенъ:  Оу҆диви́сѧ: 
Гаврїи́лъ съ нб҃сѐ, є҆́же ра́дꙋйсѧ, зове́тъ  чⷭ҇тнѣ́й: ꙗ҆́кѡ зачне́тъ во чре́вѣ превѣ́чнаго бг҃а,  сло́вомъ концы̀ соста́вльшаго. тѣ́мже марїа́мъ  ѿвѣщава́ше: безмꙋ́жна є҆́смь, и҆ ка́кѡ рождꙋ̀ сн҃а;  безсѣ́менное рожде́нїе кто̀ ви́дѣ; и҆ сказꙋ́ѧ глаго́лаше  а҆́гг҃лъ бцⷣѣ и҆ дв҃ѣ: на́йдетъ на тѧ̀ дх҃ъ ст҃ы́й, и҆  си́ла вы́шнѧгѡ ѡ҆сѣни́тъ тѧ̀. 
Сла́ва, и҆ ны́нѣ, гла́съ и҆ подо́бенъ то́йже: 
По́сланъ бы́сть гаврїи́лъ къ дв҃ѣ мр҃і́и, и҆  возвѣстѝ є҆́й неизлаго́ланнꙋю ра́дость: ꙗ҆́кѡ  безсѣ́меннѡ зачне́тъ, и҆ не и҆стлѣ́етъ. роди́ши бо сн҃а,  предвѣ́чнаго бг҃а, и҆ спасе́тъ лю́ди своѧ̑ ѿ грѣ̑хъ  и҆́хъ: и҆ свидѣ́тельствꙋетъ посла́вый мѧ̀ вопи́ти тебѣ̀,  благослове́ннаѧ, є҆́же ра́дꙋйсѧ: дв҃о роди́ши, и҆ по  ржⷭ҇твѣ̀ па́ки пребꙋ́деши дв҃а. 
И҆ чте́нїе пра́здника. Та́же степє́нна, а҃-й  а҆нтїфѡ́нъ д҃-гѡ гла́са. Прокі́менъ, гла́съ д҃:  Благовѣсти́те де́нь ѿ днѐ спасе́нїе бг҃а на́шегѡ.  Сті́хъ: Воспо́йте гдⷭ҇еви пѣ́снь но́вꙋ, воспо́йте  гдⷭ҇еви, всѧ̀ землѧ̀. Всѧ́кое дыха́нїе: Є҆ѵⷢ҇лїе  лꙋкѝ, зача́ло д҃. 
По н҃-мъ ѱалмѣ̀ стїхи́ра гла́съ в҃: Самогла́сна: 
Благовѣствꙋ́етъ гаврїи́лъ благода́тнѣй дне́сь:  ра́дꙋйсѧ, неневѣ́стнаѧ мт҃и и҆ неискꙋсобра́чнаѧ. не  оу҆дивлѧ́йсѧ стра́нномꙋ моемꙋ̀ зра́кꙋ: ни оу҆жаса́йсѧ,  а҆рха́гг҃лъ бо є҆́смь. ѕмі́й прельстѝ є҆́ѵꙋ и҆ногда̀:  ны́нѣ же благовѣствꙋ́ю тебѣ̀ ра́дость, и҆ пребꙋ́деши  нетлѣ́нна, и҆ ро́диши гдⷭ҇а, пречⷭ҇таѧ. (с. 255) 
Канѡ́нъ пра́здника, і҆рмосы̀ по два́жды, тропари́ же  на в҃і. Катава́сїа пра́здника, ѻ҆́ба ли̑ка вкꙋ́пѣ. А҆  и҆дѣ́же трипѣ́снецъ, та́мѡ пое́мъ пра́здника со і҆рмосо́мъ  на ѕ҃: и҆ трипѣ́снецъ на и҃: Катава́сїа, і҆рмо́съ трїѡ́ди,  ѻ҆́ба ли̑ка вкꙋ́пѣ. Канѡ́нъ, творе́нїе кѵ́ръ ѳеофа́на,  є҆гѡ́же краегране́сїе по а҆лфави́тꙋ до и҃-ѧ пѣ́сни. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Да пое́тъ тебѣ̀, влⷣчце, движѧ̀ свирѣ́ль  дх҃о́внꙋю, дв҃дъ, пра́ѻц҃ъ тво́й, послꙋ́шай, дщѝ,  ра́дованнагѡ гла́са ѿ а҆́гг҃ла, ра́дость бо возвѣща́етъ  тебѣ̀ неизглаго́ланнꙋю. 
[А҆́гг҃лъ] Вопїю̀ тебѣ̀ веселѧ́сѧ, приклонѝ  оу҆́хо твоѐ, и҆ вонмѝ мѝ, бж҃їе возвѣща́ющꙋ  безсѣ́менное зача́тїе: ѡ҆брѣла́ бо є҆сѝ благода́ть предъ  бг҃омъ, є҆ѧ́же никогда́же ѡ҆брѣ́те дрꙋга́ѧ, всечⷭ҇таѧ. 
[Бцⷣа] Да разꙋмѣ́ю, а҆́гг҃ле, твои́хъ глагѡ́лъ  си́лꙋ, ка́кѡ бꙋ́детъ, є҆́же ре́клъ є҆сѝ, глаго́ли  ꙗ҆́вственнѣйше; ка́кѡ зачнꙋ̀, дв҃а сꙋ́щи ѻ҆трокови́ца;  ка́кѡ же и҆ мт҃и бꙋ́дꙋ зижди́телѧ моегѡ̀; 
[А҆́гг҃лъ] Ле́стнѡ мѧ̀ вѣща́ти помышлѧ́еши,  ꙗ҆́кѡ мню̀: и҆ ра́дꙋюсѧ, зрѧ̀ твоѐ оу҆твержде́нїе.  дерза́й, влⷣчце, бг҃ꙋ бо хотѧ́щꙋ, оу҆до́бь сконча́ютсѧ и҆  пресла̑внаѧ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
[Бцⷣа] Ѡ҆скꙋдѣ̀ кнѧ́зь ѿ і҆ꙋ́ды, вре́мѧ  наста̀ про́чее, въ не́же ꙗ҆ви́тсѧ ꙗ҆зы́кѡвъ наде́жда,  хрⷭ҇то́съ: ты́ же, ка́кѡ сего̀ рождꙋ̀, дв҃а сꙋ́щи, скажѝ; 
[А҆́гг҃лъ] И҆́щеши ѿ менє̀ оу҆вѣ́дѣти,  дв҃о, ѻ҆́бразъ зача́тїѧ (с. 256) твоегѡ̀, но то́й  несказа́ненъ є҆́сть: дх҃ъ же ст҃ы́й зижди́тельною си́лою,  ѡ҆сѣни́въ тѧ̀, соверши́тъ. 
[Бцⷣа] Моѧ̀ прама́ти, прїе́мши ра́зꙋмъ ѕмїи́нъ,  пи́щи бж҃е́ственныѧ и҆згна́на бы́сть: тѣ́мже и҆ а҆́зъ  бою́сѧ цѣлова́нїѧ стра́ннагѡ твоегѡ̀, стыдѧ́щисѧ  поползнове́нїѧ. 
[А҆́гг҃лъ] Бж҃їй предста́тель по́сланъ є҆́смь,  бжⷭ҇твенный повѣ́дати тебѣ̀ совѣ́тъ: что̀ менє̀  бои́шисѧ, всенепоро́чнаѧ, па́че тебє̀ боѧ́щагѡсѧ; что̀  благоговѣ́еши мнѣ̀, влⷣчце, тебѣ̀ че́стнѡ  благоговѣ́ющемꙋ; 
Сѣда́ленъ, гла́съ и҃. Подо́бенъ: Свирѣ́лей  па́стырскихъ: 
Сло́во бж҃їе на зе́млю ны́нѣ сни́де, а҆́гг҃лъ  предста̀, вопїѧ̀ дв҃ѣ, ра́дꙋйсѧ, благослове́ннаѧ, ꙗ҆́же  печа́тїю є҆ди́на сохра́ншисѧ, во оу҆тро́бѣ прїе́мши  предвѣ́чнаго сло́ва и҆ гдⷭ҇а: да ѿ пре́лести спасе́тъ,  ꙗ҆́кѡ бг҃ъ, ро́дъ человѣ́ческїй. 
Сла́ва, и҆ ны́нѣ, гла́съ то́йже. Подо́бенъ:  Повелѣ́нное: 
По́сланъ бы́сть съ нб҃сѐ а҆рхїстрати́гъ гаврїи́лъ  ѿ бг҃а, ско́рѡ предста̀ ко ѡ҆дꙋшевле́нномꙋ гра́дꙋ,  глаго́лѧ къ не́й ꙗ҆́вственнѡ: зижди́телѧ прїи́меши, дв҃о,  во оу҆тро́бѣ, и҆ роди́ши сего̀ непрело́жнѣ съ пло́тїю.  тѣ́мже по́сланъ є҆́смь возвѣсти́ти тебѣ̀ стра́нное  ржⷭ҇тво̀, чⷭ҇таѧ, и҆ стою̀ зовѧ̀ тебѣ̀: ра́дꙋйсѧ, невѣ́сто  неневѣ́стнаѧ. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
[Бцⷣа] Сщ҃е́ннꙋю нѣ́кꙋю дв҃ꙋ ражда́ющꙋю,  слы́шахъ прⷪ҇ро́ка дре́вле є҆мманꙋ́ила проре́кша: хощꙋ́ же  разꙋмѣ́ти, ка́кѡ бжⷭ҇тва̀ растворе́нїе є҆стество̀  человѣ́ческое претерпи́тъ; 
[А҆́гг҃лъ] Ꙗ҆ви́ла є҆́сть кꙋпина̀, неѡпа́льна  пребы́вши, прїе́мши пла́мень, ѡ҆бра́дованнаѧ всепѣ́таѧ, на  тебѣ̀ та́инства пресла́вное: по рождествѣ́ бо пребꙋ́деши  чⷭ҇таѧ приснодв҃а. (с. 257) 
[Бцⷣа] Ѡ҆свѣща́емь сїѧ́нїемъ бг҃а  вседержи́телѧ, и҆́стины проповѣ́дниче, глаго́ли, гаврїи́ле,  и҆́стиннѣйшаѧ: ка́кѡ нетлѣ́ннѣ бы́вши чистотѣ̀ мое́й,  сло́ва рождꙋ̀ съ пло́тїю безпло́тнаго; 
[А҆́гг҃лъ] Со стра́хомъ тебѣ̀, ꙗ҆́кѡ ра́бъ  гпⷭ҇жѣ̀ предстою̀, съ боѧ́знїю, ѻ҆трокови́це, ны́нѣ  смотри́ти стыждꙋ́сѧ тебѐ: ꙗ҆́кѡ бо до́ждь на рꙋно̀  сни́детъ на тѧ̀ сло́во ѻ҆́ч҃ее, ꙗ҆́кѡ благоволѝ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
[Бцⷣа] Разꙋмѣ́ти не могꙋ̀ твои́хъ слове́съ  и҆звѣ́стїѧ: чꙋдеса́ бо бы́ша мно́жицею, бж҃твенною си́лою  чꙋдодѣ́йствꙋєма, зна́мєнїѧ и҆ ѻ҆́бразы зако́ннїи: роди́  же дв҃а неискꙋсомꙋ́жнѣ никогда́же. 
[А҆́гг҃лъ] Диви́тъ, всенепоро́чнаѧ, и҆ стра́нно  бо чꙋ́до твоѐ, є҆ди́на бо ты̀ всѣ́хъ цр҃ѧ̀ прїи́меши, во  оу҆тро́бѣ воплоща́ема: и҆ тѧ̀ проѡбразꙋ́ютъ прⷪ҇ро́чєскаѧ  речє́нїѧ и҆ гада̑нїѧ, и҆ зако́ннїи ѻ҆́бразы. 
[Бцⷣа] Всѣ́ми невмѣсти́мый и҆ всѣ́ми  неви́димый, ка́кѡ се́й мо́жетъ во чре́во дв҃и́че всели́тисѧ,  є҆́же са́мъ созда̀, ка́кѡ же и҆ зачнꙋ̀ бг҃а сло́ва,  собезнача́льна ѻ҆ц҃ꙋ̀ и҆ дх҃ꙋ; 
[А҆́гг҃лъ] Къ твоемꙋ̀ пра́ѻц҃ꙋ дв҃дꙋ,  ѡ҆бѣща́сѧ посади́ти ѿ плода̀ твоегѡ̀ чре́ва, на  прⷭ҇то́лѣ црⷭ҇тва є҆гѡ̀, і҆а́кѡвлю тѧ̀ добро́тꙋ, є҆ди́нꙋ  и҆збра̀ въ слове́сное селе́нїе. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
[Бцⷣа] Глагѡ́лъ твои́хъ, гаврїи́ле, гла́съ  ра́дованенъ прїе́мши, весе́лїѧ бжⷭ҇твеннагѡ и҆спо́лнихсѧ:  ра́дость бо повѣ́даеши, и҆ весе́лїе возвѣща́еши  безконе́чное. (с. 258) 
[А҆́гг҃лъ] Тебѣ̀ даде́сѧ ра́дость, бг҃омт҃и,  бжⷭ҇твеннаѧ: тебѣ̀, є҆́же ра́дꙋйсѧ, всѧ̀ тва́рь вопїе́тъ,  бг҃оневѣ́сто: ты́ бо є҆ди́на мт҃и сн҃а бж҃їѧ пронарече́сѧ,  чⷭ҇таѧ. 
[Бцⷣа] Є҆́ѵы мно́ю ны́нѣ да оу҆праздни́тсѧ  ѡ҆сꙋжде́нїе, да возда́стсѧ мно́ю до́лгъ дне́сь: мно́ю  заи́мствованїе дре́внее да да́стсѧ преиспо́лнено. 
[А҆́гг҃лъ] Ѡ҆бѣща́сѧ бг҃ъ а҆враа́мꙋ пра́ѻц҃ꙋ,  благослови́тисѧ въ сѣ́мени є҆гѡ̀ ꙗ҆зы́кѡмъ, чⷭ҇таѧ:  тобо́ю же коне́цъ ѡ҆бѣща́нїе прїе́млетъ дне́сь. 
Конда́къ, гла́съ и҃: 
Взбра́нной воево́дѣ побѣди́тєльнаѧ, ꙗ҆́кѡ  и҆зба́вльшесѧ ѿ ѕлы́хъ, благода́рствєннаѧ восписꙋ́емъ тѝ  рабѝ твоѝ, бцⷣе: но ꙗ҆́кѡ и҆мꙋ́щаѧ держа́вꙋ  непобѣди́мꙋю, ѿ всѧ́кихъ на́съ бѣ́дъ свободѝ, да  зове́мъ тѝ: ра́дꙋйсѧ, невѣ́сто неневѣ́стнаѧ. 
І҆́косъ: 
А҆́гг҃лъ предста́тель съ нб҃сѐ по́сланъ бы́сть  рещѝ бцⷣѣ, ра́дꙋйсѧ, и҆ со безпло́тнымъ гла́сомъ  воплоща́ема тѧ̀ зрѧ̀, гдⷭ҇и, оу҆жаса́шесѧ, и҆ стоѧ́ше,  зовы́й къ не́й такова̑ѧ: ра́дꙋйсѧ, є҆́юже ра́дость  возсїѧ́етъ: ра́дꙋйсѧ, є҆́юже клѧ́тва и҆сче́знетъ: ра́дꙋйсѧ,  па́дшагѡ а҆да́ма воззва́нїе: ра́дꙋйсѧ, сле́зъ є҆́ѵиныхъ  и҆збавле́нїе: ра́дꙋйсѧ, высото̀, неꙋдобовосходи́маѧ  человѣ́ческими по́мыслы: ра́дꙋйсѧ, глꙋбино̀ неꙋдобозри́маѧ  и҆ а҆́гг҃льскима ѻ҆чи́ма: ра́дꙋйсѧ, ꙗ҆́кѡ є҆сѝ цр҃е́во  сѣда́лище: ра́дꙋйсѧ, ꙗ҆́кѡ но́сиши носѧ́щаго всѧ̑:  ра́дꙋйсѧ, ѕвѣздо̀, ꙗ҆влѧ́ющаѧ сл҃нце: ра́дꙋйсѧ, оу҆тро́бо  бжⷭ҇твеннагѡ воплоще́нїѧ: ра́дꙋйсѧ, є҆́юже ѡ҆бновлѧ́етсѧ  тва́рь: ра́дꙋйсѧ, є҆́юже покланѧ́емсѧ творцꙋ̀. ра́дꙋйсѧ,  невѣ́сто неневѣ́стнаѧ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. (с. 259) 
[Бцⷣа] Свѣ́тъ невеще́ственный повѣ́даѧ, въ  веще́ственнѣ тѣлесѝ совокꙋплѧ́емь за милосе́рдїе мно́гое,  свѣ́тлое благовѣ́щенїе, бжⷭ҇твєннаѧ проповѣ̑данїѧ,  ны́нѣ взыва́еши мѝ: благослове́нъ, всечⷭ҇таѧ, пло́дъ  твоегѡ̀ чре́ва. 
[А҆́гг҃лъ] Ра́дꙋйсѧ, влⷣчце дв҃о, ра́дꙋйсѧ,  пречⷭ҇таѧ, ра́дꙋйсѧ, прїѧ́телище бж҃їе: ра́дꙋйсѧ, свѣ́щниче  свѣ́та, а҆да́мово воззва́нїе, є҆́ѵы и҆збавле́нїе, горо̀  ст҃а́ѧ, преѧ́вственное свѧще́нїе и҆ черто́гъ безсме́ртїѧ. 
[Бцⷣа] Дꙋ́шꙋ ѡ҆чи́сти, тѣ́ло ѡ҆свѧтѝ,  це́рковь сотвори́ мѧ вмѣсти́тельнꙋ бг҃а, ски́нїю  бг҃оꙋкра́шенꙋ, ѡ҆дꙋшевле́нъ хра́мъ наи́тїемъ прест҃а́гѡ  дх҃а, и҆ жи́зни чⷭ҇тꙋю мт҃рь. 
[А҆́гг҃лъ] Ꙗ҆́кѡ многосвѣ́тлꙋю свѣщꙋ̀, и҆  бг҃одѣ́ланенъ черто́гъ ви́жꙋ тѧ̀ ны́нѣ ꙗ҆́кѡ зла́тъ  кївѡ́тъ, зако́на пода́телѧ прїимѝ, бг҃оневѣ́сто,  благоизво́лившаго человѣ́ческое и҆зба́вити тобо́ю тлѣ́нное  сꙋщество̀. 
Пѣ́снь и҃. І҆рмо́съ: 
Слы́ши, ѻ҆трокови́це дв҃о чⷭ҇таѧ, да рече́тъ  оу҆́бѡ гаврїи́лъ совѣ́тъ вы́шнѧгѡ дре́внїй, и҆́стинный,  бꙋ́ди къ прїѧ́тїю гото́ва бж҃їю: тобо́ю бо невмѣсти́мый съ  человѣ́ки поживѐ. Тѣ́мъ и҆ ра́дꙋѧсѧ вопїю̀:  благослови́те, всѧ̑ дѣла̀ гдⷭ҇нѧ, гдⷭ҇а. 
[Бцⷣа] Оу҆́мъ всѧ́къ побѣжда́етсѧ земны́хъ,  ѿвѣща̀ дв҃и́ца, и҆́щꙋщи ꙗ҆̀же мнѣ̀ вѣща́еши  пресла̑внаѧ: слы́шахъ твоѧ̑ словеса̀, но бою́сѧ  оу҆жаса́ющисѧ, да не ле́стїю мѧ̀, ꙗ҆́кѡ є҆́ѵꙋ дале́че  по́слеши ѿ бг҃а. но ѻ҆ба́че сѐ вопїю̀: благослови́те,  всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во  вѣ́ки. 
[А҆́гг҃лъ] Сѐ тебѣ̀ недоꙋмѣ́нное разрѣши́сѧ,  глаго́летъ къ си̑мъ гаврїи́лъ: до́брѣ бо рекла̀ є҆сѝ,  ве́щь неꙋдобопости́жна, словесє́мъ твои́хъ оу҆сте́нъ  повинꙋ́ющисѧ про́чее. не сꙋмни́сѧ ꙗ҆́кѡ ле́сти, ꙗ҆́коже  ве́щи вѣ́рꙋй: а҆́зъ бо ра́дꙋѧсѧ вопїю̀: благослови́те, всѧ̑  дѣла̀ гдⷭ҇нѧ, гдⷭ҇а, и҆ превозноси́те є҆го̀ во вѣ́ки. (с.  260) 
[Бцⷣа] Зако́нъ се́й ѿ бг҃а є҆́сть  человѣ́кѡмъ, непоро́чнаѧ а҆́бїе глаго́летъ, ѻ҆́бщїѧ любвѐ  ржⷭ҇тво̀ происхо́дитъ, не вѣ́мъ сꙋпрꙋ́жника сла́сти  всеконе́чнѡ: ка́кѡ оу҆́бѡ глаго́леши, ꙗ҆́кѡ рождꙋ̀;  бою́сѧ, є҆гда̀ ле́сть глаго́леши; но ѻ҆ба́че сѐ вопїю̀:  благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те  є҆го̀ во вѣ́ки. 
[А҆́гг҃лъ] Глаго́лы, ꙗ҆̀же мнѣ̀ вѣща́еши,  чⷭ҇таѧ, а҆́гг҃лъ па́ки глаго́летъ, ѻ҆бы́чаѧ є҆́сть  рождества̀ человѣ́кѡвъ сме́ртныхъ: и҆́стиннѡ бг҃а тебѣ̀  ѡ҆бѣщава́ю, па́че сло́ва же и҆ смы́сла воплоща́ема, ꙗ҆́кѡ  вѣ́сть, и҆зъ тебє̀. тѣ́мже и҆ ра́дꙋѧсѧ, вопїю̀:  благослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те  є҆го̀ во вѣ́ки. 
[Бцⷣа] Ꙗ҆влѧ́ешисѧ мнѣ̀ и҆́стины вѣща́тель,  речѐ дв҃а, ра́дости бо ѻ҆́бщїѧ прише́лъ є҆сѝ  благовѣ́стникъ: дꙋ́шꙋ оу҆́бѡ ѡ҆чи́стихъ съ тѣ́ломъ, и҆ по  глаго́лꙋ твоемꙋ̀ бꙋ́ди мнѣ̀, да всели́тсѧ бг҃ъ въ мѧ̀, къ  немꙋ́же вопїю̀ съ тобо́ю: благослови́те, всѧ̑ дѣла̀ гдⷭ҇нѧ,  гдⷭ҇а, и҆ превозноси́те є҆го̀ во вѣ́ки. 
На ѳ҃-й пѣ́сни па́ки вжига́ютъ свѣщы̀ бра́тїѧ.  Честнѣ́йшꙋю не пое́мъ, но пое́мъ припѣ́въ  пра́здника: 
Благовѣствꙋ́й, землѐ, ра́дость ве́лїю, хвали́те,  небеса̀, бж҃їю сла́вꙋ. 
Та́же і҆рмо́съ: Ꙗ҆́кѡ ѡ҆дꙋшевле́нномꙋ: Подо́бнѣ  и҆ в҃-й ли́къ припѣ́въ, и҆ і҆рмо́съ: и҆ къ про́чымъ  тропарє́мъ пра́здника, то́йже припѣ́въ. 
Оу҆ трипѣ́снца же къ тропарє́мъ припѣва́емъ:  Сла́ва тебѣ̀, бж҃е на́шъ, сла́ва тебѣ̀. Къ  бг҃орѡ́дичнымъ припѣва́емъ припѣ́въ пра́здника. 
Пѣ́снь ѳ҃. І҆рмо́съ: 
Ꙗ҆́кѡ ѡ҆дꙋшевле́нномꙋ бж҃їю кївѡ́тꙋ, да ника́коже  ко́снетсѧ рꙋка̀ скве́рныхъ. Оу҆стнѣ́ же вѣ́рныхъ бцⷣѣ  немо́лчнѡ, гла́съ а҆́гг҃ла (с. 261) воспѣва́юще, съ  ра́достїю да вопїю́тъ: ра́дꙋйсѧ, благода́тнаѧ, гдⷭ҇ь съ  тобо́ю. 
Па́че смы́сла заче́нши бг҃а, є҆стества̀ ѻ҆бы́чаѧ  оу҆таи́сѧ, ѻ҆трокови́це: ты́ бо въ ржⷭ҇твѣ̀ мт҃рскагѡ  и҆збѣжа́ла є҆сѝ тлѣ́ннагѡ є҆стества̀, и҆ превы́шши  сꙋ́щи. тѣ́мже досто́йнѡ слы́шиши: ра́дꙋйсѧ, благода́тнаѧ,  гдⷭ҇ь съ тобо́ю. 
Ка́кѡ то́чиши млеко̀, дв҃о чⷭ҇таѧ, не мо́жетъ  и҆зрещѝ ѧ҆зы́къ зе́мленъ: стра́ннꙋ бо є҆стества̀  показꙋ́еши ве́щь, зако́ннагѡ ржⷭ҇тва̀ оу҆ста́въ прехо́диши.  тѣ́мже досто́йнѡ слы́шиши: ра́дꙋйсѧ, благода́тнаѧ, гдⷭ҇ь съ  тобо́ю. 
Та́йнѡ во сщ҃е́нныхъ писа́нїихъ глаго́ласѧ ѡ҆  тебѣ̀, мт҃и вы́шнѧгѡ: лѣ́ствицꙋ бо дре́вле і҆а́кѡвъ тѧ̀  ѡ҆бразꙋ́ющꙋю ви́дѣвъ, речѐ: степе́нь бж҃їѧ сїѧ̀. тѣ́мже  досто́йнѡ слы́шиши: ра́дꙋйсѧ, благода́тнаѧ, гдⷭ҇ь съ тобо́ю. 
Чꙋ́дное свѧщенноѧвле́нномꙋ мѡѷсе́ю кꙋпина̀ и҆  ѻ҆́гнь, показа̀ чꙋ́до: и҆ща́й же конца̀ въ прехожде́нїи  време́нъ, во ѻ҆трокови́цѣ чⷭ҇тѣй, речѐ, оу҆зрю̀.  є҆́йже, ꙗ҆́кѡ бцⷣѣ, да рече́тсѧ: ра́дꙋйсѧ, благода́тнаѧ,  гдⷭ҇ь съ тобо́ю. 
Данїи́лъ тѧ̀ го́рꙋ наречѐ мы́сленнꙋю: роди́тельницꙋ  же бж҃їю и҆са́їа: ви́дитъ же ꙗ҆́кѡ рꙋно̀ гедеѡ́нъ: дв҃дъ же  свѧще́нїе глаго́летъ, две́рь же тѧ̀ и҆́нъ. гаврїи́лъ же  тебѣ̀ взыва́етъ: ра́дꙋйсѧ, благода́тнаѧ, гдⷭ҇ь съ тобо́ю. 
Та́же і҆рмо́съ трїѡ́ди, и҆ пра́здника припѣ́въ и҆  і҆рмо́съ, ѻ҆́ба ли̑ка вкꙋ́пѣ. 
Свѣти́ленъ, Подо́бенъ: Со оу҆ченикѝ: 
А҆́г҃гльскихъ си́лъ а҆рхїстрати́гъ по́сланъ бы́сть  ѿ бг҃а вседержи́телѧ къ чⷭ҇тѣй и҆ дв҃ѣ, благовѣсти́ти  стра́нное и҆ неизрече́нное чꙋ́до: занѐ бг҃ъ, ꙗ҆́кѡ  чл҃вѣ́къ, и҆зъ неѧ̀ младодѣ́йствꙋетсѧ безъ сѣ́мене,  назида́ѧй ве́сь человѣ́ческїй ро́дъ: лю́дїе, благовѣсти́те  ѡ҆бновле́нїе мі́ра. 
Два́жды. 
Сла́ва, и҆ ны́нѣ, и҆́нъ свѣти́ленъ. Подо́бенъ:  Жєны̀ оу҆слы́шите: 
Є҆́же ѿ вѣ́ка дне́сь познава́етсѧ та́инство  бж҃їе, бг҃ъ (с. 262) сло́во, сн҃ъ дв҃ы мр҃і́и за милосе́рдїе  быва́етъ, и҆ ра́дость благовѣ́щенїѧ гаврїи́лъ  провѣщава́етъ. Съ ни́мже возопїе́мъ є҆́й: ра́дꙋйсѧ, мт҃и  гдⷭ҇нѧ. 
На хвали́техъ, Всѧ́кое дыха́нїе: и҆ пое́мъ  стїхи̑ры, на д҃, гла́съ а҃. 
Подо́бенъ: Нбⷭ҇ныхъ чинѡ́въ: 
Съ нбⷭ҇ныхъ крꙋгѡ́въ слетѣ́въ гаврїи́лъ въ  назаре́тъ, ꙳ прїи́де къ дв҃ѣ мр҃і́и, ꙳ вопїѧ̀ є҆́й:  ра́дꙋйсѧ, ꙳ зачне́ши сн҃а, а҆да́ма дре́внѣйшаго, ꙳ творца̀  вѣкѡ́въ и҆ и҆зба́вителѧ, ꙳ вопїю́щихъ тебѣ̀: ꙳ ра́дꙋйсѧ,  чⷭ҇таѧ. 
Соприсносꙋ́щное сло́во пребезнача́льнагѡ ѻ҆ц҃а̀, ꙳  не разлꙋчи́всѧ го́рнихъ, ꙳ ны́нѣ предста̀ дѡ́льнымъ, ра́ди  кра́йнѧгѡ благоꙋтро́бїѧ, ꙳ ми́лость прїе́мъ, є҆́же на ны̀  поползнове́нїѧ, ꙳ и҆ а҆да́мовꙋ нищетꙋ̀ воспрїе́мъ, ꙳  воѡбрази́сѧ въ чꙋжде́е. 
Гаврїи́лъ дв҃ѣ благовѣ́стїе съ нб҃сѐ прине́съ, ꙳  вопїѧ́ше: ра́дꙋйсѧ, ꙳ зачне́ши во чре́вѣ твое́мъ, ꙳ тобо́ю  вмѣсти́маго, ꙳ невмѣсти́маго же всѣ́ми: ꙳ и҆ ражда́ющаѧ  ꙗ҆ви́шисѧ, ꙳ ѿ ѻ҆ц҃а̀ пре́жде денни́цы возсїѧ́вшаго. 
Пресꙋ́щественное сло́во ꙳ пло́тїю всели́сѧ въ тѧ̀, ꙳  ѻ҆́ч҃имъ совѣ́томъ, бцⷣе дв҃о, ꙳ назда̀ ро́дъ, и҆́же по  на́мъ, ꙳ па́дшїй ѿ дре́внїѧ клѧ́твы. ꙳ тѣ́мъ є҆́же  ра́дꙋйсѧ, тебѣ̀ всѝ, мт҃и хрⷭ҇то́ва, ꙳ со а҆́гг҃ломъ  вопїе́мъ вѣ́рнѡ. 
Сла́ва, и҆ ны́нѣ, гла́съ в҃. Ѳеофа́ново: 
Є҆́же ѿ вѣ́ка та́инство ѿкрыва́етсѧ дне́сь, и҆  сн҃ъ бж҃їй сы́нъ человѣ́чь быва́етъ, да хꙋ́ждшее воспрїе́мъ  пода́стъ мѝ лꙋ́чшее, солга́сѧ дре́вле а҆да́мъ, и҆ бг҃ъ  возжелѣ́въ бы́ти, не бы́сть: чл҃вѣ́къ быва́етъ бг҃ъ, да  бо́га а҆да́ма содѣ́лаетъ. да весели́тсѧ тва́рь, да  ликовствꙋ́етъ є҆стество̀, ꙗ҆́кѡ а҆рха́гг҃лъ дв҃ѣ со  стра́хомъ предстои́тъ: и҆ є҆́же ра́дꙋйсѧ прино́ситъ,  печа́ли сопроти́вное. за милосе́рдїе ми́лости  вочл҃вѣ́чивыйсѧ, бж҃е на́шъ, сла́ва тебѣ̀. (с. 263) 
(А҆́ще є҆́сть сꙋббѡ́та, и҆лѝ недѣ́лѧ, Славосло́вїе  вели́кое и҆ є҆ктєнїѝ, и҆ ѿпꙋ́стъ.) А҆́ще же де́нь  по́стенъ, пое́мъ на стїхо́внѣ трїѡ́ди самогла́сенъ днѐ,  два́жды: и҆ мꙋ́чениченъ. 
Сла́ва, и҆ ны́нѣ, пра́здника, гла́съ и҃: 
Да веселѧ́тсѧ небеса̀, и҆ ра́дꙋетсѧ землѧ̀: и҆́бо  ѻ҆ц҃ꙋ̀ соприсносꙋ́щный, собезнача́льный и҆ сопресто́льный,  щедро́тство прїе́мъ, и҆ человѣколю́бнꙋю ми́лость, себѐ  поста́ви во и҆стоща́нїе, благоволе́нїемъ и҆ совѣ́томъ  ѻ҆́ч҃имъ, и҆ во оу҆тро́бꙋ всели́сѧ дѣви́чꙋ,  пред̾ѡчище́ннꙋю дх҃омъ. ѽ чꙋдесѐ! бг҃ъ въ человѣ́цѣхъ,  невмѣсти́мый въ ложесна́хъ, безлѣ́тный въ лѣ́то: и҆  є҆́же пресла́внѣе, ꙗ҆́кѡ и҆ зача́тїе безсѣ́менно, и҆  и҆стоща́нїе несказа́нно, и҆ та́инство є҆ли́ко. бг҃ъ бо  и҆стощава́етсѧ и҆ воплоща́етсѧ, и҆ зи́ждетсѧ, а҆́гг҃лꙋ къ  чⷭ҇тѣй зача́тїе глаго́лавшꙋ: ра́дꙋйсѧ, ѡ҆бра́дованнаѧ,  гдⷭ҇ь съ тобо́ю, и҆мѣ́ѧй ве́лїю ми́лость. 
Та́же, Бла́го є҆́сть: є҆ди́ножды. По Ѻ҆́ч҃е  на́шъ, тропа́рь пра́здника, и҆ є҆ктенїа̀, въ коне́цъ трѝ  покло́ны вели̑кїѧ, безъ ѿпꙋ́ста оу҆́трени: дае́тсѧ же и҆  ст҃ы́й є҆ле́й бра́тїи, и҆ пое́тсѧ стїхи́ра самогла́сна, и҆  ча́съ а҃-й съ каѳі́смою. Тропа́рь и҆ конда́къ пра́здника, и҆  въ коне́цъ трѝ покло́ны вели̑кїѧ, и҆ моли́тва: Хрⷭ҇тѐ,  свѣ́те и҆́стинный: и҆ ѿпꙋ́стъ. 
Въ г҃-й же ча́съ днѐ и҆схо́димъ со крⷭ҇ты̀ съ  лїті́ею внѣ̀ монастырѧ̀: и҆ возвра́щшесѧ вхо́димъ въ  трапе́зꙋ, и҆ пое́мъ ча́съ г҃-й, ѕ҃-й, съ каѳі́смами, безъ  покло́нѡвъ, тропа́рь и҆ конда́къ пра́здника. На часѣ́хъ  же въ кампа́нъ не оу҆дарѧ́емъ, на ѕ҃-мъ часѣ̀ пое́мъ  тропа́рь паремїѝ трїѡ́ди, и҆ прѡ́чаѧ по чи́нꙋ и҆́хъ, и҆  паремїа̀. И҆ чте́мъ сло́во, є҆мꙋ́же нача́ло: Па́ки  ра́дость бл҃говѣ́щенїѧ: Присовокꙋплѧ́емъ же и҆ ѳ҃-й  ча́съ съ каѳі́смою и҆ чте́нїемъ. Посе́мъ бл҃жє́нна  ско́рѡ безъ пѣ́нїѧ и҆ безъ покло́нѡвъ. Помѧнѝ на́съ,  гдⷭ҇и: Ли́къ нбⷭ҇ный. Сла́ва: Ли́къ ст҃ы́хъ  а҆́гг҃лъ: Ѡ҆сла́би, ѡ҆ста́ви: По Ѻ҆́ч҃е на́шъ,  конда́къ пра́здника. Гдⷭ҇и, поми́лꙋй, м҃. Сла́ва, и҆  (с. 264) ны́нѣ. Честнѣ́йшꙋю херꙋві̑мъ: И҆  покло́ны трѝ вели̑кїѧ, и҆ моли́тва: Всест҃а́ѧ трⷪ҇це:  и҆ ѿпꙋ́стъ. И҆ пое́мъ вече́рню безъ каѳі́смы и҆ безъ  покло́нѡвъ. 
На Гдⷭ҇и, воззва́хъ, пое́мъ трїѡ́ди самогла́сенъ  днѐ, два́жды, безъ мꙋ́ченична: и҆ подѡ́бны трїѡ́ди трѝ: и҆  пра́здника трѝ: и҆ а҆рха́гг҃ла трѝ. 
Стїхи̑ры пра́здника, гла́съ д҃. Самогла̑сны: 
Въ шесты́й мѣ́сѧцъ по́сланъ бы́сть а҆рха́гг҃лъ къ  дв҃ѣ чⷭ҇тѣй: и҆ ра́доватисѧ є҆́й прире́къ, благовѣстѝ  и҆зъ неѧ̀ и҆зба́вителю проитѝ. тѣ́мже прїи́мши  цѣлова́нїе, зача́тъ тѧ̀ превѣ́чнаго бг҃а, несказа́ннѡ  благоволи́вшаго вочеловѣ́читисѧ, во спасе́нїе дꙋ́шъ  на́шихъ. 
Ѧ҆зы́ка, є҆гѡ́же не вѣ́дѧше, оу҆слы́ша бцⷣа:  глаго́лаше бо къ не́й а҆рха́гг҃лъ благовѣ́щенїѧ глаго́лы,  ѿѻнꙋ́дꙋже вѣ́рнѡ прїи́мши цѣлова́нїе, зача́тъ тѧ̀  превѣ́чнаго бг҃а. тѣ́мже и҆ мы̀ ра́дꙋющесѧ вопїе́мъ тѝ:  и҆зъ неѧ̀ воплоти́выйсѧ непрело́жнѡ, бж҃е, ми́ръ мі́рови  да́рꙋй, и҆ дꙋша́мъ на́шымъ ве́лїю млⷭ҇ть. 
Сѐ воззва́нїе ны́нѣ ꙗ҆ви́сѧ на́мъ, па́че сло́ва  бг҃ъ человѣ́кѡмъ соединѧ́етсѧ, а҆рха́гг҃ловымъ гла́сомъ  пре́лесть ѿгонѧ́етсѧ: дв҃а бо прїе́млетъ ра́дость, земна̑ѧ  бы́ша нб҃о. мі́ръ разрѣши́сѧ пе́рвыѧ клѧ́твы. да ра́дꙋетсѧ  тва́рь, и҆ гла́сы да воспое́тъ: тво́рче и҆ и҆зба́вителю  на́шъ, гдⷭ҇и, сла́ва тебѣ̀. 
А҆рха́гг҃ла стїхи̑ры, гла́съ а҃. Подо́бенъ:  Всехва́льнїи мч҃ницы: 
Гаврїи́лъ вели́кїй, ꙳ оу҆́мъ бг҃ови́днѣйшїй,  свѣтоза́рный и҆ спаси́тельный, ꙳ свѣ́тъ трисо́лнечный  зри́тъ, ꙳ и҆ пое́тъ съ вы́шними чи́ны ꙳ бжⷭ҇твенное и҆  стра́шное пѣ́нїе: ꙳ мо́литъ дарова́ти дꙋша́мъ на́шымъ ꙳  ми́ръ и҆ ве́лїю ми́лость. 
Вели́кое та́инство, ꙳ пе́рвѣе а҆́гг҃лѡмъ  невѣ́домое, ꙳ и҆ пре́жде вѣ̑къ соблюда́емое, ꙳ є҆ди́номꙋ  оу҆вѣ́рисѧ тебѣ̀, (с. 265) гаврїи́ле, ꙳ и҆ сїѐ  є҆ди́нѣй повѣ́далъ є҆сѝ чⷭ҇тѣй, ꙳ въ назаре́тъ  прише́дъ, ꙳ съ не́юже молѝ, ꙳ дарова́ти дꙋша́мъ на́шымъ ꙳  ми́ръ и҆ ве́лїю ми́лость. 
Къ а҃і стїхꙋ̀ припѣ́въ: 
Творѧ́й а҆́гг҃лы своѧ̑ дх҃и, и҆ слꙋги̑ своѧ̑  пла́мень ѻ҆́гненный. 
Свѣ́та сы́й и҆спо́лнь при́снѡ, ꙳ и҆ творѧ̀  хотѣ́нїе, ꙳ и҆ скончава́ѧ повелѣ̑нїѧ вседержи́телѧ, ꙳  нача́льниче а҆́гг҃лѡвъ, ꙳ гаврїи́ле всеизрѧ́дне, ꙳ любо́вїю  тѧ̀ чтꙋ́щыѧ спаса́й, ꙳ при́снѡ просѧ̀, ꙳ дарова́ти дꙋша́мъ  на́шымъ ꙳ ми́ръ и҆ ве́лїю ми́лость. 
Сла́ва, и҆ ны́нѣ, гла́съ ѕ҃ Самогла́сенъ: 
По́сланъ бы́сть съ нб҃сѐ гаврїи́лъ а҆рха́гг҃лъ,  благовѣсти́ти дв҃ѣ зача́тїе: и҆ прише́дъ въ назаре́тъ,  помышлѧ́ше въ себѣ̀, чꙋдесѝ оу҆дивлѧ́ѧсѧ. ѽ ка́кѡ въ  вы́шнихъ непостижи́мъ сы́й ѿ дв҃ы ражда́етсѧ: и҆мѣ́ѧй  престо́лъ нб҃о, и҆ подно́жїе зе́млю, во оу҆тро́бꙋ  вмѣща́етсѧ дв҃и́чꙋ! на него́же шестокрыла́тїи и҆  многоѻчи́тїи зрѣ́ти не мо́гꙋтъ, сло́вомъ є҆ди́нѣмъ ѿ  сеѧ̀ воплоти́тисѧ благоизво́ли. бж҃їе є҆́сть сло́во  настоѧ́щее, что̀ оу҆̀бо стою̀ и҆ не глаго́лю дв҃ѣ:  ра́дꙋйсѧ, благода́тнаѧ, гдⷭ҇ь съ тобо́ю: ра́дꙋйсѧ, чⷭ҇таѧ  дв҃о: ра́дꙋйсѧ, невѣ́сто неневѣ́стнаѧ: ра́дꙋйсѧ, мт҃и  живота̀, благослове́нъ пло́дъ чре́ва твоегѡ̀! 
І҆ере́й же твори́тъ проскомі́дїю въ стїхи̑ры. Вхо́дъ  со є҆ѵⷢ҇лїемъ. Свѣ́те ти́хїй: Прокі́менъ, и҆ чтє́нїѧ  днѐ, и҆ пра́здника двѣ̀: а҃-ѧ, Вни́де мѡѷсе́й: в҃-ѧ,  Гдⷭ҇ь созда́ мѧ: Та́же є҆ктенїа̀ ма́лаѧ: и҆ возгла́съ  трист҃а́гѡ, и҆ трист҃о́е. Прокі́менъ, гла́съ д҃.  Бл҃говѣсти́те де́нь ѿ днѐ спасе́нїе бг҃а на́шегѡ.  Сті́хъ: Воспо́йте гдⷭ҇еви пѣ́снь но́вꙋ, воспо́йте  гдⷭ҇еви, всѧ̀ землѧ̀. А҆пⷭ҇лъ ко є҆вре́ємъ, зача́ло т҃ѕ.  Бра́тїе, свѧтѧ́й и҆ ѡ҆свѧща́емїи. А҆ллилꙋ́їа, гла́съ а҃:  Сни́детъ ꙗ҆́кѡ до́ждь на рꙋно̀, и҆ ꙗ҆́кѡ ка́плѧ  ка́плющаѧ на зе́млю. Сті́хъ: Бꙋ́детъ и҆́мѧ є҆гѡ̀  благослове́но во вѣ́ки, пре́жде со́лнца пребыва́етъ (с.  266) и҆́мѧ є҆гѡ̀. Є҆ѵⷢ҇лїе лꙋкѝ, зача́ло г҃: Во  дне́хъ ѻ҆́нѣхъ зача́тъ є҆лїсаве́тъ: И҆ прѡ́чаѧ  бжⷭ҇твенныѧ лїтꙋргі́и златоꙋ́стагѡ. Вмѣ́стѡ Досто́йна,  пое́мъ і҆рмо́съ: Ꙗ҆́кѡ ѡ҆дꙋшевле́нномꙋ: Прича́стенъ:  И҆збра̀ гдⷭ҇ь сїѡ́на, и҆ и҆зво́ли є҆го̀ въ жили́ще  себѣ̀. 
[зрѝ] І҆ѡа́нна по́стника: Ѡ҆брѣта́емъ въ нѣ́кїихъ  тѵ́пицѣхъ, є҆́же пѣ́тисѧ въ се́мъ днѝ честна́гѡ сегѡ̀  пра́здника: Да и҆спра́витсѧ моли́тва моѧ̀: И҆ сїѐ не  вѣ́мъ, кі́имъ нра́вомъ ѡ҆предѣли́сѧ. Нѣ́цыи бо и҆зъ  произволе́нїѧ и҆ неꙋче́нїѧ мнѡ́гаѧ приложи́ша. А҆́зъ же,  ꙗ҆́кѡ мню̀, сїѐ не попꙋща́ти въ златоꙋ́стагѡ соверше́нной  лїтꙋргі́и, и҆ въ ѕ҃ часѣ̀, и҆ проскомі́дїи бы́вшей. 
Глаго́летъ бо, въ ꙗ҆ково́мъ днѝ слꙋчи́тсѧ  пра́здникъ бжⷭ҇твеннагѡ благовѣ́щенїѧ, лїтꙋргі́а  златоꙋ́стагѡ, и҆ на трапе́зѣ разрѣше́нїе ры́бъ, ꙗ҆ко́въ  а҆́ще де́нь слꙋчи́тсѧ. 
Сїе́ бо прїѧ́хомъ ѿ бжⷭ҇твенныхъ ѻ҆тцє́въ,  є҆́же ꙗ҆́сти ры̑бы въ де́нь бжⷭ҇твеннагѡ благовѣ́щенїѧ.  Да и҆спра́витсѧ же, въ преждесвѧще́нныхъ лїтꙋргі́и  зачини́сѧ пѣ́ти, и҆ въ ѳ҃-мъ часѣ̀: не бо тре́бствꙋетъ  ко́емꙋ пла́ча зна́менїю въ се́мъ днѝ пѣ́тисѧ: чествꙋ́емъ  бо то́й, ꙗ҆́кѡ глави́знꙋ на́шегѡ спасе́нїѧ. 
[зрѝ] А҆́ще вели́кїѧ ра́ди нꙋ́жды нѣ́сть  лїтꙋргі́и. На Гдⷭ҇и, воззва́хъ, стїхи̑ры трїѡ́ди  подѡ́бны, г҃: и҆ пра́здника, д҃: и҆ а҆рха́гг҃ла, г҃. Сла́ва,  и҆ ны́нѣ, пра́здника. Вхо́дъ, прокі́менъ, и҆ чте́нїѧ  днѐ, и҆ пра́здника, в҃. Та́же прокі́менъ, а҆пⷭ҇лъ, и҆  є҆ѵⷢ҇лїе пра́здника: и҆ по чте́нїи, Сподо́би, гдⷭ҇и:  На стїхо́внѣ трїѡ́ди самогла́сенъ днѐ два́жды: и҆  мꙋ́чениченъ. Сла́ва, и҆ ны́нѣ: Дне́сь ра́дость: По  Ны́нѣ ѿпꙋща́еши: тропа́рь а҆рха́гг҃ла: Сла́ва, и҆  ны́нѣ пра́здника. Є҆ктенїа̀, и҆ трѝ покло́ны вели̑кїѧ, и҆  ѿпꙋ́стъ. 
На трапе́зѣ быва́етъ оу҆тѣше́нїе бра́тїи ве́лїе,  ꙗ҆ди́мъ ры́бы, и҆ пїе́мъ вїно̀, въ кі́йлибо де́нь  слꙋчи́тсѧ, є҆ди́ножды дне́мъ, кромѣ̀ сꙋббѡ́ты и҆ недѣ́ли. 
[зрѝ] Повече́рїе пое́мъ ма́лое въ притво́рѣ  поско́рꙋ, безъ покло́нѡвъ и҆ канѡ́на: то́чїю на Сла́ва  въ вы́шнихъ, трѝ покло́ны, и҆ по (с. 267) трисвѧто́мъ трѝ  покло́ны, и҆ по Честнѣ́йшꙋю: г҃ покло́ны вели̑кїѧ, съ  моли́твою, Гдⷭ҇и и҆ влⷣко: и҆ про́чыѧ в҃і. И҆ на  послѣ́днемъ трисвѧто́мъ, г҃ покло́ны, и҆ ѿпꙋ́стъ. 
🕅 А҆́ще слꙋчи́тсѧ благовѣ́щенїе въ сꙋббѡ́тꙋ  г҃-ю и҆лѝ д҃-ю постѡ́въ. 
Въ пѧто́къ ве́чера каѳі́смы не глаго́лемъ: на  Гдⷭ҇и, воззва́хъ, стїхи̑ры на і҃: трїѡ́ди самогла́сенъ  днѐ, два́жды, и҆ пра́здника, и҃: Сла́ва, и҆ ны́нѣ,  пра́здника. И҆ чтє́нїѧ пре́жде днѐ, и҆ пра́здника є҃. И҆  Да и҆спра́витсѧ моли́тва моѧ̀: и҆ про́чее  преждесвѧще́нныхъ. 
Ѡ҆ а҃-мъ же часѣ̀ но́щи, пое́мъ повече́рїе вели́кое  по ѻ҆бы́чаю. По а҃-мъ трист҃о́мъ, тропа́рь пра́здника.  По в҃-мъ, конда́къ пра́здника. По Сла́ва въ  вы́шнихъ: и҆схожде́нїе, ꙗ҆́коже пред̾ꙋказа́сѧ въ де́нь  по́стенъ. 
На оу҆́трени быва́етъ слꙋ́жба всѧ̀ пра́здника,  нижѐ четверопѣ́снецъ, не и҆́но что̀ сꙋббѡ́тное пое́тсѧ, но  всѐ пра́здника: пое́мъ же и҆ Славосло́вїе вели́кое:  четверопѣ́снецъ же пое́тсѧ въ четверто́къ на повече́рїи.  Та́кожде и҆ на лїтꙋргі́и всѐ пра́здника. Предъ лїтꙋргі́ею  же во в҃-й ча́съ днѐ, и҆схожде́нїе твори́мъ внѣ̀  монастырѧ̀ по ѻ҆бы́чаю: и҆ возвра́щшесѧ пое́мъ лїтꙋргі́ю,  и҆ блажє́нна ѿ канѡ́на пра́здника пѣ́снь г҃-ѧ, и҆ ѕ҃-ѧ. 
🕅 Подоба́етъ вѣ́дати, а҆́ще слꙋчи́тсѧ  благовѣ́щенїе въ недѣ́лю г҃-ю постѡ́въ. 
Въ сꙋббѡ́тꙋ на ма́лѣй вече́рни, на Гдⷭ҇и,  воззва́хъ, стїхи̑ры крⷭ҇та̀ д҃: Сла́ва, и҆ ны́нѣ,  пра́здника. На стїхо́внѣ стїхи́ра воскре́сна є҆ди́на,  и҆ пра́здника г҃, самогла̑сны: Стїхо́вна вели́кїѧ вече́рни,  съ припѣ́вы и҆́хъ: Сла́ва, и҆ ны́нѣ, пра́здника. По  трисвѧто́мъ тропа́рь воскре́сенъ: Сла́ва, и҆ ны́нѣ,  пра́здника. Є҆ктенїа̀ и҆ ѿпꙋ́стъ. 
На вели́цѣй вече́рни, Блаже́нъ мꙋ́жъ, каѳі́сма  всѧ̀. На Гдⷭ҇и, воззва́хъ, стїхи̑ры воскрє́сны, г҃: и҆  крⷭ҇та̀ подѡ́бны г҃: и҆ пра́здника подѡ́бны, г҃, на д҃.  Сла́ва, крⷭ҇та̀, гла́съ г҃: Хрⷭ҇тѐ, бж҃е на́шъ: И҆ (с.  268) ны́нѣ, пра́здника, гла́съ ѕ҃: По́сланъ бы́сть:  Та́же, вхо́дъ. И҆ чте́нїй є҃. На лїті́и стїхи̑ры  пра́здника, самогла́сны г҃, гла́са а҃: и҆ крⷭ҇та̀, г҃:  пи̑саны на хвали́техъ. Сла́ва, пра́здника: И҆ ны́нѣ,  крⷭ҇та̀. На стїхо́внѣ стїхи̑ры воскрє́сны, по  а҆лфави́тꙋ. Сла́ва, крⷭ҇та̀: И҆ ны́нѣ, пра́здника. На  благослове́нїи хлѣ́бѡвъ тропа́рь пра́здника, два́жды: и҆  крⷭ҇та̀ а҃. И҆ чте́нїе въ посла́нїихъ а҆пⷭ҇льскихъ, и҆лѝ  пра́здника. 
На оу҆́трени, на Бг҃ъ гдⷭ҇ь, тропа́рь  воскре́сенъ гла́са, два́жды. Сла́ва, крⷭ҇та̀: И҆ ны́нѣ,  пра́здника. По каѳі́смахъ сѣда́льны воскрє́сны съ  бг҃оро́дичны и҆́хъ: и҆ чте́нїе во є҆ѵⷢ҇лїи толково́мъ.  Полѷеле́й, и҆ сѣда́льны пра́здника, всѝ по  є҆ди́ножды: Сла́ва, и҆ ны́нѣ, пра́здника, и҆ чте́нїе  пра́здника. Степє́нны гла́са. Прокі́менъ пра́здника.  Всѧ́кое дыха́нїе: и҆ є҆ѵⷢ҇лїе пра́здника.  Воскрⷭ҇нїе хрⷭ҇то́во: ѱало́мъ н҃: стїхи́ра пра́здника.  Канѡ́нъ воскрⷭ҇нъ на д҃: и҆ креста̀ на д҃: и҆ пра́здника  на ѕ҃. Катава́сїа пра́здника: Ѿве́рзꙋ оу҆ста̀  моѧ̑: По г҃-й пѣ́сни конда́къ крⷭ҇та̀, и҆ і҆́косъ:  Та́же сѣда́льны крⷭ҇та̀: Сла́ва, и҆ ны́нѣ, пра́здника, и҆  чте́нїе пра́здника. По ѕ҃-й пѣ́сни конда́къ пра́здника,  и҆ і҆́косъ: и҆ про́логъ. На ѳ҃-й пѣ́сни пое́мъ,  Честнѣ́йшꙋю: Свѣти́ленъ воскре́сенъ. Сла́ва, крⷭ҇та̀:  И҆ ны́нѣ, пра́здника. На хвали́техъ стїхи̑ры воскрє́сны  д҃, и҆ пра́здника г҃, гла́съ а҃, подо́бенъ: Нбⷭ҇ныхъ  чинѡ́въ: и҆ самогла́сенъ, гла́съ в҃: Є҆́же ѿ вѣ́ка  та́инство: съ припѣ́вы и҆́хъ. Та́же припѣ́въ:  Воскрⷭ҇нѝ, гдⷭ҇и бж҃е мо́й: и҆ пое́мъ самогла́снꙋ  стїхи́рꙋ днѐ: Сла́ва, тꙋ́южде. И҆ ны́нѣ,  Преблагослове́нна є҆сѝ: Славосло́вїе вели́кое. И҆  быва́етъ послѣ́дованїе крестопокло́нное по ѻ҆бы́чаю. И҆  посе́мъ є҆ктєнїѝ, и҆ ѿпꙋ́стъ. Сла́ва, и҆ ны́нѣ,  стїхи́ра є҆ѵⷢ҇льскаѧ, и҆ ѡ҆глаше́нїе стꙋді́тово. И҆ ча́съ  а҃-й въ притво́рѣ. На а҃-мъ часѣ̀ тропа́рь  воскре́сенъ: Сла́ва, крⷭ҇та̀: И҆ ны́нѣ, бг҃оро́диченъ  часѡ́въ: По Ѻ҆́ч҃е на́шъ, конда́къ крⷭ҇та̀, и҆ прѡ́чаѧ.  И҆ соверше́нный ѿпꙋ́стъ. 
Во вторы́й же ча́съ днѐ и҆схо́димъ внѣ̀  монастырѧ̀, ꙗ҆́коже пред̾ꙋказа́сѧ: и҆ возвра́щшесѧ пое́мъ  часы̀, на ни́хже глаго́летсѧ тропа́рь воскре́сенъ, и҆  пра́здника и҆ креста̀ премѣнѧ́юще, та́кожде и҆ кондакѝ.  (с. 269) 
На лїтꙋргі́и блажє́нна гла́са, на д҃, и҆ пра́здника  пѣ́снь г҃-ѧ, на д҃, и҆ крⷭ҇та̀ пѣ́снь ѕ҃-ѧ, на д҃. По  вхо́дѣ тропа́рь воскрⷭ҇нъ и҆ крⷭ҇та̀, и҆ пра́здника.  Сла́ва, конда́къ крⷭ҇та̀: И҆ ны́нѣ, пра́здника.  Вмѣ́стѡ же трист҃а́гѡ пое́мъ: Крⷭ҇тꙋ̀ твоемꙋ̀  покланѧ́емсѧ, влⷣко: Прокі́менъ, а҆пⷭ҇лъ, а҆ллилꙋ́їа,  є҆ѵⷢ҇лїе, и҆ прича́стенъ пре́жде пра́здника, та́же крⷭ҇та̀.  Вмѣ́стѡ Досто́йна, пое́мъ і҆рмо́съ: Ꙗ҆́кѡ  ѡ҆дꙋшевле́нномꙋ: Лїтꙋргі́а же вели́кагѡ васі́лїа.  Та́кожде и҆ во всѧ̑ недѣ̑ли ст҃ы́хъ постѡ́въ, въ ни́хже  а҆́ще пра́здникъ се́й слꙋчи́тсѧ, быва́етъ лїтꙋргі́а  вели́кагѡ васі́лїа непремѣ́ннѡ. 
🕅 А҆́ще слꙋчи́тсѧ благовѣ́щенїе въ  понедѣ́льникъ д҃-ѧ, и҆лѝ є҃-ѧ, и҆лѝ ѕ҃-ѧ недѣ́ли  ст҃ы́хъ постѡ́въ. 
Въ недѣ́лю на ма́лѣй вече́рни, стїхи̑ры пра́здника  на д҃: Сла́ва, и҆ ны́нѣ, пра́здника. На стїхо́внѣ  трїѡ́ди самогла́сенъ днѐ два́жды, и҆ мꙋ́чениченъ: Сла́ва,  и҆ ны́нѣ, пра́здника. Тропа́рь пра́здника, є҆ктенїа̀  ма́лаѧ: и҆ ѿпꙋ́стъ. 
На вели́цѣй вече́рни, по ѻ҆бы́чномъ ѱалмѣ̀  пое́мъ, Блаже́нъ мꙋ́жъ, а҃-й а҆нтїфѡ́нъ. На Гдⷭ҇и,  воззва́хъ, стїхи̑ры на і҃: трїѡ́ди подо́бенъ г҃, и҆  пра́здника, з҃. Сла́ва, и҆ ны́нѣ: По́сланъ бы́сть:  Вхо́дъ. Прокі́менъ днѐ, и҆ чтє́нїѧ пра́здника г҃. И҆  посе́мъ є҆ктенїа̀. Рце́мъ всѝ: Та́же, Сподо́би,  гдⷭ҇и: И҆спо́лнимъ вече́рнюю: На лїті́и стїхи̑ры  пра́здника. Сла́ва, и҆ ны́нѣ, пра́здника. На стїхо́внѣ  стїхи̑ры пра́здника, съ припѣ́вы пра́здника: Сла́ва, и҆  ны́нѣ, пра́здника. На благослове́нїе хлѣ́бѡвъ тропа́рь  пра́здника, три́жды: и҆ чте́нїе пра́здника. 
На оу҆́трени пое́мъ пра́здника слꙋ́жбꙋ, ꙗ҆́коже въ  по́стенъ де́нь предписа́сѧ на рѧдꙋ̀, Въ понедѣ́льникъ  же д҃-ѧ недѣ́ли постѡ́въ, на а҃-мъ часѣ̀ быва́етъ  поклоне́нїе честно́мꙋ крⷭ҇тꙋ̀ по ѻ҆бы́чаю. 
🕅 А҆́ще ли слꙋчи́тсѧ благовѣ́щенїе въ сре́дꙋ  крⷭ҇топокло́ннꙋю. 
Ѡ҆ставлѧ́ютсѧ стїхи̑ры и҆ Сла́вники, и҆ канѡ́нъ  крⷭ҇та̀: и҆ пою́тсѧ въ понедѣ́льникъ, и҆лѝ въ пѧто́къ  тоѧ́же седми́цы. Здѣ́ же пое́мъ слꙋ́жбꙋ всю̀ благовѣ́щенїѧ  съ трипѣ́снцемъ средны́мъ, ꙗ҆́коже (с. 270) оу҆каза́сѧ въ  а҃ де́нь, на рѧдꙋ̀. А҆ на оу҆́трени, на а҃-мъ часѣ̀,  поклоне́нїе крⷭ҇та̀ быва́етъ по чи́нꙋ. 
🕅 А҆́ще ли слꙋчи́тсѧ благовѣ́щенїе въ  недѣ́лю д҃-ю, и҆лѝ є҃-ю, постѡ́въ. 
Въ сꙋббѡ́тꙋ, на ма́лѣй вече́рни стїхи̑ры  пра́здника, на д҃. Сла́ва, и҆ ны́нѣ, пра́здника. На  стїхо́внѣ стїхи́ра воскре́сна є҆ди́на, и҆ пра́здника  стїхо́вна вели́кїѧ вече́рни, съ припѣ́вы и҆́хъ. Сла́ва, и҆  ны́нѣ, пра́здника. Тропа́рь пра́здника, є҆ктенїа̀ ма́лаѧ  и҆ ѿпꙋ́стъ. 
На вели́цѣй вече́рни, Блаже́нъ мꙋ́жъ, каѳі́сма  всѧ̀. На Гдⷭ҇и, воззва́хъ, стїхи̑ры воскрє́сны г҃: и҆  ꙾восто́ченъ꙾꙾А҆нато́лїевъ꙾, а҃: и҆ пра́здника, ѕ҃. Сла́ва,  и҆ ны́нѣ, гла́съ ѕ҃: По́сланъ бы́сть: Вхо́дъ.  Прокі́менъ днѐ: и҆ чте́нїй пра́здника є҃. На лїті́и  стїхи̑ры пра́здника. Сла́ва, гла́съ и҃: И҆ ны́нѣ, гла́съ  в҃. На стїхо́внѣ стїхи̑ры воскрⷭ҇ны. Сла́ва, и҆ ны́нѣ,  пра́здника. На благослове́нїи хлѣ́бѡвъ тропа́рь  пра́здника, три́жды. И҆ чте́нїе въ посла́нїихъ а҆пⷭ҇льскихъ,  и҆лѝ пра́здника. 
На оу҆́трени, на Бг҃ъ гдⷭ҇ь, тропа́рь  воскре́сенъ, два́жды: Сла́ва, и҆ ны́нѣ, пра́здника. По  каѳі́смахъ сѣда́льны воскрⷭ҇ны, съ бг҃оро́дичны и҆́хъ, и҆  чте́нїе во є҆ѵⷢ҇лїи толково́мъ. Та́же полѷеле́й, и҆  сѣда́льны пра́здника всѝ, по є҆ди́ножды. И҆ чте́нїе  пра́здника. Степє́нна гла́са. Прокі́менъ пра́здника.  Всѧ́кое дыха́нїе: є҆ѵⷢ҇лїе пра́здника. Воскрⷭ҇нїе  хрⷭ҇то́во: ѱало́мъ н҃. Стїхи́ра пра́здника. Канѡ́нъ  воскрⷭ҇нъ со і҆рмосо́мъ на д҃: трїѡ́ди на д҃: и҆ пра́здника  на ѕ҃. Катава́сїѧ і҆рмо́съ пра́здника. По г҃-й  пѣ́сни сѣда́ленъ пра́здника. Сла́ва, и҆ ны́нѣ, то́йже. и҆  чте́нїе пра́здника. По ѕ҃-й пѣ́сни, конда́къ пра́здника  и҆ і҆́косъ: и҆ чте́мъ про́логъ. На ѳ҃-й пѣ́сни пое́мъ  Честнѣ́йшꙋю: Свѣти́ленъ воскрⷭ҇нъ, и҆ пра́здника.  На хвали́техъ стїхи̑ры на и҃: воскрⷭ҇ны, д҃: и҆  пра́здника, д҃, съ припѣ́вы и҆́хъ, и҆ со Сла́внымъ. Посе́мъ  припѣ́въ: Воскрⷭ҇нѝ, гдⷭ҇и бж҃е мо́й: и҆ пое́мъ  самогла́снꙋ стїхи́рꙋ днѐ: Сла́ва, па́ки тꙋ́южде. И҆ ны́нѣ:  Пребл҃гослове́нна є҆сѝ: Славосло́вїе вели́кое. По  трист҃о́мъ тропа́рь воскре́сенъ, є҆ктєнїѝ и҆ ѿпꙋ́стъ.  Та́же, Сла́ва, и҆ ны́нѣ, стїхи́ра (с. 271) є҆ѵⷢ҇льскаѧ. И҆  дае́тсѧ бра́тїи ст҃ы́й є҆ле́й ѿ канди́ла прест҃ы́ѧ бцⷣы,  пою́щымъ на́мъ самогла́снꙋ стїхи́рꙋ пра́здника: и҆  и҆схожде́нїе въ притво́ръ, и҆ ча́съ а҃-й. На а҃-мъ  часѣ̀ тропа́рь воскрⷭ҇нъ: Сла́ва, пра́здника: И҆ ны́нѣ,  бг҃оро́диченъ часѡ́въ. По трист҃о́мъ конда́къ  пра́здника, и҆ прѡ́чаѧ: и҆ соверше́нный ѿпꙋ́стъ. 
[зрѝ] При часѣ́ же в҃-мъ днѐ твори́мъ  и҆схожде́нїе внѣ̀ ѻ҆би́тели, ꙗ҆́коже пред̾ꙋказа́сѧ на  рѧдꙋ̀, и҆ возвра́щшесѧ, пое́мъ лїтꙋргі́ю вели́кагѡ васі́лїа.  Блажє́нна гла́са на ѕ҃: и҆ пра́здника пѣ́снь г҃-ѧ на д҃.  По вхо́дѣ тропа́рь воскрⷭ҇нъ, и҆ пра́здника. Сла́ва, и҆  ны́нѣ, конда́къ пра́здника. Прокі́менъ, а҆пⷭ҇лъ,  а҆ллилꙋ́їа, є҆ѵⷢ҇лїе и҆ прича́стенъ, пре́жде недѣ́ли, и҆  пото́мъ пра́здника. 
🕅 А҆́ще слꙋчи́тсѧ благовѣ́щенїе прест҃ы́ѧ  бцⷣы въ сре́дꙋ є҃-ѧ недѣ́ли постѡ́въ. 
Пое́мъ слꙋ́жбꙋ предпра́зднства бл҃говѣ́щенїѧ,  стїхи̑ры и҆ канѡ́нъ въ понедѣ́льникъ на рѧдꙋ̀: мине́и же  ст҃а́гѡ пое́мъ на повече́рїи. Поне́же прелага́етсѧ вели́кїй  канѡ́нъ съ четвертка̀ на вто́рникъ тоѧ́же недѣ́ли. и҆  пое́мъ вели́кїй канѡ́нъ съ трипѣ́снцемъ вто́рничнымъ,  пра́здника ра́ди прест҃ы́ѧ бцⷣы. Поне́же въ сре́дꙋ въ  пра́здникъ са́мый каѳі́сма не глаго́летсѧ, и҆ покло́ны не  быва́ютъ. И҆ ѿда́нїе пое́мъ пра́здника въ четверто́къ.  Тогѡ̀ ра́ди въ сре́дꙋ ве́чера стїхи̑ры съ покло́ны, и҆  канѡ́нъ вели́кїй въ четверто́къ не пое́тсѧ, предпѣ́тъ бо  є҆́сть во вто́рникъ. 
Въ сре́дꙋ же є҃-ѧ недѣ́ли постѡ́въ, пое́мъ всю̀  слꙋ́жбꙋ, ве́черъ и҆ оу҆́трѡ пра́здника съ трїѡ́дїю по  оу҆ста́вꙋ, ꙗ҆́коже пред̾ꙋказа́сѧ въ де́нь по́стенъ, а҆  ѿда́нїе пое́мъ бл҃говѣ́щенїѧ, въ четверто́къ на  оу҆́трени съ трипѣ́снцемъ а҆пⷭ҇льскимъ: ꙗ҆́коже ꙗ҆вле́но  є҆́сть въ понедѣ́льникъ д҃-ѧ и҆ є҃-ѧ недѣ́ли поста̀, на  ѿда́нїе пра́здника благовѣ́щенїѧ. 
🕅 А҆́ще слꙋчи́тсѧ бл҃говѣ́щенїе прест҃ы́ѧ  бцⷣы въ четверто́къ є҃-ѧ недѣ́ли постѡ́въ, є҆гда̀  пое́тсѧ вели́кїй канѡ́нъ. 
И҆ прелага́етсѧ пра́здника ра́ди вели́кїй канѡ́нъ  гдⷭ҇и́на а҆ндре́а, (с. 272) и҆ пое́мъ є҆го̀ во вто́рникъ  тоѧ́же недѣ́ли съ трипѣ́снцемъ вто́рничнымъ. А҆  трипѣ́снецъ а҆пⷭ҇льскїй пое́мъ съ пра́здникомъ  благовѣ́щенїѧ, и҆ послѣдѝ катава́сїа трїѡ́ди. 
🕅 А҆́ще слꙋчи́тсѧ благовѣ́щенїе прест҃ы́ѧ  бцⷣы въ пѧто́къ тоѧ́же недѣ́ли. 
Пое́мъ предпра́зднства благовѣ́щенїѧ стїхи̑ры и҆  канѡ́нъ напредѝ въ сре́дꙋ на рѧдꙋ̀, вели́кагѡ ра́ди  канѡ́на: ст҃а́гѡ же мине́и пое́мъ на повече́рїи. 
🕅 А҆́ще слꙋчи́тсѧ благовѣ́щенїе прест҃ы́ѧ  бцⷣы въ сꙋббѡ́тꙋ а҆ка́ѳїста. 
Въ пѧто́къ ве́чера, на Гдⷭ҇и, воззва́хъ,  стїхи̑ры на і҃: трїѡ́ди самогла́сенъ днѐ два́жды, и҆  пра́здника на и҃. Сла́ва, и҆ ны́нѣ, пра́здника:  По́сланъ бы́сть: вхо́дъ, И҆ чтє́нїѧ днѐ и҆ пра́здника,  є҃. По Да и҆спра́витсѧ моли́тва моѧ̀, покло́ны г҃, и҆  прѡ́чаѧ преждесвѧще́нныхъ: и҆ на Бꙋ́ди и҆́мѧ гдⷭ҇не, г҃  покло́ны: и҆ на ѿпꙋ́стѣ г҃ покло́ны. 
[зрѝ] Ѡ҆ а҃-мъ же часѣ̀ но́щи кле́плетъ въ  вели́кое, и҆ пото́мъ во всѧ̑. И҆ собра́вшесѧ въ хра́мъ,  благослови́вшꙋ і҆ере́ю, пое́мъ вели́кое повече́рїе, і҆ере́й  же кади́тъ, ꙗ҆́коже є҆́сть ѻ҆бы́чай. И҆ по Сла́ва въ  вы́шнихъ, и҆схо́димъ въ притво́ръ, и҆ твори́мъ ѻ҆бы́чнꙋю  лїті́ю, и҆ пое́мъ стїхи̑ры самогла̑сны пра́здника г҃, гла́съ  а҃: Сла́ва, и҆ ны́нѣ: Благовѣствꙋ́етъ гаврїи́лъ: и҆  ѻ҆бы́чнаѧ моли́тва бдѣ́нїѧ ѿ і҆ере́а: и҆ по сконча́нїи  па́ки вхо́димъ во хра́мъ. И҆ пое́мъ на стїхо́внѣ стїхи̑ры  самогла̑сны съ припѣ́вы и҆́хъ. Сла́ва, и҆ ны́нѣ:  Дне́сь ра́дость: На благослове́нїи хлѣ́бѡвъ  тропа́рь пра́здника, три́жды: и҆ чте́нїе пра́здника. 
На оу҆́трени на Бг҃ъ гдⷭ҇ь, тропа́рь  пра́здника, три́жды. По а҃-й каѳі́смѣ конда́къ:  Взбра́нной воево́дѣ: и҆ дрꙋгі̑ѧ г҃, и҆ і҆́косы г҃: и҆  па́ки конда́къ а҃-й, и҆ чте́нїе а҆ка́ѳїста. По в҃-й  каѳі́смѣ, кондакѝ г҃: и҆ і҆́косы г҃: и҆ па́ки конда́къ а҃- й. Взбра́нной: ꙗ҆́коже пре́жде ꙗ҆вле́но є҆́сть. И҆  чтє́нїѧ а҆ка́ѳїста, и҆ полѷеле́й: и҆ сѣда́льны (с. 273)  всѝ пра́здника, и҆ чтє́нїѧ пра́здника. Степє́нна, а҃- й а҆нтїфѡ́нъ д҃-гѡ гла́са. Прокі́менъ пра́здника.  Всѧ́кое дыха́нїе: є҆ѵⷢ҇лїе пра́здника. ѱало́мъ н҃.  Стїхи́ра пра́здника. Канѡ́нъ пра́здника, со і҆рмосо́мъ  на и҃: и҆ а҆ка́ѳїста, на ѕ҃. Катава́сїа пра́здника,  ѻ҆́ба ли̑ка вкꙋ́пѣ. Четверопѣ́снца же здѣ̀ не пое́мъ: но  пое́мъ напредѝ, въ четверто́къ на повече́рїи. По г҃-й  пѣ́сни кондакѝ г҃, и҆ і҆́косы г҃: и҆ па́ки конда́къ а҃-й.  Посе́мъ сѣда́ленъ: и҆ чте́нїе пра́здника. По ѕ҃-й  пѣ́сни кондакѝ г҃: и҆ і҆́косы г҃. Та́же конда́къ: Ѽ  всепѣ́таѧ мт҃и, три́жды: и҆ і҆́косъ а҃-й, и҆ конда́къ:  Взбра́нной воево́дѣ: и҆ чте́мъ про́логъ и҆  сѷнаѯа́рїй. На ѳ҃-й пѣ́сни, Честнѣ́йшꙋю не  пое́мъ: но пое́мъ припѣ́вы пра́здника, ꙗ҆́коже предписа́сѧ  на са́мый пра́здникъ, къ тропарє́мъ же канѡ́на а҆ка́ѳїста  припѣ́въ: Прест҃а́ѧ бцⷣе, спасѝ на́съ. Та́же на  схо́дѣ пое́мъ припѣ́въ, и҆ і҆рмо́съ: Ꙗ҆́кѡ  ѡ҆дꙋшевле́нномꙋ: и҆ покло́нъ. Свѣти́ленъ пра́здника. На  хвали́техъ стїхи̑ры пра́здника гла́съ а҃, подо́бенъ:  Нбⷭ҇ныхъ чинѡ́въ: на д҃. Сла́ва, и҆ ны́нѣ: Да  веселѧ́тсѧ нб҃са̀: Славосло́вїе вели́кое. Тропа́рь  пра́здника, є҆ктєнїѝ, и҆ ѿпꙋ́стъ. И҆ дае́тсѧ бра́тїи  ст҃ы́й є҆ле́й по ѻ҆бы́чаю, и҆ ѡ҆глаше́нїе стꙋді́тово, и҆  ча́съ а҃ въ притво́рѣ. На а҃-мъ часѣ̀, тропа́рь  пра́здника. По трист҃о́мъ конда́къ пра́здника, и҆ про́чее,  и҆ ѿпꙋ́стъ, и҆ и҆схожде́нїе внѣ̀ монастырѧ̀. 
На лїтꙋргі́и блажє́нна пра́здника, пѣ́снь г҃-ѧ, и҆  ѕ҃, на и҃. Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆  прича́стенъ пра́здника. 
🕅 Ѡ҆ то́мже пра́здницѣ, а҆́ще слꙋчи́тсѧ въ  сꙋббѡ́тꙋ ла́заревꙋ: 
Въ пѧто́къ ве́чера каѳі́смы не глаго́лемъ. На  Гдⷭ҇и, воззва́хъ, стїхи́ра самогла́сна днѐ, два́жды:  Дꙋшеполе́знꙋю: ма́лꙋю: и҆ пра́здника, г҃: Совѣ́тъ  превѣ́чный: И҆ ст҃а́гѡ ла́зарѧ, є҃. Сла́ва,  Дꙋшеполе́знꙋю вели́кꙋю: И҆ ны́нѣ, пра́здника:  По́сланъ бы́сть: Вхо́дъ, прокі́менъ, и҆ чте́нїе днѐ. И҆  пра́здника чте́нїй є҃: и҆ про́чее преждесвѧще́нныхъ. На  трапе́зѣ же разрѣше́нїе вїна̀ и҆ є҆ле́а. (с. 274) 
[зрѝ] Ѡ҆ а҃-мъ же часѣ̀ но́щи оу҆дарѧ́етъ въ  вели́кїй кампа́нъ дово́льнѡ, и҆ во всѧ̑. И҆ собра́вшесѧ во  хра́мъ, пое́мъ повече́рїе вели́кое. По а҃-мъ трист҃о́мъ,  тропа́рь пра́здника. По в҃-мъ, конда́къ пра́здника. И҆  по Сла́ва въ вы́шнихъ, и҆схожде́нїе въ притво́ръ. И҆ пое́мъ  самогла̑сны стїхи̑ры пра́здника, г҃. И҆ трїѡ́ди самогла̑сны,  г҃, пи̑саны на хвали́техъ: Бж҃ества̀ твоегѡ̀, хрⷭ҇тѐ:  Сла́ва, Да веселѧ́тсѧ нб҃са̀: И҆ ны́нѣ,  Бл҃говѣствꙋ́етъ: На стїхо́внѣ стїхи̑ры самогла̑сны  пра́здника, съ припѣ́вы и҆́хъ. Сла́ва, Предста́лъ  є҆сѝ гро́бꙋ: И҆ ны́нѣ, Дне́сь ра́дость: по  Ѻ҆́ч҃е на́шъ: тропа́рь пра́здника, три́жды: и҆  бл҃гослове́нїе хлѣ́бѡвъ. и҆ чте́нїе пра́здника. 
На оу҆́трени, на Бг҃ъ гдⷭ҇ь, тропа́рь  пра́здника, два́жды. Сла́ва, Ѻ҆́бщее воскрⷭ҇нїе: И҆  ны́нѣ, пра́здника. По а҃-й каѳі́смѣ, сѣда́ленъ  трїѡ́ди, гла́съ а҃: Оу҆ще́дривъ ма̑рѳины и҆ марі̑ины  сле́зы: два́жды: Сла́ва, и҆ ны́нѣ, пра́здника. И҆ чте́нїе  ѡ҆ ла́зарѣ. По в҃-й каѳі́смѣ сѣда́ленъ трїѡ́ди,  гла́съ є҃: И҆сто́чникъ премꙋ́дрости: два́жды. Сла́ва,  и҆ ны́нѣ, пра́здника. И҆ чте́нїе ѡ҆ пра́ведномъ ла́зарѣ,  и҆лѝ пра́здника. Та́же полѷеле́й и҆ сѣда́ленъ пра́здника,  и҆ чте́нїе пра́здника. Степє́нна, а҃-й а҆нтїфѡ́нъ д҃-гѡ  гла́са. Прокі́менъ, є҆ѵⷢ҇лїе пра́здника. Воскрⷭ҇нїе  хрⷭ҇то́во: и҆ ѱало́мъ н҃. и҆ стїхи́ра пра́здника.  Канѡ́нъ пра́здника со і҆рмосо́мъ на ѕ҃: и҆ ст҃а́гѡ  ла́зарѧ ѻ҆́ба канѡ́на на и҃. Та́кожде и҆ четверопѣ́снца.  Катава́сїа в҃-гѡ канѡ́на ла́зарева, і҆рмо́съ: Во́дꙋ  проше́дъ: ѻ҆́ба ли̑ка вкꙋ́пѣ. По г҃-й пѣ́сни конда́къ  и҆ і҆́косъ, и҆ сѣда́ленъ ст҃а́гѡ ла́зарѧ. Сла́ва, и҆  ны́нѣ, пра́здника: и҆ чте́нїе пра́здника. По ѕ҃-й  пѣ́сни, конда́къ пра́здника и҆ і҆́косъ, и҆ чте́нїе. На  ѳ҃-й пѣ́сни Честнѣ́йшꙋю не пое́мъ, но пое́мъ припѣ́въ  пра́здника, ꙗ҆́коже предписа́сѧ на са́мый пра́здникъ. Къ  трїѡ́ди же канѡ́на глаго́лемъ припѣ́въ: Сла́ва тебѣ̀, бж҃е  на́шъ, сла́ва тебѣ̀. Катава́сїа, Вои́стиннꙋ бцⷣꙋ:  Та́же припѣ́въ пра́здника и҆ і҆рмо́съ: Ꙗ҆́кѡ  ѡ҆дꙋшевле́нномꙋ: посе́мъ, Ст҃ъ гдⷭ҇ь бг҃ъ на́шъ, на  гла́съ а҃. Свѣти́ленъ пра́здника, два́жды: Сла́ва, и҆  ны́нѣ, ла́зарѧ. На хвали́техъ стїхи̑ры пра́здника г҃:  и҆ ла́зарѧ г҃. (с. 275) Та́же припѣ́вы: Воскрⷭ҇нѝ, гдⷭ҇и  бж҃е мо́й: в҃-й, И҆сповѣ́мсѧ тебѣ̀, гдⷭ҇и, всѣ́мъ  се́рдцемъ мои́мъ: Сла́ва, ст҃а́гѡ ла́зарѧ: Ве́лїе и҆  пресла́вное. И҆ ны́нѣ, пра́здника: Є҆́же ѿ вѣ́ка  та́инство: Славосло́вїе вели́кое. Тропа́рь пра́здника:  Сла́ва, и҆ ны́нѣ: Ѻ҆́бщее воскресе́нїе: є҆ктєнїѝ и҆  ѿпꙋ́стъ, и҆ ѡ҆глаше́нїе, и҆ ча́съ а҃-й въ притво́рѣ,  тропа́рь пра́здника. Сла́ва, Ѻ҆́бщее воскрⷭ҇нїе: И҆  ны́нѣ, бг҃оро́диченъ часѡ́въ. По Ѻ҆́ч҃е на́шъ,  конда́къ ла́зарѧ. Си́це тропарѝ глаго́лемъ и҆ на про́чихъ  часѣ́хъ, кондакѝ премѣнѧ́емъ. 
[зрѝ] При часѣ́ же в҃-мъ днѐ твори́мъ  и҆схожде́нїе внѣ̀ монастырѧ̀: возвра́щшесѧ же пое́мъ часы̀. 
На лїтꙋргі́и бл҃жє́нна пра́здника, пѣ́снь г҃-ѧ, на  д҃: и҆ ла́зарѧ, пѣ́снь ѕ҃, на д҃. По вхо́дѣ, тропа́рь  пра́здника, и҆ ла́зарѧ. Сла́ва, конда́къ ла́зарѧ: И҆ ны́нѣ,  пра́здника. Вмѣ́стѡ трⷭ҇та́гѡ пое́мъ: Є҆ли́цы во  хрⷭ҇та̀ крⷭ҇ти́стесѧ: Прокі́менъ, а҆пⷭ҇толъ, а҆ллилꙋ́їа и҆  є҆ѵⷢ҇лїе пре́жде пра́здника, та́же ла́зарѧ. Вмѣ́стѡ же  досто́йна пое́мъ і҆рмо́съ пра́здника. Прича́стенъ, пре́жде  пра́здника, та́же ст҃а́гѡ ла́зарѧ. 
🕅 Ѡ҆ то́мже пра́здницѣ, а҆́ще слꙋчи́тсѧ въ  недѣ́лю ва́їй. 
Въ сꙋббѡ́тꙋ на ма́лѣй вече́рни, стїхи̑ры ва́їй на  д҃. Сла́ва, и҆ ны́нѣ, пра́здника: Въ шесты́й мцⷭ҇ъ:  На стїхо́внѣ самогла̑сны пра́здника вели́кїѧ вече́рни,  съ припѣ́вы и҆́хъ. Сла́ва, и҆ ны́нѣ, ва́їй: Пою̀ твоѐ  стра́шное: тропа́рь пра́здника: Сла́ва, и҆ ны́нѣ,  Ѻ҆́бщее воскрⷭ҇нїе: є҆ктенїа̀ ма́лаѧ и҆ ѿпꙋ́стъ. 
На вели́цѣй вече́рни, Бл҃же́нъ мꙋ́жъ: каѳі́сма  всѧ̀. На Гдⷭ҇и, воззва́хъ, стїхи̑ры пра́здника, г҃,  повторѧ́юще ѧ҆̀: и҆ ва́їй на д҃. Сла́ва, ва́їй: Дне́сь  бл҃года́ть: И҆ ны́нѣ, пра́здника: По́сланъ бы́сть: Вхо́дъ,  прокі́менъ днѐ: и҆ чтє́нїѧ пра́здника, є҃: и҆ ва́їй, г҃.  На лїті́и стїхи̑ры пра́здника, г҃: и҆ ва́їй г҃. Сла́ва,  ва́їй: Пре́жде шестѝ дне́й: И҆ ны́нѣ, пра́здника:  Благовѣствꙋ́етъ гаврїи́лъ: На стїхо́внѣ стїхи̑ры  самогла̑сны ва́їй, гла́съ и҃, съ припѣ́вы и҆́хъ. Сла́ва,  ва́їй: Дне́сь благода́ть: И҆ ны́нѣ, пра́здника:  Є҆́же ѿ вѣ́ка та́инство: (с. 276) На  бл҃гослове́нїи хлѣ́бѡвъ тропа́рь пра́здника, два́жды: и҆  ва́їй, є҆ди́ножды. И҆ чте́нїе пра́здника. 
На оу҆́трени, на Бг҃ъ гдⷭ҇ь, тропа́рь  пра́здника два́жды. Сла́ва, и҆ ны́нѣ: Ѻ҆́бщее  воскрⷭ҇нїе: По а҃-й каѳі́смѣ сѣда́ленъ ва́їй. Сла́ва,  и҆ ны́нѣ, пра́здника: и҆ чте́нїе. По в҃-й каѳі́смѣ  сѣда́ленъ ва́їй: Сла́ва, и҆ ны́нѣ, пра́здника: и҆ чте́нїе.  Та́же полѷеле́й пра́здника и҆ сѣда́ленъ, и҆ чте́нїе  пра́здника. Степє́нна, а҃-й а҆нтїфѡ́нъ д҃-гѡ гла́са.  Прокі́менъ ва́їй. Всѧ́кое дыха́нїе: є҆ѵⷢ҇лїе ва́їй.  ѱало́мъ н҃. Воскрⷭ҇нїе же хрⷭ҇то́во не глаго́лемъ.  И҆ є҆гда̀ цѣлꙋ́ютъ бра́тїѧ ст҃о́е є҆ѵⷢ҇лїе, раздае́тъ  и҆гꙋ́менъ ва̑їи со свѣща́ми бра́тїи, по ѻ҆бы́чаю. Вмѣ́стѡ  же, Моли́твами бцⷣы: пое́мъ, Сла́ва, Дне́сь  хрⷭ҇то́съ: И҆ ны́нѣ, то́йже. Та́же, Поми́лꙋй мѧ̀, бж҃е:  Посе́мъ стїхи́ра, гла́съ ѕ҃: Дне́сь благода́ть:  Канѡ́нъ пра́здника со і҆рмосо́мъ на и҃: и҆ ва́їй со  і҆рмосо́мъ на и҃. Катава́сїа ѻ҆бои́хъ канѡ́нѡвъ,  кі́йждо ли́къ сво́й і҆рмо́съ. По г҃-й пѣ́сни, конда́къ  ва́їй и҆ і҆́косъ, и҆ сѣда́ленъ: Сла́ва, и҆ ны́нѣ,  пра́здника. И҆ чте́нїе пра́здника. По ѕ҃-й пѣ́сни,  конда́къ пра́здника и҆ і҆́косъ. На ѳ҃-й пѣ́сни  Честнѣ́йшꙋю не пое́мъ, но пое́мъ припѣ́въ пра́здника,  ꙗ҆́кѡ предписа́сѧ. Ва́їй же пое́мъ, по ѻ҆бы́чаю припѣ́въ:  Сла́ва тебѣ̀, бж҃е на́шъ, сла́ва тебѣ̀. На схо́дѣ  же пре́жде пое́мъ припѣ́въ пра́здника: и҆ і҆рмо́съ  пра́здника: Ꙗ҆́кѡ ѡ҆дꙋшевле́нномꙋ: пото́мъ же ва́їй.  Та́же, Ст҃ъ гдⷭ҇ь бг҃ъ на́шъ, на гла́съ а҃. Свѣти́ленъ  пра́здника, два́жды. На хвали́техъ стїхи̑ры пра́здника  г҃, и҆ ва́їй г҃. Сла́ва, пра́здника: Да веселѧ́тсѧ  нб҃са̀: И҆ ны́нѣ, ва́їй: Пре́жде шестѝ дне́й:  Славосло́вїе вели́кое. Тропа́рь, Ѻ҆́бщее  воскресе́нїе: Сла́ва, и҆ ны́нѣ, пра́здника, є҆ктєнїѝ и҆  ѿпꙋ́стъ. И҆ ѡ҆глаше́нїе: и҆ ча́съ а҃-й въ притво́рѣ, и҆  ѿпꙋ́стъ. 
[зрѝ] При часѣ́ же в҃-мъ днѐ и҆схо́димъ съ  лїті́ею внѣ̀ монастырѧ̀, ꙗ҆́коже оу҆каза́сѧ на рѧдꙋ̀: и҆  возвра́щшесѧ пое́мъ часы̀. На часѣ́хъ тропа́рь  пра́здника: Сла́ва, Ѻ҆́бщее воскресе́нїе: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, кондакѝ  премѣнѧ́емъ. (с. 277) 
На лїтꙋргі́и бл҃жє́нна пра́здника, пѣ́снь г҃-ѧ, на  д҃: и҆ ва́їй пѣ́снь ѕ҃, на д҃. По вхо́дѣ глаго́лемъ  сті́хъ: Бл҃говѣсти́те де́нь ѿ днѐ спасе́нїе бг҃а  на́шегѡ. Тропа́рь пра́здника, и҆ ва́їй: Ѻ҆́бщее  воскресе́нїе: Сла́ва, конда́къ ва́їй: На престо́лѣ на  нб҃сѝ: И҆ ны́нѣ, пра́здника: Взбра́нной: Та́же  прокі́менъ, ва́їй, и҆ пра́здника. А҆пⷭ҇лъ, а҆ллилꙋ́їа,  є҆ѵⷢ҇лїе, и҆ прича́стенъ пра́здника, и҆ ва́їй. 
[зрѝ] На лїтꙋргі́и за Досто́йно, і҆рмо́съ  ва́їй: Бг҃ъ гдⷭ҇ь, и҆ ꙗ҆ви́сѧ на́мъ: А҆́ще же  хра́мъ благовѣ́щенїѧ бцⷣы, пое́мъ за Досто́йно,  і҆рмо́съ: Ꙗ҆́кѡ ѡ҆дꙋшевле́нномꙋ: 
🕅 А҆́ще слꙋчи́тсѧ благовѣ́щенїе прест҃ы́ѧ  бцⷣы въ вели́кїй понедѣ́льникъ. 
Въ недѣ́лю ва́їй, на ма́лѣй вече́рни, на  Гдⷭ҇и, воззва́хъ, стїхи̑ры пра́здника, на д҃: Сла́ва, и҆  ны́нѣ, пра́здника. На стїхо́внѣ стїхи̑ры пра́здника,  вели́кїѧ вече́рни: Сла́ва, и҆ ны́нѣ, пра́здника. И҆  тропа́рь пра́здника. Є҆ктенїа̀, и҆ ѿпꙋ́стъ. 
На вели́цѣй вече́рни, пое́мъ Бл҃же́нъ мꙋ́жъ,  а҃-й а҆нтїфѡ́нъ. На Гдⷭ҇и, воззва́хъ, стїхи̑ры  пра́здника, на ѕ҃: и҆ ва́їй на д҃. Сла́ва, ва́їй, гла́съ ѕ҃:  И҆мѣ́ѧй престо́лъ нб҃о: И҆ ны́нѣ, пра́здника:  По́сланъ бы́сть: Вхо́дъ. Прокі́менъ днѐ: чтє́нїѧ  пра́здника, г҃. На лїті́и стїхи̑ры пра́здника. Сла́ва,  и҆ ны́нѣ, пра́здника: Благовѣствꙋ́етъ гаврїи́лъ:  На стїхо́внѣ стїхи̑ры днѐ, самогла́сны, съ припѣ́вы  и҆́хъ. Сла́ва, ва́їй: Ѿ вѣтве́й и҆ ва́їй: И҆ ны́нѣ,  пра́здника. На благослове́нїи хлѣ́бѡвъ тропа́рь  пра́здника, три́жды. И҆ чте́нїе пра́здника. 
На оу҆́трени, на Бг҃ъ гдⷭ҇ь, тропа́рь  пра́здника три́жды. По а҃-й каѳі́смѣ, и҆ по в҃-й,  сѣда́льны днѐ: и҆ чте́нїе днѐ. По г҃-й каѳі́смѣ  є҆ктенїа̀ ма́лаѧ. Сѣда́льны пра́здника ѻ҆́ба: и҆ чте́нїе  пра́здника. Полѷеле́й, и҆ сѣда́льны, и҆ чте́нїе  пра́здника. Степє́нна а҃-й а҆нтїфѡ́нъ д҃-гѡ гла́са.  Прокі́менъ, Бл҃говѣсти́те де́нь ѿ днѐ. Всѧ́кое  дыха́нїе: Є҆ѵⷢ҇лїе пра́здника. Ѱало́мъ н҃. Стїхи́ра  пра́здника. ([зрѝ] Є҆ѵⷢ҇лїе же днѐ ѡ҆ставлѧ́етсѧ, а҆́ще  слꙋчи́тсѧ благовѣ́щенїе въ кі́й (с. 278) ли́бо де́нь сеѧ̀  седми́цы) Канѡ́нъ пра́здника, со і҆рмосо́мъ на ѕ҃, и҆  трипѣ́снецъ на и҃. Катава́сїа трїѡ́ди: і҆рмо́съ ѻ҆́ба  ли̑ка вкꙋ́пѣ. [зрѝ] А҆ и҆дѣ́же нѣ́сть трипѣ́снца:  пое́мъ канѡ́нъ пра́здника, со і҆рмосо́мъ на д҃і. Катава́сїа  пра́здника. По г҃-й пѣ́сни конда́къ днѐ, и҆ і҆́косъ,  и҆ сѣда́ленъ пра́здника: и҆ чте́нїе пра́здника. По ѕ҃-й  пѣ́сни конда́къ пра́здника, и҆ і҆́косъ. Про́логъ, и҆  сѷнаѯа́рїй. На ѳ҃-й пѣ́сни Честнѣ́йшꙋю не  пое́мъ, но пое́мъ припѣ́въ пра́здника: Благовѣствꙋ́й  землѐ: Та́же, і҆рмо́съ пра́здника: Ꙗ҆́кѡ  ѡ҆дꙋшевле́нномꙋ: Къ трипѣ́снца тропарє́мъ припѣ́въ:  Сла́ва тебѣ̀, бж҃е на́шъ, сла́ва тебѣ̀. Та́же, пое́мъ  і҆рмо́съ трїѡ́ди: пото́мъ припѣ́въ пра́здника, и҆ і҆рмо́съ:  Ꙗ҆́кѡ ѡ҆дꙋшевле́нномꙋ: Свѣти́ленъ пра́здника: Сла́ва,  днѐ. И҆ ны́нѣ, пра́здника. На хвали́техъ стїхи̑ры  пра́здника на д҃: Сла́ва, пра́здника: Є҆́же ѿ вѣ́ка,  И҆ ны́нѣ, днѐ: И҆зсо́хшїѧ смоко́вницы: Та́же  предстоѧ́тель, и҆лѝ чте́цъ глаго́летъ: Сла́ва тебѣ̀  показа́вшемꙋ на́мъ свѣ́тъ. Є҆ктенїа̀: И҆спо́лнимъ  оу҆́треннюю: На стїхо́внѣ стїхи̑ры самогла̑сны днѐ,  гла́съ а҃: Грѧды́й гдⷭ҇ь: припѣ́въ, И҆спо́лнихомсѧ:  Дости́гше вѣ́рнїи: припѣ́въ, Во всѧ̑ дни̑ на́шѧ  возвесели́хомсѧ, за дни̑ въ нѧ́же смири́лъ ны̀ є҆сѝ:  Гдⷭ҇и, грѧды́й къ страда́нїю: Припѣ́въ, И҆ при́зри  на рабы̑ твоѧ̑: Гдⷭ҇и, къ та́инствꙋ: Припѣ́въ, И҆  бꙋ́ди свѣ́тлость: Гдⷭ҇и, совершє́ннѣйшаѧ: Сла́ва,  гла́съ и҃: Вторꙋ́ю є҆́ѵꙋ: И҆ ны́нѣ, пра́здника: Да  веселѧ́тсѧ нб҃са̀: Та́же, Бла́го є҆́сть  и҆сповѣ́датисѧ: є҆ди́ножды. По трист҃о́мъ, тропа́рь  пра́здника, є҆ктенїа̀: и҆ покло́ны г҃ вели̑кїѧ. Посе́мъ,  Прїиди́те, поклони́мсѧ, три́жды: и҆ ча́съ а҃-й. Тропа́рь  пра́здника. И҆ ны́нѣ, бг҃оро́диченъ: Что́ тѧ нарече́мъ:  По трист҃о́мъ, конда́къ пра́здника, и҆ въ коне́цъ трѝ  вели̑кїѧ покло́ны. Та́же, Хрⷭ҇тѐ, свѣ́те и҆́стинный:  и҆ ѿпꙋ́стъ. 
[зрѝ] При часѣ́ же г҃-мъ днѐ твори́мъ лїті́ю  внѣ̀ монастырѧ̀: возвра́щшесѧ же, пое́мъ г҃-й ча́съ, и҆ ѕ҃- й, съ каѳі́смами, и҆ со чте́нїемъ. И҆ чте́мъ тетроєѵⷢ҇лїе.  Глаго́летсѧ же въ ни́хъ тропа́рь пра́здника. Кондакѝ  глаго́лемъ днѐ, и҆ пра́здника, премѣнѧ́юще. (с. 279) И҆ на  коне́цъ коегѡ́ждо часа̀, по г҃ покло́ны вели̑кїѧ. Та́кожде  пое́мъ и҆ ѳ҃-й ча́съ: и҆ Бл҃жє́нны про́стѡ безъ пѣ́нїѧ: и҆  Помѧнѝ на́съ, гдⷭ҇и: и҆ про́чее. По Ѻ҆́ч҃е на́шъ:  конда́къ днѐ. Сла́ва, и҆ ны́нѣ, пра́здника. Гдⷭ҇и,  поми́лꙋй, м҃. Сла́ва, и҆ ны́нѣ, Честнѣ́йшꙋю: и҆  покло́ны г҃ вели̑кїѧ. И҆ а҆́бїе начина́емъ вече́рню,  безъ покло́нѡвъ, и҆ безъ каѳі́смы. На Гдⷭ҇и, воззва́хъ,  стїхи̑ры самогла̑сны днѐ, є҃: и҆ пра́здника є҃. Сла́ва,  днѐ: И҆зсо́хшїѧ смоко́вницы: И҆ ны́нѣ, пра́здника.  По́сланъ бы́сть: Вхо́дъ со є҆ѵⷢ҇лїемъ. Свѣ́те  ти́хїй: Прокі́менъ, и҆ чтє́нїѧ днѐ: и҆ пра́здника, в҃.  Та́же, є҆ктенїа̀ ма́лаѧ, и҆ трист҃о́е. Прокі́менъ,  а҆пⷭ҇лъ и҆ а҆ллилꙋ́їа пра́здника. Є҆ѵⷢ҇лїе пра́здника, и҆  днѐ: И҆ про́чаѧ лїтꙋргі́а златоꙋ́стагѡ. Прича́стенъ  пра́здника. 
[зрѝ] А҆ и҆дѣ́же, вели́кїѧ ра́ди нꙋ́жды, не  бꙋ́детъ лїтꙋргі́и: На Гдⷭ҇и, воззва́хъ, стїхи̑ры на і҃.  И҆ пое́мъ днѐ г҃, гла́съ а҃: повторѧ́юще пє́рвыѧ двѣ̀. И҆  пра́здника, є҃. Сла́ва, днѐ, гла́съ и҃: Вторꙋ́ю  є҆́ѵꙋ: И҆ ны́нѣ, пра́здника. Вхо́дъ со є҆ѵⷢ҇лїемъ.  Свѣ́те ти́хїй: Прокі́менъ, и҆ чтє́нїѧ днѐ, и҆  пра́здника, в҃. Та́же, прокі́менъ, а҆пⷭ҇лъ, а҆ллилꙋ́їа, и҆  є҆ѵⷢ҇лїе пра́здника, и҆ днѐ. Сподо́би, гдⷭ҇и:  є҆ктенїа̀, И҆спо́лнимъ вече́рнюю: На стїхо́внѣ  днѐ, гла́съ є҃: Гдⷭ҇и, совершє́ннѣйшаѧ  мꙋ́дрствовати: два́жды, съ припѣ́вы дневны́ми. И҆ дрꙋгі́й  сті́хъ, гла́съ и҃: И҆зсо́хшїѧ смоко́вницы: Сла́ва,  гла́съ є҃: Гдⷭ҇и, грѧды́й ко страда́нїю: И҆ ны́нѣ,  пра́здника. Ны́нѣ ѿпꙋща́еши: тропа́рь пра́здника.  Є҆ктєнїѝ, и҆ ѿпꙋ́стъ. Си́це пое́мъ и҆ въ про́чыѧ  дни̑ страстны́ѧ недѣ́ли. 
На трапе́зѣ разрѣше́нїе на є҆ле́й и҆ вїно̀  то́чїю. 
На повече́рїи покло́нѡвъ нѣ́сть. То́чїю по  Сла́ва въ вы́шнихъ, г҃ покло́ны. На трист҃о́мъ, г҃  покло́ны: въ коне́цъ, г҃ покло́ны вели́кїѧ, в҃і ма́лыхъ.  На коне́чномъ трист҃о́мъ, г҃ покло́ны. Пое́мъ же  трипѣ́снецъ, кѵ́ръ а҆ндре́а. 
🕅 Ѡ҆ то́мже пра́здницѣ, а҆́ще слꙋчи́тсѧ въ  вели́кїй вто́рникъ: 
Въ понедѣ́льникъ ве́чера каѳі́смы не глаго́лемъ. На  Гдⷭ҇и, (с. 280) воззва́хъ, стїхи̑ры самогла̑сны днѐ,  є҃, и҆ пра́здника, є҃. Сла́ва, днѐ: Вторꙋ́ю є҆́ѵꙋ:  И҆ ны́нѣ, пра́здника: По́сланъ бы́сть: Вхо́дъ со  є҆ѵⷢ҇лїемъ. Свѣ́те ти́хїй: Прокі́менъ, и҆ чтє́нїѧ  днѐ, и҆ пра́здника, г҃. Да и҆спра́витсѧ моли́тва моѧ̀:  и҆ покло́ны г҃. Є҆ѵⷢ҇лїе днѐ и҆ про́чее  преждесвѧще́нныхъ. На трапе́зѣ же пїе́мъ вїно̀. 
[зрѝ] При часѣ́ же пе́рвомъ но́щи оу҆дарѧ́етъ въ  вели́кїй, и҆ во всѧ̑ тѧ̑жкаѧ. И҆ собра́вшесѧ во хра́мъ  пое́мъ повече́рїе вели́кое. Съ на́ми бг҃ъ: пое́мъ на  ѻ҆́ба ли̑ка, съ пѣ́нїемъ. І҆ере́й въ нача́лѣ кади́тъ по  ѻ҆бы́чаю. И҆ по Сла́ва въ вы́шнихъ, и҆схожде́нїе въ  притво́ръ. И҆ пое́мъ на лїті́и стїхи̑ры самогла̑сны  пра́здника. Сла́ва, и҆ ны́нѣ, пра́здника:  Благовѣствꙋ́етъ гаврїи́лъ: На стїхо́внѣ стїхи̑ры  самогла̑сны пра́здника г҃, съ припѣ́вы и҆́хъ. Сла́ва, и҆  ны́нѣ, Дне́сь ра́дость: На благослове́нїе хлѣ́бѡвъ  тропа́рь пра́здника, три́жды. И҆ чте́нїе пра́здника. 
На оу҆́трени, на Бг҃ъ гдⷭ҇ь, тропа́рь  пра́здника, три́жды. По ѻ҆бою̀ каѳі́смахъ сѣда́льны  трїѡ́ди: и҆ чте́нїе днѐ. По г҃-й каѳі́смѣ є҆ктенїа̀  ма́лаѧ, и҆ сѣда́льны пра́здника: и҆ чте́нїе. Полѷеле́й, и҆  сѣда́ленъ пра́здника: и҆ чте́нїе пра́здника. Степє́нна а҃- й а҆нтїфѡ́нъ д҃-гѡ гла́са. Прокі́менъ. Всѧ́кое  дыха́нїе: є҆ѵⷢ҇лїе пра́здника. ѱало́мъ н҃. Стїхи́ра  пра́здника. Канѡ́нъ пра́здника со і҆рмосо́мъ на д҃і.  Катава́сїа пра́здника: і҆рмо́съ ѻ҆́ба ли̑ка вкꙋ́пѣ.  А҆ и҆дѣ́же двоепѣ́снецъ трїѡ́ди: пое́мъ канѡ́нъ  пра́здника со і҆рмосо́мъ на ѕ҃: двоепѣ́снецъ на и҃.  Послѣдѝ і҆рмо́съ трїѡ́ди, ѻ҆́ба ли̑ка вкꙋ́пѣ. По  г҃-й пѣ́сни конда́къ днѐ, и҆ і҆́косъ, и҆ сѣда́ленъ  пра́здника: и҆ чте́нїе пра́здника. По ѕ҃-й пѣ́сни  конда́къ пра́здника, и҆ і҆́косъ: и҆ чте́мъ про́логъ. На  ѳ҃-й пѣ́сни, Честнѣ́йшꙋю не пое́мъ: но пое́мъ  припѣ́въ и҆ і҆рмо́съ пра́здника, ꙗ҆́коже оу҆каза́сѧ въ  вели́кїй понедѣ́льникъ. Свѣти́ленъ пра́здника: Сла́ва,  днѐ: И҆ ны́нѣ, пра́здника. На хвали́техъ стїхи̑ры,  подо́бенъ пра́здника, на д҃. Сла́ва, днѐ: Дꙋше́вною  лѣ́ностїю: И҆ ны́нѣ, пра́здника, Є҆́же ѿ вѣ́ка  та́инство: На стїхо́внѣ самогла́сны днѐ, съ припѣ́вы  и҆́хъ, ꙗ҆́кѡ (с. 281) предписа́сѧ въ понедѣ́льникъ.  И҆спо́лнихомсѧ заꙋ́тра: Сла́ва, пра́здника: Да  веселѧ́тсѧ нб҃са̀: И҆ ны́нѣ, днѐ, гла́съ ѕ҃: Є҆гда̀  прїи́деши во сла́вѣ: тропа́рь пра́здника. Є҆ктенїа̀: и҆  покло́ны г҃ вели̑кїѧ. Та́же, Прїиди́те, поклони́мсѧ,  три́жды. Ча́съ а҃-й. Въ концѣ̀ тогѡ̀, г҃ вели̑кїѧ покло́ны.  И҆ моли́тва, Хрⷭ҇тѐ, свѣ́те и҆́стинный: и҆ ѿпꙋ́стъ. 
[зрѝ] При часѣ́ же г҃-мъ днѐ твори́мъ лїті́ю внѣ̀  монастырѧ̀: и҆ возвра́щшесѧ пое́мъ часы̀ съ каѳі́смами, и҆  чте́тсѧ тетроєѵⷢ҇лїе, глаго́лемъ на часѣ́хъ тропа́рь  пра́здника. И҆ чте́нїе пра́здника. Кондакѝ глаго́лемъ днѐ  и҆ пра́здника, премѣнѧ́юще. И҆ на коне́цъ коегѡ́ждо часа̀,  по г҃ покло́ны вели̑кїѧ. И҆ ча́съ ѳ҃-й безъ каѳі́смы.  Блажє́нны ско́рѡ безъ пѣ́нїѧ: и҆ Помѧнѝ на́съ, гдⷭ҇и:  и҆ про́чее, ꙗ҆́коже предписа́сѧ. По Ѻ҆́ч҃е на́шъ,  конда́къ пра́здника. Гдⷭ҇и, поми́лꙋй, м҃. Сла́ва, и҆ ны́нѣ,  Честнѣ́йшꙋю: и҆ покло́ны г҃ вели̑кїѧ. 
[зрѝ] И҆ а҆́бїе начина́емъ вече́рню. Прїиди́те,  поклони́мсѧ, три́жды: и҆ пое́мъ вече́рню безъ каѳі́смы и҆  безъ покло́нѡвъ. На Гдⷭ҇и, воззва́хъ, стїхи̑ры  самогла́сны днѐ, є҃: и҆ пра́здника, є҃. Сла́ва, днѐ: И҆  ны́нѣ, пра́здника. Вхо́дъ со є҆ѵⷢ҇лїемъ. Прокі́менъ,  и҆ чтє́нїѧ днѐ, и҆ пра́здника, в҃, є҆ктенїа̀ ма́лаѧ, и҆  возгла́съ трист҃а́гѡ. Прокі́менъ, а҆пⷭ҇лъ, и҆ а҆ллилꙋ́їа  пра́здника. Є҆ѵⷢ҇лїе пра́здника, и҆ днѐ. И҆ про́чаѧ  лїтꙋргі́а златоꙋ́стагѡ. Прича́стенъ пра́здника. 
На трапе́зѣ разрѣша́емъ на є҆ле́й и҆ вїно̀  то́чїю. 
Повече́рїе же пое́мъ ма́лое, безъ покло́нѡвъ: пое́мъ  же и҆ трипѣ́снецъ на не́мъ кѵ́ръ а҆ндре́а кри́тскагѡ. 
🕅 Ѡ҆ то́мже пра́здницѣ, а҆́ще слꙋчи́тсѧ въ  сре́дꙋ вели́кꙋю: 
Во вто́рникъ ве́чера пое́мъ вече́рню безъ каѳі́смы  и҆ безъ покло́нѡвъ. На Гдⷭ҇и, воззва́хъ, стїхи̑ры  самогла̑сны днѐ, є҃: и҆ пра́здника, є҃. Сла́ва, днѐ,  гла́съ з҃: Сѐ тебѣ̀ тала́нтъ: И҆ ны́нѣ, пра́здника.  Вхо́дъ со є҆ѵⷢ҇лїемъ. Прокі́менъ, и҆ чтє́нїѧ днѐ, и҆  пра́здника, г҃. Да и҆спра́витсѧ моли́тва моѧ̀: и҆  покло́ны г҃. Є҆ѵⷢ҇лїе днѐ, и҆ про́чаѧ лїтꙋргі́а  преждесвѧще́нныхъ. (с. 282) 
На трапе́зѣ же варе́нїе безъ є҆ле́а: вїно́ же  пїе́мъ. 
[зрѝ] При часѣ́ же пе́рвомъ но́щи оу҆дарѧ́етъ въ  вели́кїй кампа́нъ, и҆ во всѧ̑ тѧ̑жкаѧ. И҆ пое́мъ повече́рїе  вели́кое: Съ на́ми бг҃ъ, на ѻ҆́ба ли̑ка: і҆ере́й же  кади́тъ въ нача́лѣ по ѻ҆бы́чаю. И҆ по Сла́ва въ  вы́шнихъ, и҆схожде́нїе въ притво́ръ: и҆ пое́мъ на лїті́и  стїхи̑ры пра́здника. Сла́ва, и҆ ны́нѣ, пра́здника. На  стїхо́внѣ стїхи̑ры, и҆ Сла́ва, и҆ ны́нѣ, пра́здника.  На благослове́нїе хлѣ́бѡвъ, тропа́рь пра́здника,  три́жды: и҆ чте́нїе пра́здника. 
На оу҆́трени, на Бг҃ъ гдⷭ҇ь, тропа́рь  пра́здника, три́жды. И҆ по ѻ҆бо́ихъ каѳі́смахъ сѣда́льны  трїѡ́ди: и҆ чте́нїе днѐ. По г҃-й каѳі́смѣ є҆ктенїа̀, и҆  сѣда́льны пра́здника ѻ҆́ба: и҆ чте́нїе пра́здника.  Полѷеле́й, и҆ сѣда́ленъ, и҆ чте́нїе пра́здника.  Степє́нна, а҃-й а҆нтїфѡ́нъ д҃-гѡ гла́са. Прокі́менъ.  Всѧ́кое дыха́нїе: Є҆ѵⷢ҇лїе пра́здника, ѱало́мъ н҃.  Стїхи́ра пра́здника: Канѡ́нъ пра́здника, со і҆рмосо́мъ  на д҃і. Катава́сїа пра́здника, і҆рмо́съ ѻ҆́ба ли̑ка  вкꙋ́пѣ. [зрѝ] А҆ и҆дѣ́же трипѣ́снецъ: пое́мъ канѡ́нъ  пра́здника, со і҆рмосо́мъ на ѕ҃: и҆ трипѣ́снца, на и҃.  Катава́сїа, і҆рмо́съ трїѡ́ди. По г҃-й пѣ́сни конда́къ  днѐ, и҆ і҆́косъ, и҆ сѣда́ленъ пра́здника: и҆ чте́нїе  пра́здника. По ѕ҃-й пѣ́сни, конда́къ пра́здника, и҆  і҆́косъ. На ѳ҃-й пѣ́сни, Честнѣ́йшꙋю не пое́мъ: но  пое́мъ припѣ́вы пра́здника, ꙗ҆́коже пред̾ꙋказа́сѧ.  Свѣти́ленъ пра́здника. Сла́ва, днѐ: И҆ ны́нѣ,  пра́здника. На хвали́техъ стїхи̑ры пра́здника, на д҃.  Сла́ва, днѐ, гла́съ ѕ҃: Дне́сь хрⷭ҇то́съ прихо́дитъ: И҆  ны́нѣ, пра́здника, гла́съ в҃: Є҆́же ѿ вѣ́ка  та́инство: На стїхо́внѣ днѐ, съ припѣ́вы и҆́хъ,  ꙗ҆́кѡ предписа́сѧ въ вели́кїй понедѣ́льникъ. Сла́ва,  пра́здника. гла́съ и҃: Да веселѧ́тсѧ небеса̀: И҆ ны́нѣ,  днѐ, гла́съ то́йже: Гдⷭ҇и, ꙗ҆́же во мнѡ́гїѧ грѣхѝ:  и҆ про́чее по преждепи́санномꙋ. 
При часѣ́ же г҃-мъ днѐ твори́мъ и҆схожде́нїе внѣ̀  монастырѧ̀: возвра́щшесѧ же пое́мъ часы̀ съ каѳі́смами: и҆  чте́тсѧ тетроєѵⷢ҇лїе. И҆ про́чее часѡ́въ, и҆ лїтꙋргі́и,  ꙗ҆́коже предписа́сѧ въ понедѣ́льникъ и҆ вто́рникъ сеѧ̀  седми́цы. Въ коне́цъ же часѡ́въ быва́етъ (с. 283) во  ѻ҆би́тели проще́нїе по ѻ҆бы́чаю. Повече́рїе же пое́мъ  по предпи́санномꙋ, и҆ трипѣ́снецъ, кѵ́ръ а҆ндре́а  кри́тскагѡ. 
🕅 Ѡ҆ то́мже пра́здницѣ, а҆́ще слꙋчи́тсѧ въ  вели́кїй четверто́къ. 
Въ сре́дꙋ вели́кꙋю ве́чера пое́мъ вече́рню безъ  каѳі́смы. На Гдⷭ҇и, воззва́хъ, стїхи̑ры самогла̑сны  днѐ, є҃: и҆ пра́здника є҃. Сла́ва, днѐ: И҆ ны́нѣ,  пра́здника. Вхо́дъ со є҆ѵⷢ҇лїемъ. Прокі́менъ, и҆  чтє́нїѧ днѐ: и҆ пра́здника, г҃. Да и҆спра́витсѧ: и҆  покло́ны г҃. Є҆ѵⷢ҇лїе днѐ: и҆ про́чее преждесвѧще́нныхъ. 
На трапе́зѣ же пїе́мъ вїно̀. 
[зрѝ] При часѣ́ же пе́рвомъ но́щи оу҆дарѧ́етъ въ  вели́кїй и҆ во всѧ̑ тѧ̑жкаѧ: и҆ собра́вшесѧ во хра́мъ,  пое́мъ повече́рїе вели́кое, і҆ере́й же кади́тъ по ѻ҆бы́чаю:  И҆ по Сла́ва въ вы́шнихъ, и҆схожде́нїе въ притво́ръ: и҆  пое́мъ на лїті́и самогла̑сны стїхи̑ры: Сла́ва, и҆ ны́нѣ,  пра́здника. На стїхо́внѣ стїхи̑ры: и҆ Сла́ва, и҆  ны́нѣ, пра́здника. На благослове́нїе хлѣ́бѡвъ тропа́рь  пра́здника, три́жды. И҆ чте́нїе пра́здника. 
На оу҆́трени, на Бг҃ъ гдⷭ҇ь, тропа́рь  пра́здника два́жды: Сла́ва, и҆ ны́нѣ: Є҆гда̀ сла́внїи  оу҆ченицы̀: Та́же полѷеле́й, и҆ сѣда́ленъ, и҆ чте́нїе  пра́здника. Степє́нна, а҃-й а҆нтїфѡ́нъ д҃-гѡ гла́са.  Прокі́менъ. Всѧ́кое дыха́нїе: и҆ є҆ѵⷢ҇лїе пра́здника.  Ѱало́мъ н҃. стїхи́ра пра́здника. Канѡ́нъ пра́здника со  і҆рмосо́мъ на и҃: і҆рмо́съ по два́жды: и҆ днѐ, со  і҆рмосо́мъ на и҃. Катава́сїа, і҆рмо́съ днѐ, ѻ҆́ба  ли̑ка вкꙋ́пѣ. По г҃-й пѣ́сни конда́къ днѐ, и҆  і҆́косъ, и҆ сѣда́ленъ днѐ: Сла́ва, и҆ ны́нѣ, пра́здника:  и҆ чте́нїе пра́здника. По ѕ҃-й пѣ́сни конда́къ  пра́здника, и҆ і҆́косъ, и҆ про́логъ, и҆ сѷнаѯа́рїй.  На ѳ҃-й пѣ́сни, Честнѣ́йшꙋю не пое́мъ, но пое́мъ  припѣ́вы пра́здника, ꙗ҆́коже пред̾ꙋказа́сѧ. Послѣдѝ  і҆рмо́съ: Стра́нствїѧ влⷣчнѧ: Та́же припѣ́въ  пра́здника. И҆ і҆рмо́съ. Свѣти́ленъ пра́здника: Сла́ва,  днѐ: И҆ ны́нѣ, пра́здника. На хвали́техъ стїхи̑ры  пра́здника, на д҃. Сла́ва, пра́здника: И҆ ны́нѣ, днѐ.  Посе́мъ, Сла́ва въ вы́шнихъ: (с. 284) и҆ є҆ктенїа̀.  Та́же на стїхо́внѣ стїхи̑ры днѐ, съ припѣ́вы и҆́хъ.  Сла́ва, днѐ: И҆ ны́нѣ, пра́здника. По Бл҃го є҆́сть,  и҆ по Ѻ҆́ч҃е на́шъ, тропа́рь днѐ: Сла́ва, и҆ ны́нѣ  пра́здника: и҆ є҆ктенїа̀, Поми́лꙋй на́съ, бж҃е: Та́же,  Прїиди́те, поклони́мсѧ, три́жды: и҆ ча́съ а҃-й, на  не́мже тропа́рь, и҆ паремїа̀ днѐ, и҆ ѡ҆глаше́нїе  пра́здника, и҆ ѿпꙋ́стъ. 
[зрѝ] При часѣ́ же є҃-мъ днѐ быва́етъ  и҆схожде́нїе внѣ̀ монастырѧ̀, и҆ возвра́щшесѧ пое́мъ часы̀  въ притво́рѣ, г҃-й, ѕ҃-й и҆ ѳ҃-й: на ни́хже глаго́лемъ  тропа́рь пра́здника: Сла́ва, днѐ: И҆ ны́нѣ, бг҃оро́диченъ  часѡ́въ: По Ѻ҆́ч҃е на́шъ, кондакѝ премѣнѧ́емъ.  Помѧнѝ на́съ, гдⷭ҇и: и҆ прѡ́чаѧ. Ли́къ нбⷭ҇ный: По  Ѻ҆́ч҃е на́шъ, конда́къ пра́здника. Гдⷭ҇и, поми́лꙋй,  м҃: и҆ моли́тва, Всест҃а́ѧ трⷪ҇це: и҆ ѿпꙋ́стъ.  Благословлю̀ гдⷭ҇а на всѧ́кое вре́мѧ: не глаго́лемъ. 
Ве́черъ же зна́менаетъ въ вели́кїй и҆ во всѧ̑  тѧ̑жкаѧ, во и҃ ча́съ днѐ, и҆ пое́мъ вече́рню. 
На Гдⷭ҇и, воззва́хъ, стїхи̑ры самогла́сны днѐ, є҃,  и҆ пра́здника, є҃. Сла́ва, днѐ: И҆ ны́нѣ, пра́здника.  Вхо́дъ со є҆ѵⷢ҇лїемъ. Свѣ́те ти́хїй: и҆ чтє́нїѧ днѐ,  и҆ пра́здника, в҃. є҆ктенїа̀ ма́лаѧ, та́же трист҃о́е.  Прокі́менъ днѐ, и҆ пра́здника: а҆пⷭ҇лъ днѐ, и҆ пра́здника.  И҆ про́чаѧ лїтꙋргі́а вели́кагѡ васі́лїа. [зрѝ] Вмѣ́стѡ  Досто́йна, і҆рмо́съ: Стра́нствїѧ влⷣчнѧ: Во  хра́мѣ же благовѣ́щенїѧ прест҃ы́ѧ бцⷣы, і҆рмо́съ:  Ꙗ҆́кѡ ѡ҆дꙋшевле́нномꙋ: Вмѣ́стѡ же Херꙋві́мскїѧ  пѣ́сни, пое́мъ тропа́рь, гла́съ ѕ҃: Ве́чери твоеѧ̀  та́йныѧ: три́жды. То́йже пое́мъ и҆ въ мѣ́стѡ прича́стна,  є҆ди́ножды. [зрѝ] Є҆гда́ же причаща́ютсѧ бра́тїѧ, и҆  пое́мъ вмѣ́стѡ Тѣ́ло хрⷭ҇то́во, то́йже: Ве́чери  твоеѧ̀: и҆ вмѣ́стѡ Да и҆спо́лнѧтсѧ, є҆ди́ножды, со  а҆ллилꙋ́їами. 
На трапе́зѣ же не разрѣша́емъ на ры̑бы, но то́чїю  на є҆ле́й и҆ вїно̀. 
Ѡ҆ то́мже пра́здницѣ, а҆́ще слꙋчи́тсѧ въ вели́кїй  пѧто́къ. 
Въ четверто́къ ве́чера, на Гдⷭ҇и, воззва́хъ,  стїхи̑ры днѐ, є҃: и҆ пра́здника, є҃. Сла́ва, днѐ:  Рожде́нїе є҆хі́дново: И҆ ны́нѣ, пра́здника:  По́сланъ бы́сть: Вхо́дъ со є҆ѵⷢ҇лїемъ.  Прокі́менъ, и҆ чте́нїе днѐ, (с. 285) и҆ пра́здника, г҃.  є҆ктенїа̀ ма́лаѧ, и҆ возгла́съ, и҆ трист҃о́е.  Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе днѐ и҆  про́чее бжⷭ҇твенныѧ лїтꙋргі́и вели́кагѡ васі́лїа, ꙗ҆́коже  пре́жде и҆з̾ѧви́сѧ. 
На трапе́зѣ же разрѣша́емъ на є҆ле́й и҆ вїно̀. 
Повече́рїе пое́мъ ма́лое съ трипѣ́снцемъ. По  трист҃о́мъ конда́къ днѐ: Сла́ва, и҆ ны́нѣ, пра́здника. 
[зрѝ] При часѣ́ же пе́рвомъ но́щи оу҆дарѧ́етъ въ  вели́кїй и҆ во всѧ̑ тѧ̑жкаѧ, и҆ начина́емъ оу҆́треню. На  Бг҃ъ гдⷭ҇ь, тропа́рь пра́здника, два́жды. Сла́ва, и҆  ны́нѣ, днѐ: Є҆гда̀ сла́внїи оу҆ченицы̀: Посе́мъ,  є҆ктенїа̀ ма́лаѧ. И҆ а҆́бїе дїа́конъ и҆лѝ і҆ере́й  глаго́летъ: И҆ ѡ҆ сподо́битисѧ на́мъ слы́шанїѧ ст҃а́гѡ  є҆ѵⷢ҇лїа: и҆ чте́тъ є҆ѵⷢ҇лїе а҃ настоѧ́тель, и҆ пото́мъ  а҆нтїфѡ́ны: и҆ є҆ѵⷢ҇лїе ст҃ы́хъ страсте́й, по чи́нꙋ и҆́хъ.  И҆ по чте́нїи з҃-гѡ є҆ѵⷢ҇лїа, чте́нїе днѐ. Посе́мъ,  степє́нна, а҃-й а҆нтїфѡ́нъ д҃-гѡ гла́са. Прокі́менъ  пра́здника. Всѧ́кое дыха́нїе: є҆ѵⷢ҇лїе пра́здника: и҆  а҆́бїе є҆ѵⷢ҇лїе ст҃ы́хъ стрⷭ҇те́й ѻ҆смо́е. Ѱало́мъ н҃.  Стїхи́ра пра́здника. Та́же моли́тва: Спасѝ, бж҃е, лю́ди  твоѧ̑: и҆ мы̀, Гдⷭ҇и, поми́лꙋй, в҃і. Канѡ́нъ  пра́здника, со і҆рмосо́мъ на д҃і. Катава́сїа пра́здника,  ѻ҆́ба ли̑ка вкꙋ́пѣ. А҆ и҆дѣ́же трипѣ́снецъ, пое́мъ  канѡ́нъ пра́здника, со і҆рмосо́мъ на ѕ҃, і҆рмо́съ два́жды:  и҆ трипѣ́снецъ на и҃. Катава́сїа, і҆рмо́съ трїѡ́ди,  ѻ҆́ба ли̑ка вкꙋ́пѣ. По г҃-й пѣ́сни конда́къ днѐ, и҆  і҆́косъ: Сла́ва, и҆ ны́нѣ, сѣда́ленъ пра́здника и҆ чте́нїе  пра́здника. По ѕ҃-й пѣ́сни, конда́къ пра́здника, и҆  і҆́косъ, и҆ сѷнаѯа́рїй. На ѳ҃-й пѣ́сни,  Честнѣ́йшꙋю не пое́мъ, но пое́мъ припѣ́въ пра́здника.  Свѣти́ленъ пра́здника. Сла́ва, днѐ: И҆ ны́нѣ,  пра́здника. Та́же, є҆ѵⷢ҇лїе ѳ҃-е. На хвали́техъ  стїхи̑ры самогла̑сны днѐ: Сла́ва, днѐ: И҆ ны́нѣ,  пра́здника. Та́же, є҆ѵⷢ҇лїе і҃-е. Посе́мъ, Сла́ва въ  вы́шнихъ: є҆ктенїа̀, И҆спо́лнимъ оу҆́треннюю моли́твꙋ:  и҆ возгла́съ. Посе́мъ, є҆ѵⷢ҇лїе а҃і. Та́же на  стїхо́внѣ стїхи̑ры пра́здника. Сла́ва, днѐ: И҆ ны́нѣ,  пра́здника. Та́же є҆ѵⷢ҇лїе в҃і. Посе́мъ, Бла́го  є҆́сть и҆сповѣ́датисѧ гдⷭ҇еви: И҆ по Ѻ҆́ч҃е на́шъ,  тропа́рь, гла́съ д҃: И҆скꙋпи́лъ ны̀ є҆сѝ: Сла́ва, и҆  ны́нѣ, (с. 286) пра́здника. Є҆ктенїа̀, Поми́лꙋй на́съ,  бж҃е: і҆ере́й, Премꙋ́дрость. И҆ ѿпꙋ́стъ. И҆ ча́съ а҃-й  пое́мъ, ꙗ҆́коже оу҆каза́сѧ въ вели́кїй пѧто́къ: глаго́лемъ  же на не́мъ тропа́рь пра́здника, и҆ днѐ, и҆ конда́къ  пра́здника. 
При часѣ́ же є҃-мъ днѐ, твори́мъ и҆схожде́нїе  внѣ̀ ѻ҆би́тели, и҆ возвра́щшесѧ, пое́мъ г҃-й ча́съ, и҆ ѕ҃- й, и҆ ѳ҃-й, съ тропарѝ и҆ парємїѝ, со а҆пⷭ҇лы, и҆  є҆ѵⷢ҇лїи, и҆ чте́нїѧми, и҆ съ про́чею слꙋ́жбою и҆́хъ.  глаго́лютсѧ же въ ни́хъ тропарѝ часѡ́въ вели́кагѡ пѧтка̀,  є҆́же є҆́сть днѐ: и҆ пра́здника. Конда́къ днѐ, и҆  пра́здника, и҆ прѡ́чаѧ, ꙗ҆́коже въ вели́кїй пѧто́къ  оу҆каза́сѧ. ѱало́мъ же л҃г здѣ̀ ѡ҆ставлѧ́емъ, и҆  глаго́лемъ є҆го̀ на лїтꙋргі́и. 
При часѣ́ же и҃-мъ днѐ, зна́менꙋетъ въ вели́кїй и҆  во всѧ̑ тѧ̑жкаѧ, начина́емъ вече́рню: и҆ твори́тъ і҆ере́й  проскомі́дїю. На Гдⷭ҇и, воззва́хъ, пое́мъ стїхи̑ры днѐ,  ѕ҃: и҆ пра́здника, д҃. Сла́ва, днѐ: Ѽ ка́кѡ  законопрестꙋ́пный собо́ръ: И҆ ны́нѣ, пра́здника.  По́сланъ бы́сть: Вхо́дъ со є҆ѵⷢ҇лїемъ. Свѣ́те  ти́хїй: Прокі́менъ и҆ чте́нїе днѐ: и҆ пра́здника, в҃.  Та́же є҆ктенїа̀ ма́лаѧ, и҆ трист҃о́е. Прокі́менъ, а҆пⷭ҇лъ,  а҆ллилꙋ́їа и҆ є҆ѵⷢ҇лїе, пре́жде пра́здника, и҆ днѐ.  Прича́стенъ пра́здника. Соверша́етсѧ же бжⷭ҇твеннаѧ  лїтꙋргі́а златоꙋ́стагѡ. Вмѣ́стѡ Досто́йна, пое́мъ  і҆рмо́съ пра́здника: Ꙗ҆́кѡ ѡ҆дꙋшевле́нномꙋ: На  трапе́зѣ же ꙗ҆ди́мъ сꙋхоѧде́нїе, и҆ пїе́мъ вїно̀. 
Ѡ҆ то́мже пра́здницѣ, а҆́ще слꙋчи́тсѧ въ сꙋббѡ́тꙋ  вели́кꙋю. 
Въ пѧто́къ ве́чера, при часѣ̀ і҃-мъ днѐ  зна́менаетъ въ вели́кїй и҆ во всѧ̑ тѧ̑жкаѧ, и҆ пое́мъ  вече́рню. На Гдⷭ҇и, воззва́хъ, стїхи̑ры самогла̑сны  днѐ, на ѕ҃: и҆ пра́здника на д҃. Сла́ва, днѐ: И҆ ны́нѣ,  пра́здника. Вхо́дъ со є҆ѵⷢ҇лїемъ. Свѣ́те ти́хїй:  Прокі́менъ и҆ чте́нїѧ днѐ: и҆ пра́здника, є҃. Та́же  прокі́менъ, а҆пⷭ҇лъ, а҆ллилꙋ́їа и҆ є҆ѵⷢ҇лїе днѐ. Посе́мъ  є҆ктенїа̀, Рце́мъ всѝ: Та́же, Сподо́би, гдⷭ҇и, въ  ве́черъ се́й: И҆спо́лнимъ вече́рнюю моли́твꙋ: На  стїхо́внѣ стїхи̑ры днѐ съ припѣ́вы и҆́хъ. Сла́ва,  пра́здника: И҆ ны́нѣ, днѐ. (с. 287) Та́же, Ны́нѣ  ѿпꙋща́еши: По трист҃о́мъ, тропа́рь пра́здника: Сла́ва, и҆  ны́нѣ: Благоѻбра́зный і҆ѡ́сифъ: І҆ере́й,  Премꙋ́дрость. И҆ ѿпꙋ́стъ. 
Повече́рїе пое́мъ въ ке́ллїи. Конда́къ днѐ: Сла́ва,  и҆ ны́нѣ, пра́здника. 
При часѣ́ же а҃-мъ но́щи зна́менꙋетъ въ вели́кїй и҆  во всѧ̑ тѧ̑жкаѧ, и҆ пое́мъ оу҆́треню. На Бг҃ъ гдⷭ҇ь,  тропа́рь днѐ, гла́съ в҃: Благоѻбра́зный і҆ѡ́сифъ:  є҆ди́ножды. Є҆гда̀ снизше́лъ є҆сѝ къ сме́рти.  є҆ди́ножды. Сла́ва, Мѷроно́сицамъ жена́мъ: И҆ ны́нѣ,  пра́здника: Дне́сь спасе́нїѧ на́шегѡ: Та́же пое́мъ  непорѡ́чны на гла́съ є҃-й. Кади́тъ і҆ере́й на а҃-й Сла́вѣ,  та́кожде и҆ на в҃-й, и҆ на г҃-й, ꙗ҆́кѡ ѻ҆бы́чай. По  сконча́нїи непоро́чныхъ, пое́мъ тропарѝ воскрє́сны:  А҆́гг҃льскїй собо́ръ: и҆ прѡ́чаѧ. Та́же є҆ктенїа̀  ма́лаѧ и҆ сѣда́ленъ днѐ. Та́же полѷеле́й и҆ сѣда́ленъ  пра́здника: и҆ чте́нїе пра́здника. Степє́нна, а҃-й  а҆нтїфѡ́нъ д҃-гѡ гла́са. Прокі́менъ пра́здника. Всѧ́кое  дыха́нїе: є҆ѵⷢ҇лїе пра́здника. Ѱало́мъ н҃. Стїхи́ра  пра́здника. Канѡ́нъ пра́здника, со і҆рмосо́мъ на и҃.  І҆рмо́съ два́жды, и҆ днѐ: со і҆рмосо́мъ на и҃.  Катава́сїа, і҆рмо́съ днѐ, ѻ҆́ба ли̑ка вкꙋ́пѣ. По  г҃-й пѣ́сни конда́къ днѐ и҆ і҆́косъ, и҆ сѣда́ленъ днѐ:  Сла́ва, и҆ ны́нѣ, пра́здника: и҆ чте́нїе пра́здника. По  ѕ҃-й пѣ́сни, конда́къ пра́здника и҆ і҆́косъ. Про́логъ и҆  сѷнаѯа́рїй. На ѳ҃-й пѣ́сни, Честнѣ́йшꙋю не  пое́мъ, но пое́мъ припѣ́вы пра́здника, ꙗ҆́коже  оу҆каза́сѧ, послѣдѝ і҆рмо́съ днѐ: Не рыда́й менє̀,  мт҃и: Та́же припѣ́въ пра́здника, и҆ і҆рмо́съ. Ст҃ъ  гдⷭ҇ь бг҃ъ на́шъ: на гла́съ в҃. Свѣти́ленъ пра́здника,  два́жды. На хвали́техъ, стїхи̑ры самогла̑сны днѐ г҃, и҆  пра́здника подѡ́бны г҃. Та́же, самогла́сенъ пра́здника,  гла́съ и҃: Да веселѧ́тсѧ нб҃са̀: съ припѣ́вомъ:  Благовѣсти́те де́нь ѿ днѐ: Сла́ва, днѐ: И҆ ны́нѣ,  Преблагослове́нна є҆сѝ: Славосло́вїе вели́кое. И҆  быва́етъ вхо́дъ, ꙗ҆́коже пи́санъ въ трїѡ́ди. Посе́мъ,  прокі́менъ и҆ паремїа̀ днѐ. Прокі́менъ, а҆пⷭ҇лъ,  а҆ллилꙋ́їа и҆ є҆ѵⷢ҇лїе днѐ. Є҆ктенїа̀ и҆ ѿпꙋ́стъ. И҆  ча́съ а҃-й пое́мъ въ притво́рѣ, про́чїи же часы̀ пою́тсѧ во  своѐ вре́мѧ. (с. 288) 
На часѣ́хъ тропа́рь пра́здника и҆ днѐ: кондакѝ  глаго́лемъ премѣнѧ́юще: блажє́нны ско́рѡ безъ пѣ́нїѧ.  Помѧнѝ на́съ, гдⷭ҇и, и҆ прѡ́чаѧ. По Ѻ҆́ч҃е на́шъ:  конда́къ днѐ: Сла́ва, и҆ ны́нѣ, конда́къ пра́здника.  Гдⷭ҇и, поми́лꙋй, м҃: и҆ моли́тва: Всест҃а́ѧ трⷪ҇це: и҆  ѿпꙋ́стъ. 
Во ст҃ꙋ́ю и҆ вели́кꙋю сꙋббѡ́тꙋ ве́чера ѡ҆ часѣ̀ і҃- мъ днѐ зна́менаетъ въ вели́кое и҆ во всѧ̑ тѧ̑жкаѧ: 
И҆ собра́вшесѧ во хра́мъ и҆ благослови́вшꙋ і҆ере́ю,  пое́мъ вече́рню по ѻ҆бы́чаю безъ каѳі́смы. На Гдⷭ҇и,  воззва́хъ, пое́мъ стїхи̑ры воскрⷭ҇ны г҃, гла́съ а҃:  Вечє́рнїѧ на̑ша моли̑твы: и҆ вели́кїѧ сꙋббѡ́ты,  самогла́сны г҃, гла́съ и҃: и҆ пра́здника, на д҃. Сла́ва,  днѐ, гла́съ ѕ҃: Дне́шнїй де́нь та́йнѡ: И҆ ны́нѣ,  пра́здника: По́сланъ бы́сть: Вхо́дъ со є҆ѵⷢ҇лїемъ.  Свѣ́те ти́хїй: Прокі́мна не глаго́лемъ но а҆́бїе  і҆ере́й глаго́летъ: Премꙋ́дрость. И҆ чтє́нїѧ днѐ, по  чи́нꙋ, и҆́хъ. По сконча́нїи же чте́нїѧ, є҆ктенїа̀ ма́лаѧ и҆  возгла́съ: и҆ пое́мъ вмѣ́стѡ трист҃а́гѡ: Є҆ли́цы во  хрⷭ҇та̀ крⷭ҇ти́стесѧ: а҆ллилꙋ́їа. Прокі́менъ днѐ и҆  пра́здника. А҆пⷭ҇лъ днѐ и҆ пра́здника. Вмѣ́стѡ же  херꙋві́мскїѧ пѣ́сни пое́тсѧ: Да молчи́тъ всѧ́каѧ  пло́ть: и҆ по рѧ́дꙋ бжⷭ҇твеннаѧ лїтꙋргі́а вели́кагѡ  васі́лїа. Вмѣ́стѡ Досто́йна, пое́мъ і҆рмо́съ: Не  рыда́й менє̀, мт҃и: Въ хра́мѣ же благовѣ́щенїѧ бцⷣы,  пое́мъ і҆рмо́съ: Ꙗ҆́кѡ ѡ҆дꙋшевле́нномꙋ: Прича́стенъ  днѐ и҆ пра́здника. 
Подоба́етъ вѣ́дати, ꙗ҆́кѡ а҆́ще слꙋчи́тсѧ въ са́мꙋю  ст҃ꙋ́ю и҆ вели́кꙋю недѣ́лю па́схи, є҆́же є҆́сть  кѷрїопа́сха, пра́здникъ благовѣ́щенїѧ прест҃ы́ѧ бцⷣы: 
Въ вели́кꙋю сꙋббѡ́тꙋ ве́чера, на Гдⷭ҇и,  воззва́хъ, поста́вимъ стїхѡ́въ, і҃: и҆ пое́мъ стїхи̑ры  воскрⷭ҇ны г҃: и҆ вели́кїѧ сꙋббѡ́ты, г҃: и҆ пра́здника д҃.  Сла́ва, гла́съ ѕ҃: Дне́шнїй де́нь та́йнѡ: И҆ ны́нѣ,  пра́здника, гла́съ то́йже: По́сланъ бы́сть: Вхо́дъ со  є҆ѵⷢ҇лїемъ. Свѣ́те ти́хїй: прокі́менъ не глаго́летсѧ,  но а҆́бїе і҆ере́и: Премꙋ́дрость. И҆ чтє́нїѧ: а҃-е  чте́нїе днѐ: Въ нача́лѣ сотворѝ бг҃ъ не́бо и҆ (с.  289) зе́млю: є҆ди́на паремїа̀. Та́же, пра́здника  благовѣ́щенїѧ, чте́нїй є҃. Та́же и҆ прѡ́чаѧ чтє́нїѧ днѐ,  по чи́нꙋ и҆́хъ. И҆ по рѧ́дꙋ бжⷭ҇твеннаѧ лїтꙋргі́а вели́кагѡ  васі́лїа. 
По ѿпꙋще́нїи же лїтꙋргі́и быва́етъ ꙗ҆де́нїе и҆  чте́нїе дѣѧ́нїй ст҃ы́хъ а҆пⷭ҇лъ, по чи́нꙋ и҆́хъ, ꙗ҆́коже  оу҆каза́сѧ въ вели́кꙋю сꙋббѡ́тꙋ. И҆ конча́нꙋ бы́вшꙋ  чте́нїю, благослови́вшꙋ і҆ере́ю, глаго́лемъ трист҃о́е: и҆ по  Ѻ҆́ч҃е на́шъ: Гдⷭ҇и, поми́лꙋй, в҃і. Сла́ва, и҆ ны́нѣ:  Прїиди́те, поклони́мсѧ, три́жды. Та́же, ѱало́мъ н҃. И҆  пое́мъ канѡ́нъ пра́здника со і҆рмосо́мъ на ѕ҃: и҆ вели́кїѧ  сꙋббѡ́ты, со і҆рмосо́мъ на и҃. Катава́сїа, і҆рмо́съ  сꙋббѡ́тный, ѻ҆́ба ли̑ка вкꙋ́пѣ. По г҃-й пѣ́сни,  конда́къ и҆ і҆́косъ пра́здника, и҆ сѣда́ленъ днѐ. Сла́ва,  и҆ ны́нѣ, пра́здника: и҆ чте́нїе пра́здника. По ѕ҃-й  пѣ́сни конда́къ днѐ и҆ і҆́косъ: и҆ чте́нїе днѐ. По  ѳ҃-й пѣ́сни, трист҃о́е, и҆ по Ѻ҆́ч҃е на́шъ, тропа́рь:  Є҆гда̀ снизше́лъ є҆сѝ къ сме́рти: Сла́ва, и҆ ны́нѣ,  пра́здника. Є҆ктенїа̀: и҆ ѿпꙋ́стъ. И҆ а҆́ще бꙋ́детъ  вре́мѧ пора́нꙋ, прилага́етсѧ чте́нїе днѐ, є҆мꙋ́же что́мꙋ,  настоѧ́тель раздае́тъ свѣщы̀ бра́тїи: кандиловжига́тель же  взе́мъ благослове́нїе оу҆ настоѧ́телѧ, и҆ ше́дъ зна́менаетъ  во всѧ̑. И҆ по чте́нїи, и҆схо́димъ въ притво́ръ,  предходѧ́щымъ настоѧ́телю съ лампа́дами: и҆ затво́ршымсѧ  две́ремъ, кади́тъ по чи́нꙋ всю̀ бра́тїю. И҆ ста́въ предъ  вели́кими враты̀ цр҃ко́вными, кади́тъ крⷭ҇тоѻбра́знѡ,  три́жды, и҆ рече́тъ: Сла́ва ст҃ѣ́й и҆ є҆диносꙋ́щнѣй:  И҆ на́мъ ѿвѣща́вшымъ: А҆ми́нь. И҆ начина́етъ настоѧ́тель  тропа́рь, гла́съ є҃: Хрⷭ҇то́съ воскр҃се и҆зъ ме́ртвыхъ:  три́жды. Посе́мъ пою́тъ бра́тїѧ, три́жды. Настоѧ́тель,  сті́хъ а҃: Да воскрⷭ҇нетъ бг҃ъ: и҆ бра́тїѧ,  Хрⷭ҇то́съ воскр҃се: є҆ди́ножды. Настоѧ́тель, сті́хъ в҃.  Ꙗ҆́кѡ и҆счеза́етъ ды́мъ: и҆ бра́тїѧ, Хрⷭ҇то́съ  воскр҃се: є҆ди́ножды. Настоѧ́тель, сті́хъ г҃: Та́кѡ да  поги́бнꙋтъ грѣ̑шницы: и҆ бра́тїѧ, Хрⷭ҇то́съ воскр҃се:  є҆ди́ножды. Настоѧ́тель, сті́хъ д҃: Се́й де́нь,  є҆го́же сотворѝ гдⷭ҇ь: и҆ бра́тїѧ, Хрⷭ҇то́съ воскр҃се:  є҆ди́ножды. И҆ а҆́бїе настоѧ́тель велегла́снѡ:  Хрⷭ҇то́съ воскр҃се: и҆ ѿверза́етъ врата̀, и҆ вхо́дитъ  настоѧ́тель съ чⷭ҇тны́мъ крⷭ҇то́мъ. Пред̾идꙋ́щымъ є҆мꙋ̀  (с. 290) лампа́дѡмъ, и҆ бра́тїѧмъ пою́щымъ: И҆ сꙋ́щымъ  во гробѣ́хъ живо́тъ дарова́въ. По внегда́ же вни́ти  є҆мꙋ̀ во ѻ҆лта́рь, глаго́лемъ Сла́вꙋ, и҆ пое́мъ тропа́рь  пра́здника, гла́съ д҃: Дне́сь спасе́нїѧ на́шегѡ  глави́зна: И҆ ны́нѣ, то́йже. Та́же, є҆ктенїа̀ вели́каѧ:  Ми́ромъ гдⷭ҇ꙋ помо́лимсѧ. И҆ по возгла́сѣ, начина́етъ  предстоѧ́тель і҆рмо́съ: Воскрⷭ҇нїѧ де́нь: и҆ пое́мъ  канѡ́нъ па́схи со і҆рмосо́мъ на и҃: і҆рмосы̀ по два́жды. И҆  благовѣ́щенїѧ канѡ́нъ со і҆рмосо́мъ на и҃: і҆рмосы̀ по  два́жды. Послѣди́ же і҆рмосы̀ ѻ҆бою̀ канѡ́нѡвъ, кі́йждо  ли́къ сво́й. Та́же, катава́сїа: Воскрⷭ҇нїѧ де́нь: ѻ҆́ба  ли̑ка вкꙋ́пѣ: и҆ тропа́рь, Хрⷭ҇то́съ воскр҃се: три́жды.  И҆ по ко́ейждо пѣ́сни є҆ктенїа̀ ма́лаѧ, и҆ возгла́сы по  чи́нꙋ и҆́хъ. По г҃-й пѣ́сни, конда́къ и҆ і҆́косъ  па́схи, и҆ ѵ҆пакоѝ, и҆ чте́нїе въ бг҃осло́вѣ, є҆мꙋ́же  нача́ло: На стра́жи мое́й ста́нꙋ По ѕ҃-й пѣ́сни  конда́къ пра́здника бл҃говѣ́щенїѧ и҆ і҆́косъ: и҆ чте́нїе въ  бг҃осло́вѣ же, є҆мꙋ́же нача́ло: Воскрⷭ҇нїѧ де́нь:  Та́же, прокі́менъ пра́здника, гла́съ д҃: Благовѣсти́те:  Сті́хъ, Воспо́йте гдⷭ҇еви пѣ́снь но́вꙋ: Всѧ́кое  дыха́нїе: є҆ѵⷢ҇лїе лꙋкѝ, зача́ло д҃: Во дни̑ ѻ҆́ны,  воста́вши марїа́мъ: Та́же, Воскресе́нїе хрⷭ҇то́во:  три́жды, и҆ стїхи́ра, Воскре́съ і҆и҃съ: три́жды, на  гла́съ ѕ҃. Посе́мъ, пѣ́снь з҃, и҆ про́чыѧ двѣ̀. На ѳ҃- й пѣ́сни пое́мъ припѣ́вы па́схи и҆ пра́здника. Свѣти́ленъ  па́схи є҆ди́ножды: и҆ пра́здника два́жды. На  хвали́техъ, стїхи̑ры воскрⷭ҇ны на д҃: и҆ благовѣ́щенїѧ на  д҃, съ припѣ́вы и҆́хъ. Та́же ѻ҆́ба ли̑ка вкꙋ́пѣ,  припѣ́въ а҃-й: Да воскрⷭ҇нетъ бг҃ъ: стїхи̑ры па́схи,  гла́съ є҃, съ про́чими припѣ́вы и҆́хъ. Сла́ва,  бл҃говѣ́щенїѧ, гла́съ и҃: Да веселѧ́тсѧ нб҃са̀: И҆  ны́нѣ, па́схи: Воскрⷭ҇нїѧ де́нь: И҆ цѣлова́нїе по  ѻ҆бы́чаю, и҆ поꙋче́нїе златоꙋ́стагѡ. Є҆ктєнїѝ и҆  ѿпꙋ́стъ. И҆схожде́нїе внѣ̀ монастырѧ̀ не быва́етъ. Часы́  же пою́тсѧ по оу҆ста́вꙋ па́схи. 
На лїтꙋргі́и а҆нтїфѡ́ны па́схи. По вхо́дѣ же  глаго́лемъ: Въ це́рквахъ благослови́те бг҃а, гдⷭ҇а ѿ  и҆стѡ́чникъ і҆и҃левыхъ. Хрⷭ҇то́съ воскре́се, три́жды:  Сла́ва, тропа́рь: Дне́сь спасе́нїѧ на́шегѡ: И҆ ны́нѣ,  конда́къ: А҆́ще и҆ во гро́бъ: Вмѣ́стѡ трист҃а́гѡ,  пое́мъ: Є҆ли́цы (с. 291) во хрⷭ҇та̀ крⷭ҇ти́стесѧ:  Прокі́менъ, а҆пⷭ҇лъ, а҆ллилꙋ́їа и҆ є҆ѵⷢ҇лїе, пре́жде  па́схи, пото́мъ пра́здника. [зрѝ] Є҆гда́ же  приспѣ́етъ на лїтꙋргі́и вре́мѧ честѝ ст҃о́е є҆ѵⷢ҇лїе: И҆  чте́тъ і҆ере́й є҆ѵⷢ҇лїе па́схи, съ дїа́кономъ, ꙗ҆́коже  оу҆каза́сѧ на лїтꙋргі́и въ недѣ́лю. Та́же чте́тъ є҆ѵⷢ҇лїе  благовѣ́щенїѧ є҆ди́нъ дїа́конъ, по ѻ҆бы́чаю, ꙗ҆́коже и҆  всегда̀: и҆ къ томꙋ̀ є҆ѵⷢ҇лїю въ кандїю̀ не оу҆дарѧ́ютъ,  и҆ по рѧ́дꙋ бжⷭ҇твеннаѧ лїтꙋргі́а златоꙋ́стагѡ. За  Досто́йно, і҆рмо́съ па́схи. Прича́стенъ па́схи и҆  пра́здника. 
🕅 Ѡ҆ то́мже пра́здницѣ, а҆́ще слꙋчи́тсѧ  благовѣ́щенїе прест҃ы́ѧ бцⷣы въ понедѣ́льникъ, во  вто́рникъ, и҆лѝ въ сре́дꙋ свѣ́тлыѧ недѣ́ли: 
Во ст҃ꙋ́ю и҆ вели́кꙋю недѣ́лю па́схи: На  ма́лѣй вече́рни, по внегда̀ рещѝ і҆ере́ю: Хрⷭ҇то́съ  воскре́се, три́жды: и҆ стїхѝ ѻ҆бы̑чныѧ. Сла́ва, и҆ ны́нѣ:  Хрⷭ҇то́съ воскре́се: На Гдⷭ҇и, воззва́хъ, стїхи̑ры  воскрє́сны, на д҃. Сла́ва, и҆ ны́нѣ, пра́здника, гла́съ  в҃: Є҆́же ѿ вѣ́ка та́инство: Та́же, Свѣ́те  ти́хїй: безъ вхо́да. Прокі́менъ вели́кїй, Кто̀ бо́гъ  ве́лїй: и҆ сті́хъ є҆гѡ̀ а҃. Та́же, Сподо́би, гдⷭ҇и:  На стїхо́внѣ стїхи́ра воскре́сна, а҃: Та́же стїхи̑ры  пра́здника, самогла̑сны г҃, гла́съ д҃, вели́кїѧ вече́рни  стїхѡ́вныѧ, съ припѣ́вы и҆́хъ. Сла́ва, Благовѣствꙋ́етъ  гаврїи́лъ: И҆ ны́нѣ, Воскресе́нїѧ де́нь: Хрⷭ҇то́съ  воскре́се: три́жды. Сла́ва, и҆ ны́нѣ, тропа́рь: Дне́сь  спасе́нїѧ на́шегѡ: Є҆ктенїа̀ ма́лаѧ и҆ ѿпꙋ́стъ. 
На вели́цѣй вече́рни, повнегда̀ кади́ти і҆ере́ю, и҆  рещѝ є҆мꙋ̀, Сла́ва ст҃ѣ́й и҆ є҆диносꙋ́щнѣй: пое́тъ,  Хрⷭ҇то́съ воскре́се: три́жды, и҆ стїхѝ є҆гѡ̀. Сла́ва,  и҆ ны́нѣ: Хрⷭ҇то́съ воскре́се: три́жды. Та́же,  є҆ктенїа̀. На Гдⷭ҇и, воззва́хъ, стїхи̑ры воскрє́сны  г҃, и҆ ꙾восто́ченъ꙾꙾А҆нато́лїевъ꙾ є҆ди́нъ, и҆ пра́здника,  ѕ҃ Сла́ва, и҆ ны́нѣ, пра́здника: По́сланъ бы́сть:  Вхо́дъ. Свѣ́те ти́хїй: прокі́менъ, гла́съ з҃: Кто̀  бо́гъ ве́лїй, ꙗ҆́кѡ бг҃ъ на́шъ: со стїхѝ є҆гѡ̀. И҆  чте́нїй пра́здника, є҃. (А҆́ще въ недѣ́лю ве́чера,  посе́мъ і҆ере́й, И҆ ѡ҆ сподо́битисѧ на́мъ: є҆ѵⷢ҇лїе ѿ  і҆ѡа́нна, зача́ло ѯ҃є: Сꙋ́щꙋ по́здѣ въ де́нь то́й:  Коне́цъ: Не и҆мꙋ̀ вѣ́ры.) Та́же, (с. 292)  є҆ктенїа̀. На лїті́и стїхи̑ры самогла̑сны пра́здника.  Сла́ва, и҆ ны́нѣ, Благовѣствꙋ́етъ гаврїи́лъ: На  стїхо́внѣ стїхи́ра воскре́сна є҆ди́на. Та́же припѣ́въ,  Да воскре́снетъ бг҃ъ: и҆ пое́мъ стїхи̑ры па́схи, съ  припѣ́вы и҆́хъ. Сла́ва, пра́здника: Дне́сь ра́дость: И҆  ны́нѣ, па́схи: Воскресе́нїѧ де́нь: и҆ на коне́цъ,  Хрⷭ҇то́съ воскре́се, три́жды, тропа́рь пра́здника,  три́жды. И҆ благослове́нїе хлѣ́бѡвъ, и҆ раздаѧ́нїе, и҆  чте́нїе пра́здника. 
На оу҆́трени, повнегда̀ благослови́ти і҆ере́ю, и҆  рещѝ: Хрⷭ҇то́съ воскре́се, три́жды, и҆ стїхѝ є҆гѡ̀,  и҆ по сконча́нїи, Сла́ва, тропа́рь пра́здника: И҆ ны́нѣ,  то́йже. Та́же є҆ктенїа̀ вели́каѧ. И҆ полѷеле́й, и҆  сѣда́льны, и҆ чте́нїе пра́здника. Степє́нна, а҃-й  а҆нтїфѡ́нъ д҃-гѡ гла́са. Прокі́менъ и҆ є҆ѵⷢ҇лїе пра́здника.  Воскресе́нїе хрⷭ҇то́во: три́жды. ѱало́мъ н҃-й не  глаго́лемъ, но а҆́бїе, Сла́ва, Моли́твами бцⷣы: И҆  ны́нѣ, то́йже. Посе́мъ припѣ́въ на гла́съ ѕ҃:  Благовѣсти́те де́нь ѿ днѐ: и҆ пое́мъ стїхи́рꙋ  самогла́снꙋ пра́здника, гла́съ ѕ҃: По́сланъ бы́сть:  Та́же і҆ере́й глаго́летъ моли́твꙋ: Спасѝ, бж҃е, лю́ди  твоѧ̑: Гдⷭ҇и, поми́лꙋй, в҃і: И҆ по возгла́сѣ пое́мъ  канѡ́нъ па́схи, со і҆рмосо́мъ на ѕ҃: и҆ пра́здника, со  і҆рмосо́мъ на и҃. і҆рмосы̀ па́схи и҆ пра́здника, по два́жды.  Катава́сїа благовѣ́щенїѧ, і҆рмо́съ, ѻ҆́ба ли̑ка  вкꙋ́пѣ. По г҃-й пѣ́сни, конда́къ па́схи, и҆ і҆́косъ,  и҆ сѣда́ленъ пра́здника. По ѕ҃-й пѣ́сни, конда́къ  пра́здника и҆ і҆́косъ: и҆ чтє́нїѧ днѐ. Та́же,  Воскре́съ і҆и҃съ: три́жды. На ѳ҃-й пѣ́сни,  припѣ́вы па́схи и҆ пра́здника. Свѣти́ленъ па́схи,  є҆ди́ножды: и҆ пра́здника два́жды. На хвали́техъ,  стїхи̑ры воскрє́сны гла́са г҃: и҆ пра́здника подѡ́бны г҃.  Та́же, Да воскре́снетъ бг҃ъ: и҆ пое́мъ стїхи̑ры па́схи,  съ припѣ́вы и҆́хъ. Сла́ва, пра́здника: Да веселѧ́тсѧ  небеса̀: И҆ ны́нѣ, па́схи: Воскресе́нїѧ де́нь:  Хрⷭ҇то́съ воскре́се, три́жды: Сла́ва, и҆ ны́нѣ,  тропа́рь пра́здника, є҆ктєнїѝ и҆ ѿпꙋ́стъ. И҆ дае́тсѧ  ст҃ы́й є҆ле́й бра́тїи: и҆ быва́етъ лїті́а внѣ̀ ѻ҆би́тели.  Часы́ же пое́мъ па́схи по ѻ҆бы́чаю. 
На лїтꙋргі́и а҆нтїфѡ́ны па́схи. По вхо́дѣ,  глаго́лемъ сті́хъ: Въ (с. 293) цр҃квахъ благослови́те  бг҃а гдⷭ҇а: Хрⷭ҇то́съ воскре́се, три́жды. Тропа́рь  пра́здника: Сла́ва, конда́къ па́схи: И҆ ны́нѣ, пра́здника.  Вмѣ́стѡ трист҃а́гѡ: Є҆ли́цы во хрⷭ҇та̀  крести́стесѧ: Прокі́менъ, а҆пⷭ҇лъ, а҆ллилꙋ́їа, и҆ є҆ѵⷢ҇лїе,  пре́жде благовѣ́щенїѧ, та́же днѐ. И҆ по рѧ́дꙋ бжⷭ҇твеннаѧ  лїтꙋргі́а златоꙋ́стагѡ. Прича́стенъ днѐ и҆ пра́здника. 
[зрѝ] И҆звѣ́стно же да бꙋ́детъ, ꙗ҆́кѡ не свои́мъ  смотре́нїемъ, ѡ҆ є҆́же ка́кѡ пѣ́ти подоба́етъ слꙋ́жбꙋ  благовѣ́щенїѧ во дни̑ ст҃ы́ѧ м҃-цы, и҆ въ седми́цѣ  вели́кїѧ недѣ́ли на свѧтꙋ́ю па́схꙋ, и҆ є҆́же ѡ҆ се́мъ  повелѣ́но бы́сть. 
И҆́бо тѵ́пїкꙋ вели́кїѧ це́ркве послѣ́довавше  и҆звѣ́стнѡ, и҆ сѷнаѯа́рїи ви́дѣвше честны́ѧ ѻ҆би́тели  стꙋді́йскїѧ, и҆ про́чихъ: не то́чїю же, но и҆  і҆ерꙋсали̑мскїѧ тѵ́пїки проше́дше, сїѧ̑ вчини́хомъ. И҆  никто́же оу҆́бѡ диви́тсѧ премѣне́нїю быва́емомꙋ,  стїхи́рамъ же и҆ канѡ́намъ, и҆ чте́нїѧмъ, прокі́менѡмъ же и҆  а҆пⷭ҇лѡмъ, а҆ллилꙋ́їамъ, и҆ є҆ѵⷢ҇лїамъ, и҆ прича́стнамъ,  є҆́же та́кѡ примѣни́ти повелѣ́но є҆́сть: но де́нь да  сматрѧ́етъ, є҆гда̀ на́вечерїе благовѣ́щенїѧ быва́етъ,  та́кожде и҆ де́нь пра́здника є҆́сть, и҆ ѡ҆брѧ́щеши, ꙗ҆́кѡ  є҆гда̀ въ по́стенъ де́нь на́вечерїе слꙋчи́тсѧ, че́сти ра́ди  ст҃ы́ѧ м҃-цы, пое́мъ стїхи̑ры днѐ, и҆ пото́мъ  благовѣ́щенїѧ, и҆ лїтꙋргі́а преждесвѧще́нныхъ: Ѿтꙋ́дꙋ же  прїи́метъ нача́ло пра́здника, всѧ̑ предварѧ́ютъ  благовѣ́щенїѧ. 
[зрѝ] Подоба́етъ вѣ́дати, ꙗ҆́кѡ а҆́ще слꙋчи́тсѧ  пра́здникъ се́й въ кі́й ли́бо де́нь вели́кїѧ недѣ́ли, и҆лѝ  въ сꙋббѡ́тꙋ ла́заревꙋ, и҆лѝ въ недѣ́лю цвѣтоно́снꙋю. 
Пре́жде вчини́хомъ благовѣ́щенїѧ слꙋ́жбꙋ, поне́же  пре́жде стрⷭ҇ти хрⷭ҇то́вы бы́ти семꙋ̀ пра́здникꙋ, за є҆́же  не бы́ти постꙋ̀ въ не́мъ. Па́ки же въ вели̑кїѧ дни̑  седми́цы разсꙋди́хомъ, а҆́ще слꙋчи́тсѧ въ ни́хъ  благовѣ́щенїе. На вече́рни предварѧ́ютъ стїхи̑ры днѐ  и҆ пото́мъ благовѣ́щенїѧ поста̀ ра́ди, ꙗ҆́коже пре́жде  рѣ́хомъ и҆ за пресла́вное днѐ. Бы́ти же въ вели́кїй  пѧто́къ и҆ проскомі́дїи (с. 294) вчини́хомъ, а҆́ще слꙋчи́тсѧ  благовѣ́щенїе: а҆́ще бо и҆ пра̑вила и҆́накѡ повелѣва́ютъ,  но ѡ҆брѣто́хомъ въ собо́рнѣй вели́цѣй це́ркви, въ  моле́бныхъ хра́мѣхъ бцⷣы, быва́ти съ просфора́ми слꙋ́жбѣ  соверше́ннѣй. Тѣ́мже сїѧ̑ си́це, и҆ въ вели́кїй пѧто́къ  лїтꙋргі́ю златоꙋ́стовꙋ вчини́хомъ. 
Оу҆ка́зъ ѡ҆ ѿда́нїи благовѣ́щенїѧ прест҃ы́ѧ  бцⷣы. 
[зрѝ] Подоба́етъ вѣ́дати, а҆́ще слꙋчи́тсѧ  благовѣ́щенїе въ пѧто́къ г҃, и҆лѝ д҃ недѣ́ли постѡ́въ. 
Пое́мъ всю̀ слꙋ́жбꙋ пра́здника съ трїѡ́дїю по  оу҆ста́вꙋ, ꙗ҆́коже пре́жде оу҆каза́сѧ въ рѧдꙋ̀. 
На оу҆́трени въ сꙋббѡ́тꙋ г҃-ю, ѿда́нїе пое́мъ  пра́здника. На Бг҃ъ гдⷭ҇ь, тропа́рь пра́здника, два́жды:  Сла́ва: а҆рха́гг҃ла: И҆ ны́нѣ, пра́здника. По  каѳі́смахъ, сѣда́льны пра́здника, и҆ чте́нїе пра́здника.  Канѡ́нъ пра́здника, со і҆рмосо́мъ на и҃: и҆ а҆рха́гг҃ла  на ѕ҃. Катава́сїа пра́здника. 
[зрѝ] Четверопѣ́снца же здѣ̀ не пое́мъ: но пое́мъ  напредѝ на повече́рїи. По г҃-й пѣ́сни, конда́къ  а҆рха́гг҃ла и҆ сѣда́ленъ, два́жды. Сла́ва, и҆ ны́нѣ,  пра́здника, и҆ чтє́нїѧ. По ѕ҃-й пѣ́сни, конда́къ  пра́здника и҆ і҆́косъ. На ѳ҃-й пѣ́сни, Честнѣ́йшꙋю  не пое́мъ, но пое́мъ припѣ́въ пра́здника, та́же і҆рмо́съ:  и҆ на кі́йждо тропа́рь пра́здника, пое́мъ припѣ́въ то́йже:  и҆ послѣдѝ і҆рмо́съ. Свѣти́ленъ пра́здника: Сла́ва,  а҆рха́гг҃ла. И҆ ны́нѣ, пра́здника. На хвали́техъ  стїхи̑ры на ѕ҃: пра́здника г҃, и҆ а҆рха́гг҃ла г҃. Сла́ва, и҆  ны́нѣ, пра́здника. Славосло́вїе вели́кое: По трист҃о́мъ  тропа́рь а҆рха́гг҃ла: Сла́ва, и҆ ны́нѣ, пра́здника.  Є҆ктенїѝ и҆ ѿпꙋ́стъ: и҆ ча́съ а҃-й. На а҃-мъ часѣ̀  тропа́рь пра́здника и҆ а҆рха́гг҃ла, и҆ конда́къ пра́здника,  и҆ прѡ́чаѧ, и҆ соверше́нный ѿпꙋ́стъ. 
На лїтꙋргі́и блажє́нна пра́здника, пѣ́снь г҃-ѧ, и҆  ѕ҃-ѧ. По вхо́дѣ, тропа́рь пра́здника и҆ а҆рха́гг҃ла:  Сла́ва, конда́къ а҆рха́гг҃ла: И҆ ны́нѣ, пра́здника.  Прокі́менъ пра́здника. А҆пⷭ҇лъ, а҆ллилꙋ́їа и҆ (с. 295)  є҆ѵⷢ҇лїе днѐ и҆ пра́здника. Вмѣ́стѡ Досто́йна, пое́мъ  і҆рмо́съ пра́здника. Прича́стенъ пра́здника. 
[зрѝ] А҆́ще ли слꙋчи́тсѧ ѿда́нїе благовѣ́щенїѧ въ  недѣ́лю г҃-ю постѡ́въ. 
Въ сꙋббѡ́тꙋ на ма́лѣй вече́рни ѻ҆бы́чно трїѡ́ди.  На вели́цѣй вече́рни, на Гдⷭ҇и, воззва́хъ, стїхи̑ры  воскрє́сны г҃, и҆ креста̀, д҃, и҆ пра́здника г҃. Сла́ва,  креста̀: И҆ ны́нѣ, пра́здника, и҆лѝ бг҃оро́диченъ а҃-й  гла́са. Вхо́дъ. Прокі́менъ днѐ, и҆ є҆ктенїи̑. На  лїті́и стїхи̑ры пра́здника, гла́съ а҃. Сла́ва, крⷭ҇та̀: И҆  ны́нѣ, пра́здника. На стїхо́внѣ стїхи̑ры воскрє́сны:  Сла́ва, крⷭ҇та̀: И҆ ны́нѣ, пра́здника. На  благослове́нїи хлѣ́бѡвъ, тропа́рь пра́здника, два́жды: и҆  крⷭ҇та̀ є҆ди́ножды: и҆ чте́нїе. 
На оу҆́трени, на Бг҃ъ гдⷭ҇ь, тропа́рь воскре́сенъ  два́жды. Сла́ва, крⷭ҇та̀: И҆ ны́нѣ, пра́здника. По  каѳі́смахъ, сѣда́льны воскрⷭ҇ны, и҆ бг҃орѡ́дичны и҆́хъ. И҆  чте́нїе бо є҆ѵⷢ҇лїи толково́мъ. По непоро́чныхъ ѵ҆пакоѝ  гла́са: и҆ чте́нїе во є҆ѵⷢ҇лїи. Степє́нна, и҆ прокі́менъ  гла́са. Всѧ́кое дыха́нїе: Є҆ѵⷢ҇лїе воскре́сно.  Ѱало́мъ н҃. Стїхи́ра, гла́съ и҃: Покаѧ́нїѧ ѿве́рзи  мѝ двє́ри: и҆ про́чее воскре́сно. Канѡ́нъ воскре́сенъ со  і҆рмосо́мъ на д҃: и҆ пра́здника на д҃: и҆ крⷭ҇та̀ на ѕ҃.  Катава́сїа креста̀, ѻ҆́ба ли̑ка вкꙋ́пѣ. По г҃-й  пѣ́сни, конда́къ пра́здника: и҆ сѣда́ленъ крⷭ҇та̀, и҆  чте́нїе пра́здника. По ѕ҃-й пѣ́сни, конда́къ крⷭ҇та̀ и҆  і҆́косъ: и҆ чте́нїе: На ѳ҃-й пѣ́сни, пое́мъ  Честнѣ́йшꙋю: Свѣти́ленъ воскре́сенъ: Сла́ва, крⷭ҇та̀:  И҆ ны́нѣ, пра́здника. На хвали́техъ стїхи̑ры воскрⷭ҇ны  г҃: и҆ крⷭ҇та̀ в҃: и҆ пра́здника г҃, съ припѣ́вы и҆́хъ. И҆  пото́мъ припѣ́въ: Воскрⷭ҇нѝ, гдⷭ҇и бж҃е мо́й: И҆  пое́мъ самогла́снꙋ стїхи́рꙋ трїѡ́ди: Сла́ва, тꙋ́южде: И҆  ны́нѣ, Преблагослове́нна є҆сѝ: Славосло́вїе вели́кое.  По трист҃о́мъ вхо́дъ, и҆ пое́мъ тропа́рь крⷭ҇та̀:  Спасѝ, гдⷭ҇и, лю́ди твоѧ̑: три́жды. И҆ быва́етъ  поклоне́нїе чⷭ҇тно́мꙋ крⷭ҇тꙋ̀, по ѻ҆бы́чаю. Та́же,  є҆ктенїа̀: и҆ ѡ҆глаше́нїе стꙋді́тово. И҆ ѿпꙋ́стъ. И҆  и҆схожде́нїе: Сла́ва, и҆ ны́нѣ, стїхи́ра є҆ѵⷢ҇льскаѧ. И҆  ча́съ а҃-й въ притво́рѣ. (с. 296) 
На часѣ́хъ тропа́рь воскре́сенъ: Сла́ва, крⷭ҇та̀:  И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ,  конда́къ крⷭ҇та̀. На г҃-мъ часѣ̀ тропа́рь воскре́сенъ:  Сла́ва, пра́здника: И҆ ны́нѣ, бг҃оро́диченъ часѡ́въ. По  Ѻ҆́ч҃е на́шъ, конда́къ пра́здника и҆ крⷭ҇та̀,  премѣнѧ́емъ. 
На лїтꙋргі́и блажє́нна гла́са, на д҃: и҆ крⷭ҇та̀  пѣ́снь г҃, на д҃: и҆ пра́здника пѣ́снь д҃, на д҃. По  вхо́дѣ тропа́рь воскрⷭ҇нъ, крⷭ҇та̀ и҆ пра́здника. Сла́ва,  конда́къ крⷭ҇та̀: И҆ ны́нѣ, пра́здника. Прокі́менъ,  а҆пⷭ҇лъ, а҆ллилꙋ́їа, є҆ѵⷢ҇лїе и҆ прича́стенъ, пре́жде  крⷭ҇та̀, и҆ пото́мъ пра́здника бцⷣы. За Досто́йно, Ѡ҆  тебѣ̀ ра́дꙋетсѧ: 
[зрѝ] А҆рха́гг҃ла гаврїи́ла пое́мъ слꙋ́жбꙋ въ  понедѣ́льникъ. 
[зрѝ] А҆́ще слꙋчи́тсѧ ѿда́нїе бл҃говѣ́щенїѧ, и҆  собо́ръ а҆рхїстрати́га гаврїи́ла, въ недѣ́лю г҃-ю поста̀,  и҆ а҆́ще є҆́сть хра́мъ є҆гѡ̀: 
На вели́цѣй вече́рни, Блаже́нъ мꙋ́жъ, каѳі́сма  всѧ̀. На Гдⷭ҇и, воззва́хъ, стїхи̑ры воскрє́сны г҃: и҆  крⷭ҇та̀ подѡ́бны г҃: и҆ пра́здника подѡ́бны в҃: а҆рха́гг҃ла  подѡ́бны в҃, ѻ҆боѝ на д҃. Сла́ва, крⷭ҇та̀: И҆ ны́нѣ,  пра́здника, и҆лѝ бг҃оро́диченъ настоѧ́щагѡ гла́са. Вхо́дъ.  Прокі́менъ днѐ. На лїті́и стїхи̑ры пра́здника. Сла́ва,  пра́здника: И҆ ны́нѣ, крⷭ҇та̀. На стїхо́внѣ стїхи̑ры  воскрє́сны. Сла́ва, крⷭ҇та̀: И҆ ны́нѣ, пра́здника. На  благослове́нїи хлѣ́бѡвъ тропа́рь пра́здника, два́жды, и҆  крⷭ҇та̀ є҆ди́ножды. И҆ чте́нїе во а҆пⷭ҇льскихъ посла́нїихъ. 
На оу҆́трени, на Бг҃ъ гдⷭ҇ь, тропа́рь  воскрⷭ҇нъ, є҆ди́ножды: и҆ крⷭ҇та̀ є҆ди́ножды. Сла́ва,  а҆рха́гг҃ла: И҆ ны́нѣ, пра́здника. По каѳі́смахъ,  сѣда́льны воскрє́сны, и҆ бг҃орѡ́дичны и҆́хъ. И҆ чте́нїе во  є҆ѵⷢ҇лїи толково́мъ. По непоро́чныхъ ѵ҆пакоѝ гла́са, и҆  чте́нїе. Степє́нна и҆ прокі́менъ гла́са. Є҆ѵⷢ҇лїе  воскре́сно. Воскресе́нїе хрⷭ҇то́во: Ѱало́мъ н҃.  Стїхи́ра, гла́съ и҃: Покаѧ́нїѧ ѿве́рзи мѝ: и҆  прѡ́чаѧ. Канѡ́нъ воскре́сенъ со і҆рмосо́мъ на д҃: и҆  пра́здника г҃: и҆ а҆рха́гг҃ла г҃: и҆ креста̀ на д҃.  Катава́сїа крⷭ҇та̀. По г҃-й пѣ́сни конда́къ, пра́здника  и҆ а҆рха́гг҃ла, и҆ сѣда́ленъ а҆рха́гг҃ла: Сла́ва, крⷭ҇та̀:  И҆ ны́нѣ, пра́здника. По ѕ҃-й пѣ́сни, конда́къ крⷭ҇та̀  и҆ і҆́косъ. На ѳ҃-й пѣ́сни пое́мъ, Честнѣ́йшꙋю:  Свѣти́ленъ воскре́сенъ: Сла́ва, крⷭ҇та̀: И҆ ны́нѣ, (с.  297) пра́здника. На хвали́техъ стїхи̑ры воскрⷭ҇ны г҃, и҆  крⷭ҇та̀ в҃, и҆ а҆рха́гг҃ла со Сла́вою г҃, съ припѣ́вы  є҆гѡ̀. Та́же припѣ́въ, Воскрⷭ҇нѝ, гдⷭ҇и бж҃е мо́й: и҆  пое́мъ самогла́снꙋ стїхи́рꙋ трїѡ́ди. Сла́ва, тꙋ́южде: И҆  ны́нѣ, Преблагослове́нна є҆сѝ: Славосло́вїе вели́кое.  По трист҃о́мъ, вхо́дъ и҆ крⷭ҇та̀ поклоне́нїе, по  ѻ҆бы́чаю, и҆ є҆ктєнїѝ, и҆ ѿпꙋ́стъ. Сла́ва, и҆ ны́нѣ,  стїхи́ра є҆ѵⷢ҇льскаѧ, и҆ ѡ҆глаше́нїе стꙋді́тово. И҆ ча́съ  а҃-й въ притво́рѣ. На а҃-мъ часѣ̀ тропа́рь  воскре́сенъ: Сла́ва, крⷭ҇та̀: и҆ ны́нѣ, бг҃оро́диченъ  часѡ́въ. По трист҃о́мъ конда́къ крⷭ҇та̀. На г҃-мъ  часѣ̀ тропа́рь воскрⷭ҇нъ: Сла́ва, пра́здника: И҆ ны́нѣ,  бг҃оро́диченъ часѡ́въ. По трист҃о́мъ конда́къ  пра́здника, и҆ крⷭ҇та̀, и҆ а҆рха́гг҃ла, глаго́лемъ  премѣнѧ́юще. Блажє́нна гла́са, на д҃. и҆ крⷭ҇та̀  пѣ́снь г҃-ѧ, на д҃: и҆ а҆рха́гг҃ла пѣ́снь ѕ҃, на д҃.  По вхо́дѣ тропа́рь воскре́сенъ, и҆ крⷭ҇та̀, и҆  пра́здника, и҆ а҆рха́гг҃ла: Конда́къ крⷭ҇та̀. Сла́ва,  а҆рха́гг҃ла: И҆ ны́нѣ, пра́здника. Прокі́менъ крⷭ҇та̀ и҆  а҆рха́гг҃ла. А҆пⷭ҇лъ, а҆ллилꙋ́їа, и҆ є҆ѵⷢ҇лїе, пре́жде  крⷭ҇та̀, и҆ а҆рха́гг҃ла. За Досто́йно пое́мъ, Ѡ҆ тебѣ̀  ра́дꙋетсѧ: прича́стенъ крⷭ҇та̀ и҆ а҆рха́гг҃ла. 
[зрѝ] А҆́ще слꙋчи́тсѧ благовѣ́щенїѧ ѿда́нїе въ  недѣ́лю д҃-ю, и҆лѝ пѧ́тꙋю постѡ́въ: 
Въ сꙋббѡ́тꙋ на ма́лѣй вече́рни стїхи̑ры по  ѻ҆бы́чаю. На вели́цѣй вече́рни, на Гдⷭ҇и, воззва́хъ,  стїхи̑ры воскрⷭ҇ны г҃: и҆ ꙾восто́ченъ꙾꙾А҆нато́лїевъ꙾  є҆ди́нъ, и҆ пра́здника г҃, и҆ а҆рха́гг҃ла г҃. Сла́ва,  пра́здника: И҆ ны́нѣ, бг҃оро́диченъ пе́рвый гла́са, Вхо́дъ.  Прокі́менъ днѐ. На лїті́и стїхи̑ры пра́здника г҃,  самогла́сны, гла́съ д҃, стїхѡ́вны. Сла́ва, и҆ ны́нѣ,  пра́здника. На стїхо́внѣ стїхи̑ры воскрⷭ҇ны по  а҆лфави́тꙋ. Сла́ва, и҆ ны́нѣ, пра́здника. На  благослове́нїи хлѣ́бѡвъ тропа́рь, Бцⷣе дв҃о: три́жды. И҆  чте́нїе. 
На оу҆́трени, на Бг҃ъ гдⷭ҇ь, тропа́рь  воскре́сенъ, два́жды: Сла́ва, а҆рха́гг҃ла: И҆ ны́нѣ,  пра́здника. По каѳі́смахъ, сѣда́льны воскрⷭ҇ны, съ  бг҃орѡ́дичны и҆́хъ, и҆ чте́нїе во є҆ѵⷢ҇лїи толково́мъ. И҆  про́чее воскрⷭ҇но. Канѡ́нъ воскрⷭ҇нъ со і҆рмосо́мъ на  д҃: и҆ трїѡ́ди на д҃: и҆ пра́здника, и҆ а҆рха́гг҃ла на ѕ҃.  Катава́сїа пра́здника. По г҃-й пѣ́сни, (с. 298)  конда́къ а҆рха́гг҃ла и҆ сѣда́ленъ. Сла́ва, и҆ ны́нѣ,  пра́здника. По ѕ҃-й пѣ́сни, конда́къ пра́здника и҆  і҆́косъ. На ѳ҃-й пѣ́сни пое́мъ, Честнѣ́йшꙋю:  Свѣти́ленъ воскрⷭ҇нъ. Сла́ва, а҆рха́гг҃ла: И҆ ны́нѣ,  пра́здника. На хвали́техъ стїхи̑ры воскрⷭ҇ны д҃, и҆  пра́здника г҃: и҆ самогла́сенъ пра́здника, съ припѣ́вомъ  є҆гѡ̀. Та́же припѣ́въ: Воскрⷭ҇нѝ, гдⷭ҇и бж҃е мо́й: и҆  самогла́сенъ трїѡ́ди. Сла́ва, то́йже: И҆ ны́нѣ,  Преблагослове́нна є҆сѝ: Славосло́вїе вели́кое,  тропа́рь воскрⷭ҇нъ, є҆ктєнїѝ, и҆ ѿпꙋ́стъ, и҆  ѡ҆глаше́нїе стꙋді́тово, и҆ ѻ҆бы́чное и҆схожде́нїе. Сла́ва,  и҆ ны́нѣ, стїхи́ра є҆ѵⷢ҇льскаѧ, и҆ ча́съ а҃-й въ  притво́рѣ. 
На часѣ́хъ тропа́рь воскрⷭ҇нъ. Сла́ва, пра́здника:  И҆ ны́нѣ, бг҃оро́диченъ часѡ́въ. По Ѻ҆́ч҃е на́шъ,  конда́къ пра́здника. 
На лїтꙋргі́и блажє́нна гла́са, на ѕ҃: и҆ пра́здника  пѣ́снь ѳ҃-ѧ, на д҃. По вхо́дѣ, тропа́рь воскрⷭ҇нъ, и҆  пра́здника, и҆ а҆рха́гг҃ла. Конда́къ воскрⷭ҇нъ. Сла́ва,  а҆рха́гг҃ла: И҆ ны́нѣ, пра́здника. Прокі́менъ, а҆пⷭ҇лъ,  а҆ллилꙋ́їа, є҆ѵⷢ҇лїе и҆ прича́стенъ днѐ, и҆ пра́здника.  Вмѣ́стѡ Досто́йно пое́мъ: Ѡ҆ тебѣ̀ ра́дꙋетсѧ: 
А҆́ще слꙋчи́тсѧ ѿда́нїе благовѣ́щенїѧ прест҃ы́ѧ  бцⷣы, въ понедѣ́льникъ д҃, и҆лѝ є҃, и҆лѝ ѕ҃-ѧ недѣ́ли  постѡ́въ: 
Въ недѣ́лю ве́чера, на Гдⷭ҇и, воззва́хъ,  стїхи̑ры трїѡ́ди г҃: и҆ пра́здника д҃. и҆ а҆рха́гг҃ла г҃.  Сла́ва, и҆ ны́нѣ, пра́здника. Вхо́дъ. Прокі́менъ вели́кїй:  є҆ктенїа̀, И҆спо́лнимъ вече́рнюю: На стїхо́внѣ  стїхи̑ры трїѡ́ди. Самогла́сенъ днѐ, два́жды, и҆  мꙋ́чениченъ. Сла́ва, и҆ ны́нѣ, пра́здника. По  трист҃о́мъ тропарѝ по чи́нꙋ по́стномꙋ, и҆ покло́ны г҃  вели̑кїѧ, и҆ ѿпꙋ́стъ. Повече́рїе ма́лое безъ покло́нѡвъ:  покло́ны ѿ Сла́ва въ вы́шнихъ: на не́мже глаго́лемъ  канѡ́нъ рѧдовы́й мине́и. 
Въ понедѣ́льникъ на оу҆́трени пое́мъ всю̀ слꙋ́жбꙋ  ꙗ҆́коже на рѧдꙋ̀ к҃ѕ числа̀ пи́сано. 
А҆́ще ѿда́нїе благовѣ́щенїѧ слꙋчи́тсѧ въ сре́дꙋ д҃- ѧ недѣ́ли постѡ́въ, є҆́же є҆́сть крⷭ҇топокло́ннꙋю: 
Во вто́рникъ ве́чера, на Гдⷭ҇и, воззва́хъ,  стїхи̑ры на і҃: трїѡ́ди (с. 299) самогла́сенъ днѐ два́жды,  и҆ мꙋ́чениченъ: и҆ подѡ́бны днѐ г҃: и҆ пра́здника д҃.  Сла́ва, крⷭ҇та̀: И҆ ны́нѣ, пра́здника. Вхо́дъ. Прокі́менъ,  и҆ чте́нїе днѐ, и҆ пра́здника, и҆ по рѧ́дꙋ бж҃е́ственнаѧ  лїтꙋргі́а златоꙋ́стагѡ. 
[зрѝ] А҆рха́гг҃ла же слꙋ́жбꙋ пое́мъ во и҆́нъ де́нь,  и҆лѝ на повече́рїи. Повече́рїе же и҆ оу҆́треню пое́мъ,  ꙗ҆́коже предписа́сѧ. 
На оу҆́трени, канѡ́нъ пра́здника со і҆рмосо́мъ на  ѕ҃: и҆ крⷭ҇та̀ на д҃. А҆ и҆дѣ́же трипѣ́снецъ, и҆  пое́мъ канѡ́нъ пра́здника со і҆рмосо́мъ на д҃: и҆ крⷭ҇та̀ на  в҃. Трипѣ́снецъ же пое́мъ по чинꙋ̀ и҆́хъ на и҃: послѣдѝ  і҆рмо́съ трипѣ́сница. По г҃-й пѣ́сни, конда́къ и҆  і҆́косъ пра́здника, и҆ сѣда́ленъ трїѡ́ди: Сла́ва, и҆  ны́нѣ, пра́здника. По ѕ҃-й пѣ́сни конда́къ и҆ і҆́косъ  крⷭ҇та̀. На ѳ҃-й пѣ́сни пое́мъ Честнѣ́йшꙋю:  Свѣти́ленъ трⷪ҇ченъ. На хвали́техъ стїхи̑ры крⷭ҇та̀ на  д҃. Пи̑саны во вто́рникъ ве́чера, на Гдⷭ҇и, воззва́хъ.  Сла́ва, и҆ ны́нѣ, пра́здника. На стїхо́внѣ трїѡ́ди.  Сла́ва, самогла́сенъ трїѡ́ди: И҆ ны́нѣ, па́ки то́йже. 
На а҃-мъ часѣ̀ поклоне́нїе крⷭ҇та̀, часы̀ съ  покло́ны по по́стномꙋ. 
[зрѝ] А҆́ще слꙋчи́тсѧ ѿда́нїе благовѣ́щенїѧ въ  четверто́къ є҃-ѧ недѣ́ли постѡ́въ: 
Въ сре́дꙋ ве́чера, и҆ въ четверто́къ на оу҆́трени,  пое́мъ всю̀ слꙋ́жбꙋ пра́здника, съ трїѡ́дїю, ꙗ҆́коже  оу҆каза́сѧ въ де́нь по́стенъ. А҆ ѿда́нїе пое́мъ  благовѣ́щенїѧ въ четверто́къ на оу҆́трени съ трипѣ́снцемъ  а҆по́стольскимъ. Вели́кїй бо канѡ́нъ прелага́етсѧ, и҆  предпѣ́тъ є҆́сть сеѧ́же седми́цы во вто́рникъ. 
А҆́ще слꙋчи́тсѧ ѿда́нїе пра́здника благовѣ́щенїѧ въ  сꙋббѡ́тꙋ а҆ка́ѳїста. 
Въ пѧто́къ ве́чера пое́мъ стїхи̑ры на і҃: трїѡ́ди  самогла́сенъ днѐ два́жды, и҆ пра́здника бцⷣы на и҃.  Сла́ва, трїѡ́ди: Є҆́же ѿ вѣ́ка та́инство: И҆ ны́нѣ,  пра́здника: По́сланъ бы́сть: Вхо́дъ. И҆ чте́нїе днѐ, и҆  пра́здника два̀: є҆ктенїа̀ ма́лаѧ, и҆ возгла́съ трист҃а́гѡ:  Ꙗ҆́кѡ свѧ́тъ є҆сѝ, бж҃е: Та́же пое́мъ, Ст҃ы́й  бж҃е: (с. 300) Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе и҆  прича́стенъ пра́здника, и҆ про́чаѧ лїтꙋргі́а златоꙋ́стагѡ. 
На оу҆́трени, на Бг҃ъ гдⷭ҇ь, тропа́рь  а҆ка́ѳїста три́жды. По а҃-й каѳі́смѣ, кондакѝ г҃, и҆  і҆́косы г҃: и҆ па́ки конда́къ а҃-й, и҆ чте́нїе а҆ка́ѳїста.  По в҃-й каѳі́смѣ, кондакѝ г҃, и҆ і҆́косы г҃: и҆ па́ки  конда́къ а҃-й. И҆ чте́нїе. Ѱало́мъ н҃. Канѡ́нъ  пра́здника со і҆рмосо́мъ на ѕ҃. и҆ а҆ка́ѳїста на и҃.  Катава́сїа, Ѿве́рзꙋ оу҆ста̀ моѧ̑: ѻ҆́ба ли̑ка  вкꙋ́пѣ. Четверопѣ́снца же здѣ̀ не пое́мъ: но напре́дъ  пое́мъ на повече́рїи. По г҃-й пѣ́сни, кондакѝ г҃, и҆  і҆́косы г҃: и҆ па́ки конда́къ а҃-й, а҆ пото́мъ сѣда́ленъ  пра́здника, и҆ чте́нїе пра́здника. По ѕ҃-й пѣ́сни,  кондакѝ г҃, и҆ і҆́косы г҃: та́же конда́къ, Ѽ  всепѣ́таѧ мт҃и: три́жды. И҆ па́ки і҆́косъ и҆ конда́къ  пе́рвый, и҆ чте́нїе. На ѳ҃-й пѣ́сни, Честнѣ́йшꙋю  не пое́мъ, но пое́мъ припѣ́въ пра́здника. Та́же і҆рмо́съ,  Ꙗ҆́кѡ ѡ҆дꙋшевле́нномꙋ: Свѣти́ленъ пра́здника два́жды.  На хвали́техъ стїхи̑ры трїѡ́ди на д҃: Сла́ва, и҆ ны́нѣ,  пра́здника. Славосло́вїе вели́кое. По трист҃о́мъ,  тропа́рь пра́здника, є҆ктєнїѝ и҆ ѿпꙋ́стъ, и҆ ча́съ а҃- й. На а҃-мъ часѣ̀ тропа́рь пра́здника. По трист҃о́мъ,  конда́къ пра́здника, и҆ прѡ́чаѧ: и҆ соверше́нный ѿпꙋ́стъ. 
На лїтꙋргі́и бл҃жє́нна а҆ка́ѳїста, пѣ́снь г҃-ѧ, и҆  ѕ҃-ѧ. Прокі́менъ, Вели́читъ дꙋша̀ моѧ̑ гдⷭ҇а: А҆пⷭ҇лъ  днѐ, та́же бцⷣы: а҆ллилꙋ́їа бцⷣы. Є҆ѵⷢ҇лїе днѐ, та́же  бцⷣы. За Досто́йно, і҆рмо́съ: Ꙗ҆́кѡ  ѡ҆дꙋшевле́нномꙋ: Прича́стенъ, Ча́шꙋ спасе́нїѧ: 
А҆́ще слꙋчи́тсѧ ѿда́нїе благовѣ́щенїѧ прест҃ы́ѧ  бцⷣы въ сꙋббѡ́тꙋ ла́заревꙋ, и҆лѝ въ недѣ́лю ва́їй, и҆лѝ  во є҆ди́нъ ѿ дне́й страстны́ѧ седми́цы, и҆лѝ  свѣ́тлыѧ. 
И҆ ѿда́нїѧ благовѣ́щенїѧ нѣ́сть, и҆ пою́тсѧ  стїхи̑ры, и҆ канѡ́нъ попра́зднства, и҆ а҆рха́гг҃ла, на  повече́рїи въ мимоше́дшихъ дне́хъ ѕ҃-ѧ недѣ́ли. 


(с. 301) 
Мѣ́сѧца тогѡ́же въ к҃ѕ-й де́нь. 
Собо́ръ а҆рха́гг҃ла гаврїи́ла. 
На оу҆́трени ѻ҆бы̑чныѧ стїхолѡ́гїи, и҆ сѣда́льны  трїѡ́ди. Та́же ѱало́мъ н҃. И҆ канѡ́нъ бцⷣы на д҃: и҆  а҆рха́гг҃ла на ѕ҃. 
Канѡ́нъ бцⷣы, є҆гѡ́же краегране́сїе по а҆лфави́тꙋ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Нача́льникъ вы́шнихъ чинѡ́въ свѣтови́дѣнъ, къ  дв҃ѣ по́сланъ бы́сть дне́сь гаврїи́лъ, ра́дꙋйсѧ, невѣ́сто  непоро́чнаѧ, вопїѧ̀, съ тобо́ю зижди́тель всѣ́хъ и҆ гдⷭ҇ь. 
[Бцⷣа] Хощꙋ̀ оу҆вѣ́дѣти стра́нное твоѐ  лобза́нїе, дв҃а речѐ человѣ́чествꙋ бо є҆́сть неѻбы̑чна  речє́нїѧ, ра́дость кꙋ́ю ре́клъ є҆сѝ, рцы̀ ꙗ҆́снѡ,  наꙋча́ѧ мѧ̀; 
[А҆́гг҃лъ] Ꙗ҆вле́ннѣйше тебѣ̀ рекꙋ̀,  всеблагоговѣ́йнѡ предстоѧ̀, пречⷭ҇таѧ, ты́ же приклонѝ  оу҆́хо твоѐ, вы́шнѧгѡ си́ла на тѧ̀ на́йдетъ, и҆  вседѣ́тельнымъ всели́тсѧ дх҃омъ. 
И҆́нъ канѡ́нъ а҆рха́гг҃ла. Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Ꙗ҆́кѡ свѣ́та сꙋ́ща, къ свѣ́тꙋ кра́йнѣйшемꙋ  невеще́ственными причащє́нїи, бжⷭ҇твеннаго и҆  невеще́ственнаго молю́ (с. 302) тѧ, а҆рха́гг҃ле гдⷭ҇ень:  оу҆́мъ мо́й просвѣтѝ моли́твами твои́ми, ꙗ҆́кѡ да  воспѣва́ю тѧ̀. 
Соста́вимъ дне́сь ли́къ бжⷭ҇твенный веселѧ́щесѧ,  пе́рваго почита́юще безпло́тныхъ оу҆мѡ́въ, неизрече́ннꙋю  ра́дость возвѣсти́вшаго, въ мі́ръ прише́дшꙋю за бл҃гость. 
Предста́телѧ тѧ̀ велича́йша, и҆ къ бг҃ꙋ застꙋ́пника,  и҆ стѣ́нꙋ, и҆ оу҆твержде́нїе, гаврїи́ле, и҆мꙋ́ще, лю́бѧщїи  тѧ̀ и҆збавлѧ́емсѧ ѿ бѣ́дъ, и҆ вре́да ѕмїи́на,  восхвалѧ́ющїи тѧ̀. 
Бг҃оро́диченъ: 
Чи́стꙋ тѧ̀ всенепоро́чнꙋю гаврїи́лъ ꙗ҆́кѡ  оу҆зрѣ̀, ра́дꙋйсѧ тебѣ̀, влⷣчце, свѣ́тлѡ возопѝ:  браконеискꙋ́снаѧ человѣ́кѡвъ спасе́нїе, а҆́гг҃лѡвъ  похвала̀, и҆ честносло́вїе. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
[Бцⷣа] Ле́стнѡ вѣща́ти тѧ̀ ны́нѣ, а҆́гг҃ле,  смотрѧ́ю, ве́щно бо сꙋщество̀ и҆ тлѣ́нно, и҆ зе́мленно  невеще́ственнаго ка́кѡ вмѣсти́тъ, нетлѣ́нїѧ свѣ́томъ  ѡ҆дѣва́емаго; 
[А҆́гг҃лъ] Смы́сленнѡ ѡ҆бличи́ла є҆сѝ, чⷭ҇таѧ,  по благоволѝ си́це: и҆ да оу҆вѣ́ритъ тѧ̀ кꙋпина̀  воспа́льшисѧ, ника́коже сожжена̀ ѻ҆гне́мъ, и҆ проѡбража́ющи  твоѐ ржⷭ҇тво̀ несказа́нное. 
[Бцⷣа] Жи́зни мнѣ̀ глаго́лы вопїе́ши: но  оу҆вѣрѧ́етъ мѧ̀ гора̀ дымѧ́щаѧсѧ дре́вле, прїе́мшаѧ бг҃а,  не мощѝ ве́щномꙋ є҆стествꙋ̀ ѿню́дъ невеще́ственнаго  прїѧ́ти. 
И҆́нъ. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Прича́стїемъ свѣ́та невеще́ственнѣйшагѡ, ꙗ҆́кѡ  невеще́ственъ вои́стинꙋ, гаврїи́ле, невеще́ственнѡ  просвѣща́емь (с. 303) свѣ́тъ ви́дѣнъ бы́лъ є҆сѝ  вторы́й, веще́ствєнныѧ всегда̀ человѣ́ки просвѣща́ѧ  пою́щыѧ тѧ̀. 
Велича́йшагѡ бл҃госла́вїѧ сподо́билсѧ є҆сѝ,  вели́кое та́инство на́мъ ѿкры́въ, велича́йше а҆́гг҃лѡвъ:  и҆́мже взѧ́ти бы́хомъ ѿ землѝ къ велича́йшей высотѣ̀,  вельмѝ чтꙋ́щїи тѧ̀. 
Ꙗ҆ви́сѧ всѣ̑мъ съ нб҃сѐ, любо́вїю и҆́щꙋщымъ тѧ̀  при́снѡ: и҆ оу҆ста́ви бꙋ́рю на ны̀ дви́жимꙋю напа́стей же  и҆ скорбе́й, ѽ гаврїи́ле а҆рхїстрати́же! 
Бг҃оро́диченъ: 
Сказꙋ́ѧ є҆́же дре́вле сокрове́нное та́инство,  ѻ҆трокови́це, тебѣ̀ и҆ногда̀ гаврїи́лъ взыва́ше: ра́дꙋйсѧ,  бж҃їѧ пала́то, въ ню́же всели́всѧ, всѧ̑ человѣ́ки ѡ҆божѝ,  ꙗ҆́кѡ благоꙋтро́бенъ. 
Сѣда́ленъ, гла́съ д҃. Подо́бенъ: Вознесы́йсѧ: 
Безпло́тныхъ слꙋжи́телей ты̀ пе́рвенствꙋѧй, пре́жде  вѣ̑къ ѡ҆предѣле́нное стра́шное та́инство, тебѣ̀  є҆ди́номꙋ, гаврїи́ле сла́вне, ввѣ́рисѧ, рождество̀  неизрече́нное ст҃ы́ѧ дв҃ы, ра́дꙋйсѧ, провозглаша́ѧ є҆́й,  ѡ҆бра́дованнаѧ. тѣ́мже тѧ̀ до́лжнѡ вѣ́рнїи съ весе́лїемъ  при́снѡ оу҆блажа́емъ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
[А҆́гг҃лъ] Со́лнца носи́ло твоѐ бы́сть,  пречⷭ҇таѧ, чре́во: и҆ человѣ́кѡмъ роди́ши свѣ́тъ  невече́рнїй, гаврїи́лъ прера́достнѡ дв҃ѣ провѣщава́ше. 
[Бцⷣа] Двере́й мои́хъ ѿстꙋпѝ, не вѣща́й  глаго́лѡвъ, и҆́хже сбытїѧ̀ ника́коже мо́жеши показа́ти,  а҆рхїстрати́же: что̀ мо́й оу҆́мъ и҆ дꙋ́шꙋ смꙋща́еши, сїѧ̑  глаго́лѧ мѝ; 
[А҆́гг҃лъ] Вѣ́дѣти и҆здале́че сподо́бишасѧ  та́инства глꙋбинꙋ̀ прⷪ҇ро́чєскїѧ трꙋбы̑, всенепоро́чнаѧ:  є҆гѡ́же слꙋга̀ є҆́смь, предъ две́рьми твои́ми предстою̀.  (с. 304) 
И҆́нъ. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы,  воплоще́нїѧ тебє̀ вы́шнѧгѡ прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Стоѧ́лъ є҆сѝ прича́стїѧми бг҃онача́льными дре́вле,  гаврїи́ле досточꙋ́дне, просвѣща́ѧ прⷪ҇ро́ка данїи́ла, и҆  и҆зложи́въ ꙗ҆вле́нїе недовѣ́домыхъ дх҃омъ. 
Оу҆сты̀ бре́нными тѧ̀ ра́достнѡ, ѻ҆́гненна  є҆стество́мъ сꙋ́ща, восхвалѧ́емъ: и҆зми́ ны ѻ҆гнѧ̀ всегда̀  палѧ́щагѡ, бжⷭ҇твенными, гаврїи́ле, хода́тайствы твои́ми. 
Па́че со́лнца въ бж҃е́ственнꙋю ѻ҆де́ждꙋ, сла́вою  непристꙋ́пною блиста́ющꙋсѧ, ѡ҆дѣва́ема, а҆рхїстрати́же  слꙋжи́телей, цр҃ю̀ предстои́ши нбⷭ҇номꙋ веселѧ́сѧ. 
Бг҃оро́диченъ: 
Всю́ тѧ дх҃омъ гаврїи́лъ приѡчище́нꙋ,  всенепоро́чнаѧ, разꙋмѣ́въ, вопїе́тъ тебѣ̀ ꙗ҆́вственнѡ:  ра́дꙋйсѧ, клѧ́твы и҆збавле́нїе, и҆ пра́ѻтцєвъ воззва́нїе. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
[Бцⷣа] Ѡ҆блиста́ема тѧ̀ зрю̀, а҆́гг҃ле,  а҆́гг҃льскими свѣтлостьмѝ, пренепоро́чнаѧ речѐ: ѻ҆ба́че  стыждꙋ́сѧ ско́рѡ вѣ́ровати, не пе́рвѣе оу҆вѣ́дѣвши  всѧ́кꙋю и҆звѣ́стность. 
[А҆́гг҃лъ] И҆стлѣ́вшее зижди́тель є҆стество̀  человѣ́ческое зрѧ̀, въ тѧ̀ всели́тисѧ благоизво́лилъ  є҆́сть, сокрове́нное ѿ вѣкѡ́въ, чⷭ҇таѧ, стра́шнѣ ны́нѣ  ѿкрыва́ѧ та́инство. 
[Бцⷣа] Ѡ҆брꙋчена̀ і҆ѡ́сифꙋ бы́хъ а҆́зъ, да́же  до ны́нѣ не совокꙋплена̀, а҆рха́гг҃ле: и҆скꙋ́са оу҆́бѡ не  позна́вши мꙋ́жеска, ка́кѡ рождꙋ̀; є҆стества̀ сопроти̑вныѧ  глаго́леши мнѣ̀ глаго́лы. (с. 305) 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а всѣ̑мъ воспѣва́ющымъ тѧ̀ ми́ръ  подава́ющаѧ. 
Оу҆ма̀ прича́стїемъ пе́рвагѡ просвѣща́емь, вторы́й  ви́дѣнъ бы́лъ є҆сѝ свѣ́тъ, зовы́й со безчи́сленными  а҆́гг҃лъ чи́нми: ст҃ъ ѻ҆ц҃ъ вседѣ́тель, сн҃ъ  собезнача́ленъ, и҆ дх҃ъ сопресто́ленъ. 
Ви́дъ тво́й ѻ҆́гненъ, добро́та пречꙋ́дна, всѧ́кꙋ  мы́сль оу҆жаса́ѧ, ве́лїѧ сла́ва, гаврїи́ле велича́йше,  бж҃е́ственныхъ безпло́тныхъ нача́льниче, всѣ́хъ  оу҆добре́нїе, вѣ́рнѡ воспѣва́ющихъ тѧ̀. 
Бжⷭ҇твенный ꙗ҆́кѡ ви́дѣ тѧ̀, во вре́мѧ кажде́нїѧ  дре́вле стоѧ́ща, заха́рїа, быва́етъ нѣ́мъ: не вѣ́рова бо  твоемꙋ̀ возвѣще́нїю стра́шномꙋ, є҆го́же и҆згласи́лъ  є҆сѝ, гаврїи́ле а҆рхїстрати́же. 
Бг҃оро́диченъ: 
Хра́мъ свѧще́нїѧ сꙋ́щи, всенепоро́чнаѧ, гла́сомъ  гаврїи́ла а҆рха́гг҃ла, во свѧты́хъ почива́ющаго родила̀  є҆сѝ всест҃а́го бг҃а, всѧ̑ ѡ҆свѧща́ющаго, и҆ лю́тыхъ  и҆зима́ющаго. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
[А҆́гг҃лъ] Зако́нѡмъ, ѻ҆трокови́це, є҆стества̀  не рабо́таетъ і҆и҃съ, содѣ́тель є҆стества̀: и҆ тѧ̀ да  оу҆вѣ́ритъ же́злъ а҆арѡ́новъ, невла́жнѡ прора́стшїй, тѧ̀  роди́ти неискꙋсомꙋ́жнѡ ѡ҆бразова́вшїй. 
[Бцⷣа] Дивлю́сѧ твоѧ̑ сїѧ̑ стра̑шныѧ и҆  честны̑ѧ поразꙋмѣва́ющи глаго́лы, и҆ вѣ́ровати хотѧ́щи,  помышлѧ́ю высоты̀ вели́чество, и҆ стыжꙋ́сѧ всѧ̀,  а҆рхїстрати́же. (с. 306) 
[А҆́гг҃лъ] Не повинꙋ́ешисѧ ли словесє́мъ  мои̑мъ; тѧ̀ прови́дѣ данїи́лъ го́рꙋ, ѿ неѧ́же  оу҆сѣче́сѧ безъ рꙋкѝ человѣ́ческїѧ ка́мень, чⷭ҇таѧ,  хра́мы и҆ трє́бища і҆́дѡльскаѧ и҆стнѧ́ѧ крѣпча́йше. 
И҆́нъ. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Земні́и ꙗ҆зы́цы почести́ тѧ, оу҆ма̀  свѣтоза́рнаго, и҆ нбⷭ҇наго не возмо́гꙋтъ, пресвѣ́тлѡ  просвѣща́ема, па́че оу҆ма̀ неизрече́ннѡ бжⷭ҇твенными  свѣтлостьмѝ. 
Зарѧ̀ со́лнца многосвѣ́тлаѧ, ѻ҆́гненныхъ слꙋ́гъ,  а҆рхїстрати́же, свѣтоно́сными твои́ми ко влⷣцѣ мольба́ми,  пою́щыѧ тѧ̀ тмы̀ страсте́й и҆схи́ти. 
Совѣ́ты ꙗ҆зы́кѡвъ разорѝ, вѣ́рꙋ правосла́внꙋю  оу҆твердѝ, оу҆ста́ви раздо́ры церкѡ́вныѧ, а҆рха́гг҃ле, ко  всѣ́хъ творцꙋ̀ твои́ми моли́твами. 
Бг҃оро́диченъ: 
Глаго́лѡвъ бжⷭ҇твенныхъ послꙋшли́ва, чⷭ҇таѧ,  гаврїи́ловыхъ была̀ є҆сѝ: и҆ пребезнача́льнаго сло́ва  пло́тїю родила̀ є҆сѝ, безслове́сїѧ мі́ръ и҆зба́вльшаго. 
Конда́къ, гла́съ и҃: 
Пресвѣ́тлыѧ и҆ честны́ѧ, и҆ вседѣ́тельныѧ,  пренеисче́тныѧ и҆ стра́шныѧ трⷪ҇цы ты̀ є҆сѝ,  а҆рхїстрати́же сла́вный слꙋжи́телю и҆ моли́твенниче, ны́нѣ  непреста́ннѡ молѝ, и҆зба́витисѧ на́мъ ѿ всѧ́кихъ бѣ́дъ  и҆ мꙋ́къ да зове́мъ тѝ: ра́дꙋйсѧ, покро́ве рабѡ́мъ твои̑мъ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
[Бцⷣа] Пресла́внѡ ꙗ҆́кѡ прїи́детъ съ тѣ́ломъ  въ мі́ръ безпло́тный, сказа́лъ є҆сѝ, гаврїи́ле: рцы́ же  свѣ́тлѡ, ка́кѡ сего̀ (с. 307) вмѣсти́тъ моѐ чре́во,  є҆гѡ́же вели́чества небеса̀ вмѣсти́ти не мо́гꙋтъ; 
[А҆́гг҃лъ] Повѣ́даю тебѣ̀, и҆ разꙋмѣ́й, ѽ  всенепоро́чнаѧ! ка́кѡ ски́нїа и҆ногда̀ а҆враа́мова прїѧ́тъ,  и҆ бг҃а вмѣстѝ, пречⷭ҇таѧ: тѣ́мже не сꙋмни́сѧ ны́нѣ, но  любе́знѡ цѣлова́нїе прїимѝ, человѣ́кѡмъ ра́дость. 
[Бцⷣа] Смꙋща́етъ мѧ̀ ве́щи вели́чество: но  оу҆́бѡ поне́же благоволѝ всеблагі́й въ мѧ̀ всели́тисѧ,  па́че оу҆ма̀, сѐ и҆ дꙋше́ю, и҆ пло́тїю, хра́мъ є҆́смь  чи́стъ соблюде́нъ є҆мꙋ̀. 
И҆́нъ. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
І҆ѡа́нново рождество̀, сла́вне, возвѣсти́лъ є҆сѝ  заха́рїи и҆ногда̀ внꙋ́трь бжⷭ҇твеннагѡ хра́ма, предстоѧ́щꙋ  и҆ пою́щꙋ и҆зба́вителю и҆ бг҃ꙋ: препѣ́тый ѻ҆тцє́въ гдⷭ҇ь  и҆ бг҃ъ, благослове́нъ є҆сѝ. 
Пресла́вное хра́ма твоегѡ̀ благолѣ́пїе пресвѣ́тлѡ,  гаврїи́ле, ѡ҆свѣща́етъ дꙋ́шы вѣ́рныхъ, и҆ повелѣва́етъ  велегла́снѡ вопи́ти: препѣ́тый ѻ҆тцє́въ гдⷭ҇ь и҆ бг҃ъ,  благослове́нъ є҆сѝ. 
Просвѣща́емь прича́стїемъ, а҆рхїстрати́же, пе́рвагѡ  свѣ́та та́йнѡ, вторы́й свѣ́тъ вои́стиннꙋ ви́дѣнъ бы́лъ  є҆сѝ, пою́щыѧ просвѣща́ѧ всегда̀: препѣ́тый ѻ҆тцє́въ  гдⷭ҇ь и҆ бг҃ъ благослове́нъ є҆сѝ. 
Бг҃оро́диченъ: 
По́сланъ бы́сть гаврїи́лъ а҆рхїстрати́гъ, ра́дость  возвѣща́ѧ тебѣ̀, дв҃омт҃и чⷭ҇таѧ, є҆ѧ́же ра́ди печа́ль  преста̀, и҆ клѧ́тва вои́стиннꙋ ѡ҆непло́дствисѧ, и҆  благослове́нїе процвѣтѐ вѣ̑рнымъ во вѣ́ки. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ (с. 308) же́ртвꙋ водо́ю попали́лъ є҆сѝ:  всѧ̑ бо твори́ши, хрⷭ҇тѐ, то́кмѡ є҆́же хотѣ́ти. Тѧ̀  превозно́симъ во всѧ̑ вѣ́ки. 
Гла́сомъ а҆́гг҃ловымъ свѣ́тъ зачала̀ є҆сѝ: сегѡ̀  ра́ди тебѣ̀, ра́дꙋйсѧ, всѝ взыва́емъ, две́ре свѣ́та,  неꙋдобозри́мое видѣ́нїе, престо́ле вы́шнѧгѡ, дв҃о бцⷣе. 
Высо́кагѡ та́инства, ра́дꙋйсѧ, соверше́нїе:  недоꙋмѣ́нныхъ веще́й, ра́дꙋйсѧ, ꙗ҆вле́нїе: ра́дꙋйсѧ, къ  бг҃ꙋ человѣ́кѡвъ присвое́нїе: ра́дꙋйсѧ, дв҃о, па́дшихъ  воззва́нїе. 
Свѣтода́телѧ влⷣки ра́дꙋйсѧ, роди́тельнице:  приста́нище сꙋ́щымъ въ бꙋ́ри, ра́дꙋйсѧ, всенепоро́чнаѧ,  и҆́стиннаѧ и҆ плодови́таѧ лозо̀: ра́дꙋйсѧ, возрасти́вшаѧ  безсме́ртїѧ гро́здъ. 
И҆́нъ. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Свѧщеннослѡ́вїи свѧще́нными, тѧ̀ лю́дїе свѧще́ннїи  пою́тъ веселѧ́щесѧ: ты́ бо всевино́вное сло́во воплоща́емо,  є҆́же по на́мъ, а҆рха́гг҃ле, сꙋ́щей ѿ на́съ приглаша́еши  дв҃ѣ, па́че оу҆ма́ же и҆ сло́ва. тѣ́мже тѧ̀ почита́емъ во  всѧ̑ вѣ́ки. 
Оу҆мꙋ̀ вели́комꙋ же и҆ пе́рвомꙋ, невеще́ственнѡ,  а҆рха́гг҃ле, соединѧ́ѧсѧ, оу҆сты̀ ѻ҆́гненными твои́ми  пое́ши пѣснопѣ́нїе стра́шное, є҆́же пою́тъ всѝ  а҆́гг҃льстїи ли́цы: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Благосла́вїѧми ꙗ҆́вѣ и҆спещре́нъ бжⷭ҇твенными,  прехо́диши нбⷭ҇наѧ, та́же и҆ земна̑ѧ, соверша́ѧ свѧщє́ннаѧ  хотѣ̑нїѧ хрⷭ҇та̀ всѣ́хъ бг҃а: а҆́гг҃лѡвъ нача́льниче  гаврїи́ле, красота̀ вѣ́рою при́снѡ тѧ̀ хва́лѧщихъ. 
Пло́тїю по ѵ҆поста́си сло́во человѣ́кѡмъ  примѣси́тисѧ хотѧ̀, и҆мѧ́ше тѧ̀ предтекꙋ́ща, и҆  пред̾ꙋгото́вающа (с. 309) свѧще́ннꙋю пала́тꙋ, ѽ сщ҃е́нный  гаврїи́ле: гдⷭ҇а по́йте, вопїю́ща, и҆ превозноси́те є҆го̀  во всѧ̑ вѣ́ки. 
Бг҃оро́диченъ: 
Ꙗ҆́кѡ престо́лъ красе́нъ цр҃е́въ, ꙗ҆́кѡ всѣ́хъ  тва́рей преимꙋ́щꙋю. ꙗ҆́кѡ пресꙋ́щнагѡ є҆ди́нꙋ  ѡ҆сꙋществова́вшꙋю, человѣ́ки ѡ҆божи́вшагѡ соедине́нїемъ  лꙋ́чшимъ ржⷭ҇тва̀ неизрече́ннагѡ и҆ стра́ннагѡ,  благослове́ннꙋю воспои́мъ дв҃ꙋ. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Ра́дости вина̀, всеблагослове́ннаѧ, ра́дꙋйсѧ,  честна́ѧ, добропло́днаѧ и҆ благора́сленнаѧ браздо̀,  пита́телѧ всегѡ̀ носѧ́щи: ра́дꙋйсѧ, и҆сто́чниче живы́ѧ  воды̀, пречⷭ҇таѧ, ста́мно и҆ раю̀ бж҃їй: ра́дꙋйсѧ,  всенепоро́чнаѧ. 
Дꙋша́мъ же и҆ тѣ́лѡмъ ѡ҆чище́нїе, ра́дꙋйсѧ, є҆́юже  и҆стека́ютъ человѣ́кѡмъ лꙋ̑чшаѧ, вина̀ всѣ́хъ ѡ҆боже́нїѧ:  ра́дꙋйсѧ, ѻ҆́блаче ле́гкїй, со́лнца носѧ́щїй, мі́ръ  свѣтолꙋ́чными сїѧ́ньми ѡ҆зарѧ́юща. 
Пѣ́снь вопїе́мъ тѝ ра́достнꙋю: ра́дꙋйсѧ, чⷭ҇таѧ,  мꙋ́ченикѡвъ, а҆пⷭ҇лѡвъ похвало̀, прⷪ҇ро́кѡвъ пресла́вное  рече́нїе, а҆рхїере́ѡвъ и҆ преподо́бныхъ, ра́дꙋйсѧ,  оу҆добре́нїе, є҆ѧ́же ра́ди небє́снаѧ со земны́ми  ра́дꙋютсѧ. 
И҆́нъ. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чи́стаѧ  приснодв҃о. 
Предстои́ши стра́шнѡ престо́лꙋ благода́ти слꙋжа̀, и҆  ѡ҆блиста́емь свѣтоли̑тїи сꙋ́щими па́че оу҆ма̀, и҆  свѧще́ннѡ (с. 310) ѡ҆божа́емь, и҆ свѣ́тъ зри́мь, и҆  просвѣща́ѧ вѣ́рою чествꙋ́ющыѧ тѧ̀, сщ҃е́нне гаврїи́ле  а҆рхїстрати́же. 
Ꙗ҆́коже не́бо зри́шисѧ ѕвѣзда́ми оу҆кра́шено,  бжⷭ҇твенными свѣтлостьмѝ, и҆ ꙗ҆́коже воево́да, рꙋка́ми  держи́ши ски́птръ пресвѣ́тлый: и҆ претека́еши всю̀ зе́млю,  во́лю влⷣчню всегда̀ творѧ̀, и҆ лю́тыхъ вѣ̑рныѧ и҆зима́ѧ. 
Оу҆тишѝ лю́тꙋю ва́рварскꙋю бꙋ́рю, воздви́жемꙋю  всегда̀ на рабы̑ твоѧ̑: церкѡ́вныѧ оу҆ста́ви раздо́ры:  пою́щымъ тѧ̀ пода́ждь прегрѣше́нїй и҆збавле́нїе, вѣ̑рнымъ  же да́рꙋй побѣди́тєльнаѧ, гаврїи́ле, те́плымъ  предста́тельствомъ твои́мъ. 
Предо́браѧ дво́ице и҆ пресла́внаѧ, мїхаи́ле и҆  гаврїи́ле, престо́лꙋ предстоѧ́ще бжⷭ҇твенныѧ сла́вы, всѣ̑мъ  проси́те грѣхѡ́въ проще́нїѧ, и҆ ѕлы́хъ премѣне́нїѧ, ꙗ҆́кѡ  предста́телїе, и҆ ꙗ҆́кѡ бла́гости влⷣчни во все́мъ  подо́бѧщесѧ. 
Бг҃оро́диченъ: 
Свѣ́тъ блиста́нїѧ рождество́мъ твои́мъ возсїѧ̀, и҆  просвѣтѝ всю̀ подсо́лнечнꙋю, и҆ предста́телѧ тмы̀ погꙋбѝ,  бг҃ороди́тельнице всечⷭ҇таѧ, а҆́гг҃лѡвъ хвало̀, и҆  человѣ́кѡвъ всѣ́хъ спасе́нїе, непреста́нными гла́сы  восхвалѧ́ющихъ тѧ̀. 
На хвали́техъ стїхи̑ры на д҃, гла́съ д҃. 
Подо́бенъ: Да́лъ є҆сѝ зна́менїе: 
Оу҆́мъ предвѣ́чный, ꙳ свѣ́тъ соста́вивый вторы́й,  ꙳ гаврїи́ла тебѐ прича́стїѧми бжⷭ҇твенными, ꙳  просвѣща́ющаго всю̀ вселе́ннꙋю, ꙳ и҆ ю҆́же ѿ вѣ́ка  ѿкрыва́ющаго на́мъ ꙳ бжⷭ҇твеннꙋю и҆ вели́кꙋю вои́стиннꙋ  та́йнꙋ, ꙳ во оу҆тро́бѣ воплоща́емагѡ дв҃и́честѣй, ꙳ сꙋ́ща  безтѣле́снагѡ, и҆ бы́вша чл҃вѣ́ка, ꙳ во є҆́же спастѝ  человѣ́ка. 
Два́жды. 
Престо́лꙋ предстоѧ̀ трисо́лнечнагѡ бжⷭ҇тва̀, ꙳ и҆  бога́тнѡ просїѧва́ѧ бжⷭ҇твенными свѣтлостьмѝ, ꙳  и҆спꙋща́емыми непреста́ннѡ ѿтꙋ́дꙋ, ꙳ сꙋ́щыѧ на землѝ  ра́достнѡ ликꙋ́ющыѧ, ꙳ и҆ восхвалѧ́ющыѧ тѧ̀, ꙳ страсте́й  мглы̀ и҆зба́ви, ꙳ (с. 311) и҆ просвѣще́нїемъ оу҆ѧснѝ, ꙳  гаврїи́ле а҆рхїстрати́же, ꙳ моли́твенниче ѡ҆ дꙋша́хъ  на́шихъ. 
Низложѝ шата̑нїѧ а҆га̑рѧнскаѧ, ꙳ на ста́до твоѐ  ча́стѣ находѧ̑щаѧ: ꙳ оу҆ста́ви раздо́ры це́ркве: ꙳  оу҆кротѝ бꙋ́рю безмѣ́рныхъ и҆скꙋше́нїй: ꙳ и҆зба́ви бѣ́дъ  и҆ ѡ҆бстоѧ́нїй ꙳ любо́вїю чтꙋ́щыѧ тѧ̀, ꙳ и҆ подъ кро́въ  тво́й прибѣга́ющыѧ, ꙳ гаврїи́ле а҆рхїстрати́же, ꙳  моли́твенниче ѡ҆ дꙋша́хъ на́шихъ. 
Сла́ва, и҆ ны́нѣ, гла́съ в҃: 
Благовѣствꙋ́етъ гаврїи́лъ бл҃года́тнѣй дне́сь:  ра́дꙋйсѧ, неневѣ́стнаѧ мт҃и и҆ неискꙋсобра́чнаѧ, не  оу҆дивлѧ́йсѧ стра́нномꙋ моемꙋ̀ зра́кꙋ, ни оу҆жаса́йсѧ,  а҆рха́гг҃лъ бо є҆́смь. ѕмі́й прельстѝ є҆́ѵꙋ и҆ногда̀:  ны́нѣ же благовѣствꙋ́ю тебѣ̀ ра́дость, и҆ пребꙋ́деши  нетлѣ́нна, и҆ роди́ши гдⷭ҇а, пречⷭ҇таѧ. 
На стїхо́внѣ самогла́сенъ трїѡ́ди, два́жды: и҆  мꙋ́чениченъ. Сла́ва, и҆ ны́нѣ, бг҃оро́диченъ. 


(с. 311) 
Мѣ́сѧца тогѡ́же въ к҃з-й де́нь. 
Ст҃ы́ѧ ма́тере на́шеѧ матрѡ́ны селꙋ́нскїѧ. 
Стїхи̑ры, гла́съ д҃. Подо́бенъ: Ꙗ҆́кѡ до́блѧ: 
І҆ꙋде́йскомꙋ свирѣ́пствꙋ, ꙳ и҆ на́гломꙋ сꙋровствꙋ̀,  ꙳ по́мысломъ сопроти́виласѧ є҆сѝ, мꙋжемꙋ́дреннаѧ, ꙳  бꙋ́дꙋщихъ предви́дѧщи, ꙳ бг҃омꙋ́драѧ, наслажде́нїе, ꙳  пребыва́ющее при́снѡ во вѣ́ки неподви́жимо. ꙳ Є҆́же  полꙋчи́ла є҆сѝ, ѿ землѝ преста́вльшисѧ ꙳ къ черто́гѡмъ  нбⷭ҇нымъ ꙳ и҆ ли́кꙋ неразори́момꙋ, сла́внаѧ. 
Црⷭ҇твїѧ благолѣ́пїе, и҆ добро́тꙋ кра́снꙋю ꙳  ви́дѣти (с. 312) сподо́биласѧ є҆сѝ жениха̀ твоегѡ̀, ꙳  оу҆краше́на ра́нами тве́рдагѡ твоегѡ̀ страда́нїѧ, ꙳ и҆  и҆сто́чникꙋ благи́хъ ꙳ досто́йнѡ прибли́жиласѧ є҆сѝ. ꙳  ѿѻнꙋ́дꙋже бжⷭ҇твеннагѡ весе́лїѧ ꙳ бога́тнѡ пло́дъ прїѧ́ла  є҆сѝ, блаже́ннаѧ, ꙳ и҆ безсме́ртное благосла́вїе. 
Ни и҆́го рабо́тное, ꙳ ни сла́бость же́нскаѧ, ꙳ ни  гла́дъ, ни ра̑ны запѧ́ша тѧ̀, ꙳ мꙋ́ченическїѧ тве́рдости  оу҆подо́битисѧ, всесла́внаѧ: ꙳ оу҆се́рдїемъ бо дꙋшѝ ꙳  мꙋ̑ки претерпѣ́ла є҆сѝ. ꙳ Ѿѻнꙋ́дꙋже полꙋчи́ла є҆сѝ  нбⷭ҇ный черто́гъ, ꙳ и҆ вѣнце́мъ благода́тей оу҆краси́ласѧ  є҆сѝ, ꙳ предстоѧ́щи зижди́телю твоемꙋ̀. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Ѡ҆сꙋжде́нїѧ и҆зба́ви, прест҃а́ѧ бг҃оневѣ́сто, ꙳ и҆  лю́тыхъ прегрѣше́нїй, ꙳ смире́ннꙋю мою̀ дꙋ́шꙋ, ꙳ и҆ сме́рти  и҆змѣнѝ моли́твами твои́ми, и҆ да́рꙋй ѡ҆правда́нїе  полꙋчи́ти ꙳ въ де́нь и҆спыта́нїѧ, ꙳ є҆́же полꙋчи́ша ст҃ы́хъ  собо́ри. ꙳ покаѧ́нїемъ ѡ҆чище́на мѧ̀ пре́жде конца̀ покажѝ,  ꙳ и҆ сле́зъ и҆злїѧ̑нїи. 
Крⷭ҇тобг҃оро́диченъ, подо́бенъ то́йже: 
На крестѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне: ꙳ сїѧ̑ тебѣ̀  невѣ́рный собо́ръ воздадѐ беззако́нный, ꙳ и҆́же мно́гихъ  твои́хъ чꙋде́съ наслади́выйсѧ; ꙳ но сла́ва неизглаго́ланномꙋ  ꙳ соше́ствїю твоемꙋ̀, влⷣко. 
Канѡ́нъ, є҆гѡ́же краегране́сїе: 
Матрѡ́ны бжⷭ҇твеннꙋю пою̀ сла́вꙋ. Творе́нїе  ѳеофа́на. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. (с. 313) 
Бжⷭ҇твєннымъ безплѡ́тнымъ чинѡ́мъ ны́нѣ сликꙋ́ющи,  оу҆ всѣ́хъ вино́внагѡ бг҃а, и҆ ꙗ҆́снѡ наслажда́ющисѧ  бг҃онача́льнагѡ ѡ҆сїѧ́нїѧ, пою́щыѧ тѧ̀ просвѣтѝ. 
Ра́бїй сподо́бивыйсѧ прїѧ́ти зра́къ хрⷭ҇то́съ бг҃ъ,  свободи́ти сего̀ восхотѣ́въ, ѿ тлѝ и҆ сме́ртныхъ  оу҆́зъ, ѿ и҆́га рабо́тнагѡ тѧ̀, мꙋ́ченице, невѣ́стꙋ  ѡ҆брꙋчѝ. 
Же́нскїй по́лъ сꙋ́щи, вмꙋжи́вшисѧ благода́тїю,  вознесе́ннꙋю горды́ню, и҆ хва́лѧщꙋюсѧ безмѣ́рнѡ пре́жде,  и҆стреби́ти мо́ре, не́мощїю тѣ́ла, бжⷭ҇твенною си́лою  низложѝ. 
Бг҃оро́диченъ: 
Две́рь ꙗ҆́же къ на́мъ твоегѡ̀, гдⷭ҇и, соше́ствїѧ,  восто́къ и҆ сл҃нце, и҆ свѣ́тъ, та́инственнѡ тѧ̀  нарица́емаго, преесте́ственнѡ ѡ҆блиста̀, сꙋгꙋ́ба  є҆стество́мъ чл҃вѣколю́бца. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Тве́рдостїю по́мысла пребеззако́ннꙋю и҆ лю́тꙋю  претерпѣ́ла є҆сѝ тѧ́жкꙋю мꙋ́кꙋ, сла́внаѧ матрѡ́но,  всеблаже́ннаѧ. 
Ра̑ны болѣ́знєнныѧ ѡ҆щꙋща́ющи, крѣ́пкѡ терпѣ́ла  є҆сѝ: ѡ҆сꙋжде́нїемъ же тмы̀ бж҃е́ственнꙋю свѣ́тлость  воспрїѧ́ла є҆сѝ. 
Крове́й твои́хъ то́ки нече́стїѧ ѻ҆гни́ще  оу҆гаси́ша, вѣ̑рныѧ же напои́ша благоче́стїѧ вода́ми. 
Бг҃оро́диченъ: 
Скрижа́ль, ковче́гъ, прїе́мшꙋ во оу҆тро́бѣ,  пречⷭ҇таѧ, сло́во бж҃їе безнача́льное, бг҃огла́снѡ  восхвалѧ́емъ тѧ̀. 
Сѣда́ленъ, гла́съ є҃. Подо́бенъ: Собезнача́льное: 
Благоче́стнѡ порабо́тившесѧ вседержи́телю,  ѕлоче́стїємъ влады́чицы не порабо́тиласѧ є҆сѝ, честна́ѧ:  но претерпѣ́ла є҆сѝ тве́рдѡ те́мное заключе́нїе, и҆ ра́нъ  разжже́нїе, и҆ преста́виласѧ є҆сѝ къ бг҃ꙋ, бг҃омꙋ́драѧ  мꙋ́ченице матрѡ́но, моли́сѧ ѡ҆ на́съ, соверша́ющихъ па́мѧть  твою̀. (с. 314) 
Сла́ва, и҆ ны́нѣ, бг҃оро́диченъ: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное: стѣно̀ и҆  покро́ве, и҆ приста́нище, прибѣга́ющымъ къ тебѣ̀,  приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы,  ми́ръ да́ти мі́рꙋ и҆ спасе́нїе, и҆ ве́лїю ми́лость. 
Крⷭ҇тобг҃оро́диченъ: 
На крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею  посредѣ̀ разбѡ́йникꙋ ви́сѧща, растерза́ющисѧ оу҆тро́бою  мт҃рски глаго́лаше, безгрѣ́шный сн҃е, ка́кѡ непра́веднѡ на  крⷭ҇тѣ̀, ꙗ҆́коже ѕлодѣ́й, пригвожде́нъ є҆сѝ,  человѣ́ческїй ро́дъ хотѧ̀ ѡ҆живи́ти, ꙗ҆́кѡ благоꙋтро́бенъ; 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Си́лою бжⷭ҇твенною, матрѡ́но, оу҆крѣплѧ́ема,  го́рькїѧ влады́чицы и҆збѣ́гла є҆сѝ рабо́ты: нра́въ бо  смире́нъ дꙋшѝ стѧжа́ла є҆сѝ, є҆ди́номꙋ влⷣцѣ  рабо́тающи. 
Рыка́ющи и҆ пїѧ́нствомъ неи́стовствꙋющи, и҆  ꙗ҆́ростїю терза́ющисѧ, ѕлочести́вѣйшаѧ ра́нами ссѣца́ше,  є҆вре́йскимъ сꙋровство́мъ, мꙋ́ченице страстоте́рпице,  тѣ́ло твоѐ. 
Ю҆́ношеское показа́ла є҆сѝ терпѣ́нїе, въ  несвѣ́тлыхъ мѣ́стѣхъ заключа́ема, мꙋ́ченице, и҆ гла́домъ  томи́ма: но ѡ҆брѣла̀ є҆сѝ воздаѧ́нїе безсме́ртїѧ  трапе́зꙋ. 
Бг҃оро́диченъ: 
Златокова́нный свѣ́щникъ проѡбразова́ше, бг҃а  носи́вшꙋю воплоще́нна, заре́ю бж҃ества̀, всѧ̑ просвѣща́юща,  тѧ̀ и҆́стиннꙋю бг҃ома́терь. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ  вѣ́рою воспѣва́ющыѧ тѧ̀. 
Тѧ̀ вѣне́цъ свѣ́телъ, бг҃омꙋ́драѧ похвалы̀ стѧжа̀,  жизнода́вче, и҆ ѿ тмы̀ къ сїѧ́нїю бжⷭ҇твенномꙋ и҆зы́де.  (с. 315) 
Оу҆твердѝ хрⷭ҇то́съ на ка́мени вѣ́ры но́ги твоѧ̑,  блаже́ннаѧ, къ немꙋ́же и҆спра́вила є҆сѝ мꙋ́дрѣ твоѧ̑  стопы̑. 
Оу҆́мъ бжⷭ҇твенъ вои́стиннꙋ и҆ мꙋ́дръ, и҆  бг҃омы́сленъ, ты̀ и҆мꙋ́щи, сїѧ́еши въ ли́цѣ мꙋ́чєникъ,  матрѡ́но всеблаже́ннаѧ. 
Бг҃оро́диченъ: 
Бж҃ества̀ зра́къ, и҆ зра́къ человѣ́чества родила̀  є҆сѝ, бг҃ома́ти, соедине́нїе несмѣ́сно, по соедине́нїю  неслїѧ́нномꙋ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Є҆́ѵы ны́нѣ, страстоно́сице, жела́нїе ѡ҆б̾ѧ́ла  є҆сѝ смы́сленнѡ, матрѡ́но, ѡ҆божа́ема манове́нїемъ  непреста́ннымъ: и҆ пра́веднѡ присносꙋ́щныѧ сла́вы  сподо́биласѧ є҆сѝ. 
Два́жды. 
Ни ра́бъ во хрⷭ҇тѣ̀, ни свобо́дный сꙋ́дитсѧ, по  добродѣ́тели благоѻбра́зїе, благоче́стїѧ нра́вы  оу҆кра́шена. Є҆ѧ́же показа́ласѧ є҆сѝ твори́тельница,  стрⷭ҇тоте́рпице непобѣди́маѧ. 
Бг҃оро́диченъ: 
Хра́мъ тѧ̀ бж҃їй и҆ черто́гъ зна́емъ, ста́мнꙋ,  свѣ́щникъ и҆ скрижа́ль, стѧжа́вшꙋю внꙋ́трь написа́нїе, за  милосе́рдїе вопло́щшасѧ сло́ва, всенепоро́чнаѧ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Съ любо́вїю и҆ дерзнове́нїемъ ѿлꙋчи́ласѧ є҆сѝ  вои́стиннꙋ, ко твоемꙋ̀, всехва́льнаѧ, рачи́телю, бл҃года́рнѡ  взыва́ющи: благослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Два́жды. 
Съ весе́лїемъ и҆ ра́достїю прешла̀, є҆сѝ,  и҆спо́лнь (с. 316) добродѣ́телей всеразли́чныхъ, матрѡ́но,  ѿ землѝ къ нбⷭ҇нымъ ликѡ́мъ, сла́внаѧ, наслѣ́дїе  полꙋчи́вши безсме́ртное. 
Бг҃оро́диченъ: 
Просвѣще́нна, преиспещре́на всѣ́ми  добродѣ́тельми, сло́во ѻ҆́ч҃ее па́че сло́ва родила̀ є҆сѝ  воплоще́нное, мт҃и дв҃о: бл҃гослове́нна ты̀ въ жена́хъ,  всенепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, бл҃гоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бога́тнагѡ свѣ́та лꙋчы̀ сподо́биласѧ є҆сѝ  ви́дѣти, и҆змѣни́вшисѧ пло́ти, и҆ въ нбⷭ҇нѣй ски́нїи  жи́ти, вмѣ́стѡ ски́нїи те́мныѧ и҆ мра́чныѧ, и҆дѣ́же  заключена̀ была̀ є҆сѝ, сла́внаѧ, бл҃гослови́те, всѧ̑  дѣла̀, вопїю́щи, гдⷭ҇нѧ, гдⷭ҇а. 
Два́жды. 
Красе́нъ вѣне́цъ, и҆́мже ны́нѣ вѣнча́ласѧ є҆сѝ,  сла́внаѧ, живонача́льною десни́цею вседержи́телѧ: невѣ́стꙋ  бо ви́дѧ ѡ҆червле́нꙋ тѧ̀ крове́й твои́хъ то́ки, ра́дꙋѧсѧ,  оу҆ѧснѝ, є҆мꙋ́же пое́мъ: всѧ̑ дѣла̀, благослови́те,  гдⷭ҇нѧ, гдⷭ҇а. 
Бг҃оро́диченъ: 
Вои́стиннꙋ ро́ждши бг҃а, вои́стиннꙋ всечⷭ҇таѧ  ꙗ҆ви́ласѧ є҆сѝ мт҃и бж҃їѧ, и҆́стинствꙋюща, носѧ́щи по  ко́емждо рожде́нїи, бг҃оиме́нство вѣ̑рнымъ. тѣ́мже  сла́вимъ бцⷣꙋ тѧ̀ бг҃омꙋ́дреннѡ, всенепоро́чнаѧ влⷣчце. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,  велича́емъ. 
Сїѧ́етъ мы́сленными свѣтозарє́нїи свѣтоно́сный  тво́й де́нь свѣтлѣ́йшими блиста̑нїи трисо́лнечнагѡ,  мꙋ́ченице, сїѧ́нїѧ, въ не́мже ны́нѣ молѝ, ѡ҆зари́ти  пою́щыѧ тѧ̀. (с. 317) 
Ѡ҆брѣла̀ є҆сѝ воздаѧ̑нїѧ, страстоно́сице, за  ра̑ны болѣ́знєнныѧ, нбⷭ҇ное наслѣ́дїе въ це́ркви  перворо́дныхъ, сла́внаѧ: въ не́йже торжествꙋ́ющи, твои́ми  моли́твами на́съ соблюдѝ. 
Вои́стиннꙋ хрⷭ҇тꙋ̀ ны́нѣ сочта́ласѧ є҆сѝ,  безсме́ртномꙋ твоемꙋ̀ женихꙋ̀, процвѣ́тши свѣ́тлѡ,  бжⷭ҇твенными сегѡ̀, всемꙋ́драѧ, ꙗ҆́звами, и҆ честно́ю  кро́вїю мꙋче́нїѧ сїѧ́ющи. 
Бг҃оро́диченъ: 
Плени̑цы мои́хъ ны́нѣ прегрѣше́нїй разрѣшѝ, дв҃о  бцⷣе, ꙗ҆́же милосе́рдїѧ и҆сто́чникъ ро́ждши, є҆ди́на  бг҃облаже́ннаѧ, и҆ дꙋшесла́дости и҆спо́лни, ꙗ҆́кѡ да  досто́йнѡ тѧ̀ велича́ю. 


(с. 317) 
Мѣ́сѧца тогѡ́же въ к҃и-й де́нь. 
Преподо́бнагѡ ѻ҆ц҃а̀ на́шегѡ і҆ларїѡ́на но́вагѡ: И҆  ст҃а́гѡ стефа́на чꙋдотво́рца. 
Стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Житїѐ нескве́рно, ꙳ терпѣ́нїе и҆ кро́тость, и҆  любо́вь нелицемѣ́рнꙋ, ꙳ воздержа́нїе безмѣ́рно, ꙳  всено́щное стоѧ́нїе, оу҆миле́нїе бжⷭ҇твенно, ꙳ вѣ́рꙋ,  наде́ждꙋ и҆́стиннꙋ въ сострада́нїи, ѻ҆́ч҃е, стѧжа́въ, ꙳  ꙗ҆́кѡ а҆́гг҃лъ пожи́лъ є҆сѝ на землѝ съ пло́тїю, ꙳  і҆ларїѡ́не блаже́нне, ꙳ моли́твенниче ѡ҆ дꙋша́хъ на́шихъ. 
Земны́й а҆́гг҃лъ, ꙳ и҆ нбⷭ҇ный человѣ́къ бы́лъ  є҆сѝ, прпⷣбне, и҆сто́чникъ оу҆миле́нїѧ, ꙳ сострада́нїѧ  стрꙋѧ̀, ꙳ пꙋчи́на чꙋде́съ, грѣ́шныхъ порꙋ́чникъ, ꙳ ма́слина  вои́стиннꙋ бж҃їѧ плодови́та, ꙳ є҆ле́емъ трꙋдѡ́въ твои́хъ  оу҆маща́ѧ ли́ца, ꙳ і҆ларїѡ́не чꙋ́дне, ꙳ вѣ́рнѡ  восхвалѧ́ющихъ тѧ̀. (с. 318) 
Оу҆́мъ тво́й просвѣща́емь бжⷭ҇твенными ра̑зꙋмы, ꙳  тѣле́сныхъ страсте́й превы́ше бы́сть, ꙳ непримѣ́шенъ  земны̑мъ, ꙳ носѧ̀ начерта́нїе, ꙳ и҆ и҆з̾ѡбража́ѧ въ себѣ̀  бжⷭ҇твеннꙋю добро́тꙋ: ꙳ и҆ познава́емь ве́сь бг҃ови́днѣйшїй  ꙳ содѣ́йствомъ дх҃а, ꙳ і҆ларїѡ́не ѻ҆́ч҃е на́шъ, ꙳  мона́шествꙋющихъ оу҆краше́нїе. 
И҆́ны стїхи̑ры ст҃а́гѡ стефа́на, гла́съ то́йже.  Подо́бенъ: Ꙗ҆́кѡ до́блѧ: 
Мона́хъ и҆́стиннѣйшїй, ꙳ ѕвѣзда̀ свѣтлѣ́йшаѧ, ꙳  и҆ и҆сто́чникъ бы́въ оу҆миле́нїѧ, ꙳ любвѐ ꙗ҆ви́лсѧ є҆сѝ  и҆спо́лненъ, ꙳ и҆ кро́токъ, и҆ ти́хъ, ꙳ сострада́теленъ и҆  смире́нъ, ꙳ безѕло́бивъ, непоро́ченъ, ѻ҆́ч҃е стефа́не. ꙳  Сегѡ̀ ра́ди хрⷭ҇то́съ тѧ̀ преподо́бныхъ поставлѧ́етъ  стадѡ́мъ па́стырѧ, ꙳ чꙋдодѣ̑йствїи почита́ема. 
Бдѣ́нїе всено́щное, ꙳ и҆ воздержа́нїе неизрече́нно,  ꙳ моли́твꙋ немꙋ́тнꙋ, ꙳ житїѐ бж҃е́ственно, ꙳ вѣ́рꙋ,  наде́ждꙋ, и҆́скренню, ꙳ правосла́внꙋ мꙋ́дрость, чꙋ́дно  пребыва́нїе, ꙳ и҆ велича́йшее сострада́нїе, ѻ҆́ч҃е,  и҆мѣ́лъ є҆сѝ, ꙳ и҆ оу҆́меръ и҆ пре́жде конца̀  ѡ҆блиста́въ во зна́менїихъ пресла́вныхъ: ꙳ тѣ́мже тѧ̀  почита́емъ, преподо́бне стефа́не. 
Ꙗ҆́кѡ ѕвѣздꙋ̀ многосвѣ́тлꙋ, ꙳ и҆ ꙗ҆́кѡ сл҃нце  незаходи́мо, ꙳ и҆ ꙗ҆́кѡ нб҃о ѡ҆дꙋшевле́нное, ꙳  бж҃е́ственными чꙋдесы̀ ꙗ҆́кѡ ѕвѣзда́ми оу҆кра́шено: ꙳ и҆  ꙗ҆́кѡ цвѣ́тникъ бл҃гово́нный, и҆ ра́й сла́дости: ꙳ ꙗ҆́кѡ  и҆сто́чникъ свѧще́нїѧ, ꙳ ꙗ҆́кѡ превели́ка врача̀  немощствꙋ́ющихъ: ꙳ ꙗ҆́кѡ па́стырѧ и҆ до́браго на́шего  предста́телѧ, ꙳ восхвалѧ́емъ тѧ̀, стефа́не. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀ неизче́тнѡ, ꙳  безмѣ̑рнаѧ беззакѡ́нїѧ человѣ́кѡвъ ꙳ щедро́тами  и҆змы́вшꙋю, ꙳ и҆зсꙋшѝ и҆сто́чникъ страсте́й мои́хъ, ꙳ и҆  пото́ка мѧ̀ сподо́би ꙳ пи́щи живы́ѧ при́снѡ, ꙳ моли́твами  твои́ми. (с. 319) 
Крⷭ҇тобг҃оро́диченъ. Подо́бенъ то́йже: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́нна,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне; ꙳ сїѧ̑ тѝ  невѣ́рный собо́ръ воздадѐ беззако́нный, ꙳ мно́гихъ твои́хъ  чꙋде́съ наслади́выйсѧ: ꙳ но сла́ва неизглаго́ланномꙋ ꙳  соше́ствїю твоемꙋ̀, влⷣко. 
Канѡ́нъ преподо́бнагѡ і҆ларїѡ́на, є҆гѡ́же  краегране́сїе: 
Твоѧ̑ ти̑хїѧ восхвалю̀, ѻ҆́ч҃е, нра́вы. Творе́нїе  і҆ѡ́сифа. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀, фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Сострада́теленъ и҆ кро́токъ бы́въ, ѻ҆́ч҃е, и҆  цѣ́лъ, и҆ ти́хъ ꙗ҆́кѡ вои́стиннꙋ дх҃омъ, сострада́нїѧ  бж҃е́ственнагѡ мѧ̀ хода́тайствомъ твои́мъ, і҆ларїѡ́не,  сподо́би, ꙗ҆́кѡ да воспою́ тѧ ны́нѣ, въ тишинѣ̀ се́рдца  моегѡ̀. 
Ѡ҆чи́стивсѧ, ѻ҆́ч҃е, ѿ дѣ́тства, и҆ взе́мъ  крⷭ҇тъ тво́й, гдⷭ҇еви послѣ́довалъ є҆сѝ: стра̑сти  тѣлє́сныѧ воздержа́нїемъ же и҆ ча́стыми моли́твами  оу҆вѧди́лъ є҆сѝ, и҆ безстра́стїемъ оу҆краша́ѧсѧ. 
Воспрїе́мъ ты̀ гдⷭ҇не и҆́го ле́гкое, и҆ тогѡ̀  послꙋ́шаѧ ѡ҆правда́нїй, і҆ларїѡ́не преподо́бне, тѧжча́йшее  грѣхо́вное ѿве́рглъ є҆сѝ, всемꙋ́дре, бре́мѧ, свѧты́ню  пристѧжа́въ. 
Бг҃оро́диченъ: 
Мои́хъ прегрѣше́нїй плени̑цы, влⷣчце, расто́ргни,  твоего̀ сн҃а и҆ бг҃а молѧ́щи: и҆ мꙋ́чащїй мѧ̀, приснодв҃о,  грѣ́хъ низложѝ, ꙗ҆́кѡ да восхвалю́ тѧ при́снѡ,  всенепоро́чнаѧ, спаса́емь. (с. 320) 
И҆́нъ канѡ́нъ свѧта́гѡ стефа́на, є҆гѡ́же  краегране́сїе: 
Твоѧ̑ чествꙋ́ю, всеблаже́нне, бжⷭ҇твєнныѧ трꙋды̀. 
Творе́нїе кѵ́ръ і҆ѡ́сифа. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Бж҃е́ственнꙋю па́мѧть твою̀, бг҃омꙋ́дре ѻ҆́ч҃е,  вѣ́рнѡ пра́зднꙋюще, всѣ́хъ гдⷭ҇а при́снѡ сла́вимъ, тѧ̀  просла́вльшаго мно́гими, стефа́не, чꙋдесы̀. 
Оу҆́мъ тво́й мановє́нїи бж҃е́ственными, всемꙋ́дре,  ѡ҆божа́емь, всеконе́чнѡ ѿврати́сѧ ѿ страсте́й пло́ти, и҆  а҆́гг҃ла тѧ̀ на землѝ показа̀, стефа́не. 
Под̾ѧ́лъ є҆сѝ по́стничества болѣ̑зни, ѻ҆́ч҃е,  и҆ стра̑сти оу҆мертви́лъ є҆сѝ пло́ти неꙋдобоꙋдержа́нныѧ,  и҆ въ безстра́стїе ꙗ҆́кѡ во ѻ҆де́ждꙋ свѣ́тлꙋ ꙗ҆́вѣ  ѡ҆дѣ́ѧлсѧ є҆сѝ. 
Распе́нъ оу҆́ды твоѧ̑ воздержа́нїемъ, хрⷭ҇тꙋ̀,  ѻ҆́ч҃е, пожи́лъ є҆сѝ, крⷭ҇то́мъ сме́рть погꙋ́бльшемꙋ, и҆  и҆сцѣле́нїй ѻ҆би́льною благода́тїю ѡ҆богати́вшемꙋ тѧ̀. 
Бг҃оро́диченъ: 
Зачала̀ є҆сѝ, пречⷭ҇таѧ, неизрече́ннымъ сло́вомъ  всѧ̑ содержа́щаго земны̑ѧ концы̀, и҆ сего̀ родила̀ є҆сѝ.  Є҆го́же молѝ прилѣ́жнѡ поми́ловати ны̀. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Житїѐ твоѐ ꙗ҆́кѡ сл҃нце возсїѧ̀, преподо́бне,  свѣ́тлыми дѣѧ̑нїи, мона́шествꙋющихъ ли́ки просвѣтѝ, и҆  де́мѡнскꙋю тмꙋ̀ ѿгна̀. 
Бы́лъ є҆сѝ тиша́йшъ се́рдцемъ, преподо́бне, и҆  смире́нъ дх҃омъ, и҆ любвѐ бжⷭ҇твенныѧ и҆спо́лненъ,  благопривѣ́тливъ ѻ҆бы́чай и҆мѣ́ѧй всегда̀. 
Ка́плѧми твои́хъ сле́зъ оу҆гаси́лъ є҆сѝ оу҆́гли  (с. 321) грѣхѡ́вныѧ, то́чиши же ꙗ҆́кѡ пре́жде конца̀, и҆  по концѣ̀, мꙋ́дре, и҆сцѣле́нїй пꙋчи́нꙋ притека́ющымъ. 
Бг҃оро́диченъ: 
И҆сцѣлѝ ꙗ҆́звы дꙋшѝ моеѧ̀, влⷣчце, и҆ оу҆ма̀  и҆спра́ви движє́нїѧ, къ во́лѧмъ и҆зъ тебє̀ вопло́щшагосѧ  сло́ва, молю́сѧ. 
И҆́нъ. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми нб҃о оу҆твержде́й второ́е,  и҆ ѡ҆снова́вый на вода́хъ зе́млю, всеси́льне. 
Дѣ́лы честны́ми, и҆ и҆справлє́нїи  добродѣ́тельными, ѻ҆́ч҃е, просїѧ́лъ є҆сѝ, ꙗ҆́коже  ѕвѣзда̀ всесвѣ́тлаѧ мона́шествꙋющихъ собо́рꙋ: и҆  просвѣти́лъ є҆сѝ чꙋде́сными сїѧ̑нїи подсо́лнечнꙋю. 
Си́лою благода́ти дх҃а врагѝ безплѡ́тныѧ низложи́лъ  є҆сѝ, и҆ возне́слсѧ є҆сѝ благосла́внѡ смире́нною  мꙋ́дростїю: и҆ чꙋде́съ самодѣ́латель, ѻ҆́ч҃е мꙋ́дре, бы́лъ  є҆сѝ. 
Є҆реті́чествꙋющихъ, ѻ҆́ч҃е, оу҆ста̀ и҆́стины  сло́вомъ загради́лъ є҆сѝ: и҆ гонє́нїѧ претерпѣ́въ,  вѣне́цъ бж҃е́ственный воспрїѧ́лъ є҆сѝ, кромѣ̀ ꙗ҆́звы  бы́въ, мꙋ́дре, мꙋ́ченикъ и҆зрѧ́днѣйшъ. 
Бг҃оро́диченъ: 
Да бг҃ъ человѣ́къ бꙋ́детъ, бг҃ъ бы́сть чл҃вѣ́къ,  и҆зъ тебє̀ є҆ди́ныѧ чⷭ҇тыѧ нача́ло прїе́мъ безнача́льный:  сегѡ̀ ра́ди тѧ̀, дв҃о, вѣ́рнїи оу҆блажа́емъ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Бг҃ꙋ ѡ҆свѧти́лъ є҆сѝ твою̀, всеблаже́нне, жи́знь,  бы́въ и҆зрѧ́днѣйшъ свѧщеннодѣ́тель, и҆́стиннѡ хрⷭ҇то́въ,  свѧще́ннѣйше. тѣ́мже по мно́гихъ и҆ по́тѣхъ и҆  болѣ́знехъ ра́дꙋѧсѧ, къ невеще́ствєннымъ преста́вилсѧ  є҆сѝ ски́нїємъ: и҆ ны́нѣ и҆сточа́еши на́мъ стрꙋи̑  врачева́нїй. 
Сла́ва, сѣда́ленъ, гла́съ а҃. Подо́бенъ: Гро́бъ  тво́й: 
Ꙗ҆́кѡ со́лнце свѣ́тло возсїѧ́вши, ѻ҆́ч҃е, па́мѧть  твоѧ̀, (с. 322) вѣ́рныхъ сердца̀ просвѣща́етъ, стра̑сти  ѿгонѧ́ющи, и҆ тмы̀ и҆з̾е́млющи. Ю҆́же вѣ́рою чи́стою  соверша́ющыѧ покры́й, сохранѝ ѿ и҆скꙋше́нїй жите́йскихъ  на́съ, ѻ҆́ч҃е стефа́не. 
И҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ  предста́тельнице и҆ покро́ве, бѣ́дъ и҆ скорбе́й, и҆ лю́тыхъ  ѡ҆бстоѧ́нїй всѧ̑ и҆зба́ви, на тѧ̀ оу҆пова́нїе,  ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ  бж҃е́ственными моли́твами твои́ми. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше, сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ строе́нїе;  и҆́мже спа́слъ є҆сѝ, пречⷭ҇тыхъ рꙋ́къ твои́хъ, ще́дре,  созда́нїе. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и. 
Ѡ҆чи́стивъ твоѐ се́рдце, честны́ми восхожде́ньми  оу҆́мъ впери́лъ є҆сѝ, є҆ди́нагѡ бг҃а зрѣ́ти добро́тꙋ  недомы́сленнꙋю, и҆ ѿѻнꙋ́дными свѣтлостьмѝ ѡ҆зарѧ́тисѧ. 
Сказа́нїе слове́съ бжⷭ҇твенныхъ творѧ̀, ра́зꙋмъ  бжⷭ҇твенный, ѻ҆́ч҃е, ѿтꙋ́дꙋ поче́рплъ є҆сѝ: всѣ̑мъ же  преда́лъ є҆сѝ, благоче́стнѡ, і҆ларїѡ́не, къ тебѣ̀  притека́ющымъ. 
Глагѡ́лъ твои́хъ сла́достїю сердца̀ оу҆ти́ши  притека́ющихъ къ тебѣ̀: творѧ́ бо ꙗ҆̀же оу҆чи́лъ є҆сѝ  сло́вомъ благопрїѧ́тнымъ, въ сострада́нїи любо́вь и҆мѣ́лъ  є҆сѝ, преподо́бне. 
Бг҃оро́диченъ: 
Гдⷭ҇ь тѧ̀ гпⷭ҇жꙋ̀ и҆ влⷣчцꙋ всѣ́хъ содѣ́ла,  пречⷭ҇таѧ: и҆зъ твои́хъ бо ложе́снъ воплоти́сѧ, ѿ  ѻ҆́бласти вра́жїѧ своѐ созда́нїе и҆зба́вивъ. 
И҆́нъ. І҆рмо́съ: 
Дх҃омъ прови́дѧ, проро́че а҆ввакꙋ́ме, словесѐ  воплоще́нїе, (с. 323) проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. Сла́ва си́лѣ твое́й, гдⷭ҇и. 
Ка́плѧми свѧще́нныхъ твои́хъ сле́зъ напои́всѧ,  дре́во ꙗ҆ви́лсѧ є҆сѝ, стефа́не, плодови́то, мꙋ́дре,  плоды̀ приносѧ̀ добродѣ́телей благовѡ́нныѧ, и҆ чꙋдеса̀  безчи́слєнна и҆сточа́еши. Тѣ́мже благоче́стнѡ тѧ̀  почита́емъ. 
Ꙗ҆́кѡ бж҃е́ственный зри́тсѧ ра́й, мꙋ́дре, хра́мъ  и҆мѣ́ѧ твои́хъ моще́й ра́кꙋ, цвѣ́ты разли̑чныѧ приносѧ̀  чꙋде́съ: и҆́миже сердца̀ наслажда́ютсѧ, вѣ́рою, стефа́не,  при́снѡ хва́лѧщихъ тѧ̀. 
Слѣпы̑ѧ разрѣша́еши, и҆ оу҆ставлѧ́еши лю̑тыѧ  человѣ́кѡвъ недꙋ́ги въ сла́вꙋ хрⷭ҇то́вꙋ: ѿ негѡ́же  благода́тїю трꙋдѡ́въ ѡ҆богати́всѧ, возвели́чилсѧ є҆сѝ,  просвѣти́лсѧ є҆сѝ, и҆ просла́вилсѧ є҆сѝ, сла́во  мона́шествꙋющихъ, ѻ҆́ч҃е на́шъ. 
Бг҃оро́диченъ: 
Ст҃а́ѧ бцⷣе, ѡ҆свѧти́ ны, ꙗ҆́же прест҃а́го ро́ждши  пло́тїю, оу҆подо́битисѧ восхотѣ́вша человѣ́кѡмъ: и҆  нбⷭ҇нагѡ жи́тельства всѧ̑ покажѝ, пречⷭ҇таѧ, прича́стники  моли́твами твои́ми. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ, приведе́нїе и҆́мамы. 
И҆стка́лъ є҆сѝ себѣ̀ спасе́нїѧ, преподо́бне,  ри́зꙋ ѿ сво́йственныхъ болѣ́зней твои́хъ: се́ю  ѡ҆дѣ́ѧвсѧ, и҆ кнѧ́зѧ тмы̀ въ стꙋ́дъ вѣ́чный ѡ҆бле́клъ  є҆сѝ. 
Пло́ти сла̑сти воздержа́нїемъ, преподо́бне,  оу҆вѧди́въ є҆сѝ, и҆ бл҃года́ть нбⷭ҇нꙋю, ѻ҆́ч҃е,  воспрїѧ́лъ є҆сѝ, і҆ларїѡ́не, врачева́ти всѧ̑кїѧ  человѣ́кѡвъ недꙋ́ги. 
Твоѝ къ бг҃ꙋ непреста́ннѡ рꙋ́цѣ воздѣва́емѣ,  рꙋкѝ льсти́вагѡ, ѻ҆́ч҃е, благочести̑выѧ и҆зба́виша, и҆  всѧ́комꙋ болѧ́щемꙋ здра́вїе пода́ша. (с. 324) 
Бг҃оро́диченъ: 
Крѣ́пость вѣ́рныхъ, и҆ преподо́бныхъ была̀ є҆сѝ  держа́ва: тобо́ю бо, чⷭ҇таѧ, всѣ̑мъ и҆стеко́ша лꙋ̑чшаѧ, и҆  на землѝ живꙋ́щїи къ нб҃сѝ восхо́дѧтъ. 
И҆́нъ. І҆рмо́съ: 
Тво́й ми́ръ да́ждь на́мъ, сн҃е бж҃їй, и҆но́гѡ бо  ра́звѣ тебє̀ бо́га не зна́емъ, и҆́мѧ твоѐ и҆менꙋ́емъ,  ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Мѷродохнове́ненъ бы́въ бж҃е́ственными  добродѣ́тельми, и҆сточи́лъ є҆сѝ, мꙋ́дре, по оу҆спе́нїи  мѵ́ро благово́нное, оу҆дивлѧ́емь вѣ́рными человѣ́ки,  любо́вїю чествꙋ́ющими тѧ̀. 
Велича́йшими показа̑нїи чꙋде́съ стра́шныхъ, стефа́не  всемꙋ́дре, просїѧ́лъ є҆сѝ, и҆ пре́жде сме́рти,  досточꙋ́дне, и҆ по и҆зше́ствїи, и҆ свѧще́нномъ твое́мъ  погребе́нїи. 
Свѧ́то соверши́въ твоѐ житїѐ ѡ҆ хрⷭ҇тѣ̀,  стефа́не, бг҃омꙋ́дре ѻ҆́ч҃е на́шъ, со ст҃ы́ми всели́лсѧ  є҆сѝ: и҆ ны́нѣ ѡ҆свѧща́еши вѣ́рою чествꙋ́ющыѧ тѧ̀. 
Бг҃оро́диченъ: 
Ро́ждши пренепоро́чнаѧ бг҃а є҆мманꙋ́ила, чл҃вѣ́ка  ꙗ҆́вѣ за милосе́рдїе бы́вша, сего̀ молѝ ꙗ҆́кѡ  чл҃вѣколю́бца, чⷭ҇таѧ, оу҆ще́дрити лю́ди согрѣ́шшыѧ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Оу҆мертви́всѧ, і҆ларїѡ́не, мі́рꙋ всемꙋ̀, ны́нѣ  живе́ши преста́вивсѧ въ нбⷭ҇ныѧ хра́мы, и҆ живоно́сное  всегда̀ и҆сцѣле́нїй и҆сточа́еши дѣ́йство. 
Благозва́ненъ, кро́токъ, неѕло́бивъ, непоро́ченъ и҆  преподо́бенъ, и҆ благоꙋмоле́нъ, и҆ ти́хъ дх҃омъ бы́лъ  є҆сѝ, ѻ҆́ч҃е пребога́те. 
Сострада́нїемъ безмѣ́рнымъ оу҆краша́емь, и҆  нищелю́бїѧ добро́тою чествꙋ́емь, бж҃їй оу҆го́дникъ  бли́жнїй, і҆ларїѡ́не, показа́лсѧ є҆сѝ, всеизрѧ́дне. (с.  325) 
Ꙗ҆́кѡ че́стно твоѐ житїѐ и҆ непоро́чно, ꙗ҆́кѡ  предо́бръ и҆ красе́нъ нра́въ тво́й, ꙗ҆́кѡ стра̑шна чꙋдеса̀,  ꙗ҆̀же соверша́еши всегда̀, всечꙋ́дне. 
Бг҃оро́диченъ: 
Черто́гъ бж҃їй, нескве́рный, прⷭ҇то́лъ  ѻ҆гнеѻбра́зный вседержи́телѧ, бцⷣꙋ всѝ ро́ди родѡ́въ  оу҆блажа́емъ. 
И҆́нъ. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
И҆справлѧ́еши, ѻ҆́ч҃е, хромы̑ѧ, воѻча́еши  слѣпы̑ѧ, ходи́ти же твори́ши разсла́блєнныѧ, ѡ҆ хрⷭ҇тѣ̀,  и҆ ѿгонѧ́еши лꙋка̑выѧ дꙋ́хи, стефа́не преподо́бне. 
Стрꙋѧ̀ и҆стека́етъ при́снѡ, ꙗ҆́кѡ ѿ и҆сто́чника  чи́ста, ѿ честны́ѧ твоеѧ̀ ра́ки, и҆сцѣле́нїй бога́тнѡ,  блаже́нне, страсте́й и҆зсꙋша́ющи всѧ́къ пото́къ. 
Чꙋ́денъ чꙋдодѣ́латель и҆ па́стырь и҆́стиненъ,  ѻ҆́ч҃е стефа́не, ꙗ҆́вльсѧ, сохранѧ́й при́снѡ ста́до твоѐ,  є҆́же совокꙋпи́лъ є҆сѝ мно́гими по́ты твои́ми. 
Бг҃оро́диченъ: 
На тѧ̀, ꙗ҆́кѡ до́ждь на рꙋно̀, соше́дъ, бцⷣе,  сп҃съ, и҆зсꙋшѝ ꙗ҆́вѣ то́ки безбо́жїѧ, дꙋ́шы же напои́въ  при́снѡ чтꙋ́щихъ тѧ̀. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Ѻ҆рꙋ̑жїи оу҆ѧзви́лъ є҆сѝ твои́хъ подвигѡ́въ  безпло́тнаго ѕмі́ѧ, и҆ всеконе́чнѡ и҆стреби́лъ є҆сѝ.  Тѣ́мже чꙋде́съ по́честь воспрїѧ́лъ є҆сѝ, стра̑сти  лютѣ́йшыѧ дꙋ́шъ же и҆ тѣле́съ и҆сцѣлѧ́ти, преподо́бне. 
Сло́во твоѐ происхо́дитъ, ꙗ҆́коже роса̀ ѿгонѧ̀  зно́й оу҆ны́нїѧ, преподо́бне, приходѧ́щихъ тебѣ̀ вѣ́рою,  ѻ҆́ч҃е на́шъ, и҆ добродѣ́тельными твои́ми при́снѡ  просвѣща́ѧ нра́вы дх҃омъ. (с. 326) 
Страсте́й самоде́ржца оу҆́мъ сотвори́въ, ꙗ҆́вѣ  црⷭ҇твовалъ є҆сѝ ꙗ҆́кѡ побѣди́тель и҆зрѧ́денъ, и҆  ꙗ҆зы́ки и҆ноплемє́нныѧ побори́лъ є҆сѝ: и҆ и҆згꙋби́лъ  є҆сѝ, мꙋ́дре, де́мѡнѡвъ стра̑сти всепа̑гꙋбныѧ. 
Не поколеба́ша, преподо́бне, твоегѡ̀ се́рдца столпа̀  недви́жимагѡ и҆скꙋше́нїй вѣ́тры: на ка́мени бо  оу҆тверди́сѧ гдⷭ҇ни любвѐ, є҆́юже оу҆крѣплѧ́емь,  мнѡ́гимъ бы́лъ є҆сѝ бжⷭ҇твенное, ѻ҆́ч҃е, оу҆твержде́нїе. 
Трⷪ҇ченъ: 
Пою́ тѧ тричи́сленнꙋю ли́цы, трⷪ҇це  пресꙋ́щественнаѧ, нераздѣ́льнꙋ, неслїѧ́ннꙋ є҆ди́ницꙋ,  є҆стество́мъ же недомы́сленнꙋ, є҆ди́наго вседержи́телѧ  бг҃а, ѻ҆́ч҃е, сло́ве, и҆ дш҃е ст҃ы́й. 
Бг҃оро́диченъ: 
Ѻ҆бразы́ тѧ и҆здале́ча проѡбразова́ше бл҃года́ть  дх҃а прⷪ҇ро́ческими проповѣ̑данїи, го́рꙋ тꙋ́чнꙋ, свѧ́тꙋ,  две́рь спаси́тельнꙋю, сви́токъ же новѣ́йшїй, чⷭ҇таѧ, и҆  кївѡ́тъ тѧ̀ и҆менꙋ́ющи. 
И҆́нъ. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. Тогда̀ трїѐ, ꙗ҆́кѡ  є҆ди́нѣми оу҆сты̀, поѧ́хꙋ и҆ бл҃гословлѧ́хꙋ, глаго́люще:  благослове́нъ бг҃ъ ѻ҆тє́цъ на́шихъ. 
Свѧщеннодѣ́йствовалъ є҆сѝ, ꙗ҆́коже тебѐ сама́го  оу҆́глїемъ по́стническагѡ пребыва́нїѧ, ве́сь хрⷭ҇то́во  показа́лсѧ є҆сѝ, ѻ҆́ч҃е, благово́нїе: и҆ вѣ́рныхъ ли́ца  бл҃гово́нствꙋеши при́снѡ, чꙋдодѣ́йствꙋѧ па́че оу҆ма̀. 
Правосла́вїѧ сїѧ́ѧ блиста̑нїи, ѿгна́лъ є҆сѝ тмꙋ̀  є҆ресе́й, мꙋ́дре: и҆ гонє́нїѧ на лѣ̑та мнѡ́жайшаѧ  претерпѣ́въ, мꙋ́ченикъ безъ кро́ве бы́лъ є҆сѝ: тѣ́мже  вѣ́рнѡ тѧ̀ восхвалѧ́емъ. 
Терпѣ́нїе стѧжа́въ мно́гое, воздержа́нїе, вѣ́рꙋ и҆  любо́вь и҆́стиннꙋ, ꙗ҆ви́лсѧ є҆сѝ ѻ҆те́цъ сирѡ́тъ,  вдови́цъ предста́тель сострада́теленъ и҆ смире́нъ, стефа́не,  мона́хѡвъ сла́во и҆ похвало̀. (с. 327) 
Твоемꙋ̀ оу҆диви́сѧ по́лкъ ѕлоꙋ́мныхъ всено́щномꙋ  стоѧ́нїю, и҆ моли́твенномꙋ пожда́нїю, слеза́мъ и҆  воздыха́нїю, къ зижди́телю и҆́стиннѣй любвѝ, и҆́миже  низложи́лъ є҆сѝ тѣ́хъ, стефа́не, кова̑рствїѧ. 
Бг҃оро́диченъ: 
Ка́кѡ пита́еши млеко́мъ сн҃а без̾ѻ́ч҃а, пита́ющаго  всѧ́ко дыха́нїе, мт҃и чⷭ҇таѧ; ка́кѡ на рꙋка́хъ но́сиши  содержа́щаго всѧ̑; па́че оу҆ма̀ чꙋ́до твоѐ. Тѣ́мъ пое́мъ  при́снѡ вели̑чїѧ твоѧ̑. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Привре́меннꙋю ѡ҆ста́вивъ житїѧ̀ сла́вꙋ, ѻ҆́ч҃е, и҆  претека́ющее наслажде́нїе, сла́вꙋ же неѿе́млемꙋ и҆ пи́щꙋ  немимотекꙋ́щꙋю на нб҃сѣ́хъ воспрїѧ́лъ є҆сѝ, всемꙋ́дре, со  всѣ́ми боѧ́щимисѧ гдⷭ҇а. 
Всѐ твоѐ сѣ́тꙋѧ проше́лъ є҆сѝ житїѐ: тѣ́мъ  блаже́нства сподо́билсѧ є҆сѝ и҆ оу҆тѣше́нїѧ, є҆мꙋ́же  причаща́ютсѧ свѧті́и. Въ землѝ кро́ткихъ ра́дꙋѧсѧ ны́нѣ,  преподо́бне, всели́лсѧ є҆сѝ, ꙗ҆́кѡ смы́сленъ же и҆  разꙋ́менъ. 
Честна̀ твоѧ̀ предъ бг҃омъ ꙗ҆ви́сѧ сме́рть, ѻ҆́ч҃е  свѧще́ннѣйше: тогѡ́ бо почти́лъ є҆сѝ і҆кѡ́нꙋ, и҆  гонє́нїѧ претерпѣ́лъ є҆сѝ, ѡ҆скорблѧ́емь ѿ мꙋчи́телей,  преподо́бне, мꙋ́ченикъ въ се́мъ показꙋ́ѧсѧ. 
Оу҆ста́вилъ є҆сѝ ꙗ҆́вѣ ловцє́въ, ѻ҆́ч҃е,  негодова́нїе, и҆ оу҆мно́жилъ є҆сѝ си́хъ ловлє́нїѧ, и҆̀же  пре́жде не полꙋчи́ша, бг҃ꙋ послꙋ́шавшꙋ, преподо́бне,  моли́твъ твои́хъ, сщ҃еннодѣ́йственне всеблаже́нне. 
Бг҃оро́диченъ: 
Скве́рны мѧ̀ страсте́й и҆ ка́ла грѣхо́внагѡ,  бг҃ора́дованнаѧ, ѿмы́й, и҆ две́рь мнѣ̀ ѿве́рзи  покаѧ́нїѧ попо́лзшемꙋсѧ, и҆ соде́ржнѡ прегрѣше́ньми,  чⷭ҇таѧ, срѣта́ющемꙋсѧ, и҆ бг҃а прогнѣ́вающемꙋ. (с. 328) 
И҆́нъ. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте, сщ҃е́нницы, просла́вите,  ѻ҆́троцы, благослови́те, лю́дїе и҆ превозноси́те во всѧ̑  вѣ́ки. 
Преподо́бнѡ преподѡ́бнаѧ, всебл҃же́нне, соверша́ѧ,  преподѡ́бнымъ сочта́лсѧ є҆сѝ, и҆ всѣ̑мъ и҆збра̑ннымъ, съ  ни́миже тѧ̀ почита́емъ, и҆ ра́цѣ моще́й твои́хъ  покланѧ́ющесѧ, стефа́не ѻ҆́ч҃е бг҃оно́се. 
Оу҆ма̀ чистотꙋ̀ стѧжа́въ, мꙋ́дре, дх҃а зерца́ло  бы́лъ є҆сѝ красно̀, сегѡ̀ ꙗ҆влє́нїѧ прїе́млѧ, и҆ лю́ди  просвѣща́ѧ твои́ми оу҆чє́нїи. 
Ви́дитсѧ пресла́вное, всебл҃же́нне, тобо́ю,  всемꙋ́дре, соверша́емое: ѿ є҆ди́нагѡ бо твоегѡ̀ жена̀  видѣ́нїѧ, присꙋ́щагѡ є҆́й недꙋ́га ѿрѣ́шшисѧ, пра́вѡ  ше́ствоваше. 
Трⷪ҇ченъ: 
Воспои́мъ безнача́льнагѡ ѻ҆ц҃а̀ и҆ сн҃а, и҆ дх҃а  ст҃а́гѡ нераздѣ́льное нача́ло, присносꙋ́щнꙋю держа́вꙋ,  трїѷпоста́сное є҆стество̀, є҆ди́нꙋ сла́вꙋ и҆ є҆ди́но  црⷭ҇тво. 
Бг҃оро́диченъ: 
Вопло́щсѧ безпло́тный и҆з̾ тебє̀ бг҃олѣ́пнѣ,  є҆го́же молѝ, пречⷭ҇таѧ, стра̑сти пло́ти моеѧ̀  оу҆мертви́ти, и҆ ѡ҆живи́ти мою̀ оу҆мерщвле́ннꙋю дꙋ́шꙋ  грѣхмѝ. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. Тѣ́мъ всепѣ́тꙋю  бцⷣꙋ велича́емъ. 
Врачева̑нїѧ гро́бъ тво́й дх҃а бл҃года́тїю и҆сточа́ѧ,  и҆зсꙋша́етъ страсте́й тꙋ́чы, дꙋ́хи ѿго́нитъ пре́лести, и҆  просвѣща́етъ всѣ́хъ сердца̀, і҆ларїѡ́не преподо́бне,  вѣ́рнѡ блажа́щихъ тѧ̀. 
Ꙗ҆́кѡ ши́покъ процвѣ́лъ є҆сѝ въ цвѣ́тницѣ  поще́нїѧ, (с. 329) ꙗ҆́кѡ сладково́нный крі́нъ, ꙗ҆́кѡ  ꙗ҆́блоко благово́нно: и҆ ѡ҆благоꙋха́лъ є҆сѝ всѣ́хъ  благочести́выхъ дꙋ́шы и҆ сердца̀, і҆ларїѡ́не сла́вне,  моли́твенниче ѡ҆ благохва́лѧщихъ тѧ̀. 
Сострада́нїе и҆мѣ́лъ є҆сѝ, любо́вь и҆ смире́нїе,  и҆ ми́лостыню, и҆ ѻ҆бы́чай про́стъ, вѣ́рꙋ и҆́стиннꙋ и҆  наде́ждꙋ, житїѐ че́стно и҆ нра́въ пра́въ, і҆ларїѡ́не  преподо́бне, мона́шествꙋющихъ оу҆добре́нїе. 
Па́мѧть твоѧ̀ дне́сь ꙗ҆́кѡ со́лнце возсїѧ̀,  благочести́выхъ сердца̀ свѣ́тлостїю болѣ́зней твои́хъ и҆  чꙋде́съ сїѧ́ньми, ꙗ҆́кѡ вои́стиннꙋ просвѣща́ющи, ѻ҆́ч҃е,  въ ню́же всѧ̑ помѧнѝ вѣ́рнѡ чтꙋ́щыѧ тѧ̀. 
Бг҃оро́диченъ: 
Гла́съ тебѣ̀ прино́симъ гаврїи́ловъ ра́дꙋющесѧ:  ра́дꙋйсѧ, глаго́люще, мѣ́сто свѧще́нїѧ: ра́дꙋйсѧ,  преподо́бныхъ сла́во, и҆ всѣ́хъ вѣ́рныхъ спасе́нїе,  є҆ѧ́же ра́ди ѡ҆божи́хомсѧ, бцⷣе приснодв҃о. 
И҆́нъ. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ  ра́ди, бы́въ чл҃вѣ́къ, безнача́льный, велича́емъ всѝ  ꙗ҆́кѡ мт҃рь бг҃а на́шегѡ чⷭ҇тꙋю. 
Стопа́мъ послѣ́дꙋѧ, бг҃оно́се, бл҃гоче́стнѡ и҆  преподо́бнѡ пожи́вшымъ на землѝ, кро́токъ, неѕло́бивъ  ꙗ҆ви́лсѧ є҆сѝ, сострада́теленъ и҆ смире́нъ, и҆ ти́хъ,  стефа́не, и҆ любвѐ и҆спо́лненъ бжⷭ҇твенныѧ: сегѡ̀ ра́ди тѧ̀  вѣ́рнѡ восхвалѧ́емъ. 
Ꙗ҆́коже сладково́нное мѵ́ро, ꙗ҆́кѡ пречи́стый  крі́нъ, ꙗ҆́кѡ ши́покъ, ѻ҆́ч҃е, благоцвѣтꙋ́щь, благово́нїе  и҆спꙋща́еши ѿ честны́ѧ твоеѧ̀ ра́ки, безчи́сленныхъ  врачева́нїй, ѕлосмра̑дныѧ недꙋ́ги ѿгонѧ̀, вѣ́рою  пристꙋпа́ющихъ тебѣ̀ те́плѣ. 
Тѧ̀ па́стырѧ бжⷭ҇твеннаго и҆ подража́телѧ вели́каго  началопа́стырѧ хрⷭ҇та̀ мо́лимъ, бг҃омꙋ́дре: сꙋ́щыѧ твоегѡ̀  ста́да ны́нѣ ѻ҆́вцы на́съ спаса́й ѿ лꙋка́выхъ волкѡ́въ,  ст҃ы́ми хода́тайствы твои́ми при́снѡ. 
Всесвѧта́ѧ твоѧ̀ па́мѧть, ꙗ҆́коже сл҃нце ве́лїе (с.  330) возсїѧ́вши, свѣ́тлѡ ѡ҆зарѧ́етъ тва́рь, ю҆́же  соверша́юще благоче́стнѡ, вопїе́мъ тѝ, стефа́не: моли́твами  твои́ми всѣ́хъ мы̑сли ѡ҆зари́въ, покры́й и҆ сохранѝ ны̀. 
Бг҃оро́диченъ: 
Грѣхолюби́въ сы́й въ нерадѣ́нїи жи́въ, и҆ сꙋди́ща,  чⷭ҇таѧ, неꙋмы́тнагѡ трепе́щꙋ: на не́мже мѧ̀ соблюдѝ твои́ми  ст҃ы́ми мольба́ми, бг҃оневѣ́сто, неѡсꙋжде́нна, да ꙗ҆́кѡ  предста́тельницꙋ при́снѡ оу҆блажа́ю тѧ̀. 


(с. 330) 
Мѣ́сѧца тогѡ́же въ к҃ѳ-й де́нь. 
Преподо́бнагѡ ѻ҆ц҃а̀ на́шегѡ ма́рка, є҆пі́скопа  а҆реѳꙋсі́йскагѡ, и҆ кѷрі́лла дїа́кона, и҆ и҆ны́хъ, при  і҆ꙋлїа́нѣ мꙋчи́телѣ пострада́вшихъ. 
Стїхи̑ры, гла́съ и҃. Подо́бенъ: Ѽ пресла́внагѡ  чꙋдесѐ! 
Мꙋ́чениче свѧти́телю преподо́бне, ꙳ свѧще́нства  свѣ́томъ свѧще́ннѡ ѡ҆блиста́емь, ꙳ мꙋче́нїѧ просїѧ́лъ  є҆сѝ ꙳ невече́рнею свѣ́тлостїю. ꙳ и҆ ны́нѣ къ сїѧ́нїю  преше́лъ є҆сѝ незаходи́момꙋ, ꙳ въ не́мже мꙋ́ченичестїи  ли́цы ра́дꙋютсѧ, ꙳ и҆дѣ́же ликꙋ́ютъ а҆́гг҃льстїи чи́ни. ꙳  съ ни́миже на́съ всегда̀ помина́й, блаже́нне бг҃опрїѧ́тне. 
Мꙋ́чениче страстоте́рпче кѷрі́лле, ꙳ бжⷭ҇твенный  слꙋжи́тель ꙗ҆́вльсѧ, ꙳ хрⷭ҇тꙋ̀ послꙋжи́лъ є҆сѝ: ꙳ и҆  поже́рсѧ ꙗ҆́кѡ заколе́нїе чи́сто, ꙳ прине́слсѧ є҆сѝ на  бж҃їю трапе́зꙋ, бг҃облаже́нне: ꙳ и҆ наслѣ́дїе честно́е  полꙋчи́лъ є҆сѝ, ꙳ во свѣ́тлостехъ ст҃ы́хъ ꙳ всегда̀  пребыва́ѧ, ꙳ ст҃ъ бы́въ зва́нїемъ и҆ дѣѧ́нїемъ. 
Мꙋ́чєницы хрⷭ҇тѡ́вы всехва́льнїи, ꙳ мꙋ́къ  пали́телище, ꙳ (с. 331) росо́ю бжⷭ҇твенныѧ благода́ти, ꙳  безвре́днѡ проидо́сте, ꙳ и҆ на водѣ̀ поко́йнѣ ѡ҆бита́ти  сподо́бистесѧ, ꙳ натрижне́нїѧ побѣ̑ды прїе́мше ꙳ тѣ́мже  ра́дꙋющесѧ вѣ́рою пра́зднꙋемъ ꙳ дне́сь свѧще́ннꙋю ва́шꙋ  па́мѧть, ст҃і́и, ꙳ хрⷭ҇та̀ сла́вѧще. 
Сла́ва, и҆ ны́нѣ, бг҃оро́диченъ: 
Тѧ̀ мо́лимъ, пречⷭ҇таѧ, ꙳ предста́тельницꙋ на́шꙋ: ꙳  смꙋща́ємаѧ въ печа́лѣхъ, ꙳ не пре́зри до конца̀ поги́бнꙋти  рабы̑ твоѧ̑: ꙳ но оу҆скорѝ и҆з̾ѧ́ти ны̀ ꙳ настоѧ́щагѡ  гнѣ́ва и҆ печа́ли, ꙳ ѽ бг҃ора́дованнаѧ, прест҃а́ѧ чⷭ҇таѧ:  ꙳ ты́ бо на́мъ є҆сѝ стѣна̀ ꙳ и҆ по́мощь неѡбори́ма. 
Крⷭ҇тобг҃оро́диченъ: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стра̑сти прїе́млюща во́лею, ꙳ дв҃а и҆ мт҃и твоѧ̀, влⷣко,  ꙳ оу҆вы̀ мнѣ̀, вопїѧ́ше, ча́до сла́дкое, ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  ꙳ милосе́рдїемъ твои́мъ; 
Канѡ́нъ, є҆гѡ́же краегране́сїе: 
Ма́рка чествꙋ́ю и҆ кѷрі́лла вбожє́нныѧ.  Творе́нїе і҆ѡ́сифа. 
Гла́съ и҃. Пѣ́снь а҃. І҆рмо́съ: 
Посѣ́ченный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́тагѡ врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Со а҆́гг҃лы бг҃ꙋ предстоѧ́ще, цр҃ю̀ всѣ́хъ,  мꙋ́чєницы всеблаже́ннїи, проси́те на́мъ прегрѣше́нїй  и҆збавле́нїѧ, любо́вїю блажа́щымъ вы̀, и҆ во хвале́нїи  пою́щымъ: гдⷭ҇еви воспои́мъ, сла́внѡ бо просла́висѧ. 
А҆рхїере́а дх҃ъ ст҃ы́й тѧ̀ предста́ви, ма́рко,  ѻ҆би̑льны па́ствити лю́ди, во всѧ́комъ преподо́бїи,  догма́тѡвъ па́лицею слове́сною. съ ни́миже, блаже́нне,  пѣ́лъ є҆сѝ: гдⷭ҇еви воспои́мъ: сла́внѡ бо просла́висѧ.  (с. 332) 
Стрꙋѧ́ми крове́й пла́мень многобо́жїѧ оу҆гаси́вше,  мꙋ́дрїи, ра́дꙋющесѧ пострада́сте, є҆́ллинскїѧ мꙋдрецы̀  коне́чнѡ посра́мльше, и҆ ны́нѣ съ мꙋ́чєники хрⷭ҇тꙋ̀  предстоитѐ зовꙋ́ще: гдⷭ҇еви воспои́мъ, сла́внѡ бо  просла́висѧ. 
Бг҃оро́диченъ: 
И҆зъ ѻ҆трокови́цы нетлѣ́нныѧ бг҃ъ воплоща́етсѧ,  є҆го́же безпло́тныхъ ли́цы трепе́щꙋще сла́вѧтъ, ꙗ҆́кѡ  всѣ́хъ творца̀, и҆ є҆ди́наго непремѣ́ннаго, и҆ человѣ́цы  на землѝ всегда̀ пою́тъ воспѣва́юще: гдⷭ҇еви пое́мъ,  сла́внѡ бо просла́висѧ. 
Пѣ́снь г҃. І҆рмо́съ: 
Стра́хъ тво́й, гдⷭ҇и, всадѝ въ сердца̀ ра̑бъ  твои́хъ, и҆ бꙋ́ди на́мъ оу҆твержде́нїе, тѧ̀ во и҆́стинѣ  призыва́ющихъ. 
Не прене́слъ є҆сѝ че́сти безсловє́снымъ  и҆стꙋка̑ннымъ, всеблаже́нне, но претерпѣ́лъ є҆сѝ  крѣпча́йше мꙋ̑ки многоѻбра̑зныѧ, ма́рко доблемꙋ́дренне. 
Оу҆ма̀ до́блестїю претерпѣ́лъ є҆сѝ, пресла́вне  кѷрі́лле, нарꙋга̑нїѧ же и҆ мꙋ̑ки, мꙋже́й  пребеззако́ннꙋющихъ, мꙋ́чениче страстоте́рпче. 
Ѡ҆бнажа́еми, мꙋ́чєницы многострада́льнїи, и҆  ра́нами сокрꙋша́еми, непрело́жни пребы́сте, па́че хрⷭ҇то́вы  любвѐ ничто́же предпочита́юще. 
Бг҃оро́диченъ: 
И҆зъ тебє̀ возсїѧ̀, всенепоро́чнаѧ, ѡ҆зарѧ́ѧй  подсо́лнечнꙋю пресла́вными ѡ҆сїѧ̑нїи, пра́вды сл҃нце, дв҃о. 
Сѣда́ленъ, гла́съ д҃ Подо́бенъ: Ꙗ҆ви́лсѧ є҆сѝ: 
Просвѣ́щшесѧ благода́тїю и҆́стинною, земны̑ѧ концы̀  свѣ́тлѡ наставлѧ́ете благоче́стнѡ, сщ҃енномꙋ́ченицы  сла́внїи. тѣ́мже вѣ́рою ва́съ оу҆блажа́емъ. 
Сла́ва, и҆ ны́нѣ, бг҃оро́диченъ: 
Пречи́стѣи рꙋ́цѣ твоѝ, дв҃омт҃и, просте́рши,  покры́й оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ:  всѣ̑мъ пода́ждь, хрⷭ҇тѐ, ми́лѡсти твоѧ̑. (с. 333) 
Крⷭ҇тобг҃оро́диченъ: 
На дре́вѣ ви́дѧщи воздви́жена сн҃а твоего̀,  пречⷭ҇таѧ, оу҆тро́бою мт҃рнею растерза́ема, жа́лостнѡ  взыва́ла є҆сѝ: оу҆вы̀ мнѣ̀, ка́кѡ заше́лъ є҆сѝ,  свѣ́те мо́й безлѣ́тный; 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, проро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
И҆сте́кшаѧ на зе́млю кро́вь твоѧ̀, бг҃омꙋ́дре, сїю̀  пои́стиннѣ ѡ҆свѧтѝ досто́йнѡ: и҆ дꙋ́шы напоѝ  благочествꙋ́ющихъ, къ ре́вности бжⷭ҇твеннѣй воздвиза́ющи. 
Заре́ю мы́сленною ꙗ҆́вѣ просвѣща́еми, но́щь ѕлꙋ́ю  безбо́жнагѡ ѕлосла́вїѧ ѿгна́сте, мꙋ́чєницы, пресла́внѡ,  ма́рко и҆ кѷрі́лле, всеблаже́ннїи. 
И҆сцѣлѝ на́шѧ недꙋ́ги, благодѣ́телю, ма́рка  моли́твами и҆ кѷрі́лла бжⷭ҇твеннагѡ, и҆ ми́лѡсти твоѧ̑,  благоꙋтро́бне, на всѧ̑ воспѣва́ющыѧ тѧ̀ низпослѝ. 
Си́лою бжⷭ҇твенною и҆ благода́тїю сло́ва, мꙋ́чєницы  хрⷭ҇тѡ́вы, хра́мы і҆́дѡльскїѧ низлага́юще, дх҃а ст҃а́гѡ  хра́мъ вѣ́рою показа́стесѧ. 
Бг҃оро́диченъ: 
Ꙗ҆ви́ласѧ є҆сѝ бж҃їе простра́нное вмѣсти́лище,  прⷭ҇то́лъ высо́къ, и҆ две́рь, бцⷣе, є҆́юже про́йде  неизрече́ннымъ рождество́мъ, ѿ тлѝ ны̀ воззыва́ѧ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Мїроѧвле́ннїи свѣти́льницы, свѧщенномꙋ́ченицы  бж҃е́ственнїи, бы́вше, всѧ̑ просвѣща́ете бжⷭ҇твенными  свѣтлостьмѝ дх҃а. 
Оу҆смотрѧ́ѧ, всеблаже́нне, воздаѧ̑нїѧ бжⷭ҇твєннаѧ,  терпѣ́лъ є҆сѝ, ма́рко, нестерпи̑мыѧ ра̑ны и҆ болѣ̑зни  крѣпча́йше. (с. 334) 
Свѧщеннодѣ́тель сы́й, и҆ безкрѡ́вныѧ жє́ртвы  приносѧ̀ хрⷭ҇тꙋ̀, же́ртвꙋ, блаже́нне, благово́ннꙋю тебѐ  сама́го гдⷭ҇еви прине́слъ є҆сѝ. 
Бг҃оро́диченъ: 
Рождество́мъ стра́ннымъ, цр҃ѧ̀ всѣ́хъ родила̀  є҆сѝ, пречⷭ҇таѧ бцⷣе, на благодѣѧ́нїе тва́ри. 
Пѣ́снь ѕ҃. І҆рмо́съ: 
І҆ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ,  мене́ же свѧ́заннаго мре́жами вра́жїими, ꙗ҆́кѡ ѿ тлѝ  ѻ҆́наго, спасѝ. 
Претерпѣ́въ мꙋ̑ки многоплетє́нныѧ и҆ сме́рть  хода́тайственнꙋю, бг҃омꙋ́дре, въ сла́вѣ присносꙋ́щнѣй  ликꙋ́еши на небесѣ́хъ, ѡ҆ на́съ, кѷрі́лле, молѧ́сѧ. 
Глаго́лъ бж҃їй жи́въ въ се́рдцы твое́мъ ꙗ҆́кѡ  и҆мѣ́ѧ, ма́рко сла́вне, къ вѣ́рѣ бжⷭ҇твеннѣй привле́клъ  є҆сѝ лю́ди и҆ наро́ды, мꙋ́дре, и҆ благосла́внѡ тече́нїе  сконча́лъ є҆сѝ. 
Свѧщеннодѣ́телє и҆ жє́ртвы совершє́ны гдⷭ҇еви  принесо́стесѧ, мꙋ́ками всесожже́гшесѧ, и҆ въ вы́шнихъ  свѣ́тли цр҃ю̀ всѣ́хъ предстоитѐ. 
Бг҃оро́диченъ: 
Разрѣше́нїе на́мъ долгѡ́въ и҆спросѝ, и҆ житїѧ̀  и҆справле́нїе, дв҃о, пѣсносло́вѧщымъ вели̑чїѧ твоѧ̑, и҆  благочести́вымъ ра́зꙋмомъ тѧ̀ сла́вѧщымъ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Просвѣ́щшесѧ заре́ю ст҃ы́ѧ трⷪ҇цы, бг҃облаже́ннїи,  тмꙋ̀ пре́лести и҆згна́сте, и҆ сла́вꙋ оу҆лꙋчи́сте  пѣснопою́ще: ѻ҆тє́цъ на́шихъ бж҃е, благослове́нъ є҆сѝ. 
Ни̑жнѧѧ ѡ҆ста́вльшїи, и҆ вы̑шнѧѧ наслѣ́довавшїи,  бг҃оно́сный ма́рко и҆ кѷрі́ллъ бжⷭ҇твенный, да почтꙋ́тсѧ  пѣснопою́ще: ѻ҆тє́цъ на́шихъ бж҃е, благослове́нъ є҆сѝ. 
Дрема́нїе нерадѣ́нїѧ во вре́мѧ подвигѡ́въ  ѿтрѧ́сше, (с. 335) соверши́сте тече́нїе, и҆ собо́ромъ  страстоте́рпєцъ пѣснопою́ще совокꙋпи́стесѧ: ѻ҆тє́цъ  на́шихъ бж҃е, благослове́нъ є҆сѝ. 
Бг҃оро́диченъ: 
И҆зъ тебє̀ спасе́нїе па́че оу҆ма́ же и҆ сло́ва,  дв҃о, возсїѧ̀ во тмѣ̀ сѣдѧ́щымъ сме́ртнѣй, и҆ до́лѣ  сꙋ́щыѧ небє́сны содѣ́ла, вопїю́щыѧ: ѻ҆тє́цъ на́шихъ  бж҃е, благослове́нъ є҆сѝ. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Побѣди́тели мꙋчи́телѧ, свирѣ́пѡ сꙋдѧ́щагѡ,  показа́вшесѧ, нетлѣ̑нныѧ вѣнцы̀, мꙋ́чєницы, прїѧ́сте:  вопїю́ще: благослови́те, всѧ̑ дѣла̀ гдⷭ҇нѧ, гдⷭ҇а. 
Щито́мъ любвѐ страда́льцы и҆ вѣ́ры воѡрꙋже́ни,  вра̑жїѧ ѻ҆полчє́нїѧ мече́мъ посѣко́сте бжⷭ҇твенныѧ  до́блести, вопїю́ще: благослови́те, всѧ̑ дѣла̀ гдⷭ҇нѧ,  гдⷭ҇а. 
На землѝ пострада́вше, въ вы́шнихъ, ст҃і́и, пра́вды  вѣне́цъ ѿ рꙋкѝ хрⷭ҇то́вы прїѧ́сте, вопїю́ще:  благослови́те, всѧ̑ дѣла̀ гдⷭ҇нѧ, гдⷭ҇а. 
Трⷪ҇ченъ: 
Ꙗ҆́кѡ є҆ди́ницꙋ є҆стество́мъ, ꙗ҆́кѡ трⷪ҇цꙋ тѧ̀  чествꙋ́ю начерта́ньми, ѻ҆́ч҃е вседержи́телю, и҆ сн҃е, и҆  дш҃е ст҃ы́й, взыва́ѧ: благослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Ста́мнꙋ тѧ̀ ма́нны жи́зненныѧ, проповѣ́дꙋемъ,  благослове́ннаѧ, трапе́зꙋ и҆ же́злъ, и҆ кади́льницꙋ, златы́й  свѣ́щникъ, го́рꙋ же и҆ две́рь, кꙋпинꙋ̀ неѡпали́мꙋ,  престо́лъ вы́шнѧгѡ, и҆ мі́ра спасе́нїе. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снисхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃ческагѡ чре́ва бы́въ чл҃вѣ́къ. Тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Столпа́мъ, мꙋ́чєницы, хрⷭ҇та̀ пострада́вшагѡ и҆  стра̑сти (с. 336) оу҆мертви́вшагѡ послѣ́довавше, мно́гихъ  ра́нъ и҆скꙋше́нїе прїѧ́сте, и҆ ѡ҆бличи́вше врагѡ́въ  безбо́жныхъ слꙋжє́нїѧ, возвели́чистесѧ, и҆ а҆́гг҃лѡмъ  ꙗ҆́вѣ оу҆подо́бистесѧ. 
Ꙗ҆ви́стесѧ оу҆́глїе ѻ҆́гненно, приѡбщи́вшесѧ  бг҃ꙋ, всеблаже́ннїи, и҆ попали́сте многобо́жїѧ ве́щь  благода́тїю, и҆ къ свѣ́тꙋ оу҆́мномꙋ ра́дꙋющесѧ преидо́сте,  бг҃облаже́ннїи, ѡ҆зарѧ́юще на̑ша разꙋмѣ̑нїѧ. 
Поста́вльше на ка́мени мы́сленнѣмъ дꙋ́шъ ва́шихъ  стѡпы̀, всехва́льнїи, не поколеба́стесѧ мно́гихъ мꙋ́къ  приложе́ньми. тѣ́мже оу҆твержда́йте на́шѧ при́снѡ мы̑сли,  кова́рствы вра́жїими коле́блємыѧ, добропобѣ́днїи  мꙋ́чєницы. 
Взѧ́стесѧ къ пресвѣ́тломꙋ свидѣ́тельства,  страстоте́рпцы, краегра́дїю, къ высотѣ̀ вели́цѣй: и҆  црⷭ҇тво бж҃їе непоколеби́мое сподо́бистесѧ прїѧ́ти, ма́рко  свѧще́ннѣйшїй, кѷрі́лле сла́вне. є҆гѡ́же полꙋчи́ти  всѣ̑мъ на́мъ моли́тесѧ. 
Бг҃оро́диченъ: 
Сїѧ́нїемъ твои́мъ, ѻ҆трокови́це, мы́сленнымъ  просвѣтѝ на́шѧ мы̑сли, бг҃ора́дованнаѧ, и҆ сердца̀, и҆  мꙋдрова̑нїѧ: ꙗ҆́кѡ да по стезѧ́мъ жи́зни пра́вѡ ше́ствꙋюще,  ми́лость оу҆лꙋчи́мъ, возвѣща́юще при́снѡ хвалы̑ твоѧ̑. 


(с. 336) 
Мѣ́сѧца тогѡ́же въ л҃-й де́нь. 
Преподо́бнагѡ ѻ҆ц҃а̀ на́шегѡ і҆ѡа́нна, списа́телѧ  лѣ́ствицы. 
Стїхи̑ры, гла́съ и҃. Подо́бенъ: Ѽ пресла́внагѡ  чꙋдесѐ! 
Ѻ҆́ч҃е і҆ѡа́нне преподо́бне, ꙳ вы́нꙋ вои́стиннꙋ  бж҃їѧ ꙳ въ горта́ни возношє́нїѧ носи́лъ є҆сѝ, ꙳ поꙋча́ѧсѧ  (с. 337) дѣ́тельнѣйшымъ ꙳ бг҃одохновє́ннымъ словесє́мъ,  всемꙋ́дре, ꙳ и҆ ѿтꙋ́дꙋ и҆стека́ющею благода́тїю ꙳  ѡ҆богати́лсѧ є҆сѝ, ꙳ бы́въ блаже́нъ, ꙳ нечести́выхъ  всѣ́хъ совѣ́тѡванїѧ низвраща́ѧ. 
Ѻ҆́ч҃е і҆ѡа́нне пресла́вне, ꙳ сле́зъ и҆стѡ́чники ꙳  дꙋ́шꙋ ѡ҆чи́стивъ, ꙳ и҆ всено́щными стоѧ̑нїи бг҃а  оу҆ми́лостививъ, ꙳ впери́лсѧ є҆сѝ къ любле́нїю сегѡ̀,  блаже́нне, и҆ красотѣ̀: ꙳ є҆ѧ́же досто́йнѡ ны́нѣ  наслажда́ешисѧ, ꙳ непреста́ннѡ ра́дꙋѧсѧ, ꙳ со страда́льцы  твои́ми, ꙳ бг҃омꙋ́дре преподо́бне. 
Ѻ҆́ч҃е і҆ѡа́нне преподо́бне, ꙳ впери́въ оу҆́мъ къ  бг҃ꙋ вѣ́рою, ꙳ мїрска́гѡ смѣше́нїѧ ѡ҆мерзи́лъ є҆сѝ  нестоѧ́нное: ꙳ и҆ крⷭ҇тъ тво́й воспрїи́мъ, ꙳ всеви́дцꙋ  послѣ́довалъ є҆сѝ, ꙳ тѣ́ло неѡбꙋзда́нное, ꙳ по́двигами  по́стничества, ꙳ по́мыслꙋ порабо́тивъ, ꙳ си́лою бжⷭ҇твеннагѡ  дх҃а. 
А҆́ще слꙋчи́тсѧ сꙋббѡ́та и҆лѝ недѣ́лѧ, пое́тсѧ  самогла́сенъ. 
Сла́ва, гла́съ ѕ҃: 
Преподо́бне ѻ҆́ч҃е, во всю̀ зе́млю и҆зы́де  вѣща́нїе и҆справле́нїй твои́хъ. тѣ́мъ на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ  погꙋби́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ непоро́чнѡ поревнова́лъ є҆сѝ.  дерзнове́нїе и҆мѣ́ѧ ко хрⷭ҇тꙋ̀ бг҃ꙋ, ми́ръ и҆спросѝ  дꙋша́мъ на́шымъ. 
А҆́ще по́стенъ де́нь, пое́тсѧ по стїхи́рахъ: Сла́ва,  и҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: пи̑саны  въ л҃а де́нь. 
На стїхо́внѣ, Сла́ва, гла́съ и҃. Самогла́сенъ: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ і҆ѡа́нне: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  преподо́бныхъ соприча́стниче и҆ пра́ведныхъ: съ ни́миже  моли́сѧ гдⷭ҇еви, поми́ловатисѧ дꙋша́мъ на́шымъ. 
Тропа́рь, гла́съ и҃: 
Сле́зъ твои́хъ тече́ньми пꙋсты́ни безпло́дное (с.  338) воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми  во сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдесы̀, і҆ѡа́нне ѻ҆́ч҃е  на́шъ: молѝ хрⷭ҇та̀ бг҃а, спасти́сѧ дꙋша́мъ на́шымъ. 
Канѡ́нъ, творе́нїе і҆гна́тїево. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Во свѣ́тъ невеще́ственный и҆ оу҆́мный, ѿ  сѣ́тованїѧ веще́ственныхъ восте́къ, і҆ѡа́нне преподо́бне,  моли́твами твои́ми, сꙋ́щими ко гдⷭ҇ꙋ, просвѣти́ мѧ. 
Ꙗ҆́кѡ воздержа́нїѧ сла́дость сса́въ, ѿри́нꙋлъ  є҆сѝ го́ресть страсте́й: тѣ́мже па́че ме́да и҆ со́та  оу҆слажда́еши ѻ҆́ч҃е, чꙋ̑вства на̑ша. 
Возше́дъ на высотꙋ̀ добродѣ́телей, и҆  долѣре́внѡстныѧ поплева́въ сла̑сти, сла́дость ꙗ҆ви́лсѧ  є҆сѝ спасе́нїѧ, преподо́бне ѻ҆́ч҃е, па́ствѣ твое́й. 
Бг҃оро́диченъ: 
Премꙋ́дрость и҆ сло́во ѻ҆́ч҃ее несказа́ннѡ  ро́ждшаѧ, дꙋшѝ моеѧ̀ лю́тꙋю оу҆врачꙋ́й ꙗ҆́звꙋ, и҆ се́рдца  болѣ́знь оу҆кротѝ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Попали́лъ є҆сѝ оу҆́глїемъ поще́нїѧ, преподо́бне,  страсте́й те́рнїе, и҆ грѣ́еши мона́шествꙋющихъ состоѧ̑нїѧ. 
Мѵ́ро ѡ҆свѧще́нїѧ, ѿ по́стническихъ, преподо́бне,  а҆рѡма̑тъ ве́сь сложи́лсѧ є҆сѝ, въ воню̀ благоꙋха́нїѧ  бж҃їѧ. 
Въ зако́нѣхъ ѡ҆бꙋче́нїѧ поꙋча́ѧсѧ, стра̑сти  погрꙋзи́лъ є҆сѝ, ꙗ҆́коже и҆ны̑ѧ ны́нѣ фараѡни́ты,  тече́нїемъ сле́зъ твои́хъ. (с. 339) 
Бг҃оро́диченъ: 
Оу҆ста́ви моѐ нестоѧ́нное помыслѡ́въ, чⷭ҇таѧ,  смꙋще́нїе, мт҃и бж҃їѧ, къ сн҃ꙋ твоемꙋ̀ направлѧ́ющи  движе́нїе. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Плоды̀ присноцвѣтꙋ́щыѧ, ѿ твоеѧ̀ кни́ги приносѧ̀  оу҆че́нїѧ, премꙋ́дре, оу҆слажда́еши сердца̀, си̑мъ съ  трезвѣ́нїемъ вне́млющихъ, блаже́нне: лѣ́ствица бо є҆́сть,  дꙋ́шы возводѧ́щаѧ ѿ землѝ къ нбⷭ҇нѣй и҆ пребыва́ющей  сла́вѣ, вѣ́рою чтꙋ́щихъ тѧ̀. 
Та́же сѣда́ленъ, гла́съ и҃. Подо́бенъ:  Премꙋ́дрости: 
Видѣ́нїемъ и҆ дѣѧ́нїемъ преесте́ственнѣ  просїѧ́въ, ѡ҆блиста́еши оу҆че́ньми: зако́ны на́мъ положи́лъ  є҆сѝ бг҃омꙋ̑дрыѧ, блаже́нне, добродѣ́телей добро́ты  степє́ни поста́вль, и҆ ѕло́бы лє́сти показа́въ и҆  ловлє́нїѧ. Ѿѻнꙋ́дꙋже возво́диши, твои̑мъ послѣ́дꙋющыѧ  бж҃е́ствєннымъ оу҆че́нїємъ, ѿ страсте́й къ  безстра́стїю, і҆ѡа́нне равноа́гг҃льне: молѝ хрⷭ҇та̀ бг҃а,  прегрѣше́нїй ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ младе́нца дои́ши зижди́телѧ и҆ гдⷭ҇а. Тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  пресвѧто́е рождество̀ твоѐ, и҆ согла́снѡ вопїе́мъ тѝ:  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ рождествꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧй  тобо́ю и҆збавле́нїе, оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши (с. 340) за милосе́рдїе  ми́лости. Долготерпѣли́ве гдⷭ҇и, ми́лости бе́здно, и҆  и҆сто́чниче неисчерпа́емый, оу҆милосе́рдисѧ, и҆ да́рꙋй  согрѣше́нїй ѡ҆ставле́нїе вѣ́рою пою́щымъ бжⷭ҇твєнныѧ  стра̑сти твоѧ̑. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Ꙗ҆́кѡ цвѣ́тникъ благово́ннѣйшїй, и҆  добродѣ́телей ра́й ѡ҆дꙋшевле́нный, воздержа́нїе процвѣ́лъ  є҆сѝ, и҆́мже всѧ̑ пита́еши чтꙋ́щыѧ тѧ̀. 
Законоположи́телѧ ѡ҆бꙋче́нїѧ, и҆ мона́хѡвъ пра́вило  кротча́йшее, ꙗ҆́кѡ мѡѷсе́а тѧ̀ и҆ дв҃да и҆́стиннѡ  стѧжа́вше, ѻ҆́ч҃е, оу҆блажа́емъ. 
Насажде́нъ на вода́хъ воздержа́нїѧ, ꙗ҆ви́лсѧ  є҆сѝ, блаже́нне, розга̀, ѻ҆́ч҃е, благоцвѣ́тнѣйшаѧ,  благоче́стїѧ гро́зды произносѧ́щаѧ. 
Бг҃оро́диченъ: 
Подъ лѣ́томъ бы́вша, ѿ ѻ҆ц҃а̀ безлѣ́тнѡ  возсїѧ́вша, бг҃ома́ти, на́мъ родила̀ є҆сѝ, є҆го́же молѝ,  спастѝ пою́щыѧ тѧ̀. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ, пꙋти̑ моѧ̑ напра́ви, молю́сѧ. 
Погаси́въ всѧ̑ стра̑сти росо́ю подвигѡ́въ твои́хъ,  ѻ҆́ч҃е блаже́нне, ѻ҆би́льнѡ вже́гъ ѻ҆гне́мъ любвѐ и҆  вѣ́ры воздержа́нїѧ свѣти́льникъ, и҆ просвѣще́нїе  безстра́стїѧ, и҆ днѐ сы́нъ бы́лъ є҆сѝ. 
Вѣ́ры гро́здъ, бжⷭ҇твеннымъ земледѣ́ланїемъ  твои́мъ, ѻ҆́ч҃е, воспита́лъ є҆сѝ, и҆ въ точи̑ла вложи́лъ  є҆сѝ, и҆ и҆згне́лъ є҆сѝ трꙋды̑ ѡ҆бꙋче́нїѧ, и҆ ча́шꙋ  и҆спо́лнивъ дх҃о́внꙋю воздержа́нїѧ, весели́ши сердца̀  па́ствы твоеѧ̀. 
Претерпѣ́въ до́блественнѡ прило́ги и҆ ꙗ҆́звы  неви́димыхъ врагѡ́въ, ꙗ҆ви́лсѧ є҆сѝ сто́лпъ терпѣ́нїѧ,  оу҆твержда́ѧ (с. 341) па́ствꙋ твою̀ па́лицею бжⷭ҇твенною,  на па́житехъ воздержа́нїѧ, и҆ на водѣ̀ воспитова́ѧ,  блаже́нне. 
Бг҃оро́диченъ: 
Рѣ́чємъ твои́хъ оу҆сте́нъ, всечⷭ҇таѧ,  послѣ́дꙋюще, тѧ̀ оу҆блажа́емъ: съ тобо́ю бо вои́стиннꙋ  вели̑чїѧ сотвори́вый гдⷭ҇ь возвели́чи тѧ̀, и҆ и҆́стиннꙋю  бж҃їю мт҃рь, рожде́йсѧ и҆зъ чре́ва твоегѡ̀ показа̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Собра́лъ є҆сѝ въ дꙋшѝ бжⷭ҇твенное бога́тство  дх҃а, непоро́чнꙋю моли́твꙋ, чистотꙋ̀, че́стность, бдѣ́нїе  всегда́шнее, воздержа́нїѧ трꙋды̀, и҆́миже до́мъ позна́лсѧ  є҆сѝ бж҃їй. 
Вещества̀ до́льнѧгѡ, премꙋ́дре, прете́клъ є҆сѝ  хꙋ́дость, невеще́ственною же моли́твою оу҆́мъ впери́въ, и҆  вы́шнѧгѡ оу҆покое́нїѧ ꙗ҆ви́лсѧ є҆сѝ наслѣ́дникъ  соверше́нствомъ житїѧ̀. 
По́тами по́стническими оу҆́глїе стрѣ́лъ вра́жїихъ  оу҆гаси́лъ є҆сѝ вои́стиннꙋ, и҆ ѻ҆́гнь вѣ́ры вже́гъ,  попали́лъ є҆сѝ невѣ́рїѧ є҆ресе́й шата̑нїѧ. 
Бг҃оро́диченъ: 
Возсїѧ̀ ѿ сїѡ́на вы́шнѧгѡ бл҃голѣ́пїе,  предложе́нїемъ пло́ти по соедине́нїю неизрече́нномꙋ, и҆зъ  тебє̀, неискꙋсобра́чнаѧ, ѡ҆бложе́нное, и҆ мі́ръ просвѣтѝ. 
Конда́къ, гла́съ д҃: Подо́бенъ: Ꙗ҆ви́лсѧ є҆сѝ: 
На высотѣ̀ гдⷭ҇ь воздержа́нїѧ и҆́стинна тѧ̀  положѝ, ꙗ҆́коже ѕвѣздꙋ̀ неле́стнꙋю, свѣтоводѧ́щꙋю  концы̀, наста́вниче і҆ѡа́нне, ѻ҆́ч҃е на́шъ. 
І҆́косъ: 
До́мъ бж҃їй ꙗ҆́кѡ вои́стиннꙋ тебѐ самаго̀  содѣ́лалъ є҆сѝ, ѻ҆́ч҃е, бж҃е́ственными твои́ми  добродѣ́тельми, ꙗ҆́вѣ оу҆краси́въ, ꙗ҆́кѡ зла́то  свѣ́тлое, вѣ́рꙋ, наде́ждꙋ и҆ любо́вь и҆́стиннꙋю,  бж҃е́ствєнныѧ зако́ны и҆злага́ѧ, воздержа́нїемъ ѡ҆бꙋчи́всѧ  ꙗ҆́кѡ безпло́тенъ, ра́зꙋмъ, мꙋ́жество, (с. 342)  цѣломꙋ́дрїе стѧжа́въ, смире́нїе, и҆́мже возвы́силсѧ є҆сѝ.  тѣ́мже и҆ просвѣти́всѧ моли́твами непреста́нными,  видѣ̑нїи та́йными впери́лсѧ є҆сѝ, и҆ нбⷭ҇ныѧ прїѧ́лъ  є҆сѝ селє́нїѧ, наста́вниче і҆ѡа́нне, ѻ҆́ч҃е на́шъ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
На ѕла́цѣ вы́шнѧгѡ црⷭ҇твїѧ ста́до, ѻ҆́ч҃е,  воспита́лъ є҆сѝ, и҆ жезло́мъ догма́тѡвъ ѕвѣ́ри ѿгна́въ  є҆ресе́й, воспѣ́лъ є҆сѝ: ѻ҆тє́цъ на́шихъ бж҃е,  бл҃гослове́нъ є҆сѝ. 
Въ го́рнїй вше́лъ є҆сѝ невѣ́стническїй черто́гъ  црⷭ҇тва хрⷭ҇то́ва, ѻ҆де́ждею ѡ҆блече́нъ досто́йною  зва́вшагѡ, въ не́мже и҆ возле́глъ є҆сѝ, вопїѧ̀: ѻ҆тє́цъ  на́шихъ бж҃е, бл҃гослове́нъ є҆сѝ. 
Невла́жнаѧ грѣхмѝ рѣка̀ ꙗ҆ви́лсѧ є҆сѝ  воздержа́нїѧ, ѻ҆́ч҃е, по́мыслы потоплѧ́ѧ, и҆ скве́рнꙋ  ѡ҆чища́ѧ вопїю́щихъ вѣ́рою: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
И҆зъ чре́ва твоегѡ̀ про́йде воплоти́выйсѧ, дв҃о,  всѣ́хъ гдⷭ҇ь. Тѣ́мже тѧ̀ бцⷣꙋ мꙋ́дрствꙋюще правосла́внѡ,  сн҃ꙋ твоемꙋ̀ зове́мъ: ѻ҆тє́цъ на́шихъ бж҃е, бл҃гослове́нъ  є҆сѝ. 
Пѣ́снь и҃. І҆рмо́съ: 
Цр҃ѧ̀ нб҃снаго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Сто́лпъ тѧ̀ ѡ҆дꙋшевле́нный ꙗ҆́кѡ вои́стиннꙋ, и҆  ѻ҆́бразъ воздержа́нїѧ, ѻ҆́ч҃е, стѧжа́вше, всѝ твою̀  па́мѧть почита́емъ, і҆ѡа́нне. 
Мно́жество ра́дꙋетсѧ мона́хѡвъ, и҆ ликꙋ́етъ  преподо́бныхъ собо́ръ и҆ пра́ведныхъ: вѣне́цъ бо досто́йнѡ  съ си́ми прїѧ́лъ є҆сѝ. (с. 343) 
Оу҆кра́шенъ добродѣ́тельми, въ невѣ́стникъ  неизрече́нныѧ сла́вы возше́лъ є҆сѝ, пѣ́снь воспѣва́ѧ  хрⷭ҇тꙋ̀ во вѣ́ки. 
Бг҃оро́диченъ: 
По́мощи, ꙗ҆́же ѿ тебє̀, тре́бꙋющыѧ не пре́зри,  дв҃о, пою́щыѧ и҆ превозносѧ́щыѧ тѧ̀ во вѣ́ки. 
Пѣ́снь ѳ҃. І҆рмо́съ: 
Чи́стꙋю сла́внѡ почти́мъ, лю́дїе, бцⷣꙋ, ѻ҆́гнь  бж҃ества̀ прїи́мшꙋю во чре́вѣ неѡпа́льнѡ, пѣ́сньми  велича́емъ. 
Вра́чь болѧ́щихъ въ прегрѣше́нїихъ, ѿ бг҃а,  бл҃же́нне, гꙋби́тель же ꙗ҆ви́лсѧ є҆сѝ и҆ прогони́тель  лꙋка́выхъ дꙋхѡ́въ: тѣ́мже тѧ̀ оу҆блажа́емъ. 
Зе́млю, ꙗ҆́коже тлѝ жили́ще, ѡ҆ста́вилъ є҆сѝ,  ѻ҆́ч҃е, и҆ въ землѝ всели́лсѧ є҆сѝ кро́ткихъ, и҆ съ  ни́ми весели́шисѧ, бжⷭ҇твенныѧ наслажда́ѧсѧ сла́дости. 
Дне́сь де́нь пра́зднственный, всѧ̑ бо созыва́етъ  мона́шествꙋющихъ стада̀ въ ли́къ дꙋхо́вный трапе́зꙋ и҆  снѣ́дь нетлѣ́нныѧ жи́зни. 
Бг҃оро́диченъ: 
Въ тебѣ̀ всели́всѧ, всенепоро́чнаѧ, пре́жде  родонача́льники ѕлонра́внаго прельсти́вшаго человѣкоꙋбі́йцꙋ  низложи́вый, роди́сѧ, и҆ всѧ̑ ны̀ спасѐ. 
Свѣти́ленъ. Подо́бенъ: Жєны̀ оу҆слы́шите: 
Мі́ра пристра́стїѧ ꙗ҆́кѡ ѿ скве́рны оу҆клони́лсѧ  є҆сѝ, и҆ а҆́лчбою пло́ть оу҆вѧди́въ, ѡ҆бнови́лъ є҆сѝ  дꙋшѝ крѣ́пость, преподо́бне, и҆ сла́вою ѡ҆богати́лсѧ  є҆сѝ нбⷭ҇ною, приснопа́мѧтне: тѣ́мже не преста́й молѧ́сѧ  ѡ҆ на́съ, і҆ѡа́нне. 
Бг҃оро́диченъ: 
Гдⷭ҇ьственнѡ бцⷣꙋ тѧ̀ и҆сповѣ́дꙋемъ, влⷣчце,  тобо́ю спа́сшїисѧ: и҆́бо бг҃а неизрече́ннѡ родила̀ є҆сѝ,  разо́ршаго кресто́мъ сме́рть, къ себѣ́ же привле́кшаго  преподо́бныхъ собо́ры. съ ни́миже тѧ̀ восхвалѧ́емъ,  дв҃о. 


(с. 344) 
Мѣ́сѧца тогѡ́же въ л҃а-й де́нь. 
Преподо́бнагѡ и҆ чꙋдотво́рца ѵ҆па́тїа, є҆пⷭ҇копа  га́ггрскагѡ. 
Стїхи̑ры, гла́съ и҃. Подо́бенъ: Ѽ пресла́внагѡ  чꙋдесѐ! 
Ѻ҆́ч҃е бг҃омꙋ́дре ѵ҆па́тїе, ꙳ воздержа́нїемъ  до́брѣ воспита́всѧ, ꙳ въ пресла́внꙋю добродѣ́телей вше́лъ  є҆сѝ высотꙋ̀, ꙳ простира́ѧсѧ къ видѣ́нїю та́йнѣйшемꙋ  ꙗ҆́вѣ, ꙳ хрⷭ҇то́вꙋ добро́тꙋ созерца́ѧ. ꙳ є҆гѡ́же сїѧ́ньми  ꙳ оу҆́мъ же и҆ мы́сль ѡ҆зари́въ, ꙳ всѣ̑мъ ѡ҆блиста́лъ  є҆сѝ чꙋде́съ зари̑. 
Ѻ҆́ч҃е ѻ҆ц҃є́въ ѵ҆па́тїе, ꙳ правосла́вїѧ  свѣ́томъ ѡ҆блиста́въ, ꙳ ѡ҆зари́лъ є҆сѝ мы̑сли,  преподо́бне, ꙳ вѣ́рнѡ притека́ющихъ къ тебѣ̀, ꙳ и҆ а҆́рїа  зѣ̑ницы ѡ҆мрачи́въ, ꙳ ѿри́нꙋлъ є҆сѝ ѿ цр҃кве  хрⷭ҇то́вы. тѣ́мже свѣти́льника тѧ̀ стѧжа́вше всѝ, ꙳  свѧще́ннꙋю па́мѧть твою̀ ꙳ почита́емъ и҆ оу҆блажа́емъ. 
Ѻ҆́ч҃е свѧще́нне ѵ҆па́тїе, ꙳ цр҃ѧ̀ хрⷭ҇та̀,  є҆го́же ꙗ҆́снѡ проповѣ́далъ є҆сѝ ꙳ ѻ҆ц҃ꙋ̀  є҆диносꙋ́щна, ꙳ и҆мѣ́ѧ въ се́рдцы твое́мъ, ꙳ чꙋде́сными  зарѧ́ми просїѧ́лъ є҆сѝ, ꙳ свѣтоводѧ̀ всю̀ подсо́лнечнꙋю.  ꙳ ѕмі́ѧ оу҆би́лъ є҆сѝ, ꙳ и҆ те́плыхъ и҆стече́нїе твои́ми  моли́твами во́дъ и҆сточи́лъ є҆сѝ, ꙳ на и҆сцѣле́нїе  страсте́й. 
Сла́ва, и҆ ны́нѣ, бг҃оро́диченъ: 
Дѣ́вства сосꙋ́дъ, ꙳ и҆ чи́стое бж҃їе и҆ кра́сное  жили́ще, ꙳ молю́ тѧ всечестно́е: ꙳ дꙋ́шꙋ мою̀ оу҆тѣ́ши, ꙳  ѡ҆ѕло́бленнꙋю ꙗ҆́домъ ѕмїи́нымъ, ꙳ и҆ оу҆мерщвле́ннꙋю  престꙋпле́ньми: ꙳ ꙗ҆́кѡ да сла́влю тѧ̀, ꙳ вѣ̑рныѧ всѧ̑  возвели́чившꙋю, ꙳ бг҃ора́дованнаѧ. (с. 345) 
Крⷭ҇тобг҃оро́диченъ. Подо́бенъ: Ѽ пресла́внагѡ  чꙋдесѐ! 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши, всѣ̑мъ даѧ́й жи́знь,  ꙳ бцⷣа пла́чꙋщисѧ глаго́лаше, ꙳ є҆гда̀ оу҆зрѣ̀ на  крⷭ҇тѣ̀ возноси́ма, ꙳ и҆́же и҆зъ неѧ̀ неизрече́ннѡ  возсїѧ́вшаго, ꙳ бг҃а и҆ чл҃вѣ́ка. 
Канѡ́нъ, є҆гѡ́же краегране́сїе: Сла́внаго ѵ҆па́тїа  пѣ́сньми вѣнча́ю. 
Творе́нїе кѵ́ръ і҆ѡ́сифа. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ, да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Бжⷭ҇твеннаго страда́льца, мꙋ́драго свѧти́телѧ,  чꙋде́съ и҆сто́чника, па́стырѧ до́браго, цр҃кве  оу҆твержде́нїе, пѣ́сньми велегла́снѡ, ꙗ҆́кѡ свѣти́льника  всемі́рнаго, всѝ восхва́лимъ ра́дꙋющесѧ. 
Бжⷭ҇твеннаѧ рѣка̀, наводни́вшаѧ, преблаже́нне,  чи́стꙋю твою̀ дꙋ́шꙋ, и҆сточѝ на́мъ пречи̑сты во́ды,  всемꙋ́дре, мно́гихъ чꙋде́съ, то́ки и҆зсꙋша́ющыѧ мꙋ́тныхъ  страсте́й, ѵ҆па́тїе. 
Оу҆мертви́въ плотскі̑ѧ сла̑сти воздержа́нїемъ,  жи́знь и҆́стиннꙋю хрⷭ҇та̀, на́съ ра́ди оу҆ме́рша, ѵ҆па́тїе,  и҆мѣ́лъ є҆сѝ внꙋ́трь въ дꙋшѝ твое́й живꙋ́ща, и҆ всѧ̑  твоѧ̑ къ немꙋ̀ шє́ствїѧ направлѧ́юща. 
Се́рдце и҆ дꙋ́шꙋ трⷪ҇цы содѣ́лалъ є҆сѝ  нескве́рненъ хра́мъ, хра́мы же сщ҃є́нныѧ гдⷭ҇ꙋ въ хвалꙋ̀,  преподо́бне сщ҃енномꙋ́чениче, созда́лъ є҆сѝ, спаси́теленъ  бы́въ прави́тель ста́дꙋ твоемꙋ̀. 
Бг҃оро́диченъ: 
Сп҃са и҆ бг҃а ѿ чⷭ҇тыхъ твои́хъ крове́й воплоти́ла  є҆сѝ, чⷭ҇таѧ, показа́вшаго на́мъ мꙋ́драго ст҃и́телѧ  своего̀, (с. 346) пречⷭ҇таѧ, спаси́тельна и҆ те́пла  застꙋ́пника, чꙋ́днаго вои́стиннꙋ ѵ҆па́тїа. 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ, хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ, па́че тебє̀, чл҃вѣколю́бче. 
Всѣ́мъ се́рдцемъ ко и҆сто́чникꙋ до́брыхъ  ѿлꙋчи́лсѧ є҆сѝ, и҆ ѿтꙋ́дꙋ свѣ́тлѡ богатѣ́йшими  сїѧ́ѧ, ѻ҆́ч҃е свѧще́нне, бжⷭ҇твенными свѣтлостьмѝ. 
Закѡ́ны бж҃е́ственными ѡ҆гражде́нъ, беззако́нныхъ  собо́рище си́лою, ѻ҆́ч҃е, бж҃е́ственною и҆стреби́лъ є҆сѝ  є҆ресе́й, спаса́ѧ ста́до твоѐ, ѻ҆́ч҃е ѵ҆па́тїе. 
Ѿ вы́шнїѧ пресвѣ́тлыѧ свѣщѝ дх҃а просвѣща́емь,  мꙋ́дре, но́щїю преходѧ́щымъ, свѣщы́ тѧ ꙗ҆ви́ша ѿ воды̀  ѡ҆зарѧ́юще. 
Ѻ҆ц҃є́въ бжⷭ҇твенныхъ ли́къ соисполнѧ́ѧ  блаже́нный, є҆го́же собра̀ хрⷭ҇то́съ, собо́ра пе́рвагѡ,  блаже́нне, ꙗ҆ви́лсѧ є҆сѝ, сдавлѧ́ѧ пребезꙋ́мнаго а҆́рїа. 
Бг҃оро́диченъ: 
И҆зба́ви мѧ̀ всѧ́кагѡ прило́га сопроти́внагѡ  ѕмїи́на, мт҃и дв҃о чⷭ҇таѧ, и҆ се́рдце моѐ просвѣтѝ,  вѣ́рою тѧ̀ сла́вѧщаго всенепоро́чнꙋю. 
Сѣда́ленъ, гла́съ а҃. Подо́бенъ: Ка́мени  запеча́танꙋ: 
Возсїѧ́лъ є҆сѝ въ мі́рѣ, свѧти́телю ѵ҆па́тїе,  чꙋдесы̀ просвѣща́ѧ вѣ́рнѡ приходѧ́щыѧ къ тебѣ̀,  пострада́въ же кро́вїю, мꙋ́дре, мно́жае присво́илсѧ є҆сѝ  хрⷭ҇тꙋ̀, и҆ ликꙋ́еши со а҆́гг҃лы на нб҃сѣ́хъ, ѡ҆ на́съ  молѧ́сѧ. Сла́ва оу҆крѣ́пльшемꙋ тѧ̀ бг҃ꙋ, сла́ва  вѣнча́вшемꙋ тѧ̀, сла́ва дѣ́ющемꙋ тобо́ю всѣ̑мъ  и҆сцѣлє́нїѧ. 
Сла́ва, и҆ ны́нѣ, бг҃оро́диченъ: 
Рꙋ́цѣ твоѝ бж҃е́ственнїи, и҆́миже созда́телѧ  понесла̀ є҆сѝ, дв҃о прест҃а́ѧ, вопло́щшагосѧ благосты́нею,  просте́рши, оу҆молѝ є҆го̀, и҆зба́вити ны̀ ѿ  и҆скꙋше́нїй, и҆ страсте́й, и҆ бѣ́дъ хва́лѧщыѧ тѧ̀ любо́вїю,  и҆ вопїю́щыѧ: сла́ва (с. 347) все́льшемꙋсѧ въ тѧ̀: сла́ва  проше́дшемꙋ и҆зъ тебє̀: сла́ва и҆зба́вльшемꙋ на́съ  рождество́мъ твои́мъ. 
Крⷭ҇тобг҃оро́диченъ: 
На крⷭ҇тѣ̀ тебѣ̀ распе́ншꙋсѧ ѿ беззако́нныхъ, и҆  ѿ вѡ́инъ, сп҃се, копїе́мъ ре́брѡмъ твои̑мъ прободє́ннымъ,  пречⷭ҇таѧ рыда́ше го́рькѡ, и҆ мно́гомꙋ твоемꙋ̀ и҆ стра́шномꙋ  терпѣ́нїю оу҆жаса́шесѧ, вопїѧ́ше: сла́ва къ человѣ́кѡмъ  твое́й любвѝ: сла́ва твое́й бла́гости: сла́ва сме́ртїю  твое́ю человѣ́ки ѡ҆безсме́ртившемꙋ. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Неле́стно сло́во и҆ оу҆че́нїе и҆́скренно соблюда́ѧ,  проповѣ́далъ є҆сѝ сло́во ѻ҆ц҃ꙋ̀ соприсносꙋ́щно,  а҆рїомꙋ́дреннꙋю пре́лесть побѣди́въ, сщ҃енномꙋ́чениче,  чꙋдотво́рче досточꙋ́дне. 
Горча́йшыѧ ѿ го́ръ текꙋ́щыѧ во́ды, зна́менїемъ  то́кмѡ цѣльбонѡ́сны показа́лъ є҆сѝ, во́дꙋ жи́вꙋ стѧжа́въ  въ се́рдцы твое́мъ, въ вѣ́чнꙋю, ѻ҆́ч҃е, жи́знь текꙋ́щꙋю. 
Свѧще́нствовавъ преподо́бнѡ, и҆ зако́ннѣ  пострада́въ, свѧще́нство показа́лъ є҆сѝ свѣ́тльшее,  кровьмѝ и҆злїѧ́нными, за любо́вь и҆стощи́вшагѡ кро́вь  честнꙋ́ю, за человѣ́ческое и҆збавле́нїе. 
Не оу҆коснѣ́вши благода́ть на тебѣ̀, чꙋдеса̀  содѣва́ющи, де́мѡнѡмъ гѡ́рькимъ предадѐ го́рькѡ и҆  безбо́жнѡ оу҆мертви́вшыѧ тѧ̀, всеблаже́нне, мꙋ́чениче  хрⷭ҇то́въ свѧще́ннѣйшїй. 
Бг҃оро́диченъ: 
Дарова́нїй твои́хъ стрꙋи̑, и҆ и҆сто́чницы  и҆сцѣле́нїй, и҆ бжⷭ҇твеннагѡ бога́тства раздаѧ̑нїѧ  подава́ютсѧ ѿ живонача́льныѧ дла́ни, бг҃оневѣ́сто,  ро́ждшагѡсѧ ѿ твоеѧ̀ оу҆тро́бы вседержи́телѧ. (с. 348) 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Оу҆ма̀ превосхо́дитъ твоеѧ̀ благода́ти постиже́нїе,  ѧ҆зы́къ и҆зрещѝ не мо́жетъ твои́хъ чꙋде́съ безмѣ́рныѧ  пꙋчи́ны, мꙋ́чениче ст҃и́телю и҆ па́стырю, га́ггрѧнѡмъ  оу҆добре́нїе, и҆ свѣти́льниче всеѧ̀ тва́ри. 
Оу҆би́лъ є҆сѝ ѕмі́ѧ, ѻ҆гню̀ препосла́въ,  показа́лъ є҆сѝ въ тебѣ̀ бжⷭ҇твеннꙋю благода́ть,  богатѣ́йше все́льшꙋюсѧ, и҆ тѧ̀ предъ царе́мъ и҆ всѣ́ми  просла́вльшꙋю людьмѝ, свѧще́ннѣйше. 
Печа́ть и҆ храни́телѧ сокро́вищꙋ, воѡбразѝ,  ѻ҆́ч҃е, ца́рь твою̀ і҆кѡ́нꙋ, се́ю почита́ѧ тѧ̀, и҆ ꙗ҆́вѣ  провозвѣща́ѧ, ꙗ҆́кѡ приноси́маѧ че́сть на первоѻбра́зное  прехо́дитъ, ѵ҆па́тїе. 
Вельмѝ подвиза́сѧ, вельмѝ и҆ просла́висѧ, чꙋдеса̀  соверша́ѧ свѧщенноѻбра́знѡ, недꙋ́ги ѿгонѧ̀, прогонѧ́ѧ  де́мѡны, оу҆пражнѧ́ѧ си́хъ навѣ́ты, побѣжда́ѧ є҆ресе́й  гꙋби́тельное ѕломы́слїе. 
Бг҃оро́диченъ: 
Мꙋ́дрость родила̀ є҆сѝ бж҃їю ѵ҆поста́снꙋю,  пречⷭ҇таѧ дв҃о бцⷣе, ст҃ы̑ѧ всемꙋ̑дры показа́вшꙋю: тѣ́мже  ѕло́бы мꙋдреца̀ падѐ шата́нїе, и҆ лю̑таѧ ѕлоꙋхищрє́нїѧ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Возше́лъ є҆сѝ на высотꙋ̀ добродѣ́телей, ѵ҆па́тїе,  и҆ прибли́жилсѧ є҆сѝ, блаже́нне, къ чистѣ́йшемꙋ  и҆сто́чникꙋ бжⷭ҇твенныхъ дарова́нїй, и҆ чꙋде́съ пꙋчи́нꙋ  и҆сточи́лъ є҆сѝ. 
Вѣне́цъ тебѣ̀ ка́меней мета̑нїѧ бы́ша, и҆ къ  небе́снѣй (с. 349) высотѣ̀, и҆ степє́ни, ѻ҆́ч҃е, и҆  лѣ́ствица, є҆́юже возше́дъ, и҆ бг҃ꙋ присво́илсѧ є҆сѝ  ꙗ҆снѣ́йше. 
И҆сцѣлє́нїѧ твоѧ̀ ра́ка и҆сточа́етъ при́снѡ,  благослове́нїе же, ѻ҆́ч҃е, честны́ѧ твоеѧ̀ пе́рсти  прїе́млемо, и҆звѣ́стнѡ ꙗ҆́кѡ пра́хъ и҆стнѣва́етъ ѕло́бꙋ. 
Зако́ннѣ пострада́въ, и҆ ꙗ҆́кѡ мꙋ́ченикъ  почествова́лсѧ є҆сѝ, во глꙋбоча́йшей же ста́рости къ  твои̑мъ преше́лъ є҆сѝ ра́дꙋѧсѧ ѻ҆тцє́мъ, и҆ вѣне́цъ  твои́хъ трꙋдѡ́въ прїѧ́лъ є҆сѝ ѿ хрⷭ҇та̀ досто́йнѡ. 
Бг҃оро́диченъ: 
Ѽ чꙋдесѐ всѣ́хъ чꙋде́съ новѣ́йшагѡ! ꙗ҆́кѡ дв҃а  во оу҆тро́бѣ всѧ́чєскаѧ содержа́щаго, неискꙋсомꙋ́жнѡ  заче́нши, не тѣсновмѣстѝ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше,  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Оу҆ста̀ ника́коже на тѧ̀ ѿве́рзе по́лзаѧй ѕмі́й,  раболѣ́пнѡ же на ѻ҆́гнь и҆дѧ́ше, повинꙋ́ѧсѧ,  приснопа́мѧтне, стра́шномꙋ повелѣ́нїю твоемꙋ̀, ѻ҆тє́цъ  на́шихъ, вопїю́щꙋ, бж҃е, благослове́нъ є҆сѝ. 
Крове́й проли́тїемъ, є҆́же ѿ сле́зъ совокꙋ́пль,  є҆ди́но ѿ ѻ҆бою̀ пи́во, мꙋ́дре, соверши́лъ є҆сѝ,  тебѣ̀ помина́емомꙋ пи́щномꙋ, досточꙋ́дне, пото́кꙋ во  вѣ́ки, мꙋ́ченикѡмъ похвало̀. 
Во цвѣ́тникъ честны́хъ болѣ́зней твои́хъ входѧ́ще,  блаже́нне, благоꙋха́емъ дꙋ́шꙋ, благово́нїе тѧ̀ хрⷭ҇то́во  вѣ́дꙋще, и҆ вопїе́мъ, ѵ҆па́тїе, препѣ́тый гдⷭ҇и, бж҃е  ѻ҆тє́цъ на́шихъ, благослове́нъ є҆сѝ. 
Бг҃оро́диченъ: 
Неискꙋсобра́чнаѧ чⷭ҇таѧ, безъ сѣ́мене заче́ншаѧ  ѻ҆ц҃ꙋ̀ є҆диносꙋ́щнаго, и҆ ро́ждшаѧ пло́тїю, бг҃оневѣ́сто,  ѿ ст҃ы́хъ крове́й твои́хъ, молѧ́щи ны́нѣ не преста́й,  спастѝ всѧ̑. (с. 350) 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Гла́съ тво́й свѣ́тꙋ сраствори́всѧ, и҆ бжⷭ҇твенными  ѡ҆сїѧ́нъ свѣтлостьмѝ, тмꙋ̀ є҆ресе́й, всемꙋ́дре, разорѝ,  и҆ ко дню̀ напра́ви правосла́вїѧ лю́ди, вопїю́щыѧ: гдⷭ҇а  по́йте, дѣла̀, и҆ превозноси́те є҆го̀ во всѧ̑ вѣ́ки. 
Краснѣ́йшїй, ꙗ҆́кѡ тро́сть ꙗ҆́вльсѧ ѧ҆зы́къ  тво́й, всемꙋ́дре, написа̀ зако́нъ благода́тїю, всѧ̑ на  дска́хъ вє́тхїѧ погла́ждши ѻ҆́бразы, ѵ҆па́тїе. Тѣ́мже тѧ̀  ꙗ҆́кѡ мꙋ́дра кни́жника, пѣсносло́вимъ во всѧ̑ вѣ́ки. 
Сто́лпъ ѻ҆́гненъ бжⷭ҇твенный, и҆ къ высотѣ̀  небе́снѣй взе́млемъ, забра́ло непрекло́нное, стѣна̀  неразори́ма, це́ркве оу҆твержде́нїе, свѧти́телей степе́нь,  мꙋ́ченикѡвъ кра́снаѧ лѣ́пота, чꙋдоно́сный ѵ҆па́тїй да  почте́нъ бꙋ́детъ. 
Ви́дѣти сподо́билсѧ є҆сѝ, є҆го́же жела́лъ  є҆сѝ, разрѣ́шшымсѧ и҆́стины в̾ѧвле́нїємъ: є҆ще́ бо  те́плѣй кро́ви ка́плющи, къ жела́нїю послѣ́днемꙋ,  мꙋ́чениче, восте́клъ є҆сѝ, съ мꙋ́ченическими и҆  преподо́бныхъ ли̑ки бжⷭ҇твенными, ликꙋ́ѧ во всѧ̑ вѣ́ки. 
Бг҃оро́диченъ: 
Мно́гими содержи́маго бѣда́ми, и҆ молво́ю грѣха̀  бѣ́дствꙋемаго, къ безво́лненномꙋ стремле́нїю тишины̀ мѧ̀  дх҃а, бг҃ороди́тельнице чⷭ҇таѧ влⷣчце, ны́нѣ наста́ви:  приста́нище бо є҆сѝ хрⷭ҇тїа́нъ. тѣ́мже тѧ̀ пое́мъ во всѧ̑  вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Ꙗ҆́кѡ ши́покъ, ꙗ҆́кѡ крі́нъ сщ҃е́нный  сладково́ненъ, (с. 351) ст҃и́телю: ꙗ҆́кѡ кѷпарі́съ, ꙗ҆́кѡ  мѵ́ро бжⷭ҇твенно и҆ бл҃гово́нно, ра́ка твоѧ̀  бл҃гово́нствꙋетъ чꙋдесы̀, ѕлосмра̑дныѧ недꙋ́ги ѿгонѧ́щи,  сщ҃енномꙋ́чениче всече́стне. 
Собесѣ́дникъ ꙗ҆ви́лсѧ є҆сѝ прⷪ҇ро́кѡвъ,  мꙋ́ченикѡвъ же сщ҃е́нныхъ, кро́вїю оу҆жѐ до́брѣ  сконча́вшихсѧ, ст҃ы́хъ и҆ преподо́бныхъ равностоѧ́теленъ, и҆  всѣ́хъ првⷣныхъ соприча́стникъ, сꙋ́щихъ ѿ вѣ́ка,  досточꙋ́дне. 
Па́мѧть твоѧ̀ дне́сь на́мъ возсїѧ̀ свѣтлѣ́йши  со́лнца, свѣ́томъ невеще́ственнымъ сердца̀ на̑ша  просвѣща́ющаѧ, вѣ́рою тѧ̀ въ не́й блажа́щихъ, ѵ҆па́тїе, и҆  моле́бнѡ восхвалѧ́ющихъ тѧ̀. 
Свѣ́томъ твои́мъ ѡ҆зарѝ на̑ша, ѵ҆па́тїе,  помышлє́нїѧ, соверша́ющихъ твою̀ па́мѧть бжⷭ҇твеннꙋю и҆  свѣтоно́снꙋю. и҆ и҆зба́ви ѻ҆гнѧ̀ и҆ мꙋ́ки, и҆ всѧ́кагѡ  и҆скꙋше́нїѧ, мольба́ми твои́ми, благоче́стнѡ тѧ̀ блажа́щыѧ. 
Бг҃оро́диченъ: 
Возвы́си бл҃года́ть твою̀, чⷭ҇таѧ, возвели́чи  мольбꙋ̀, и҆ приведѝ чи́ны а҆́гг҃льскїѧ влⷣцѣ, а҆пⷭ҇лъ же  и҆ прⷪ҇рѡ́къ ли́ки, и҆ всѧ̑ пра́ведники съ мꙋ́чєники,  ꙗ҆́кѡ да спасе́мсѧ чтꙋ́щїи тѧ̀. 


(с. 353) 
ПРИЛОЖЕ́НІЕ 
Мѣ́сѧца тогѡ́же во в҃-й де́нь. 
Пра́зднованїе прест҃ѣ́й бцⷣѣ, въ че́сть  чꙋдотво́рныѧ є҆ѧ̀ і҆кѡ́ны, нарица́емыѧ держа́вныѧ. 
На ма́лѣй вече́рни, на Гдⷭ҇и воззва́хъ, стїхи̑ры,  гла́съ ѕ҃: 
Неѡбори́мꙋю стѣ́нꙋ стѧжа́вше, не ꙗ҆́кѡ мїролю́бцы,  но ꙗ҆́кѡ вѣ́рнїи, припа́даемъ къ влⷣчцѣ дв҃ѣ и҆  воспое́мъ, бра́тїе, предста́тельство тоѧ̀. 
Ꙗ҆́кѡ рабѝ тебѣ̀ пречⷭ҇таѧ взыва́емъ: не  ѿве́ржи ны̀, молѧ́щихсѧ тѝ, но ѡ҆градѝ на́съ покро́вомъ  твои́мъ. 
Потщи́сѧ цр҃и́це бл҃года́тнаѧ, оу҆слы́ши моли́твꙋ  мою̀, и҆ пѣ́снь хвале́нїѧ моегѡ̀ да прїи́детъ пред̾ тѧ̀. 
Кто̀ возглаго́летъ си̑лы твоѧ̑, пречⷭ҇таѧ; и҆́мамы  тѧ̀ влⷣчцꙋ на́шꙋ, и҆ николи́же оу҆страши́мсѧ непокори́выхъ  сынѡ́въ. 
Сла́ва, и҆ ны́нѣ, гла́съ є҃: 
Ст҃ѣ́йшаѧ херꙋві̑мъ и҆ вы́сшаѧ серафі̑мъ,  вои́стиннꙋ бцⷣе ты̀ є҆сѝ. вѣ́мы тѧ̀ застꙋ́пницꙋ на́шꙋ,  ты́ же не преста́й ѡ҆ на́съ молѧ́щи, держа́во и҆ прибѣ́жище  дꙋша́мъ на́шымъ. 
Прокі́менъ днѐ. 
На стїхо́внѣ стїхи̑ры, гла́съ и҃: 
Ди́вное і҆кѡ́ны твоеѧ̀ ꙗ҆вле́нїе, бцⷣе  пренепоро́чнаѧ, славосло́вимъ (с. 354) дне́сь, и҆ твоѐ  застꙋпле́нїе на́мъ пра́зднꙋемъ. ма́ти бо сꙋ́щи живота̀,  мо́лиши ѡ҆ на́съ хрⷭ҇та̀ бг҃а на́шего, на тѧ̀ є҆ди́нꙋю  наде́ждꙋ возложи́вшихъ, пꙋтеводи́тельнице нело́жнаѧ на́шегѡ  сп҃се́нїѧ. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ѿложи́мъ вѣ́рнїи печа́ль: се́ бо втора́ѧ  неѡпали́маѧ кꙋпина̀, і҆кѡ́на бг҃ома́тере, людьмѝ  правосла́вными зри́маѧ, на сп҃се́нїе грѣ́шныхъ ꙗ҆влѧ́етсѧ. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ. 
Свѣти́сѧ, свѣти́сѧ, но́вый і҆ерⷭ҇ли́ме, и҆  ра́дꙋйтесѧ оу҆бо́зїи, ꙗ҆́кѡ нерꙋши́мъ є҆́сть сїѡ́нъ и҆  мт҃и бг҃а на́шегѡ посредѣ̀ люді́й свои́хъ. 
Сла́ва, и҆ ны́нѣ, гла́съ ѕ҃: 
Свѣ́тлое дне́сь застꙋ́пницы на́шеѧ наста̀  торжество̀: да взыгра́етсѧ тва́рь, да ликовствꙋ́ютъ  человѣ́честїи собо́ри, созыва́етъ бо на́съ ст҃а́ѧ бцⷣа  ви́дѣти і҆кѡ́нꙋ свою̀, лꙋча́ми млⷭ҇ти всѧ̑ правосла̑вныѧ  ѡ҆свѣща́ющꙋю. тѣ́мже, ра́дꙋющесѧ, вопїе́мъ: сп҃сѝ и҆  на́съ, пренепоро́чнаѧ, вѣ́рныхъ ча́дъ землѝ твоеѧ̀. 
Тропа́рь пи́санъ на вели́цѣй вече́рни. 
На Гдⷭ҇и воззва́хъ: стїхи̑ры, гла́съ д҃: 
И҆ рыда́хъ, и҆ взыва́хъ къ тебѣ̀, влⷣчце, но не  возмо́глъ є҆́сть гла́съ мо́й, и҆ заглꙋши́сѧ во́пль мо́й ѿ  пото́ка грѣ̑хъ мои́хъ, и҆ ка́кѡ оу҆молю́ тѧ; сама̀ оу҆̀бо  да́ждь мѝ мл҃твꙋ и҆ сохранѝ раба̀ твоего̀. И҆́зсше се́рдце  моѐ и҆ стрꙋ̑пїемъ и҆спещри́сѧ глава̀ моѧ̀, и҆знемого́стѣ  ѿ мра́ка ѻ҆́чи моѝ, и҆ оу҆ѧ́звенъ є҆́смь въ глежню̀  мою̀, но ты̀, ꙗ҆́кѡ держа́внаѧ, спаси́ мѧ и҆ пода́ждь мѝ  ве́лїю млⷭ҇ть. 
И҆́ны стїхи̑ры, гла́съ то́йже: 
Непра́вда, ꙗ҆́кѡ мо́ре, скры̀ зе́млю твою̀, и҆  ны́нѣ лю́тѣ потоплѧ́еми є҆смы̀, но ты̀ прострѝ десни́цꙋ  твою̀, и҆ ꙗ҆́кѡ всехва́льнаѧ, поста́ви (с. 355) ны̀ на  ка́мене вѣ́ры, и҆ сп҃си́ ны влⷣчце, сп҃си́ ны и҆  оу҆твердѝ посредѣ̀ на́съ держа́вꙋ твою̀. 
Ѕмїенра́вно дне́сь показꙋ́етсѧ ста́до твоѐ, ꙗ҆́кѡ  вѣ́тромъ ѡ҆бꙋрева́еми є҆смы̀, и҆ не мо́жемъ терпѣ́ти, но  ты̀ ꙗ҆́кѡ бл҃га́ѧ, оу҆ти́ши во́ды прерѣка́нїѧ и҆ не  ѿве́ржи ра̑бъ свои́хъ, сохранѧ́ѧ на́мъ и҆ при́снѡ млⷭ҇ть  твою̀. а҆́ще не ты̀, бг҃ороди́тельнице, па́че всѣ́хъ  превознесе́ннаѧ, а҆́ще не ты̀, ѽ стѣно̀ нерꙋши́маѧ и҆  мі́рове ра́досте, кто̀ оу҆̀бо оу҆мо́литъ за ны̀ сн҃а  твоего̀ хрⷭ҇та̀ бг҃а на́шего, да поми́лꙋетъ сокрꙋше́нныхъ  се́рдцемъ и҆ ско́рбныхъ люде́й свои́хъ. пред̾ тѣ́мъ же и҆  бꙋ́ди хода́таица неꙋсы́пнаѧ и҆ спасѝ на́съ. 
Прїиди́те, всѝ вѣ́рнїи, и҆ кꙋ́пнѡ собо́ры  сотво́рше, возопїи́мъ держа́внѣй влⷣчцѣ, и҆ та́кѡ къ не́й  возглаго́лемъ: всѝ неключи́ми є҆смы̀, и҆ тогѡ̀ ра́ди  припа́даемъ къ тѝ, и҆ мо́лимъ тѧ̀ со дерзнове́нїемъ и҆  вѣ́рою, зовꙋ́ще: не пре́зри на́съ, ѻ҆каѧ́нныхъ, потщи́сѧ  на оу҆моле́нїе и҆ сп҃сѝ всѧ̑ правосла̑вныѧ. 
Сла́ва, и҆ ны́нѣ, гла́съ то́йже: 
Не надѣ́йтесѧ на кнѧ́зи преходѧ́щыѧ: ничесо́ бо  возмо́гꙋтъ и҆ сыны̀ человѣ́честїи сꙋ́ть, и҆зы́дꙋтъ, ꙗ҆́кѡ  бы́лїе, и҆ никто́же и҆̀хъ помѧ́нетъ, но моли́тесѧ, бра́тїе,  моли́тесѧ, и҆ прїи́метъ вы̀ под̾ кро́въ сво́й мт҃ерь бг҃а  на́шегѡ и҆ оу҆поко́имсѧ, лю́дїе, под̾ ри́зой тоѧ̀. 
Вхо́дъ. Прокі́менъ днѐ. 
Чтє́нїѧ трѝ, пи́саны сегѡ̀ мⷭ҇ца ли́стъ рк҃в. 
На лїті́и стїхи̑ры, гла́съ а҃: 
Стра́шенъ є҆́сть гнѣ́въ гдⷭ҇ень, на всѧ̑  смє́ртныѧ належа́щь, но тогѡ̀ ра́ди показꙋ́етсѧ дне́сь и҆  застꙋпле́нїе вѣ̑рнымъ: се́ бо прїи́де бл҃года́тнаѧ во  сп҃се́нїе лю́демъ свои̑мъ, и҆ нѣ́сть возмогі́й сокрꙋши́ти  ста́до тоѧ̀, занѐ всемꙋ̀ мі́рови влⷣчца є҆́сть. (с. 356) 
Сла́ва, и҆ ны́нѣ, гла́съ то́йже: 
Пра́вды вы́шнїѧ ча́юще, не ѡ҆ се́мъ рыда́йте, ꙗ҆́кѡ  и҆стѧзꙋ́еми є҆стѐ, И҆ воскли́кните та́кѡ: вѣ́мы, ꙗ҆́кѡ  ѻ҆каѧ́нни є҆смы̀, но не до конца̀ прогнѣ́вайсѧ на ны̀,  мл҃твами же бцⷣы сп҃сѝ и҆ всѧ̑ правосла̑вныѧ. 
На стїхо́внѣ стїхи̑ры, гла́съ ѕ҃: 
Дв҃а была̀ є҆сѝ ѻ҆трокови́ца смире́нна, дне́сь же  показꙋ́ешисѧ на́мъ ꙗ҆́кѡ цр҃и́ца и҆ мт҃рь всѧ́ческихъ, и҆  томꙋ̀ дивѧ́щесѧ, восклица́емъ тѝ: ка́кѡ стра́шна є҆́сть  та́йна сїѧ̀, ка́кѡ досто́йнѡ восхва́лимъ тѧ̀, пребл҃гꙋ́ю,  но, ꙗ҆́кѡ нб҃са̀ къ землѣ̀ прикло́ньшаѧ и҆ зе́млю до нб҃съ  возве́дшаѧ, сп҃сѝ, бцⷣе, лю́ди твоѧ̑ и҆ сама̀ сохранѝ  ста́до твоѐ. 
Сті́хъ: Пресла̑внаѧ глаго́лашасѧ ѡ҆ тебѣ̀, гра́де  бж҃їй. 
И҆спо́лнисѧ, бл҃года́тнаѧ, ми́лости и҆ оу҆слы́ши  ны̀, молѧ́щыѧсѧ тѝ, и҆ та́кѡ тѝ глаго́лющыѧ: возра́дꙋйсѧ,  хрⷭ҇та̀ бг҃а ро́ждшаѧ, занѐ оу҆блажа́тъ тѧ̀ всѝ ро́ди и҆  восхва́лѧтъ тѧ̀ всѧ́чєскаѧ, вои́стиннꙋ бо несокрꙋши́ма  є҆́сть держа́ва твоѧ̑. 
Сті́хъ: Ꙗ҆́кѡ и҆збра̀ гдⷭ҇ь сїѡ́на и҆зво́ли и҆ въ  жили́ще себѣ̀. 
Ст҃ъ є҆сѝ, гдⷭ҇и, и҆ мт҃рь твоѧ̀, ꙗ҆́кѡ ѻ҆вча̀,  бы́сть смире́нна и҆ тогѡ̀ ра́ди краснѡ̀ дне́сь преꙋкра́сисѧ,  па́че всѣ́хъ безпло́тныхъ є҆́сть сла́ва твоѧ̑, не  подви́житсѧ оу҆̀бо и҆ сохрани́тъ ны̀, ꙗ҆́кѡ всеси́льна. 
Сла́ва, и҆ ны́нѣ, гла́съ то́йже: 
Ка́кѡ воспое́мъ тѧ̀, влⷣчцꙋ дв҃ꙋ, и҆ ка́кѡ  нарече́мъ тѧ̀, мт҃рь свѣ́та неизрече́нна и҆ непристꙋ́пна,  но вои́стиннꙋ бцⷣа ты̀ є҆сѝ, и҆ хва́льно и҆ просла́влено  и҆́мѧ твоѐ и҆ ны́нѣ, и҆ во вѣ́къ вѣкѡ́въ, и҆ по  сконча́нїи вѣ́ка. 
Тропа́рь, гла́съ д҃. 
Гра́да сїѡ́нска взыскꙋ́юще, под̾ тво́й покро́въ,  дв҃о чⷭ҇таѧ, дне́сь притека́емъ, и҆ никто́же возмо́жетъ на  ны̀, ꙗ҆́кѡ нѣ́сть гра́дъ си́ленъ, (с. 357) а҆́ще не  сꙋ́щагѡ бг҃а, и҆ нѣ́сть и҆́на крѣ́пость, а҆́ще не ми́лость  влⷣчцы дв҃ы. 
На оу҆́трени: 
По а҃-мъ стїхосло́вїи сѣда́ленъ, гла́съ в҃: 
Гла́съ пла́ча слы́шенъ є҆́сть на сїѡ́нѣ, и҆  рыда́нїе ве́лїе воздвиза́емо є҆́сть во сто́гнахъ ст҃ы́хъ.  ѽ влⷣчце дв҃о, оу҆слы́ши ѧ҆̀, твои́ми бо лю́ди  и҆злива́емы сꙋ́ть, и҆ сп҃сѝ гра́дъ ѡ҆пꙋстоше́нный. 
Сла́ва, и҆ ны́нѣ, гла́съ то́йже: 
Въ поноше́нїи оу҆сте́нъ и҆ во ѡ҆бдержа́нїи  ꙗ҆зы́кѡмъ є҆смы̀, вси́ бо преѡгорчи́хомъ цр҃ѧ̀, сн҃а  твоего̀, и҆ то́й посѣти́ ны преще́нїемъ свои́мъ, но  оу҆молѝ, дв҃о пречⷭ҇таѧ, ѿ тѧ̀ ро́ждшагосѧ, и҆, а҆́ще не  до конца̀ прогнѣ́валсѧ є҆́сть, процвѣте́тъ гра́дъ  ѡ҆пꙋстоше́нный. 
По в҃-мъ стїхосло́вїи сѣда́ленъ, гла́съ з҃: 
Воста́ни, влⷣчце, воста́ни, и҆ ѡ҆блече́тсѧ сїѡ́нъ  въ крѣ́пость свою̀, и҆ вода̀ же́лчнаѧ бꙋ́детъ на́мъ, ꙗ҆́кѡ  ме́дъ, напита́емсѧ лю́дїе тѣсно́тами, и҆̀же ѿ зижди́телѧ  сꙋ́ть, и҆ восхва́лимъ, пою́ще, держа́вꙋ твою̀, ꙗ҆́кѡ  несконча́ема є҆́сть. 
Велича́нїе: 
Велича́емъ тѧ̀, прест҃а́ѧ дв҃о, бг҃оизбра́ннаѧ  ѻ҆трокови́це, и҆ чти́мъ держа́вный ѻ҆́бразъ ст҃ы́ни  твоеѧ̀, и҆́мже подае́ши ве́лїю млⷭ҇ть всѣ̑мъ съ вѣ́рою къ  немꙋ̀ притека́ющымъ. 
По полѷеле́и сѣда́ленъ, гла́съ д҃: 
А҆́ще и҆ є҆ди́нꙋ ка́плю млⷭ҇ти твоеѧ̀ ѡ҆дожди́ши  мѝ, всечⷭ҇таѧ, не возмо́жетъ ѧ҆зы́къ мо́й досто́йнѡ тѧ̀  возвели́чити, но па́че мѣ́ры и҆ неизрече́нна є҆́сть  бла́гость твоѧ̀, и҆ пою̀ сла́вꙋ твою̀, ꙗ҆́кѡ вои́стиннꙋ  мт҃и бж҃їѧ ты̀ є҆сѝ. (с. 358) 
Степе́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. Сті́хъ: Ѿры́гнꙋ се́рдце моѐ сло́во бл҃го,  гл҃го́ли а҆́зъ дѣла̀ моѧ̀ цр҃е́ви. Всѧ́кое дыха́нїе:  Є҆ѵⷢ҇лїе ѿ лꙋкѝ, зача́ло д҃. 
По н҃-мъ ѱалмѣ̀, стїхи́ра, гла́съ ѕ҃: 
Не и҆́мамы и҆ны́ѧ по́мощи, не и҆́мамы и҆ны́ѧ  наде́жды, ра́звѣ тебє̀, влⷣчце, ты̀ на́мъ помозѝ, на  тебѐ надѣ́емсѧ и҆ тобо́ю хва́лимсѧ, твои́ бо є҆смы̀  рабѝ, да не постыди́мсѧ. 
Канѡ́нъ, є҆гѡ́же краестро́чїе: Сп҃сѝ, бцⷣе,  правосла́внꙋю зе́млю и҆ сохранѝ лю́ди твоѧ̑. Гла́съ д҃. 
Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̀, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Самоизмышле́ннаѧ па́гꙋба покры́ла є҆́сть всю̀  зе́млю твою̀, и҆ мра́къ ве́лїй воцари́сѧ дне́сь въ  вертогра́дѣ твое́мъ. тѧ́жко мѝ є҆́сть, и҆ рыда́ю тебѐ,  мт҃и пречⷭ҇таѧ, и҆ а҆́ще оу҆слы́шиши, ничесѡ́же  оу҆страшꙋ́сѧ, и҆ воспою̀ и҆́мѧ твоѐ, сла́внѡ бо  просла́висѧ. 
Покаѧ́нїю наꙋчи́ мѧ, влⷣчце, да де́нь и҆ но́щь  и҆злїю̀ слє́зы моѧ̑ и҆ да смире́нъ ѿ вра̑гъ мои́хъ  воскли́кнꙋ тебѣ̀: никто́же чⷭ҇тъ, ра́звѣ тебє̀,  ѻ҆трокови́це чⷭ҇таѧ, и҆ сохрани́тъ мѧ̀ держа́ва твоѧ̀,  сла́внѡ бо просла́висѧ. 
А҆́зъ и҆з̾ глꙋбины̀ ѕѡ́лъ мои́хъ вопїю́ ти, и҆ не  премолчи́тъ сто́нъ мо́й пред̾ тобо́ю: ви́ждь, ѽ, ви́ждь,  влⷣчце дв҃о, и҆ не ѿве́ржи менѐ, оу҆слы́ши оу҆̀бо  во́пль гла́са моегѡ̀ и҆ покры́й мѧ̀ ри́зою смиренномꙋ́дрїѧ  твоегѡ̀, сла́внѡ бо просла́висѧ. 
Сꙋ́дъ гнѣ́венъ прїи́де на ны̀, и҆ разсы́пасѧ  ра́дость люде́й твои́хъ, вси́ бо пла́чемъ и҆ рыда́емъ и҆  та́кѡ гл҃го́лемъ: ѽ мечꙋ̀ бж҃їй, доко́лѣ (с. 359) не  оу҆поко́ишисѧ; преста́ни оу҆̀бо, пощади́ ны, и҆ воспое́мъ  держа́вꙋ влⷣчцы на́шеѧ, сла́внѡ бо просла́висѧ. 
И҆з̾ но́щи дѣ́лъ пре́лєсти погꙋби́ша ны̀, па́лъ  є҆́сть сїѡ́нъ, и҆ заключе́ни є҆смы̀. і҆ерⷭ҇ли́ме,  і҆ерⷭ҇ли́ме, почто̀ та́кѡ ѡ҆мрачи́лсѧ є҆сѝ; тогѡ́ же ра́ди  и҆ возопїи́мъ влⷣчце си́це: то́кмо твоѧ̀ держа́ва  сохрани́тъ ны̀, сла́внѡ бо просла́висѧ. 
Катава́сїѧ по оу҆ста́вꙋ. 
Пѣ́снь г҃. І҆рмо́съ: 
Твоѧ̑ пѣсносло́вцы бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дх҃о́внѡ  оу҆твердѝ: въ бж҃е́ственнѣй твое́й сла́вѣ вѣнцє́въ  сла́вы сподо́би. 
Ѡ҆больсти́ мѧ ѕмі́й, клеветни́къ бо є҆́сть, и҆,  дꙋшевре́дное въ себѣ̀ насажда́ѧ, смꙋти́лось се́рдце моѐ.  ꙗ҆́кѡ ме́ртвъ пребыва́ю и҆ кі́ими словесы̀ ѡ҆ себѣ̀  возрыда́ю; но тѧ̀ молю̀, влⷣчце, молю̀ и҆ глаго́лю:  ѡ҆блада́й над̾ ни́мъ и҆ ѿ грѣха̀ моегѡ̀ ѡ҆чи́сти мѧ̀. 
Го́рькимъ пла́чемъ мои́мъ, ꙗ҆́кѡ во́дꙋ, и҆злїю̀  се́рдце моѐ, сокрꙋше́нїе моѐ ꙗ҆́кѡ же́ртва тебѣ̀, и҆  молю́ тѧ, пречⷭ҇таѧ: є҆́й, не ѿвратѝ менѐ, раба̀  твоего̀, сохранѝ оу҆̀бо и҆ до послѣ́днѧгѡ днѐ. 
Ѻ҆́чи моѝ поме́ркнꙋстѣ ѿ ꙗ҆́звы моеѧ̀, и҆  оу҆трꙋди́ мѧ бре́мѧ моѐ. и҆дѣ́же є҆́сть сла́ва моѧ̀; и҆  заключѝ менѐ недꙋ́гъ и҆ вра́гъ, а҆́зъ же, ꙗ҆́кѡ млⷭ҇ть,  прїе́млю оу҆́зы моѧ̑ и҆ пою̀, веселѧ́сѧ: никто̀ оу҆́бѡ,  ꙗ҆́кѡ бг҃ъ, вознесе́тъ сы́й хрⷭ҇та̀ своего̀ и҆ мт҃рь  є҆гѡ̀, влⷣчцꙋ на́шꙋ. 
Рꙋковожде́нїе пода́ждь мѝ, нищепита́тельнице, и҆  ѡ҆зари́ мѧ свѣ́томъ, є҆́же ѿ тебѐ во и҆стоща́нїи  просїѧ́вшимъ. ѽ бцⷣе и҆ мт҃и бг҃а моегѡ̀, бꙋ́ди же и҆  мнѣ̀ застꙋпле́нїемъ вѣ́рнымъ. 
Дꙋшетлѣ́нными по́мыслы лю́тѣ стꙋжа́емь є҆́смь, и҆  тѧ́жко мѝ є҆́сть. не ли пре́зриши раба̀ твоего̀; молю̀  оу҆̀бо тѧ̀, прчⷭ҇таѧ: и҆зведи́ (с. 360) мѧ ѿ гно́ища  моегѡ̀, и҆сцѣлѝ ра̑ны моѧ̑ и҆ сп҃си́ мѧ, влⷣчце, сп҃си́  мѧ. 
Сѣда́ленъ, гла́съ г҃. 
Ѽ лѣ́ствице неизрече́нна и҆ преизрѧ́дна, ꙗ҆́коже  и҆ лѣ́ствица, ю҆́же ви́дѣ пра́ѻтецъ, съ нб҃сѝ  низходѧ́щꙋ, та́кѡ и҆ ты̀, бг҃оневѣ́сто, нб҃о и҆ зе́млю  сочета́вшаѧ, восхожде́нїе ты̀ є҆сѝ, и҆́мже и҆ оу҆пасе́мсѧ  ѿ бѣ́дъ. 
Сла́ва, и҆ ны́нѣ, гла́съ то́йже: 
Хрⷭ҇та̀ бг҃а и҆ сн҃а твоего̀, междꙋ̀ двою̀  разбѡ́йникꙋ на крⷭ҇тѣ̀ ви́сима, зрѧ́ще, го́рькѡ рыда́ла  є҆сѝ, мт҃и, и҆ жа́ло вни́де въ се́рдце твоѐ. ѽ влⷣчце  дв҃о, болѣ́знꙋющи оу҆̀бо сама̀, сп҃сѝ дне́сь всѧ̑  оу҆дрꙋчє́нныѧ, и҆стѧзꙋ́ємыѧ лю́ди твоѧ̑. 
Пѣ́снь д҃. І҆рмо́съ: 
Сѣдѧ́й въ сла́вѣ, на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребж҃е́ственный,  нетлѣ́нною дла́нїю, и҆ спасѐ зовꙋ́щыѧ: сла́ва хрⷭ҇тѐ,  си́лѣ твое́й. 
И҆стоща́нїе прїи́де на рабы̑ твоѧ̑, и҆ до́мъ на́шъ  ѡ҆ста́висѧ пра́зденъ и҆ пꙋ́стъ. хождꙋ̀ и҆ взыва́ю, но  нѣ́сть мѝ спаса́юща, є҆ди́на оу҆̀бо сме́рть  ѿвѣщава́етъ на гла́съ мо́й, и҆ рыда́ѧ, молю́ тѧ и҆  глаго́лю: не ѿве́ржи менѐ и҆ ты̀ дв҃о чⷭ҇таѧ, да сп҃се́нъ  бꙋ́дꙋ. 
Цвѣтоно́снꙋю прострѝ, влⷣчце, рꙋ́кꙋ твою̀, и҆  ѡ҆живе́тъ вертогра́дъ тво́й, и҆ ни́щїи ѡ҆брѧ́щꙋтъ хлѣ́бы  своѧ̑, и҆ оу҆бо́зїи ри̑зы своѧ̑, всѝ восхва́лѧтъ и҆́мѧ  твоѐ, ꙗ҆́кѡ вои́стиннꙋ неизрече́нна є҆́сть млⷭ҇ть твоѧ̀. 
Є҆гда̀ восхо́щеши, никто́же сокрꙋши́тъ ны̀, ꙗ҆́кѡ  вели́кое дерзнове́нїе ѡ҆брѣла̀ є҆сѝ оу҆ хрⷭ҇та̀ бг҃а,  сн҃а твоегѡ̀, и҆, сїѐ зрѧ́ще, вопїе́мъ тѝ, влⷣчце, да  сохрани́ши и҆ ны̀ под̾ кро́вомъ твои́мъ. 
Правосла́внїи хрⷭ҇тїа́ны, под̾ твою̀ млⷭ҇ть дне́сь  притека́емъ и҆, ꙗ҆вле́нїе (с. 361) чⷭ҇тны́ѧ і҆кѡ́ны твоеѧ̀  свѣ́тлѡ пра́зднꙋюще, си́це глаго́лемъ тебѣ̀: простира́еши  и҆ на́мъ, бл҃года́тнаѧ, неѡбори́мꙋю ри́зꙋ свою̀. 
Разꙋмѣ́йте, непокори́вїи ꙗ҆зы́цы, и҆ не хвали́тесѧ  ѡ҆ мы́шцѣ свое́й, занѐ є҆ди́нъ є҆́сть гра́дъ  несокрꙋши́мъ, и҆ сїѧ̀ твоѧ̀, приснодв҃о влⷣчце, держа́ва и҆  ца́рство, є҆́же и҆ стои́тъ до сконча́нїѧ вѣ́ка. 
А҆́зъ є҆гда̀ и҆ во оу҆́зехъ, но тобо́ю,  ѻ҆трокови́це чⷭ҇таѧ, вы́нꙋ свобо́дь є҆́смь, и҆ не въ  стра́хъ мѝ оу҆мале́нїе моѐ є҆́сть, но ꙗ҆́кѡ зла́тꙋ  горни́ло и҆ ѻ҆́гнь, сїе́ бо разꙋмѣ́ѧ, сла́влю оу҆́зы моѧ̑  и҆ велича́ю тѧ̀, непоро́чнꙋю дв҃ꙋ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Водворѧ́етъ ны̀ ѕмі́й во ю҆до́ль пла́ча и҆ ча́ѧнїй  ѕлы́хъ. не мо́жемъ оу҆̀бо терпѣ́ти скѡ́рби своѧ̑, но ты̀,  бг҃ороди́тельнице, простира́еши на́мъ покро́въ сво́й, и҆  спасе́ни бꙋ́демъ ѿ ѕѡ́лъ. 
Ѻ҆трокови́це дв҃о, спасла̀ є҆сѝ на́съ ѿ рабо́ты  вра́жїѧ, и҆ тѣ́мъ краснѡ̀ написа́сѧ и҆́мѧ твоѐ: цр҃и́ца  мі́рови ты̀ є҆сѝ, и҆ держа́ва твоѧ̑ да́же до послѣ́днѧгѡ  днѐ. 
Свѣ́та непристꙋ́пна мт҃и ты̀ є҆сѝ, и҆ всꙋ́е  дне́сь подви́жисѧ тьма̀ сꙋпроти́внаѧ, никто́же возмо́жетъ на  ны̀, ꙗ҆́кѡ съ на́ми влⷣчца на́ша, и҆ сла́ва твоѧ̑  несконча́ема є҆́сть. 
Лю́дїе бж҃їи, дрꙋ́зи моѧ̑, оу҆вѣ́рꙋйте во хрⷭ҇та̀  бг҃а на́шего, и҆ въ преди́внѡ є҆го̀ ро́ждшꙋю, хранѧ́ще  оу҆̀бо за́пѡвѣди бг҃а вы́шнѧго, и҆ ѡ҆брѧ́щете дꙋша́мъ  ва́шымъ ми́ръ и҆ ве́лїю млⷭ҇ть. 
А҆́гг҃ли, и҆ ті́и просла́виша тѧ̀, влⷣчцꙋ  всѧ́ческихъ и҆ па́че нб҃а (с. 362) превознесе́ннꙋю, пою́тъ  бо хрⷭ҇тꙋ̀ сн҃ꙋ твоемꙋ̀: и҆скꙋпи́лъ є҆сѝ лю́ди твоѧ̑ и҆ въ  человѣ́цѣхъ бл҃говоле́нїе. 
Вели́чїе твоѐ кто̀ и҆сповѣ́сть, бцⷣе, ꙗ҆́кѡ  па́че смы́сла родила̀ є҆сѝ бг҃а сло́ва, и҆ не мо́жетъ  ѧ҆зы́къ человѣ́чь досто́йнѡ тѧ̀ пѣ́ти, но прїимѝ  млⷭ҇тивнѡ мл҃твꙋ мою̀ и҆ сохранѝ раба̀ твоего̀. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те рꙋка́ми  воспле́щемъ, ѿ неѧ̀ ро́ждшагосѧ бг҃а сла́вимъ. 
Но́щь, и҆ мра́къ, и҆ во́ды прерѣка́нїѧ лю́тѣ  и҆стѧзꙋ́ютъ зе́млю твою̀, сѐ оу҆̀бо преще́нїе бж҃їе и҆  гнѣ́въ тогѡ̀ є҆́сть, но молю́ тѧ, пречⷭ҇таѧ, молю̀ и҆  глаго́лю: а҆́ще хо́щеши мо́жеши, и҆ вѣ́мъ, ꙗ҆́кѡ  оу҆моли́тъ ѻ҆трокови́ца за держа́вꙋ свою̀. 
Оу҆ѧзви́хомсѧ ѿ ѕмі́ѧ, лю́ди твоѧ̑, и҆, ꙗ҆́кѡ  и҆з̾ а҆́дова чре́ва, вопїе́мъ тѝ, бл҃года́тнаѧ дв҃о: не  на́мъ, но ра́ди ѿ тебѐ и҆збра́нныхъ и҆ а҆́гг҃льское  житїѐ возлюби́вшихъ, сп҃сѝ, бцⷣе, и҆ всѧ̑ правосла̑вныѧ. 
Ю҆́зники ѻ҆кѡва́нныѧ, что̀, ѽ цр҃и́це, без̾ тебѐ  возмо́жемъ и҆ ка́кѡ ѿ грѣ̑хъ свои́хъ оу҆пасе́мсѧ; но  ты̀, ꙗ҆́кѡ бл҃га́ѧ, оу҆твердѝ въ на́съ ст҃ы́ню свою̀ и҆  не ѿве́ржи молѧ́щихсѧ тѝ. 
Затми́сѧ со́лнце моѐ и҆ дꙋ́хъ мо́й и҆зы́де въ  непотре́бїе землѝ, но тѣ́мже и҆ вознепщева́хъ ѡ҆ свѣ́тѣ  со́лнца пра́вды и҆ смири́хъ горды́ню мою̀, тебѣ̀ взыва́ю,  дв҃о чⷭ҇таѧ, да сп҃се́ши раба̀ твоего̀. 
Є҆диномꙋ́дренни да пребꙋ́демъ, лю́дїе, и҆ да  возра́дꙋемсѧ ѡ҆ ра́нахъ, и҆̀же ѿ сотво́ршагѡ сꙋ́ть,  ꙗ҆́кѡ, наказꙋ́ѧ, наказа́ ны гдⷭ҇ь, не сме́рти оу҆̀бо  предадѐ и҆ наꙋчѝ разꙋмѣ́ти во́лю свою̀. 
Ме́ртвїи возста́нꙋтъ, и҆ и҆зве́ржетъ землѧ̀ кѡ́сти  своѧ̑, занѐ всѣ́хъ совоскреси́тъ на́съ и҆стоща́нїе  претерпѣ́вый, и҆ се́й є҆́сть цр҃ь мі́рови, и҆ ма́терь  є҆гѡ̀ влⷣчица на́ша. (с. 363) 
Конда́къ, гла́съ и҃: 
Взбра́нной воево́дѣ побѣди́тєльныѧ пѣ̑сни  прино́симъ, ꙗ҆́кѡ дарова́сѧ на́мъ держа́ва твоѧ̀, и҆  ничесѡ́же оу҆страши́мсѧ, не ѿ мі́ра бо спасе́нїе на́ше,  но превознесе́нныѧ влⷣчцы милосе́рдїемъ ѡ҆гражда́емсѧ и҆  томꙋ̀ дне́сь ра́дꙋемсѧ, ꙗ҆́кѡ прїи́де застꙋ́пница на  стра́жꙋ землѝ своеѧ̀. 
І҆́косъ: 
Зрѧ́ще і҆кѡ́нꙋ твою̀, во ѻ҆́блацѣхъ - бг҃а и҆  ѻ҆ц҃а̀ и҆ на рꙋ́цѣхъ твои́хъ - хрⷭ҇та̀ бг҃а, сн҃а  твоего̀ и҆ сп҃са мі́рови, покланѧ́емсѧ ко хра́мꙋ твоемꙋ̀ и҆,  лобыза́ѧ чⷭ҇тны̑ѧ но́зи твоѧ̑, взыва́емъ тѝ си́це:  вои́стиннꙋ дарова́сѧ на́мъ сп҃се́нїе ве́лїе и҆ наде́жда  на́ша вы́нꙋ пред̾ на́ми, ꙗ҆́кѡ прїи́де влⷣчца на стра́жꙋ  землѝ своеѧ̀. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆тцє́въ гдⷭ҇ь и҆ бг҃ъ бл҃гослове́нъ  є҆сѝ. 
Ликовствꙋ́йте, вѣ́рнихъ собо́ри, и҆ по́йте цр҃е́ви,  и҆́же на го́рнихъ сѣдѧ́щꙋ, ꙗ҆́кѡ бл҃гослове́нъ и҆ ди́венъ  є҆́сть бг҃ъ на́шъ, ве́лїй ревни́тель, и҆ стра́шенъ го́рнїй  сїѡ́нъ и҆ просла́вленъ во вѣ́ки. 
Ю҆до́лїю пла́ча землѧ̀ показа́сѧ твоѧ̀, ѻ҆́гнь  палѧ́щь прїи́де и҆ ѡ҆б̾ѧ́тъ ю҆̀, но не рыда́йте, бра́тїе,  и҆́бо, ꙗ҆́кѡ кꙋпина̀ неѡпали́ма, хра́мъ ѿ сїѡ́на и҆  просла́вленъ во вѣ́ки. 
И҆́мамы тѧ̀, росода́тельнꙋ, и҆ николи́же  оу҆страши́мсѧ вѣ́трѡвъ, ѿ пꙋсты́нь воздвиза́емыхъ, тѧ́  бо, пречⷭ҇тꙋю, мо́лимъ и҆ та́кѡ зове́мъ тѝ: ѡ҆живѝ  вертогра́дъ тво́й, и҆ бꙋ́детъ просла́вленъ во вѣ́ки. 
Сло́во ле́стче положи́ша на мнѣ̀ вразѝ моѧ̀, и҆  сокрꙋша́етъ мѧ̀ ро́гъ непокори́выхъ. дрꙋ́зи моѝ, и҆ ті́и  ѡ҆ста́виша мѧ̀. но не ѡ҆ста́ви (с. 364) менѐ и҆ ты̀,  влⷣчце, и҆ сп҃си́ мѧ, ꙗ҆́кѡ мт҃и бг҃а моегѡ̀ ты̀ є҆сѝ,  и҆ хра́мъ тво́й просла́вленъ во вѣ́ки. 
Ѡ҆брꙋчи́ мѧ, ѽ приснодв҃о, ст҃ы́нѣ свое́й, и҆ не  оу҆бою́сѧ ѿ тє́мъ вра̑гъ мои́хъ, лю́тѣ напа́дшихъ на  мѧ̀, и҆ та́кѡ возопїю́ ти: і҆ерⷭ҇ли́ме, і҆ерⷭ҇ли́ме, ст҃ы́й  є҆сѝ гра́дъ и҆ просла́вленъ во вѣ́ки. 
Херꙋві́ми и҆ серафі́ми, и҆ всѧ̑ нб҃сныѧ во́и пою́тъ  тѧ̀, пребл҃гослове́ннꙋю, и҆ вопїю́ще, гл҃го́лютъ: нѣ́сть  хра́мъ и҆ны́й, ра́звѣ тебѐ, и҆ се́й препросла́вленъ во  вѣ́ки. 
Пѣ́снь и҃. І҆рмо́съ: 
Ѻ҆́троки бл҃гочєсти́выѧ въ пещѝ рождество̀  бг҃оро́дичо сп҃сло̀ є҆́сть: тогда̀ оу҆́бѡ ѻ҆бразꙋ́емое,  ны́нѣ же дѣ́йствꙋемое, вселе́ннꙋю всѝ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Рыда́нїе моѐ прїимѝ, влⷣчце моѧ̀, и҆ оу҆гасѝ  ѻ҆́гнь, є҆́же ѿ сꙋпѡста́тъ разжже́нъ є҆́сть, да позна́ю  бг҃а моего̀ и҆ со тща́нїемъ воскли́кнꙋ є҆мꙋ̀: по́йте и҆  превозноси́те є҆го̀ во всѧ̑ вѣ́ки. 
А҆́лчꙋщь є҆́смь и҆ взыва́ю тѝ, влⷣчне, и҆ молю́  тѧ, да не и҆стлѣ́нїе бꙋ́детъ мѝ въ че́сть, но млⷭ҇ть  твоѧ̀, та́кѡ ѡ҆ не́й возглаго́лю: бл҃гослови́те, всѧ̑ дѣла̀  гдⷭ҇нѧ, гдⷭ҇а, по́йте и҆ превозноси́те во вѣ́ки. 
Непрестаю́щꙋ горды́ню ѿженѝ ѿ менѐ,  бл҃года́тнаѧ, и҆ оу҆гасѝ ѻ҆́гнь ꙗ҆́звы моеѧ̀, и҆ не  ꙗ҆́кѡ ды́мъ, но ꙗ҆́кѡ бл҃гоꙋха́нїе гдⷭ҇еви, воспою̀  бра́тїємъ мои̑мъ: ѻ҆́троцы, бл҃гослови́те, сщ҃е́нницы,  по́йте, лю́дїе, превозноси́те гдⷭ҇а во вѣ́ки. 
И҆з̾ пещѝ разжже́нїѧ моегѡ̀, ꙗ҆́кѡ и҆з̾ а҆́дова  пла́мени, вопїю́ ти: ѽ влⷣчце дв҃о, ѡ҆кропи́ мѧ росо́ю  сле́зъ твои́хъ, оу҆ крⷭ҇та̀ сн҃а твоегѡ̀ и҆злїѧ́нныхъ, и҆  воскли́кнꙋ, взыва́ѧ: бл҃гослови́те ма́терь бг҃а вы́шнѧгѡ,  гдⷭ҇а по́йте и҆ превозноси́те во вѣ́ки. 
Любомра́чное ѻ҆́ко моѐ просвѣтѝ свѣ́томъ  смиренномꙋ́дрїѧ твоегѡ̀, (с. 365) и҆ позна́ю во́лю  сотвори́вшагѡ мѧ̀, и҆ не ѿ мꙋдрова́нїѧ моегѡ̀, но  се́рдцемъ мои́мъ воскли́кнꙋ ѡ҆ не́мъ: є҆го̀ по́йте и҆  превозноси́те во вѣ́ки. 
Ю҆́дꙋже грѣ́хъ, та́мѡ и҆ скре́жетъ зꙋбѡ́мъ, но не  премолчѝ, дв҃о чⷭ҇таѧ, и҆ да́ждь мѝ глаго́лъ разꙋмѣ́нїѧ,  да потерплю̀ бре́мѧ моѐ и҆ воскли́кнꙋ ѡ҆ бз҃ѣ сп҃сѣ  мое́мъ: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте и҆  превозноси́те во вѣ́ки. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ, ра́дꙋйсѧ всебл҃же́ннаѧ бцⷣе, чⷭ҇таѧ  приснодв҃о. 
Дыха́нїе бꙋ́рное не сокрꙋши́тъ и҆ є҆ди́наго ѿ  забра́лъ стѣны̀ твоеѧ̀. хра́мъ тво́й оу҆твержде́нъ є҆́сть  и҆ не подви́житсѧ вы́нꙋ, и҆ томꙋ̀ ра́дꙋющесѧ, пое́мъ тѝ:  сла́ва держа́вѣ твое́й. 
Та̑йнаѧ всѧ̑ ѡ҆бнажє́нни показꙋ́ютсѧ дне́сь. ст҃ъ  є҆́сть сꙋ́дъ тво́й, ѽ гдⷭ҇и, и҆ ст҃о и҆́мѧ твоѐ. но  ви́ждь, бж҃е, ꙗ҆́кѡ средѝ бра́тїй мои́хъ ма́терь твоѧ̀, и҆  преложѝ гнѣ́въ тво́й. 
Всеѻрꙋжїе́мъ вѣ́ры ѡ҆поѧ́ши менѐ, бл҃года́тнаѧ,  и҆ смиренномꙋ́дрїемъ оу҆крѣпѝ десни́цꙋ мою̀, да, ꙗ҆́кѡ  стра́жъ, пребꙋ́дꙋ, воспѣва́ѧ и҆́мѧ твоѐ, и҆ а҆́ще  помо́жеши мѝ, не подви́жꙋсѧ да́же до сме́рти. 
Ѻ҆гнезра́чный же́злъ тво́й, ꙗ҆́кѡ пла́мень чи́стъ,  и҆ си́мъ вѣ́дѣши, пꙋтеводи́тельнице, лю́ди твоѧ̑, да  соблюдꙋ́тсѧ ѿ бѣ́дъ хрⷭ҇тїа́ны. 
Ꙗ҆́рость а҆́дова и҆ та̀ не возмо́жетъ на ны̀, занѐ  ст҃ъ є҆́сть хра́мъ тво́й и҆ ѡ҆ сѣ́мени твое́мъ клѧ́тсѧ  даві́дъ, непрестаю́ща хвала̀ твоѧ̑ и҆ держа́ва твоѧ̑ до  сконча́нїѧ вѣ́ка. (с. 366) 
Свѣти́ленъ: 
Оу҆блажа́тъ тѧ̀, бг҃ороди́тельнице, всѝ ро́ди,  ꙗ҆́кѡ смире́нїе твоѐ па́че всѣ́хъ пред̾ꙋкраси́сѧ, и҆  оу҆вѣнча́сѧ и҆́мѧ твоѐ, и҆ просла́ви тѧ̀ бг҃ъ, ꙗ҆́кѡ  ма́терь свою̀. 
На хвали́техъ, стїхи̑ры, гла́съ є҃: 
Сѣдѧ́щаго на херꙋві́мѣхъ носи́ла є҆сѝ,  ма́терними ѡ҆б̾ѧ́тїи, и҆ то́й сотворѝ держа́вꙋ твою̀, и҆  семꙋ̀ ра́дꙋющесѧ, пое́мъ тѝ: ѡ҆са́нна, мт҃и хрⷭ҇та̀. 
Приснодѣ́вство твоѐ, ꙗ҆́кѡ сто́лпъ недви́жимъ, и҆  глава̀ є҆гѡ̀ превы́ше нб҃съ, и҆ сотвори́ ти велича́нїе  си́льный, дне́сь мі́рови влⷣчца ты̀ є҆сѝ, и҆ пое́мъ тѝ:  ѡ҆са́нна, мт҃и хрⷭ҇та̀. 
Сла́ва, и҆ ны́нѣ, гла́съ то́йже: 
Вои́стиннꙋ бцⷣа ты̀ є҆сѝ, неизрече́нна є҆́сть  сла́ва твоѧ̀, и҆ тогѡ̀ ра́ди велича́емъ тѧ̀, со херꙋві́мы и҆  серафі́мы зовꙋ́ще: ѡ҆са́нна, мт҃и хрⷭ҇та̀. 
Славосло́вїе вели́кое. И҆ ѿпꙋ́стъ. 
На лїтꙋргі́и: Бл҃жє́нны ѿ канѡ́на, пѣ́сни г҃-ѧ и҆  ѕ҃-ѧ, на ѻ҆́смь. Прокі́менъ, гла́съ г҃, пѣ́снь бцⷣы:  Вели́читъ дꙋша̀ моѧ̀ гдⷭ҇а, и҆ возра́довасѧ дꙋ́хъ мо́й ѡ҆  бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀, се́ бо ѿны́нѣ оу҆блажа́тъ мѧ̀  всѝ ро́ди. А҆пⷭ҇лъ къ фїлїпписі́ѡмъ, зача́ло с҃м.  А҆ллилꙋ́їа, гла́съ и҃: Слы́ши дщѝ, и҆ ви́ждь, и҆  приклонѝ оу҆́хо твоѐ. Сті́хъ: Лицꙋ̀ твоемꙋ̀  помо́лѧтсѧ бога́тїи лю́дстїи. Є҆ѵⷢ҇лїе ѿ лꙋкѝ, зача́ло  н҃д. Прича́стенъ: Ча́шꙋ сп҃се́нїѧ прїимꙋ̀ и҆ и҆́мѧ гдⷭ҇не  призовꙋ̀. 
Мл҃тва. (с. 367) 
Ѽ держа́внаѧ влⷣчце прест҃а́ѧ бцⷣе, на  ѡ҆б̾ѧ́тїихъ свои́хъ держа́щаѧ содержа́щаго дла́нїю всю̀  вселе́ннꙋю, цр҃ѧ̀ нб҃снаго. благодари́мъ тѧ̀ за  неизрече́нное млⷭ҇рдїе твоѐ, ꙗ҆́кѡ бл҃говоли́ла є҆сѝ  ꙗ҆ви́ти на́мъ грѣ̑шнымъ сїю̀ ст҃ꙋ́ю чꙋдотво́рнꙋю і҆кѡ́нꙋ  твою̀ во днѝ сїи̑. бл҃годари́мъ тѧ̀, ꙗ҆́кѡ призрѣ́ла  є҆сѝ съ высоты̀ ст҃ы́ѧ своеѧ̀ на ча̑дъ правосла́вныхъ, и҆  ꙗ҆́кѡ со́лнце свѣ́тлое, оу҆веселѧ́еши ны́нѣ и҆знемо́гшыѧ  ѿ печа́ли ѻ҆чеса̀ на̑ша пресла́достнымъ зрѣ́нїемъ  держа́внагѡ ѻ҆́браза твоегѡ̀! ѽ пребл҃гослове́ннаѧ мт҃и  бж҃їѧ, держа́внаѧ помо́щнице, крѣ́пкаѧ застꙋ́пнице,  бл҃годарѧ́ще тѧ̀ со стра́хомъ и҆ тре́петомъ, ꙗ҆́кѡ рабѝ  непотре́бнїи, мы̀ припа́даемъ, со оу҆миле́нїемъ, съ  сокрꙋше́нїемъ серде́чнымъ, со слеза́ми мо́лимъ тѧ̀: вкоренѝ  въ сердца́хъ всѣ́хъ на́съ пра́вдꙋ, ми́ръ и҆ ра́дость ѡ҆  дс҃ѣ ст҃ѣ, водворѝ въ странѣ̀ на́шей тишинꙋ̀,  бл҃годе́нствїе, безмѧте́жїе, любо́вь дрꙋ́гъ къ дрꙋ́гꙋ  нелицемѣ́рнꙋю! держа́вою твое́ю всеси́льною поддержѝ  на́съ, сла́быхъ, малодꙋ́шныхъ, немощны́хъ, оу҆ны́лыхъ,  подкрѣпѝ, возста́ви. ꙗ҆́кѡ да под̾ держа́вою твое́ю  всегда̀ храни́ми, пое́мъ и҆ велича́емъ и҆ сла́вимъ тѧ̀,  держа́внꙋю застꙋ́пницꙋ ро́да хрⷭ҇тїа́нскагѡ во вѣ́ки  вѣкѡ́въ. а҆ми́нь. 
И҆́на мл҃тва. 
Ѽ мі́ра застꙋ́пнице, мт҃и всепѣ́таѧ, со стра́хомъ,  вѣ́рою и҆ любо́вїю припа́дающе предъ чⷭ҇тно́ю і҆кѡ́ною  твое́ю держа́вною, оу҆се́рднѡ мо́лимъ тѧ̀: не ѿвратѝ  лица̀ твоегѡ̀ ѿ прибѣга́ющихъ къ тебѣ̀, оу҆молѝ,  млⷭ҇рднаѧ мт҃и свѣ́та, сн҃а твоего̀ и҆ бг҃а на́шего,  сладча́йшаго гдⷭ҇а і҆и҃са хрⷭ҇та̀, да сохрани́тъ въ ми́рѣ  странꙋ̀ на́шꙋ, да оу҆тверди́тъ держа́вꙋ на́шꙋ въ  бл҃годе́нствїи, да и҆зба́витъ на́съ ѿ междоꙋсо́бныѧ бра́ни  и҆ оу҆крѣпи́тъ ст҃ꙋ́ю цр҃ковь на́шꙋ правосла́внꙋю, да  непозы́блемꙋ соблюде́тъ ю҆̀ ѿ невѣ́рїѧ, раско́ла и҆  є҆ресе́й. не и҆́мамы бо и҆ны́ѧ по́мощи, не (с. 368) и҆́мамы  и҆ны́ѧ наде́жды, ра́звѣ тебє̀, пречⷭ҇таѧ дв҃о: ты̀ є҆сѝ  всеси́льнаѧ хрⷭ҇тїа́нъ застꙋ́пница предъ бг҃омъ, пра́ведный  гнѣ́въ є҆гѡ̀ оу҆мѧгча́ющаѧ. и҆зба́ви всѣ́хъ, съ вѣ́рою  тебѣ̀ молѧ́щихсѧ, ѿ паде́нїй грѣхо́вныхъ, ѿ навѣ́та  ѕлы́хъ человѣ̑къ, ѿ гла́да, скорбе́й и҆ болѣ́зней.  да́рꙋй на́мъ дꙋ́хъ сокрꙋше́нїѧ, смире́нїе се́рдца, чⷭ҇тотꙋ̀  помышле́нїй, и҆справле́нїе грѣхо́вныѧ жи́зни и҆  ѡ҆ставле́нїе согрѣше́нїй на́шихъ, да всѝ, бл҃года́рнѣ  воспѣва́юще вели̑чїѧ твоѧ̑, сподо́бимсѧ небе́снагѡ  ца́рствїѧ, и҆ та́мѡ со всѣ́ми ст҃ы́ми просла́вимъ  пречⷭ҇тно́е и҆ великолѣ́пое и҆́мѧ въ трⷪ҇цѣ сла́вимагѡ  бг҃а: ѻ҆ц҃а̀, сн҃а и҆ ст҃а́го дх҃а. а҆ми́нь. 


(с. 368) 
Мѣ́сѧца тогѡ́же въ д҃-й де́нь. 
Преподо́бнагѡ и҆ бл҃говѣ́рнагѡ вели́кагѡ кнѧ́зѧ  данїи́ла а҆леѯа́ндровича моско́вскагѡ. 
На ма́лѣй вече́рни, на Гдⷭ҇и воззва́хъ, стїхи̑ры  на д҃, гла́съ д҃. 
Подо́бенъ: Зва́нный свы́ше: 
Зва́нный свы́ше ѿ го́рнѧгѡ жили́ща, свѣ́тлымъ  оу҆ма̀ ѻ҆́комъ воззрѣ́лъ є҆сѝ, и҆ врє́меннаѧ сегѡ̀  мі́ра кра̑снаѧ ѿве́ргъ, предпоче́тъ же вѣ́чнѡ бꙋ̑дꙋщаѧ,  и҆ ѻ҆́гнь бж҃е́ственныѧ любвѝ въ се́рдце прїе́мъ,  оу҆гото́вилсѧ є҆сѝ къ житїю̀ а҆́гг҃льскомꙋ, оу҆́мъ тво́й  чи́стый ко хрⷭ҇тꙋ̀ (с. 369) впери́въ: є҆мꙋ́же дне́сь  предстоѧ̀, бл҃же́нне кн҃же данїи́ле, молѝ спасти́сѧ дꙋша́мъ  на́шымъ. 
Два́жды. 
Црⷭ҇тва, сла́вы, и҆ са́мъ себѐ ѿре́кшись, съ  ра́достїю хрⷭ҇тꙋ̀ послѣ́довалъ є҆сѝ, и҆ крⷭ҇тъ взѧ́лъ  є҆сѝ на ра́мена своѧ̑, и҆ по не́мъ возше́лъ є҆сѝ въ  вѣчнонетлѣ́ннꙋю сла́вꙋ црⷭ҇тва є҆гѡ̀: є҆мꙋ́же дне́сь  предстоѧ̀, оу҆го́дниче хрⷭ҇то́въ данїи́ле, молѝ спасти́сѧ  дꙋша́мъ на́шымъ. 
Твоѐ се́рдце разжжѐ жела́нїе тезоиме́нное твоемꙋ̀  и҆́мени, къ пꙋтѝ ведꙋ́щемꙋ во гра́дъ нбⷭ҇ный, и҆́мже  ше́ствꙋѧ, ведꙋ́щей тѧ̀ кро́тости и҆ смире́нїю, дости́глъ  є҆сѝ по жела́нїю своемꙋ̀ нбⷭ҇ныхъ ѻ҆би́телей: и҆дѣ́же  дне́сь со а҆́гг҃лы ликꙋ́ѧ, преблаже́нне кн҃же данїи́ле,  молѝ спасти́сѧ дꙋша́мъ на́шымъ. 
Сла́ва, гла́съ ѕ҃: 
Ѿрасль благопло́днѣйшаѧ а҆леѯа́ндрова ко́рене  бы́лъ є҆сѝ, пло́дъ приносѧ̀ добродѣ́телей: въ преподо́бїи  бо и҆ пра́вдѣ и҆ смире́нїи, млⷭ҇тынѧхъ же и҆ чистотѣ̀  ре́вности подража́тель бы́лъ є҆сѝ твоемꙋ̀ роди́телю: и҆  тѣ́ми свѣ́тлѡ оу҆кра́шенъ, простра́нное селе́нїе ст҃ы́ѧ  трⷪ҇цы бы́лъ є҆сѝ: є҆́йже кꙋ́пнѡ ны́нѣ съ роди́телемъ  твои́мъ предстоѧ̀, молѝ ми́рнꙋ бы́ти гра́дꙋ и҆ ѻ҆би́тели  твое́й, и҆ всѣ̑мъ рѡссі̑йскимъ сн҃овѡ́мъ спасти́сѧ. 
И҆ ны́нѣ, бг҃оро́диченъ: 
Никто́же притека́ѧй къ тебѣ̀, посра́мленъ ѿ тебѐ  и҆схо́дитъ, пречⷭ҇таѧ бцⷣе дв҃о: но про́ситъ блгⷣти, и҆  прїе́млетъ дарова́нїе къ поле́зномꙋ проше́нїю. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ ст҃ы́ѧ трⷪ҇цы ꙗ҆ви́лсѧ є҆сѝ, данїи́ле  блаже́нне, тѣ́мже воспѣва́ѧ тѧ̀, ра́дꙋйсѧ, всѝ тебѣ̀  зове́мъ. (с. 370) 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Цр҃їе и҆ кнѧ́зи, и҆ сщ҃е́нныхъ собо́ри, старѣ́йшины  и҆ велмѡ́жи, свѣ́тлѡ дне́сь взыгра́йте, и҆ па́мѧть  бл҃же́ннагѡ въ пѣ́снехъ возвели́чимъ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Восхва́лимъ дне́сь всѝ кнѧзе́й рѡссі́йскихъ  похвалꙋ̀, бл҃же́ннаго кнѧ́зѧ данїи́ла, хранѧ́ща ѻ҆те́чество  своѐ ненавѣ́тнѡ мл҃твами свои́ми. 
Сла́ва, гла́съ и҃: 
Дне́сь весе́лїѧ и҆сполнѧ́етсѧ хра́мъ бг҃а на́шегѡ,  въ не́мже бл҃говѣ́рный кнѧ́зь данїи́лъ, вели́кїй на́шъ  застꙋ́пникъ, мощмѝ ст҃ѡ почива́етъ, и҆ всѣ́хъ вѣ́рнѡ  притека́ющихъ къ честнѣ́й є҆гѡ̀ ра́цѣ ѡ҆сщ҃а́етъ, и҆  и҆сцѣле́нїе да́рꙋѧ, мо́литсѧ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: 
Влⷣчце прїимѝ моли̑твы рабѡ́въ твои́хъ, и҆  и҆зба́ви на́съ ѿ всѧ́кїѧ нꙋ́жды и҆ печа́ли. 
Тропа́рь, гла́съ д҃: 
Кн҃же́нїѧ твоегѡ̀ сла́вꙋ ѿложи́въ, ѡ҆зарѧ́емый  бж҃е́ственною бл҃года́тїю, бг҃омꙋ́дре кнѧ́же данїи́ле, ве́сь  ра́зꙋмъ въ срⷣце ѿ сꙋ́етнагѡ мі́ра сегѡ̀ къ зижди́телю  неꙋкло́ннѡ возложи́лъ є҆сѝ, и҆ ꙗ҆́кѡ ѕвѣзда̀ на  восто́цѣ рѡссі́йскагѡ госꙋда́рства просїѧ́лъ є҆сѝ:  цѣломꙋ́дрїемъ же и҆ равноа́гг҃льнымъ твои́мъ житїе́мъ  тече́нїе до́брѣ соверша́ѧ, вѣ́рꙋ соблю́лъ є҆сѝ  непоро́чнꙋ: тѣ́мъ и҆ по сме́рти просла́ви тѧ̀ бг҃ъ въ  чꙋдесѣ́хъ, ꙗ҆́кѡ и҆сточа́еши и҆сцѣлє́нїѧ вѣ́рнѡ  притека́ющымъ къ чⷭ҇тнѣ́й ра́цѣ твое́й: сегѡ̀ ра́ди дне́сь  пра́зднꙋемъ оу҆спе́нїе твоѐ лю́дїе твоѝ. ты́ же, ꙗ҆́кѡ  и҆́маши дерзнове́нїе ко хрⷭ҇тꙋ̀: молѝ спастѝ ѻ҆те́чество  твоѐ, и҆ ми́рнѣй бы́ти держа́вѣ наслѣ́дїѧ твоегѡ̀. (с.  371) 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На вели́цѣй вече́рни. Бл҃же́нъ мꙋ́жъ: а҃  а҆нтїфѡ́нъ. 
На Гдⷭ҇и воззва́хъ, стїхи̑ры, на и҃, гла́съ ѕ҃.  Подо́бенъ: Всѐ ѿло́жше: 
Всю̀ ѿложи́въ вре́меннꙋю сла́вꙋ мі́ра, сїѧ́нїемъ  дх҃а ст҃а́гѡ просвѣ́щсѧ, данїи́ле бг҃омꙋ́дре, стра̑стнаѧ  взыгра̑нїѧ воздержа́нїемъ и҆зсꙋши́лъ є҆сѝ: и҆ ле́гкое  є҆ѵⷢ҇льское бре́мѧ воспрїѧ́лъ є҆сѝ, крⷭ҇тъ тво́й, и҆  послѣ́дꙋѧ влⷣцѣ хрⷭ҇тꙋ̀, ѡ҆брѣ́лъ є҆сѝ лѣ́ствицꙋ  нбⷭ҇нꙋю: по не́йже восше́дъ, дости́глъ є҆сѝ го́рнѧгѡ  і҆ерⷭ҇ли́ма, и҆ хрⷭ҇то́ва ца́рствїѧ сонаслѣ́дникъ ꙗ҆ви́лсѧ  є҆сѝ: и҆ со а҆́гг҃лы ра́дꙋѧсѧ бж҃е́ственнагѡ лицезрѣ́нїѧ  є҆гѡ̀ наслажда́ешисѧ: є҆го́же молѝ дꙋша́мъ на́шымъ  дарова́ти ми́ръ. ве́лїю ми́лость. 
Всѐ ѿложи́въ нача́льство кнѧже́нїѧ держа́вы  кро́тостїю нра́ва оу҆твержда́ѧсѧ и҆ те́плѣйшимъ жела́нїемъ  къ бг҃ꙋ горѧ̀, мона́шеское житїѐ воспрїѧ́лъ є҆сѝ,  бг҃оподража́тельне кн҃же данїи́ле: всѧ̑ плотска̑ѧ  оу҆вѧди́лъ є҆сѝ мꙋдрова̑нїѧ, и҆ цѣломꙋ́дрїѧ сто́лпъ  показа́лсѧ є҆сѝ, и҆ смиренномꙋ́дрствꙋѧ возвы́силсѧ є҆сѝ  къ го́рнемꙋ жили́щꙋ: и҆дѣ́же вы́нꙋ хрⷭ҇тꙋ̀ бг҃ꙋ предстоѧ̀,  молѝ дꙋша́мъ на́шымъ дарова́ти ми́ръ и҆ ве́лїю ми́лость. 
Всѐ ѿложи́въ наслажде́нїе земны́хъ веще́й,  вы́шнѧгѡ ра́ди наслажде́нїѧ, воздержа́нїю поревнова́лъ  є҆сѝ, и҆ страсте́й пла́мень потща́лсѧ є҆сѝ оу҆гаси́ти  сле́зными пото́ки мл҃твъ твои́хъ: воздержа́нїемъ же и҆  поще́нїемъ, ꙗ҆́кѡ бл҃гово́нною пи́щею напита́лъ є҆сѝ  дꙋ́шꙋ твою̀: тѣ́мже и҆ непоро́чное и҆ пра́ведное житїѐ  проходѧ̀, дости́глъ є҆сѝ влⷣчнѧ прⷭ҇то́ла: ѿѻнꙋ́дꙋже  свѣ́тлостьми ѡ҆зарѧ́ѧсѧ, молѝ цр҃ѧ̀ хрⷭ҇та̀ дꙋша́мъ  на́шымъ дарова́ти ми́ръ и҆ ве́лїю ми́лость. 
Всю̀ возложи́въ на подвигополо́жника наде́ждꙋ,  простра́нный (с. 372) мі́ра пꙋ́ть ѡ҆ста́вивъ, оу҆́зкїй же  и҆ приско́рбный мона́шескагѡ житїѧ̀ ше́ствовалъ є҆сѝ,  бг҃облаже́нне кн҃же данїи́ле: порфѵ́рꙋ, и҆ вѷссо́нъ, и҆  ца́рскꙋю багрѧни́цꙋ, сла́вꙋ же и҆ бога́тство мимотекꙋ́щее въ  ничто́же вмѣни́въ, нбⷭ҇ное бога́тство и҆ сла́вꙋ вѣ́чнꙋю  воспрїѧ́ти оу҆досто́илсѧ є҆сѝ: и҆ ны́нѣ въ нетлѣ́нной  жи́зни пребыва́ѧ, молѝ, є҆мꙋ́же предстои́ши, дарова́ти  дꙋша́мъ на́шымъ ми́ръ и҆ ве́лїю ми́лость. 
И҆́ны стїхи̑ры, гла́съ в҃. 
Кі́ими бж҃е́ственными пѣ́сньми восхва́лимъ  вели́каго кн҃зѧ данїи́ла, въ по́стницѣхъ воздержа́нїѧ  рачи́телѧ: въ кн҃же́нїи млⷭ҇рда нача́лника: вдѡ́въ и҆  сирѡ́тъ предста́телѧ: ни́щихъ пита́телѧ, стра́нныхъ и҆  ско́рбныхъ оу҆тѣ́шителѧ: правосла́вныхъ побо́рника:  вражды̀ прогони́телѧ: ѡ҆би́димыхъ застꙋ́пника: є҆го́же  ра́ди хрⷭ҇то́съ землѝ рѡссі́йстѣй да́рꙋетъ ми́ръ и҆ ве́лїю  ми́лость. 
Кі́ими всепра́зднственными хвала́ми, оу҆блажи́мъ  данїи́ла бл҃же́ннаго, трꙋдолю́бнаго хрⷭ҇то́ва са́да  дѣ́лателѧ: смиренномꙋ́дрїѧ чи́стое зерца́ло: и҆́нокѡвъ  оу҆добре́нїе, прпⷣбныхъ ра́дованїе: а҆́гг҃лѡвъ  собесѣ́дника: нбⷭ҇ныхъ жи́телей сонаслѣ́дника. сла́вꙋ  рѡссі́йскїѧ землѝ: ви́димыхъ вра̑гъ побѣди́телѧ: є҆гѡ́же  ра́ди хрⷭ҇то́съ рѡссі̑йскимъ лю́демъ да́рꙋетъ ми́ръ. ве́лїю  ми́лость. 
Кі́ими похва́льными вѣнцы̀ вѣнча́емъ данїи́ла  премꙋ́драго: кн҃зе́й рѡссі́йскихъ похвалꙋ̀, и҆сто́чника  бж҃е́ственныхъ и҆сцѣле́нїй неѻскꙋ́днаго: чи́стое и҆  нескве́рное ст҃ы́ѧ трⷪ҇цы жили́ще: рѣ́кꙋ чꙋде́съ  неисчерпа́емꙋ: добродѣ́телей пра́вило: безпло́дныхъ житїѧ̀  подража́телѧ: нбⷭ҇наго граждани́на: є҆гѡ́же ра́ди хрⷭ҇то́съ  ва̑рварскїѧ пѡ́лчища низложѝ, и҆мѣ́ѧй ве́лїю ми́лость. 
Кі́ими радостотво́рными оу҆ста́ми возвели́чимъ  данїи́ла, свѣ́тлꙋю (с. 373) ѕвѣздꙋ̀, на мы́сленнѣй  тве́рди рѡссі́йской просїѧ́вшꙋю, те́плаго застꙋ́пника гра́дꙋ  на́шемꙋ: сꙋ́щымъ въ бѣда́хъ ско́раго поспѣ́шника: и҆  всѣ́хъ притека́ющихъ къ немꙋ̀ и҆зба́вителѧ: въ бра́нѣхъ  мꙋ́жа непобѣди́ма: є҆гѡ́же ра́ди хрⷭ҇то́съ вра̑жїѧ  шата̑нїѧ низложи́въ, лю́демъ свои́мъ дарова̀ ми́ръ и҆ ве́лїю  ми́лость. 
Сла́ва, гла́съ ѕ҃. 
Прїиди́те празднолю́бныхъ собо́ри, бг҃омъ  вѣнча́ннїи ца́рїе со кнѧ́зи, ст҃и́тели со і҆ерє́и, мона́хи  со все́мъ хрⷭ҇толюби́вымъ мно́жествомъ свѣ́тлый ли́къ  соста́влше, даві́дскꙋю воспое́мъ пѣ́снь добропло́дной  ѿ́расли а҆леѯа́ндровой бг҃облаже́нномꙋ кнѧ́зю данїи́лꙋ:  се́й бо насажде́нъ въ бл҃же́нномъ домꙋ̀ ѻ҆ц҃а̀ своегѡ̀,  ꙗ҆́кѡ фі́нїѯъ высокове́рхїй въ добродѣ́телехъ  процвѣ́лъ, и҆ да́же до преставле́нїѧ вѣ́ренъ бы́сть  подража́тель всѣ́хъ дѣ́лъ роди́телѧ своегѡ̀: и҆ ны́нѣ съ  ни́мъ въ нб҃сѣ́хъ кꙋ́пнѡ ликовствꙋ́ѧ, мо́литсѧ непреста́ннѡ  сохрани́тисѧ ѻ҆те́чествꙋ своемꙋ̀ и҆ держа́вѣ на́шей,  побѣ́дꙋ на сꙋпоста́ты да́рꙋѧй моли́твами свои́ми. 
И҆ ны́нѣ, бг҃оро́диченъ: 
Кто̀ тебѐ не оу҆блажи́тъ прест҃а́ѧ дв҃о; кто́ ли  не воспое́тъ твоегѡ̀ пречⷭ҇таго ржⷭ҇тва̀; безлѣ́тнѡ бо ѿ  ѻ҆ц҃а̀ возсїѧ́вый сн҃ъ є҆диноро́дный: то́йже ѿ тебѐ  чⷭ҇тыѧ про́йде, неизрече́ннѡ вопло́щсѧ, є҆стество́мъ бг҃ъ  сы́й и҆ є҆стество́мъ бы́въ человѣ́къ на́съ ра́ди, не по  двою̀ лицꙋ̀ раздѣлѧ́емый, но во двою̀ є҆стествꙋ̀ несли́тнѡ  познава́емый. того̀ молѝ чⷭ҇таѧ, всебл҃же́ннаѧ,  поми́ловатисѧ дꙋша́мъ на́шымъ. 
Вхо́дъ. Прокі́менъ днѐ. Чтє́нїѧ трѝ. 
При́тчей чте́нїе. 
Па́мѧть пра́веднагѡ съ похвала́ми, и҆ бл҃гослове́нїе  гдⷭ҇не на главѣ̀ є҆гѡ̀. Бл҃же́нъ чл҃вѣ́къ, и҆́же  ѡ҆брѣ́те премꙋ́дрость: и҆ сме́ртенъ, и҆́же (с. 374)  оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та, и҆ сребра̀ сокрѡ́вища. Честнѣ́йшаѧ же є҆́сть  ка́менїй многоцѣ́нныхъ: все́ же чⷭ҇тно́е недосто́йно є҆ѧ̀  є҆́сть. Долгота́ бо дне́й, и҆ лѣ́та живота̀ въ десни́цѣ  є҆ѧ̀: въ шꙋ́йцѣ же є҆ѧ̀ бога́тство и҆ сла́ва. ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. Послꙋ́шайте оу҆̀бо менѐ, ѽ ча̑да,  честна̑ѧ бо рекꙋ̀ и҆ бл҃же́нъ человѣ́къ, и҆́же пꙋтѝ моѧ̑  сохрани́тъ: и҆схо́ди бо моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ чл҃вѣ́чєскимъ,  ꙗ҆́кѡ а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ  и҆ смы́слъ а҆́зъ призва́хъ, мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ любѧ́щыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆̀бо неѕло́бивїи кова́рство,  ненака́заннїи же прилага́йте сердца̀. Послꙋ́шайте менѐ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, ме́рзски  же предо мно́ю оу҆стны̀ лжи̑выѧ. Съ пра́вдою всѝ глаго́лы  оу҆́стъ мои́хъ: ничто́же въ ни́хъ стро́потно, нижѐ  развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
При́тчей чте́нїе. 
Оу҆ста̀ пра́веднагѡ ка́плютъ премꙋ́дрость, ѧ҆зы́къ  же непра́веднагѡ поги́бнетъ. Оу҆стнѣ̀ мꙋже́й првⷣныхъ  ка́плютъ блгⷣти, оу҆ста́ же нечести́выхъ развраща́ютсѧ.  Мѣ́рила льсти̑ваѧ ме́рзость пред̾ гдⷭ҇емъ: вѣ́съ же  пра́ведный прїѧ́тенъ є҆мꙋ̀ И҆дѣ́же а҆́ще вни́детъ  досажде́нїе, та́мѡ и҆ безче́стїе: оу҆ста́ же смире́нныхъ  поꙋча́ютсѧ премꙋ́дрости. Соверше́нїе пра́выхъ наста́витъ  и҆̀хъ, и҆ поползнове́нїе ѿрица́ющихсѧ оу҆пасе́тъ и҆̀хъ.  Не по́льзꙋютъ и҆мѣ́нїѧ въ де́нь ꙗ҆́рости, пра́вда же (с.  375) и҆зба́витъ ѿ сме́рти. Оу҆́меръ пра́ведный, ѡ҆ста́ви  раска́ѧнїе: нарꙋ́чна же быва́етъ и҆ посмѣѧ́тельна  нечести́выхъ па́гꙋба. Пра́вда непоро́чнагѡ и҆справлѧ́етъ  пꙋтѝ, въ нече́стїе же па́даетъ непра́вда. Пра́вда мꙋже́й  пра́выхъ и҆зба́витъ и҆̀хъ: безсовѣ́тїемъ же плѣнѧ́ютсѧ  беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ  наде́жда: похвала́ же нечести́выхъ поги́бнетъ. Пра́ведникъ  ѿ ло́ва оу҆бѣ́гнетъ, въ негѡ́же мѣ́сто предае́тсѧ  нечести́вый. Во оу҆стѣ́хъ нечести́выхъ сѣ́ть гра́жданѡмъ,  чꙋ́вство же пра́ведныхъ бл҃гопоспѣ́шное. Во бл҃ги́хъ  првⷣныхъ и҆спра́витсѧ гра́дъ, и҆ въ поги́бели нечести́выхъ  ра́дованїе. Во бл҃гослове́нїи пра́выхъ возвы́ситсѧ гра́дъ,  оу҆сты́ же нечести́выхъ раскопа́етсѧ. Рꙋга́етсѧ гра́жданѡмъ  лише́нный ра́зꙋма, мꙋ́жъ же мꙋ́дрый безмо́лвїе во́дитъ. 
Премꙋ́дрости соломѡ́ни чте́нїе. 
Првⷣныхъ дꙋ́шы въ рꙋцѣ̀ бж҃їей, и҆ не прико́снетсѧ  и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ  оу҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ: и҆  є҆́же ѿ на́съ ше́ствїе сокрꙋше́нїе, ѻ҆ни́ же сꙋ́ть въ  ми́рѣ. И҆́бо пред̾ лице́мъ чл҃вѣ́ческимъ, а҆́ще и҆ мꙋ́кꙋ  прїи́мꙋтъ, оу҆пова́нїе и҆́хъ безсме́ртїѧ и҆спо́лнено. И҆  вма́лѣ нака́зани бы́вше, вели́кими бл҃годѣ́тельствовани  бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀ и҆ ѡ҆брѣ́те и҆̀хъ  достѡ́йны себѣ̀. Ꙗ҆́кѡ зла́то въ горни́лѣ, и҆скꙋсѝ  и҆̀хъ, и҆ ꙗ҆́кѡ всепло́дїе же́ртвенное, прїѧ́тъ ѧ҆̀. И҆ во  вре́мѧ посѣще́нїѧ и҆́хъ возсїѧ́ютъ: и҆ ꙗ҆́кѡ и҆́скры по  сте́блїю, потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ  людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀. Ꙗ҆́кѡ блгⷣть и҆ млⷭ҇ть въ  прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
На лїті́и стїхи̑ры, гла́съ г҃: самогла́сны. (с. 376) 
Бг҃оизбра́ннаѧ степеннорѡссі́йскаѧ ѿрасль и҆  наслѣ́дникъ держа́внагѡ прⷭ҇то́ла бы́лъ є҆сѝ, бг҃омꙋ́дре  кн҃же данїи́ле: на земли́ бо живѧ̀, оу҆́мнаѧ ѻ҆чеса̀ твоѧ̑  возводи́лъ є҆сѝ къ живꙋ́щемꙋ на нб҃сѣ́хъ бг҃ꙋ, и҆ ны́нѣ  все́лшисѧ съ весе́лїемъ во дво́ръ нб҃сный, бл҃же́нныѧ дꙋшѝ  твоеѧ̀ оу҆́мнꙋю зѣ́ницꙋ ѡ҆браща́й на странꙋ̀ рѡссі́йскꙋю,  и҆ призира́й на держа́вꙋ наслѣ́дїѧ твоегѡ̀ и҆ на гра́дъ  тво́й и҆ на ѻ҆би́тель твою̀ ст҃ꙋ́ю: въ не́йже  многоцѣлє́бныѧ мо́щи твоѧ̑ ст҃ы̑ѧ хрⷭ҇то́вою бл҃гостїю  сꙋ́ть храни́мы. 
Бл҃же́нныѧ дꙋшѝ твоеѧ̀ бг҃озда́нный хра́мъ  многоцѣ́нными бл҃голѣ́пныхъ добродѣ́телей би́серы  оу҆краси́въ, и҆ покори́въ хꙋ́ждшее тѣломꙋдрова́нїе лꙋ́чшей  бг҃оѻбра́знѣй дꙋшѝ твое́й, въ го́рнїй гра́дъ і҆ерⷭ҇ли́мъ  всели́лсѧ є҆сѝ: въ не́мже свѣтоза́рнагѡ вѣ́чнагѡ  блаже́нства лꙋче́й ѡ҆блиста́емый, со а҆́гг҃льскими  торжествꙋ́еши ли́ки: молѝ ст҃е бж҃е́ственнꙋю трⷪ҇цꙋ спастѝ  всѣ́хъ правовѣ́рныхъ чтꙋ́щихъ ст҃ꙋ́ю па́мѧть твою̀, и҆  селе́нїй пра́ведныхъ сподо́бити. 
Кро́ткаго и҆ смире́ннаго се́рдцемъ возлюби́въ  хрⷭ҇та̀, киче́нїе возненави́дѣлъ є҆сѝ, и҆ дш҃еполе́знымъ  смире́нїѧ пꙋте́мъ ше́ствовавъ, ѡ҆ста́вѧ кн҃жескꙋю вла́сть и҆  многосꙋ́етное мїрско́е житїѐ, всели́лсѧ є҆сѝ въ мнⷭ҇ты́рь  бг҃оꙋго́днагѡ мона́шескагѡ по́двига, пресла́вне чꙋдотво́рче  кн҃же данїи́ле, въ не́мже бл҃гі́й послꙋ́шникъ бы́въ,  бг҃опоспѣ́шнѡ смиренномꙋ́дрїемъ въ нбⷭ҇ныѧ вше́лъ є҆сѝ  ѡ҆би́тели: и҆́хже и҆ на́мъ сподо́битисѧ хрⷭ҇тꙋ̀ гдⷭ҇ꙋ і҆и҃сꙋ  помоли́сѧ. 
Сла́ва, гла́съ д҃: 
Весели́сѧ и҆ ра́дꙋйсѧ црⷭ҇твꙋющїй гра́де Москво̀, и҆  да и҆гра́ютъ сы́ны твоѧ̑ въ тебѣ̀ свѣ́тлѡ торжествꙋ́юще,  въ па́мѧть бл҃говѣ́рнагѡ кн҃зѧ данїи́ла, ѿ ко́рене  а҆леѯа́ндрова произра́стша, вдѡ́въ, сирѡ́тъ и҆ (с. 377)  ни́щихъ пита́телѧ, скорбѧ́щихъ оу҆тѣ́шителѧ, и҆  прибѣга́ющихъ ско́ра помо́щника и҆ застꙋ́пника: є҆гѡ́же  дне́сь честнѣ́й ра́цѣ предстоѧ́ще, бл҃гоговѣ́йнѡ  покланѧ́ющесѧ возопїе́мъ: бг҃облаже́нне кн҃же данїи́ле,  моли́твами твои́ми да́рꙋй лю́демъ твои̑мъ ми́ръ и҆ ве́лїю  ми́лость. 
И҆ ны́нѣ, бг҃оро́диченъ: 
При́зри на молє́нїѧ твои́хъ ра̑бъ всенепоро́чнаѧ,  оу҆толѧ́ющи лю̑таѧ на ны̀ вѡста́нїѧ, всѧ́кїѧ ско́рби на́съ  и҆змѣнѧ́ющи. тѧ́ бо є҆ди́нꙋ, тве́рдое и҆ и҆звѣ́стное  оу҆тверже́нїе и҆́мамы, и҆ твоѐ предста́тельство  стѧжа́хомъ, да не постыди́мсѧ влⷣчце, тѧ̀ призыва́ющїи.  потщи́сѧ на оу҆моле́нїе, тебѣ̀ вѣ́рнѡ вопїю́щихъ:  ра́дꙋйсѧ влⷣчце, всѣ́хъ по́моще, ра́досте и҆ покро́ве, и҆  спасе́нїе дꙋ́шъ на́шихъ. 
На стїхо́внѣ стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Зва́нїю влⷣки твоегѡ̀ хрⷭ҇та̀, и҆́же речѐ: грѧдѝ  въ слѣ́дъ менѐ, оу҆се́рднѡ послѣ́довалъ є҆сѝ,  бг҃омꙋ́дре кн҃же данїи́ле, взе́мъ бо крⷭ҇тъ непобѣди́мое  ѻ҆рꙋ́жїе, на стра̑сти па̑гꙋбныѧ мꙋ́жески оу҆крѣпи́всѧ,  побѣди́лъ є҆сѝ ви́димыхъ и҆ неви́димыхъ врагѡ́въ  пѡ́лчища, и҆ здѣ̀ пожи́въ бг҃оꙋго́днѡ, ны́нѣ на нб҃сѣ́хъ  почива́еши съ ми́ромъ. 
Сті́хъ: Честна̀ пред̾ гдⷭ҇емъ сме́рть прпⷣбныхъ  є҆гѡ̀. 
Терпѣ́нїе мно́гое стѧжа́въ ѿ зави́ствꙋющихъ на  твоѐ ѻ҆те́чественное наслѣ́дїе, премо́глъ є҆сѝ всѧ̑  приключи́вшыѧсѧ напа̑сти, бл҃говѣ́рный кн҃же данїи́ле,  благомо́щнымъ посто́мъ и҆ бг҃опрїѧ́тною моли́твою, нбⷭ҇наѧ  дарѡва́нїѧ ѿ хрⷭ҇та̀ прїе́мъ врачева́ти всѧ̑кїѧ бѡлѣ́зни:  да́рꙋй оу҆́бѡ и҆ на́мъ всѧ́кихъ бѣ́дъ свобожде́нїе. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. (с. 378) 
Бг҃омꙋ́дреннымъ смы́сломъ въ за́повѣдехъ бж҃їихъ  пре́былъ є҆сѝ тве́рдъ, правосла́вною оу҆крѣплѧ́емь  вѣ́рою: крѣ́пцѣ ѡ҆правда̑нїѧ гдⷭ҇нѧ соверша́ѧ,  бг҃облаже́нне кн҃же данїи́ле, житїѧ̀ цѣломꙋ́дрїемъ въ  по́стничествѣ пожи́лъ є҆сѝ: бг҃опрїѧ́тными моли́твами  оу҆диви́лъ є҆сѝ лю́ди своѧ̑, и҆́мже и҆спросѝ оу҆  хрⷭ҇та̀ бг҃а ве́лїю ми́лость. 
Сла́ва, гла́съ ѕ҃: 
Возсїѧ̀ дне́сь ра́достнаѧ па́мѧть всѣ̑мъ  благочєсти́вымъ лю́демъ, па́че же гра́дꙋ москвѣ̀, въ  не́мже лежа́тъ ст҃ы̑ѧ мо́щи всеблаже́ннагѡ кнѧ́зѧ данїи́ла,  и҆́же къ честнѣ́й є҆гѡ̀ ра́цѣ вѣ́рнѡ приходѧ́щихъ ѿ  бѣ́дъ и҆збавлѧ́етъ, и҆ вра̑жїѧ навѣ́ты разорѧ́етъ,  ѻ҆те́чествꙋ оу҆строѧ́етъ ми́ръ, и҆ ѡ҆ всѣ́мъ ро́дѣ  рѡссі́йскомъ непреста́ннѡ мо́литъ всебл҃га́го бг҃а, да ѿ  всѧ́кихъ бѣ́дъ и҆ напа́стей и҆зба́влшесѧ, полꙋ́чимъ всѝ  моли́твами є҆гѡ̀ ца́рство нбⷭ҇ное. 
И҆ ны́нѣ: бг҃оро́диченъ: 
Творе́цъ и҆ и҆зба́витель мо́й пречⷭ҇таѧ, хрⷭ҇то́съ  гдⷭ҇ь, и҆з̾ твои́хъ ложе́снъ проше́дъ, въ мѧ̀ ѡ҆болкі́йсѧ,  пе́рвыѧ клѧ́твы а҆да́ма свободѝ. тѣ́мже тѝ всечⷭ҇таѧ,  ꙗ҆́кѡ бж҃їи мт҃ри же и҆ дв҃ѣ, вои́стиннꙋ, вопїе́мъ  немо́лчнѡ, ра́дꙋйсѧ а҆́гг҃льски, ра́дꙋйсѧ влⷣчце,  предста́тельство и҆ покро́ве, и҆ спасе́нїе дꙋ́шъ на́шихъ. 
На бл҃гослове́нїи хлѣ́бѡвъ, тропа́рь гла́съ д҃,  два́жды: пи́санъ на ма́лѣй вече́рни: и҆ Бцⷣе дв҃о: И҆  чте́нїе. На оу҆́трени на Бг҃ъ гдⷭ҇ь, тропа́рь ст҃а́гѡ,  два́жды: Сла́ва, и҆ ны́нѣ, бг҃оро́диченъ: Є҆́же ѿ  вѣ́ка оу҆тае́ное: 
По а҃-мъ стїхосло́вїи сѣда́ленъ, гла́съ є҃, 
Подо́бенъ: Собезнача́льное сло́во: 
Бл҃гі́й ꙗ҆ре́мъ и҆ ле́гкое є҆ѵⷢ҇лїѧ за́повѣдей  бж҃їихъ бре́мѧ, бг҃омꙋ́дренне, возжела́лъ є҆сѝ носи́ти,  досточꙋ́дне кнѧ́же данїи́ле, и҆ въ таково́мъ трꙋдѣ̀ и҆  по́двизѣ велїа́рѡва ѕлокѡ́знства попра́въ, не (с. 379)  ѡ҆бремени́лсѧ є҆сѝ грѣха́ми, добродѣ́тельми же  благоꙋкра́силсѧ є҆сѝ: тѣ́мъ и҆ ле́гкѡ преше́лъ є҆сѝ въ  нбⷭ҇ныѧ ѻ҆би́тєли. 
Два́жды. 
Сла́ва, и҆ ны́нѣ, бг҃оро́диченъ: 
Тебѐ нбⷭ҇нꙋю цр҃цꙋ, дв҃ꙋ и҆ бцⷣꙋ всѝ ро́ди  блажи́мъ: ты́ бо є҆ди́на крѣ́пкаѧ и҆ те́плаѧ  предста́тельница ро́дꙋ человѣ́ческомꙋ: непреста́ннѡ оу҆́бѡ  молѝ, є҆го́же родила̀ є҆сѝ па́че є҆стества̀ бг҃а  сло́ва, да грѣхо́внагѡ тѧ́жка бре́мене свободи́тъ ны̀, и҆  црⷭ҇твїѧ своегѡ̀ наслѣ́дники пока́жетъ. 
По в҃-мъ стїхосло́вїи сѣда́ленъ, гла́съ д҃.  Подо́бенъ: Оу҆диви́сѧ і҆ѡ́сифъ: 
По ѻ҆́бразꙋ бж҃їю благоро́дїе бг҃отво́рныѧ дꙋшѝ  и҆мѣ́ѧ, ѻ҆́ч҃е прпⷣбне и҆ чꙋдотво́рче данїи́ле,  непреста́ннѡ во все́мъ твое́мъ житїѝ, бг҃отворѧ́щей всѣ́хъ  сꙋ́щихъ винѣ̀, трⷪ҇ческомꙋ въ бж҃ествѣ̀ є҆ди́нствꙋ  воспере́нъ бг҃омы́сленнѣ бы́лъ є҆сѝ: тѣ́мже и҆ по  подо́бїю всѧ́кимъ достодо́лжнствомъ бл҃гоче́стїѧ  благоꙋкраси́лсѧ є҆сѝ соверше́нне: молѝ творца̀ на́шего  гдⷭ҇а, да на́съ согрѣ́шшихъ спасе́тъ, и҆ по подо́бїю  благочести́вы сотвори́тъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆диви́шасѧ всѧ̑ нбⷭ҇наѧ чинѡнача́лїѧ, и҆ на  землѝ живꙋ́щїи человѣ́цы ѡ҆ тебѣ̀, бг҃ома́ти влⷣчце,  ꙗ҆́кѡ сподо́биласѧ є҆сѝ преесте́ственнѡ роди́ти пло́тїю  ѵ҆поста́сное бг҃а ѻ҆ц҃а̀ сло́во, и҆ ꙗ҆́кѡ мы́сленный  кївѡ́тъ, содержа́вшїй въ себѣ̀, не мѡѷсе́овы бг҃ѡпи́санныѧ  скрыжа̑ли, но са́мꙋю ѵ҆поста́сь трⷪ҇чныѧ зарѝ,  законода́телѧ ве́тхагѡ и҆ но́вагѡ завѣ́та і҆и҃са хрⷭ҇та̀  гдⷭ҇а на́шегѡ: и҆́мже прешла̀ є҆сѝ пло́тїю въ гѡ́рнѧѧ  жили̑ща: є҆го́же, пречⷭ҇таѧ дв҃о, молѝ спастѝ дꙋ́шы  на́шѧ. 
Посе́мъ полѷеле́й: та́же припѣ́въ, со стїха́ми: 
Оу҆блажа́емъ тѧ̀, бл҃говѣ́рный кнѧ́же данїи́ле, и҆  чте́мъ ст҃ꙋ́ю па́мѧть твою̀: ты́ бо мо́лиши ѡ҆ на́съ хрⷭ҇та̀  бг҃а на́шего. (с. 380) 
Ѱало́мъ со стїхѝ прпⷣбническїй. По полѷеле́и,  сѣда́ленъ гла́съ и҃. 
Подо́бенъ: Премꙋ́дрости: 
Бл҃гоче́стнѡ и҆ ст҃ѡ житїѐ твоѐ соверши́въ,  бг҃оꙋго́денъ показа́лсѧ є҆сѝ власти́тель и҆мени́тагѡ  гра́да москвы̀: престо́лъ и҆мѣ́ѧ, и҆ держа́вꙋ вла́сти  твоеѧ̀ оу҆правлѧ́ѧ бг҃озако́ннѣ, и҆ въ бг҃а и҆́стиннаго  вѣ́рꙋѧ, ѿ всѣ́хъ врагѡ́въ цр҃ковь ст҃ꙋ́ю и҆ всѧ̑ лю́ди  защища́ѧ, непобѣди́мь ꙗ҆ви́лсѧ є҆сѝ, данїи́ле  приснопа́мѧтнѣ ѻ҆́ч҃е на́шъ: бг҃оꙋдобри́всѧ же  мона́шескимъ житїе́мъ, и҆ а҆́гг҃льски во ѻ҆би́тели  смиренномꙋ́дрствꙋѧ, на ве́рхъ добродѣ́телей возше́лъ  є҆сѝ, прекра́снагѡ раѧ̀ наслѣ́дїе прие́мь: молѝ хрⷭ҇та̀  гдⷭ҇а прегрѣше́нїй ѡ҆ставле́нїе дарова́ти чтꙋ́щымъ ст҃ꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ра́дꙋйсѧ бцⷣе дв҃о мт҃и всечⷭ҇таѧ, непоро́чное  вѣ́чныѧ жи́зни зерца́ло: бг҃а ѻ҆ц҃а̀ бл҃говоле́нїе: бг҃а  сн҃а жили́ще: бг҃а дх҃а ст҃а́гѡ дѣ́йство: є҆ди́нагѡ  трїѷпоста́снагѡ бж҃ества̀ бл҃гоꙋкраше́ннаѧ и҆ соверше́ннаѧ  чистоты̀ ѻ҆би́тель: ра́дꙋйсѧ ключꙋ̀ црⷭ҇тва нбⷭ҇нагѡ,  ѿверза́ющїй вхо́дъ всѣ̑мъ къ тебѣ̀ притека́ющымъ, и҆  зовꙋ́щымъ тебѣ̀: ра́дꙋйсѧ влⷣчце, пода́ждь всѣ̑мъ  здра́вое, и҆ бл҃говре́менное пребыва́нїе, и҆ вѣ́чна раѧ̀ со  ст҃ы́ми всѣ́ми наслѣ́дїе. 
Степе́нна, а҃-й а҆нтїфѡ́нъ, д҃-гѡ гла́са. Прокі́менъ,  гла́съ д҃: Честна̀ пред̾ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе матѳе́а,  зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Прїиди́те дне́сь держа́внагѡ гра́да москвы̀ наро́ди,  во ѻ҆би́тель вели́кагѡ и҆ чꙋ́днагѡ кнѧ́зѧ данїи́ла, въ  де́нь пра́здника є҆гѡ̀ (с. 381) веселѧ́щесѧ, и҆ въ хра́мъ  бг҃а на́шегѡ вни́демъ, и҆ къ ра́цѣ моще́й оу҆го́дника  є҆гѡ̀ прите́кше, дх҃о́вный соста́вимъ ли́къ, пѣ́сненными  похвала́ми воспое́мъ, гл҃юще: ра́дꙋйсѧ земны́й а҆́гг҃ле,  и҆́же а҆́гг҃льскомꙋ житїю̀ подража́вый чи́стымъ житїе́мъ  свои́мъ: ра́дꙋйсѧ граждани́не нбⷭ҇ный, и҆ вѣ́чныѧ ра́дости  наслѣ́дниче, и҆́же прїе́мый бл҃гі́й ꙗ҆ре́мъ влⷣки своегѡ̀  хрⷭ҇та̀, и҆ легкѡ̀ понесы́й: и҆ ны́нѣ преблаже́нне кн҃же  данїи́ле, воспрїе́мый мздꙋ̀ трꙋдѡ́въ свои́хъ, и҆ вше́дый въ  ра́дость гдⷭ҇а твоегѡ̀, и҆ ꙗ҆́кѡ и҆мѣ́ѧ дерзнове́нїе къ  немꙋ̀, молѝ въ ми́рѣ пребыва́ти всѣ̑мъ, правосла́внѡ  чтꙋ́щымъ ст҃ꙋ́ю па́мѧть твою̀ полꙋчи́ти ѿ хрⷭ҇та̀ бг҃а  ве́лїю ми́лость. 
Канѡ́нъ бцⷣы со і҆рмосо́мъ на ѕ҃: и҆ ст҃а́гѡ два̀  канѡ́на на и҃. 
Канѡ́нъ ст҃а́гѡ, є҆гѡ́же краегране́сїе си́це.  Послѝ мнѣ̀ благода́ть твою̀ хрⷭ҇тѐ, да просла́влю  твоего̀ оу҆го́дника. 
Пѣ́снь а҃. І҆рмо́съ: гла́съ д҃. 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крⷭ҇тоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни,  побѣди́лъ є҆́сть. 
Просвѣти́ ми оу҆́мъ, и҆ ѡ҆зарѝ моѧ̑ чꙋ̑вства,  согрѣше́нїй мра́къ дꙋшѝ моеѧ̀ ѿгна́въ, хрⷭ҇тѐ бж҃е, да  чи́стою со́вѣстїю возмогꙋ̀ пѣ́снь соста́вити, и҆  возвели́чити твоего̀ оу҆го́дника бл҃же́ннаго кн҃зѧ  данїи́ла. 
Свѣтолꙋ́чными блиста́нїи дх҃а ст҃а́гѡ ѡ҆сїѧва́емый  ꙗ҆ви́лсѧ є҆сѝ пресвѣ́тлый свѣти́льникъ рѡссі́йскїѧ  землѝ бг҃омꙋ́дре кн҃же данїи́ле: тѣ́мъ ны́нѣ  свѣтоза́рномꙋ трⷪ҇ческомꙋ свѣ́тꙋ предстоѧ̀, молѝ ѡ҆  наслѣ́дїи держа́вы твоеѧ̀. 
И҆з̾ мла́да себѐ самаго̀ бг҃ꙋ ѡ҆свѧти́лъ є҆сѝ,  и҆ чре́зъ всю̀ жи́знь твою̀ бы́лъ є҆сѝ и҆́стинный  хрⷭ҇то́ва є҆ѵⷢ҇лїа подража́тель: тѣ́мъ и҆ наслѣ́дникъ  бж҃е́ственнагѡ црⷭ҇твїѧ позна́лсѧ є҆сѝ, приснопа́мѧтне  кн҃же данїи́ле. (с. 382) 
Бг҃оро́диченъ: 
Сѣдѧ́щаго на херꙋві́мѣхъ творца̀ ты̀ є҆ди́на  бг҃оневѣ́сто на ѡ҆б̾ѧ́тїѧхъ носи́ти сподо́биласѧ є҆сѝ,  и҆ ꙗ҆ви́ласѧ є҆сѝ ѿ всѣ́хъ родѡ́въ бг҃а сло́ва  прїѧ́телище досто́йное. 
Дрꙋгі́й канѡ́нъ, гла́съ и҃. Пѣ́снь а҃. І҆рмо́съ: 
Пои́мъ гдⷭ҇ви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Ѡ҆ ца́рствѣ нбⷭ҇нѣмъ вы́нꙋ помышлѧ́ѧ, земнꙋ́ю  ѡ҆ста́вилъ є҆сѝ вла́сть, є҆ди́наго всѣ́хъ цр҃ѧ̀ бг҃а  возлюби́въ: съ ни́мже ны́нѣ водворѧ́ѧсѧ въ нбⷭ҇ныхъ  ѻ҆би́телехъ, молѝ є҆го̀ ѡ҆ чтꙋ́щихъ тѧ̀, досточꙋ́дне  данїи́ле. 
Ѿ са́мыхъ пеле́нъ ма́тернихъ и҆збра́ тѧ влⷣка, и҆  ꙗ҆́кѡ хра́мъ чⷭ҇тый и҆ непоро́чный дꙋ́шꙋ твою̀ ѡ҆ст҃ѝ, и҆  пред̾ꙋгото́ва въ жили́ще себѣ̀, и҆ просла́ви тѧ̀ въ  чꙋдесѣ́хъ бг҃облаже́нне оу҆го́дниче хрⷭ҇то́въ данїи́ле. 
Младе́нецъ по бж҃е́ственномъ роди́телѣ твое́мъ  ѡ҆ста́влшисѧ, бг҃омъ воспи́танъ, и҆ наста́вленъ є҆сѝ,  всѣ́хъ роди́тельскихъ дѣ́лъ и҆́стинное зерца́ло показа́лсѧ  є҆сѝ бл҃же́нне. 
Бг҃оро́диченъ: 
Ꙗ҆́кѡ дв҃ꙋ є҆ди́нꙋ въ жена́хъ тѧ̀ без̾ сѣ́мене  ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: и҆ наде́ждꙋ на тѧ̀ возложи́вше, спаса́емсѧ:  и҆ къ тебѣ̀ прибѣга́юще, ѿ всѧ́кихъ бѣ́дъ  свобожда́емсѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀ хрⷭ҇тѐ, зовꙋ́щи:  ты̀ моѧ̀ крѣ́пость гдⷭ҇и, и҆ прибѣ́жище и҆  оу҆твержде́нїе. 
Зако́нꙋ сп҃совꙋ покарѧ́ющесѧ всесла́вне данїи́ле,  сладостра́стїе (с. 383) плотско́е ѿри́нꙋлъ є҆сѝ:  добродѣ́тельною же дꙋше́ю свѣ́тлѡ просвѣща́ѧсѧ,  небе́снагѡ ца́рствїѧ дости́глъ є҆сѝ. 
Вели́кое цр҃кви бы́лъ є҆сѝ оу҆краше́нїе, въ  не́йже хрⷭ҇тꙋ̀ цр҃ю̀ сла́вы наслѣ́дникъ нбⷭ҇нагѡ хра́ма  показа́лсѧ є҆сѝ бл҃же́нне: и҆дѣ́же со а҆́гг҃лы оу҆жѐ  пѣ́ти творцꙋ̀ оу҆досто́илсѧ є҆сѝ. 
Терпѧ̀ потерпѣ́лъ є҆сѝ гдⷭ҇а, и҆ оу҆слы́ша тѧ̀,  и҆ внѧ́тъ гла́сꙋ непреста́ннагѡ моле́нїѧ твоегѡ̀, и҆ воззва́  тѧ къ вѣ́чномꙋ весе́лїю, ра́йскаго сотвори́въ наслѣ́дника. 
Бг҃оро́диченъ: 
Влⷣчце блага́ѧ, всѣ́хъ творца̀ во оу҆тро́бѣ  твое́й заче́ншаѧ, и҆ ро́ждшаѧ мі́рꙋ сп҃са и҆ гдⷭ҇а: є҆го́же  молѝ, да и҆зба́витъ на́съ ѿ всѧ́кихъ и҆скꙋше́нїй, и҆ въ  чи́стомъ житїѝ соблюде́тъ на́съ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дх҃ъ  мо́й. 
Пло́дными добродѣ́тельми оу҆краша́емь, всѧ́кꙋ  тлѣ́емꙋю сла́дость жите́йскꙋю ꙗ҆́вѣ ѿрази́лъ є҆сѝ, къ  бж҃їей добро́тѣ непреста́ннѡ взира́ющи. 
Ꙗ҆́кѡ оу҆краше́нїемъ чꙋде́съ ѡ҆дѣ́ѧнъ всегда̀  чꙋдотво́рецъ ꙗ҆ви́лсѧ є҆сѝ: мїрска́гѡ оу҆́бѡ вре́да и҆  на́съ и҆зба́ви бл҃же́нне, да пое́мъ вы́нꙋ бг҃а,  просла́вльшаго тѧ̀. 
Цѣломꙋ́дрїе соблю́дши, и҆ є҆ѵⷢ҇льскимъ  оу҆кра́шенъ ра́зꙋмомъ, смиренномꙋ́дрствовалъ є҆сѝ ѡ҆  хрⷭ҇тѣ̀: и҆ ны́нѣ съ ни́мъ вѣ́чнѡ ра́дꙋешисѧ. 
Бг҃оро́диченъ: 
Родила̀ є҆сѝ мт҃и дв҃о чи́стаѧ свѣ́тъ  непристꙋ́пный, и҆́же ве́сь мі́ръ просвѣща́етъ  ꙗ҆сносїѧ́тельными зарѧ́ми своегѡ̀ бж҃ества̀. (с. 384) 
Сѣда́ленъ, гла́съ д҃: 
Ѿ ко́рене блага́гѡ прекра́снаѧ вѣ́твь и҆зра́слъ  є҆сѝ, а҆́ки бл҃гоꙋха́нный крі́нъ добродѣ́тельми  оу҆кра́шенъ бы́лъ є҆сѝ, призира́ѧ ми́лостїю на ни́ща и҆  оу҆бо́га, и҆ на всѧ̑ подвла̑стныѧ тебѣ̀ лю́ди, бл҃же́нне  и҆ приснопа́мѧтне кнѧ́же данїи́ле, ѕлѡвѣ́рныѧ же и҆  враждє́бныѧ въ любо́вь и҆ смире́нїе приклони́въ, въ  бдѣ́нїѧхъ и҆ трꙋдѣ́хъ бг҃оꙋго́днѡ пожи́лъ є҆сѝ, и҆  досто́йнꙋю мздꙋ̀ ѿ гдⷭ҇а твоегѡ̀ прїѧ́лъ є҆сѝ: того̀  оу҆̀бо молѝ, дарова́ти дꙋша́мъ на́шымъ ми́ръ и҆ ве́лїю  ми́лость. 
Сла́ва, и҆ ны́нѣ: бг҃оро́диченъ: 
Бж҃е́ственнаѧ ски́нїа была̀ є҆сѝ є҆ди́на  пречⷭ҇таѧ дв҃о мт҃и, чистото́ю а҆́гг҃лы превозше́дшаѧ, и҆  заче́ншаѧ во оу҆тро́бѣ твое́й пребезнача́льнаго сло́ва,  собезнача́льна же ѻ҆ц҃ꙋ̀, и҆ сего̀ всемꙋ̀ мі́рꙋ  и҆зба́вителѧ ро́ждшаѧ, менѐ па́че всѣ́хъ ѡ҆скверне́на  плотски́ми прегрѣше́ньми ѡ҆чи́сти моли́твъ твои́хъ  бж҃е́ственными вода́ми, подаю́щи дꙋшѝ мое́й ми́ръ и҆ ве́лїю  ми́лость. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀,  со́лнце првⷣное ста̀ въ чи́нѣ свое́мъ, досто́йнѡ  взыва́ющи: сла́ва си́лѣ твое́й гдⷭ҇и. 
Ꙗ҆́коже зла́то ѻ҆гне́мъ, сщ҃е́ннѣйше,  воздержа́нїемъ чⷭ҇тно́е тѣ́ло твоѐ ѡ҆чи́стивъ кра́сно  показа́лъ є҆сѝ творцꙋ̀: сегѡ̀ ра́ди тебѣ̀ порфѵ́рꙋ  нетлѣ́ннꙋ вѣ́чнагѡ бл҃же́нства дарова̀. 
Ро́дъ и҆ бога́тство и҆ держа́вꙋ хрⷭ҇та̀ ра́ди  ѡ҆ста́вивъ, и҆ взе́мъ крⷭ҇тъ сво́й, подвиза́лсѧ є҆сѝ  бг҃олѣ́пнѡ: тѣ́мъ ны́нѣ съ прпⷣбныхъ ли́ки ра́дꙋешисѧ. 
Ревнова́въ въ добродѣ́телехъ бг҃ѡмꙋ́дрымъ  ѻ҆ц҃є́мъ, є҆ѵⷢ҇льское (с. 385) сѣ́мѧ бж҃їѧ словесѐ въ  срⷣцѣ твое́мъ насади́лъ є҆сѝ, и҆ пло́дъ прине́слъ є҆сѝ  влⷣцѣ: тѣ́мъ и҆ мздꙋ̀ ѿ негѡ̀ прїѧ́лъ є҆сѝ  досто́йнꙋю. 
Бг҃оро́диченъ: 
Родила̀ є҆сѝ въ лѣ́то безлѣ́тнаго, пречⷭ҇таѧ,  бы́вша бг҃очеловѣ́ка: того̀ оу҆̀бо прилѣ́жнѡ молѝ, да  свободи́тъ вѣ́чнагѡ мꙋче́нїѧ, и҆ спасе́тъ по ѻ҆́бразꙋ  своемꙋ̀ созда́ннаго человѣ́ка. 
И҆́нъ. І҆рмо́съ: 
Прⷪ҇ро́къ а҆ввакꙋ́мъ оу҆́мныма ѻ҆чи́ма прови́дѣ  гдⷭ҇и, прише́ствїе твоѐ. тѣ́мъ и҆ вопїѧ́ше: ѿ ю҆́га  прїи́детъ бг҃ъ, сла́ва си́лѣ твое́й, сла́ва снисхожде́нїю  твоемꙋ̀. 
Оу҆мертви́лъ є҆сѝ всѧ̑ пло́ти смертоно́сныѧ  стра̑сти блгⷣтїю хрⷭ҇то́вою: тѣ́мъ животво́рными твои́хъ  чꙋде́съ приложе́ньми стра́ждꙋщыѧ ѡ҆живѝ и҆ вра́тъ  сме́ртныхъ и҆зба́ви. 
Щито́мъ ѡ҆гради́вшись бл҃гоче́стїѧ, бы́лъ є҆сѝ,  бл҃же́нне, ѻ҆́бразъ лю́демъ гдⷭ҇нимъ въ нача́лствѣ  кнѧже́нїѧ, и҆ въ пребыва́нїи мона́шества: тѣ́мъ всѝ тебѐ  оу҆блажа́емъ. 
И҆сто́чникъ чꙋде́съ ꙗ҆ви́сѧ гро́бъ тво́й,  бг҃облаже́нне кнѧ́же данїи́ле: къ немꙋ́же вѣ́рою  приходѧ́щїи, и҆ кла́нѧющїисѧ чⷭ҇тнѣ́й твое́й ра́цѣ,  жела́ємаѧ прїе́млютъ и҆сцѣлє́нїѧ. 
Бг҃оро́диченъ: 
Мт҃рь тѧ̀ бж҃їю вѣ́мы всѝ, и҆ по ржⷭ҇твѣ̀  ꙗ҆́вльшꙋюсѧ нетлѣ́ннꙋ дв҃ꙋ: тѣ́мъ молѝ и҆з̾ тебѐ  ро́ждшагосѧ, да и҆зба́витъ вѣ́чнагѡ тлѣ́нїѧ всѣ́хъ  вѣ́рою воспѣва́ющихъ тѧ̀. 
Пѣ́снь є҃. І҆рмо́съ: 
Ты̀ гдⷭ҇и мо́й свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣдѣ́нїѧ,  вѣ́рою воспѣва́ющыѧ тѧ̀. (с. 386) 
Ѻ҆гне́мъ любвѐ бж҃їѧ непреста́ннѡ распалѧ́ѧсѧ,  ѡ҆ста́вивъ мі́ръ, во ѻ҆би́тели мона́шествовати и҆зво́лилъ  є҆сѝ, всечⷭ҇тне: тѣ́мъ дарова́ньми дх҃а ст҃а́гѡ  ѡ҆богаще́нъ, чꙋдодѣ́йствомъ лю́ди спаса́еши. 
Сѐ хра́мъ тво́й чꙋдесы̀, всебл҃голѣ́пнѡ, ꙗ҆́кѡ  ѕвѣзда́ми свѣ́тлыми оу҆краша́етсѧ, и҆ веселѧ́сѧ всегда̀  блажи́тсѧ, и҆ всечⷭ҇тнꙋ́ю твою̀ па́мѧть пра́зднꙋетъ  благочⷭ҇тнѡ, вели́кїй чꙋдотво́рче данїи́ле. 
Разли́чныхъ напа́стей и҆ бѣ́дъ нахожде́нїе твои́ми  мл҃твами ѿразѝ, бг҃облаже́нне кн҃же данїи́ле, и҆ всѣ̑мъ  оу҆се́рднѡ соверша́ющымъ всепра́зднственнꙋю па́мѧть твою̀,  грѣхѡ́въ ѡ҆ставле́нїе и҆спросѝ. 
Бг҃оро́диченъ: 
Тебѐ є҆ди́нꙋ по бз҃ѣ и҆́мамы предста́тельницꙋ  ро́да на́шегѡ: тебѐ оу҆́бѡ про́симъ, ꙗ҆́кѡ и҆́маши  дерзнове́нїе къ сн҃ꙋ твоемꙋ̀ и҆ бг҃ꙋ на́шемꙋ, помоли́сѧ къ  немꙋ̀, во є҆́же спасти́сѧ на́мъ. 
И҆́нъ. І҆рмо́съ: 
Оу҆́тренююще вопїе́мъ тѝ, гдⷭ҇и спаси́ ны: ты́ бо  є҆сѝ бг҃ъ на́шъ, ра́звѣ тебѐ и҆но́гѡ не вѣ́мы. 
Тѣкꙋ̑щаѧ и҆ тлѣ̑ннаѧ презрѣ́въ, нетлѣ̑ннаѧ  сподо́билсѧ є҆сѝ зрѣ́ти: и҆дѣ́же вы́нꙋ хрⷭ҇та̀  прославлѧ́ѧ, молѝ є҆го̀, да на́съ вѣ́чныѧ своеѧ̀ сла́вы  наслѣ́дникѡвъ пока́жетъ. 
Бл҃гонра́внѡ и҆ добродѣ́тельнѡ въ кнѧ́жестве  пожи́лъ є҆сѝ, и҆ а҆́гг҃льскомꙋ подража́въ житїю̀, во  ѻ҆би́тель всели́лсѧ є҆сѝ, ю҆́же са́мъ є҆сѝ созда́лъ, и҆  въ не́й чи́стымъ пожи́въ житїе́мъ, ны́нѣ въ нбⷭ҇ныхъ  водворѧ́ешисѧ ѻ҆би́телѣхъ. 
Ꙗ҆́кѡ предста́телѧ тѧ̀ и҆ застꙋ́пника гра́дꙋ  твоемꙋ̀, и҆ ѻ҆би́тели твое́й, и҆ всѣ̑мъ лю́демъ  рѡссі̑йскимъ показа̀ бг҃ъ: защища́й оу҆̀бо гра́дъ тво́й:  ми́рнꙋ же и҆ во все́мъ дово́льнꙋ содѣ́лай ѻ҆би́тель, и҆  лю́демъ твои́мъ спасе́нїе и҆схода́тайствꙋй. (с. 387) 
Бг҃оро́диченъ: 
Пренепоро́чнаѧ нетлѣ́ннаѧ ѻ҆трокови́це бг҃ома́ти  влⷣчце, при́зри на рабы̑ твоѧ̑ вѣ́рнѡ прибѣга́ющыѧ под̾  кро́въ тво́й, и҆ молѝ сн҃а своего̀, ѿ всѧ́кихъ бѣ́дъ  и҆зба́вити на́съ. 
Пѣ́снь ѕ҃: І҆рмо́съ: 
Пожрꙋ́ ти со гла́сомъ хвале́нїѧ гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  млⷭ҇ти ѿ ре́бръ твои́хъ и҆сте́кшею кро́вїю. 
Предстоѧ̀ прⷭ҇нѡ прⷭ҇то́лꙋ трⷪ҇чныѧ бл҃года́ти, со  всѣ́ми ра́дꙋѧсѧ а҆́гг҃лы и҆ мі́рꙋ и҆сцѣле́нїй бога́тство  подава́ѧ, спасѝ всѣ́хъ на́съ моли́твами твои́ми. 
Ѿверзо́шасѧ тебѣ̀ двє́ри є҆дє́мскїѧ, и҆  жи́тели нбⷭ҇ныѧ съ вели́кимъ весе́лїемъ и҆ ра́достїю тѧ̀  прїѧ́ша: и҆дѣ́же съ ни́ми ра́дꙋѧсѧ, вы́нꙋ всѣ́хъ  ми́лостивнѡ посѣща́й, и҆ вѣ́рнѡ чтꙋ́щихъ тѧ̀ помина́й. 
Ꙗ҆ви́лсѧ є҆сѝ лю́демъ твои̑мъ предста́тель  те́плый: вдѡ́въ и҆ сирѡ́тъ застꙋ́пникъ: ни́щихъ пита́тель:  скорбѧ́щихъ оу҆тѣше́нїе: гра́дꙋ, и҆ ѻ҆би́тели твое́й  оу҆твержде́нїе. 
Бг҃оро́диченъ: 
Ꙗ҆ви́ласѧ є҆сѝ и҆зба́вительница ро́да  чл҃вѣ́ческагѡ мт҃и бг҃а на́шегѡ: тѣ́мъ тѝ вѣ́рнѡ  припа́даемъ, сн҃а твоего̀, ꙗ҆́кѡ бл҃га, молѝ  всенепоро́чнаѧ ѿ всѧ́кихъ бѣ́дъ и҆ и҆скꙋше́нїй и҆зба́вити  ны̀. 
И҆́нъ. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Да́ръ бж҃їй жела́емый да́лсѧ є҆сѝ рѡссі́и,  бога́тыми чꙋде́съ дара́ми сїѧ́ющъ: тѣ́мъ вы́нꙋ трⷪ҇чными  ѡ҆зарє́нїи ѡ҆сїѧва́емь, мно́жествꙋ ст҃ы́хъ ли̑къ  сликоствова́ти сподо́билсѧ є҆сѝ. 
Ра́ка, и҆дѣ́же лежа́тъ чⷭ҇тны̑ѧ твоѧ̑ и҆ ст҃ы̑ѧ  мо́щи, бг҃облаже́нне (с. 388) кн҃же данїи́ле, и҆сто́чникъ  чꙋде́съ и҆злива́етъ съ вѣ́рою приходѧ́щымъ и҆  покланѧ́ющымсѧ тебѣ̀. 
Бл҃же́нъ гра́дъ, бл҃же́нна и҆ ѻ҆би́тель, въ не́йже  въ житїѝ твое́мъ подвиза́тисѧ и҆зво́лилъ є҆сѝ, и҆ по  сме́рти твое́й, ꙗ҆́кѡ многоцѣ́нный да́ръ, мо́щи твоѝ  ѡ҆ста́вивъ, призира́еши на всѣ́хъ живꙋ́щихъ въ не́й. 
Бг҃оро́диченъ: 
Во мнѡ́гїѧ бѣды̀ и҆ напа́сти впа́дъ, бꙋ́рею  ѡ҆держи́мъ безчи́сленныхъ согрѣше́нїй: сегѡ̀ ра́ди къ  тебѣ̀, ꙗ҆́кѡ къ те́пломꙋ предста́тельствꙋ прибѣга́ю дв҃о,  молѝ и҆з̾ тебѐ воплоще́ннаго бг҃а, да прегрѣше́нїй  ѡ҆ставле́нїе пода́стъ рабꙋ̀ твоемꙋ̀. 
Конда́къ, гла́съ д҃: 
И҆збра́нный бг҃омъ ѿ чре́слъ роди́тельскихъ, и҆  воспи́танный ѿ младе́нчества въ зако́нѣ гдⷭ҇ни въ мꙋ́жа  соверше́нна, и҆ про́мысломъ вы́шнѧгѡ, и҆мени́тагѡ гра́да  москвы̀ наслѣ́дїе кнѧ́жества прїе́мъ, вѣ́ренъ строи́тель  бл҃гочєсти́вымъ лю́демъ твои̑мъ показа́лсѧ є҆сѝ,  бг҃облаже́нне данїи́ле: и҆́хже ѻ҆́бразомъ свои́мъ  наставлѧ́ѧ, и҆ поꙋча́ѧ за́повѣдемъ гдⷭ҇нимъ вы́нꙋ, пꙋте́мъ  ведꙋ́щимъ въ живо́тъ вѣ́чный прⷭ҇нѡ ше́ствꙋѧ, нбⷭ҇нагѡ  црⷭ҇тва дости́глъ є҆сѝ: и҆дѣ́же со а҆́гг҃льскими  водворѧ́ѧсѧ ли́ки, пое́ши бг҃ꙋ: а҆ллилꙋ́їа. 
І҆́косъ: 
А҆́гг҃лъ во пло́ти на землѝ показа́лсѧ є҆сѝ,  бг҃омꙋ́дре кнѧ́же данїи́ле, сла́вѧ непреста́ннѡ творца̀ нб҃а  и҆ землѝ: всѧ́кимъ бо ѻ҆́бразомъ во́лю є҆гѡ̀ чре́зъ всю̀  твою̀ жи́знь и҆спо́лнити потща́лсѧ є҆сѝ, всѣ̑мъ  бл҃готворѧ̀, прїѧ́лъ є҆сѝ ѿ хрⷭ҇та̀ да́ръ чꙋдотворе́нїѧ:  тѣ́мже зове́мъ тѝ: ра́дꙋйсѧ, ꙗ҆́кѡ ѿ младе́нства бг҃омъ  и҆збра́нный: ра́дꙋйсѧ, (с. 389) ꙗ҆́кѡ тѣ́мже въ  гражда́нство нбⷭ҇ное зва́нный: ра́дꙋйсѧ, ꙗ҆́кѡ держа́вꙋ  вла́сти твое́й бл҃гоче́стїемъ и҆ пра́вдою оу҆краси́лъ  є҆сѝ: ра́дꙋйсѧ, ꙗ҆́кѡ на врагѝ ѕловѣ́рцы и҆  враждотво́рцы ѿ бг҃а полꙋчи́вый побѣ́ды: ра́дꙋйсѧ, ꙗ҆́кѡ  ѡ҆ста́вивъ мі́ръ преле́стный, къ ти́хомꙋ приста́нищꙋ  равноа́гг҃льскагѡ житїѧ̀ прите́клъ є҆сѝ, въ не́мже  показа́лъ є҆сѝ всѣ̑мъ ѻ҆́бразъ воздержа́нїѧ: ра́дꙋйсѧ,  ꙗ҆́кѡ за толи́кїи по́двиги твоѧ̀ сподо́бивыйсѧ ѿ хрⷭ҇та̀  бл҃года́ти, и҆ чꙋде́съ дарова́нїѧ: ра́дꙋйсѧ, ꙗ҆́кѡ въ нб҃ѣ  со всѣ́ми ст҃ы́ми бг҃онача́льнꙋю трⷪ҇цꙋ зри́ши, и҆ то́й  вы́нꙋ пое́ши: а҆ллилꙋ́їа. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы, персі́дстѣй,  любо́вїю бл҃гоче́стїѧ па́че, не́жели пла́менемъ ѡ҆палѧ́еми  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀  гдⷭ҇и. 
Оу҆́тренневавъ къ бг҃ꙋ ѿ младе́нства, всебога́те,  тьмы̀ и҆збѣ́глъ є҆сѝ тѣле́сныхъ страсте́й,  воздержа́нїемъ и҆ да́ромъ чꙋде́съ ѡ҆богати́лсѧ є҆сѝ,  прпⷣбне: и҆ ны́нѣ съ го́рними водворѧ́ѧсѧ ли́ки, пое́ши  творцꙋ̀ бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и. 
Во всю̀ рѡссі́ю про́йде сла́ва чꙋде́съ твои́хъ,  бл҃же́нне, и҆́миже просвѣти́лъ є҆сѝ лю́ди твоѧ̑, и҆̀же  твои́мъ чꙋдодѣ́йствомъ ѿ всѧ́кихъ бѣ́дъ и҆ напа́стей  и҆збавлѧ́еми, пою́тъ творцꙋ̀ бл҃гослове́нъ є҆сѝ въ хра́мѣ  сла́вы твоеѧ̀ гдⷭ҇и. 
Пѣ́сньми и҆ пѣ́ньми дх҃о́вными хва́лимъ тѧ̀,  бл҃же́нне, и҆ чⷭ҇тнꙋ́ю твою̀ и҆ многоцѣле́бнꙋю ѡ҆бстоѧ́ще  ра́кꙋ, си́це вопїе́мъ просла́вльшемꙋ тѧ̀ творцꙋ̀:  бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и. 
Бг҃оро́диченъ: 
Дв҃а пребыла̀ є҆сѝ по ржⷭ҇твѣ̀: ꙗ҆́коже была̀  є҆сѝ пре́жде ржⷭ҇тва̀: бг҃а бо сло́ва родила̀ є҆сѝ,  и҆збавлѧ́ющаго ны̀ хода́тайствомъ свои́мъ: (с. 390) є҆мꙋ́же  вѣ́рнїи непреста́ннѡ пое́мъ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша. вопїю́ще:  бл҃гослове́нъ є҆сѝ гдⷭ҇и, бж҃е во вѣ́ки. 
Стопа́ми послѣ́дꙋѧ ꙗ҆́вѣ всеблаже́ннагѡ роди́телѧ  твоегѡ̀ а҆леѯа́ндра, бг҃омꙋ́дре приснопа́мѧтне кн҃же  данїи́ле, наслѣ́дїе кнѧ́жества моско́вскагѡ воспрїѧ́лъ  є҆сѝ: послѣди́ же и҆́ноческимъ житїе́мъ преше́лъ є҆сѝ  въ гѡ́рнѧѧ ѡ҆би́тели: и҆дѣ́же вы́нꙋ пое́ши ѻ҆ц҃є́въ бг҃а  бл҃гослове́ннаго. 
Въ по́стничествѣ и҆ бдѣ́нныхъ мл҃твахъ  бг҃омꙋ́дреннѡ пожи́лъ є҆сѝ, и҆ непреста́ннѡ сла́вилъ  творца̀ твоего̀, воспѣва́ѧ є҆мꙋ̀ ѻ҆ц҃є́въ бж҃е  бл҃гослове́нъ є҆сѝ. 
Бг҃оро́диченъ: 
Ꙗ҆́кѡ кра́снаѧ кра́снаго родила̀ є҆сѝ,  без̾ѻбра́зїе на́ше ѡ҆брати́вшаго въ пе́рвый ѻ҆́бразъ,  ѻ҆трокови́це всенепоро́чнаѧ: є҆мꙋ́же пое́мъ: ѻ҆ц҃є́въ  бж҃е блгⷭ҇ве́нъ є҆сѝ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, бл҃гоче́стїѧ рачи́тели  ѻ҆́троцы, взыва́юще: бл҃гослови́те всѧ̑ дѣла̀ гдⷭ҇нѧ  гдⷭ҇а. 
Досто́йнѡ дне́сь въ преставле́нїи твое́мъ  торжествꙋ́етъ ца́рствꙋющїй гра́дъ москва̀, досто́йнѡ и҆  ѻ҆би́тель твоѧ̀ честна́ѧ, ю҆́же созда́лъ є҆сѝ: и҆ въ  не́йже ст҃ы̑ѧ твоѧ̑ почива́ютъ мо́щи, оу҆блажа́ѧ тѧ̀  творцꙋ̀ взыва́етъ: бл҃гослови́те всѧ̑ дѣла̀ гдⷭ҇нѧ гдⷭ҇а. 
Млⷭ҇тивными твои́ми щедро́тами ни́щихъ и҆  оу҆бо́гихъ напита́лъ є҆сѝ, и҆ са́мъ ѿ хрⷭ҇та̀ вѣ́чнꙋю  полꙋчи́лъ є҆сѝ ми́лость: є҆мꙋ́же вы́нꙋ (с. 391)  предстоѧ̀, со а҆́гг҃лы пое́ши: бл҃гослови́те всѧ̑ дѣла̀  гдⷭ҇нѧ гдⷭ҇а. 
Вели́кое твоѐ застꙋпле́нїе и҆ предста́тельство  воспоминае́мъ, бг҃облаже́нне кн҃же данїи́ле, и҆ сегѡ̀ ра́ди  собра́вшесѧ въ де́нь па́мѧти твое́й, ꙗ҆́кѡ ѻ҆́бщемꙋ  всѣ́хъ на́съ застꙋ́пникꙋ хвалꙋ̀ воздае́мъ тѝ,  воспѣва́юще: бл҃гослови́те всѧ̑ дѣла̀ гдⷭ҇нѧ гдⷭ҇а. 
Бг҃оро́диченъ: 
Вседержи́тельною си́лою носѧ́й всѧ́чєскаѧ, въ  человѣ́ческꙋю пло́ть и҆з̾ тебѐ ѡ҆дѣ́ѧсѧ, дв҃о  всенепоро́чнаѧ, на бл҃годѣѧ́нїе пою́щымъ: бл҃гослови́те  всѧ̑ дѣла̀ гдⷭ҇нѧ гдⷭ҇а. 
И҆́нъ. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще поѧ́хꙋ: бл҃гослови́те дѣла̀ гдⷭ҇нѧ  гдⷭ҇а. 
Дне́сь ца́рствꙋющагѡ гра́да москвы̀ наро́ди  сте́кшесѧ ѿвсю́дꙋ въ чⷭ҇тнꙋ́ю ѻ҆би́тель бл҃говѣ́рнагѡ  кнѧ́зѧ данїи́ла въ де́нь пра́зднственный па́мѧть є҆гѡ̀  творцꙋ̀ воспое́мъ: бл҃гослови́те дѣла̀ гдⷭ҇нѧ гдⷭ҇а. 
Прїиди́те всѝ ст҃и́тели и҆ всѝ сщ҃е́нныхъ собо́ри  въ хра́мъ бг҃а на́шегѡ: и҆дѣ́же лѣжа́тъ мо́щи вели́кагѡ  кнѧ́зѧ данїи́ла: и҆̀хже ѡ҆блобыза́юще, творцꙋ̀ вопїе́мъ:  бл҃гослови́те дѣла̀ гдⷭ҇нѧ гдⷭ҇а. 
Дне́сь цр҃ковь хрⷭ҇то́ва пра́зднꙋющи данїи́лово  торжество̀ сꙋ́щее ѡ҆ бз҃ѣ, всѣ́хъ созыва́етъ вѣ́рныхъ къ  похвалѣ̀ оу҆го́дника хрⷭ҇то́ва, и҆́же и҆сцѣле́нїе  и҆сточа́етъ вѣ́рою приходѧ́щымъ къ немꙋ̀ и҆ пою́щымъ  творцꙋ̀: бл҃гослови́те дѣла̀ гдⷭ҇нѧ гдⷭ҇а. 
Бг҃оро́диченъ: 
Гл҃ѡмъ и҆са́їи прⷪ҇ро́ка послѣ́дꙋюще, бцⷣꙋ тѧ̀  и҆сповѣ́дꙋемъ: родила́ бо є҆сѝ ѻ҆троча̀ всѣ́хъ  дре́внѣйшее, нарица́емое є҆мманꙋ́илъ, є҆мꙋ́же зове́мъ:  бл҃гослови́те дѣла̀ гдⷭ҇нѧ гдⷭ҇а. (с. 392) 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебѐ  дв҃о, краеꙋго́льный ѿсѣче́сѧ, хрⷭ҇то́съ совокꙋпи́вый  разстоѧ́щаѧсѧ є҆стєства̀. тѣ́мъ веселѧ́щесѧ, тѧ̀ бцⷣе  велича́емъ. 
Дне́сь сте́кшесѧ во ѻ҆би́тель твою̀ и҆ въ хра́мъ  бг҃а на́шегѡ, бл҃говѣ́рный кнѧ́же данїи́ле, прилѣ́жнѡ  мо́лимтисѧ: пода́ждь лю́демъ ми́рное здра́вїе, и҆ въ  ско́рбехъ ра́достное оу҆тѣше́нїе, да тѧ̀ ско́раго  защи́тника на́шего вѣ́рою оу҆блажа́емъ. 
Ѡ҆снова́телѧ и҆ первонача́льника кн҃зѧ гра́да  москвы̀, бг҃облаже́нне кнѧ́же данїи́ле, показа́ тѧ гдⷭ҇ь: къ  немꙋ́же непреста́ннѡ молѧ́сѧ, гра́дъ и҆ ѻ҆би́тель твою̀ ѿ  всѧ́кихъ бѣ́дъ сп҃са́й и҆ ми́лостивнѡ посѣща́й. 
Па́мѧть пра́здника твоегѡ̀ хва́лѧще, всѝ лю́дїе  твоѝ со мно́жествомъ и҆́ночествꙋющихъ пѡ́стникъ  покланѧ́ютсѧ тебѣ̀, и҆ ви́дѧще ѿ бг҃а да̑ннаѧ тѝ  пресла̑внаѧ чꙋдеса̀, про́сѧтъ ѿ тебѐ ми́лости: и҆́хже  молє́нїѧ не пре́зри. 
Бг҃оро́диченъ: 
Свѣ́тъ ро́ждшаѧ і҆и҃са гдⷭ҇а, просвѣща́ѧй всѧ́каго  человѣ́ка, дв҃о бг҃ома́ти: тѣ́мъ тѧ̀ мо́лимъ ѿ всѧ́кихъ  бѣ́дъ и҆ напа́стей лю́ди твоѧ̑ и҆зба́ви: да тѧ̀ застꙋ́пницꙋ  ро́да на́шегѡ при́снѡ велича́емъ. 
И҆́нъ. І҆рмо́съ: 
Чⷭ҇тꙋю сла́внѡ почти́мъ лю́дїе бцⷣꙋ, ѻ҆́гнь  бжⷭ҇тва̀ прїи́мшꙋю во чре́вѣ неѻпа́льнѡ, пѣ́сньми  велича́емъ. 
Є҆ди́но бж҃ество̀ въ трїе́хъ ѵ҆поста́сѣхъ,  бг҃онача́льнꙋю и҆ всетворѧ́щꙋю винꙋ̀ въ житїѝ твое́мъ  прⷭ҇нѡ велича́лъ є҆сѝ: предстоѧ̀ є҆мꙋ̀ молѝ ѡ҆ лю́дехъ  твои́хъ, во є҆́же ѿ всѧ́кихъ бѣ́дъ и҆ напа́стей  спасти́сѧ и҆̀мъ. (с. 393) 
Ре́вность вели́кꙋю показа́лъ є҆сѝ къ бл҃гоче́стїю,  данїи́ле бл҃же́нне, преизрѧ́денъ ѻ҆́бразъ бы́въ всѣ̑мъ  лю́демъ твои̑мъ: тѣ́мъ ны́нѣ предстоѧ̀ всѣ́хъ творцꙋ̀  моли́сѧ, да ѿ всѣ́хъ бѣ́дъ и҆ и҆скꙋше́нїй и҆зба́витъ, и҆  наслѣ́дники ца́рствїѧ своегѡ̀ пока́жетъ ны̀. 
Є҆ли́кѡ вели́къ въ правосла́вномъ кнѧже́нїи  твое́мъ, бг҃омꙋ́дре кн҃же данїи́ле, бы́лъ є҆сѝ, толи́кѡ  смири́лъ є҆сѝ себѐ: тѣ́мже всеблагі́й бг҃ъ тѧ̀  превознесѐ, и҆ дарова̀ тебѣ̀ нбⷭ҇ное наслѣ́дїе, и҆  чꙋде́съ бл҃года́ть, ю҆́же вѣ̑рнымъ лю́демъ твои́мъ  ми́лостивнѡ подава́ѧ ко гдⷭ҇ꙋ ѡ҆ на́съ помоли́сѧ. 
Бг҃оро́диченъ: 
И҆зба́вителѧ и҆ сп҃са на́шего родила̀ є҆сѝ,  всенепоро́чнаѧ дв҃о: сего̀ оу҆́бѡ молѝ и҆зба́вити на́съ  ѿ прегрѣше́нїй на́шихъ, и҆ наслѣ́дники ца́рствїѧ своегѡ̀  сотворѝ, да тѧ̀ предста́тельницꙋ на́шꙋ прⷭ҇нѡ велича́емъ. 
Свѣти́ленъ. Подо́бенъ: Жєны̀ оу҆слы́шите: 
Бг҃онача́льныѧ и҆ всебж҃е́ственныѧ трⷪ҇цы свѣ́томъ  ѡ҆зари́всѧ, свѣ́тъ добросїѧ́ющїй бл҃года́тїю і҆и҃съ  хрⷭ҇то́вою все́й рѡссі́и ꙗ҆ви́лсѧ є҆сѝ бл҃горо́дный  кнѧ́же данїи́ле: ѡ҆зари́тисѧ оу҆́бѡ и҆ на́мъ  пребж҃е́ственнымъ свѣ́томъ, живонача́льнꙋю трⷪ҇цꙋ молѝ, да  съ тобо́ю вѣ́чныѧ ра́дости наслажда́ющесѧ, воспое́мъ бг҃а  просла́вльшаго тѧ̀. 
Сла́ва, и҆ ны́нѣ, бг҃оро́диченъ: 
Всю̀ наде́ждꙋ спасе́нїѧ на́шегѡ на тѧ̀ возлага́емъ,  бг҃ома́ти неискꙋсобра́чнаѧ, и҆ на по́мощь прⷭ҇нѡ тѧ̀  призыва́емъ, ѿ напа́сти и҆ печа́ли врага̀ спасѝ на́съ,  грѣхо́внꙋю плѣни́цꙋ ѕѡ́лъ на́шихъ разрѣша́ѧ, вѣ́чнагѡ  ѻ҆гнѧ̀ и҆схитѝ, да тѧ̀ предста́тельницꙋ ро́да на́шегѡ  при́снѡ велича́емъ. (с. 394) 
На хвали́техъ стїхи̑ры на д҃, гла́съ д҃. Подо́бенъ:  Да́лъ є҆сѝ зна́менїе: 
Да́лъ є҆сѝ, хрⷭ҇тѐ бж҃е, рѡссі́йстѣй землѝ  чꙋдотво́рца пресла́вна данїи́ла бл҃же́ннаго, всѣ̑мъ въ  бѣда́хъ ско́раго помо́щника: вдѡ́въ и҆ сирѡ́тъ застꙋ́пника,  плѣ́нныхъ свободи́телѧ, и҆ ни́щихъ пита́телѧ: свѣти́льника  всесвѣ́тлаго, всѧ̑ рѡссі̑йскїѧ страны̑ просвѣща́ющаго, и҆  лю́ди своѧ̑ ѿ всѧ́кихъ бѣ́дъ и҆збавлѧ́ющаго: є҆гѡ́же  моли́твами да́рꙋй гра́дꙋ и҆ ѻ҆би́тели на́шей  оу҆твержде́нїе, и҆ лю́демъ твои́мъ ве́лїю ми́лость. 
Да́лъ є҆сѝ, хрⷭ҇тѐ бж҃е, цр҃кве непоколеби́маго  столпа̀, оу҆го́дника твоего̀ данїи́ла блаже́ннаго:  благоче́стїѧ ꙗ҆ви́телѧ: нече́стїѧ и҆ вражды̀ прогони́телѧ,  вѣ́ры правосла́вной оу҆твержде́нїе: крѣ́пкое цѣломꙋ́дрїѧ  забра́ло, и҆ равноа́гг҃льнагѡ житїѧ̀ чи́стое зерца́ло:  безпло́тныхъ чистоты̀ подража́телѧ: воздержа́нїѧ  наста́вника: по́стникѡвъ и҆ преподо́бныхъ сожи́телѧ:  є҆го́же моли́твами гра́дъ и҆ ѻ҆би́тель на́шꙋ невреди́мꙋ  сохранѝ, и҆ лю́демъ твои́мъ да́рꙋй ве́лїю ми́лость. 
Да́лъ є҆сѝ, хрⷭ҇тѐ бж҃е, великоимени́томꙋ твоемꙋ̀  гра́дꙋ москвѣ̀ крѣ́пкаго защи́тника, данїи́ла  всебл҃же́ннаго, и҆ кнѧзє́мъ похвалꙋ̀ и҆ оу҆твержде́нїе,  врагѡ́въ пресла́внаго побѣди́телѧ, хрⷭ҇тїа́нѡмъ ра́тника  непобѣди́маго, ѻ҆те́чество своѐ неѿстꙋ́пнѡ хранѧ́ща,  ѻ҆́бщаго всѣ́хъ предста́телѧ и҆ помо́щника: є҆гѡ́же  моли́твами да́рꙋй на врагѝ побѣ́дꙋ, и҆ лю́демъ твои́мъ  низпослѝ ве́лїю ми́лость. 
Да́лъ є҆сѝ хрⷭ҇тѐ бж҃е, всѣ̑мъ правосла̑внымъ  лю́демъ твои́мъ чꙋде́съ неисчерпа́емꙋю пꙋчи́нꙋ,  всехва́льнаго кнѧ́зѧ данїи́ла, и҆ всѣ̑мъ приходѧ́щымъ къ  немꙋ̀ и҆сцѣле́нїй и҆сто́чника, скѡ́рбнымъ всѣ̑мъ  предста́телѧ, болѧ́щымъ врача̀ преди́внаго, въ ско́рбехъ и҆  печа́лехъ сꙋ́щꙋ и҆̀мъ оу҆тѣ́хꙋ, и҆ ѿча̑ѧннымъ  непосты́днꙋю наде́ждꙋ: є҆гѡ́же моли́твами всѧ̑ вра́жїѧ  разрꙋшѝ шата̑нїѧ, и҆ лю́демъ твои́мъ да́рꙋй ве́лїю  ми́лость. (с. 395) 
Сла́ва, гла́съ ѕ҃: 
Прїиди́те дне́сь моско́встїи наро́ди, восхва́лимъ  первонача́льнаго гра́дꙋ на́шемꙋ ѡ҆снова́телѧ, и҆ пе́рваго въ  гра́дѣ свое́мъ нача́льника, досточꙋ́днаго кнѧ́зѧ данїи́ла:  прїиди́те ѱало́мски воспле́щемъ рꙋка́ми дх҃о́вное є҆гѡ̀  торжество̀, дне́сь пра́зднꙋюще, и҆ ꙗ҆́кѡ ди́внаго  застꙋ́пника на́шего сла́вѧще: прїиди́те, къ чⷭ҇тнѣ́й є҆гѡ̀  ра́цѣ припаде́мъ, многоцѣ́лєбныѧ є҆гѡ̀ мо́щи  ѡ҆блобыза́юще, и҆ бл҃гоговѣ́йнѡ почита́юще, возопїе́мъ  є҆мꙋ̀ глаго́люще: ра́дꙋйсѧ великоимени́тагѡ гра́да твоегѡ̀  застꙋ́пниче: ра́дꙋйсѧ всѣ́хъ люде́й твои́хъ крѣ́пкое  оу҆твержде́нїе, и҆ всѣ́хъ хрⷭ҇тїа́нъ побо́рниче: ѡ҆ ни́хъ  хрⷭ҇тꙋ̀ непреста́ннѡ моли́сѧ, дарова́ти ми́ръ и҆ ве́лїю  ми́лость. 
И҆ ны́нѣ, Бг҃оро́диченъ: 
Бцⷣе ты̀ є҆сѝ лоза̀ и҆́стиннаѧ, возрасти́вшаѧ  на́мъ пло́дъ живота̀, тебѣ̀ мо́лимсѧ, моли́сѧ влⷣчце со  ст҃ы́ми а҆пⷭ҇лы, поми́ловати дꙋ́шы на́шѧ. 
Славосло́вїе вели́кое: И҆ ѿпꙋ́стъ. 
На лїтꙋргі́и: Блаже́нна, пе́рвагѡ канѡ́на, пѣ́снь г҃,  и҆ втора́гѡ, пѣ́снь ѕ҃. Прокі́менъ, гла́съ з҃: Честна̀  пред̾ гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ  къ гала́тѡмъ, зача́ло сг҃і. А҆ллилꙋ́їа, гла́съ ѕ҃:  Бл҃же́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. Си́льно на землѣ̀ бꙋ́детъ сѣ́мѧ  є҆гѡ̀. Є҆ѵⷢ҇лїе матѳе́а, зача́ло м҃з. Прича́стенъ: Въ  па́мѧть вѣ́чнꙋю бꙋ́детъ пра́ведникъ: 


(с. 396) 
Мѣ́сѧца тогѡ́же въ з҃-й де́нь. 
Пра́зднованїе прест҃ѣ́й влⷣчцѣ на́шей бцⷣѣ въ  че́сть і҆кѡ́ны є҆ѧ̀, нарица́емыѧ спорꙋ́чница грѣ́шныхъ. 
На ма́лѣй вече́рни. 
На Гдⷭ҇и воззва́хъ: стїхи̑ры, гла́съ в҃: 
Прїиди́те, всѝ вѣ́рнїи, во гла́сѣ ра́дованїѧ дв҃ꙋ  бцⷣꙋ восхва́лимъ и҆ чⷭ҇тнѣ́й і҆кѡ́нѣ є҆ѧ̀ оу҆се́рднѡ  поклони́мсѧ, гл҃го́люще: ра́дꙋйсѧ, непоро́чнаѧ дв҃о, мт҃и  хрⷭ҇та̀ бг҃а, неизрече́нныхъ зна́менїй и҆ чꙋде́съ  и҆сто́чниче во сп҃се́нїе дꙋ́шъ на́шихъ. 
Прїиди́те, всѝ лю́дїе, воспои́мъ ѻ҆трокови́цꙋ  неискꙋсобра́чнꙋю, и҆з̾ неѧ́же возсїѧ̀ со́лнце пра́вды  хрⷭ҇то́съ бг҃ъ (с. 397) на́шъ, ѻ҆́вѣмъ оу҆́бѡ сїѧ́ѧ  чꙋдесы̀, ѻ҆́вѣмъ же показꙋ́ѧ бога́тство ца́рствїѧ.  є҆го́же молѝ, чⷭ҇таѧ, всебл҃же́ннаѧ, ѿ безмѣ́рныхъ  прегрѣше́нїй свободи́ти дꙋ́шы на́шѧ. 
Дала̀ є҆сѝ на́мъ зало́гъ любвѐ твоеѧ̀, пречⷭ҇таѧ,  ѻ҆́бразъ тво́й чⷭ҇тны́й и҆ многоцѣле́бный, и҆́мже  посрами́ла є҆сѝ невѣ́рныхъ мꙋдрова́нїѧ, вѣ̑рныѧ же  ѡ҆блиста́ла є҆сѝ небе́снагѡ свѣ́та красота́ми,  просвѣща́ѧ и҆ спаса́ѧ дꙋ́шы на́шѧ. 
Что̀ тѝ принесе́мъ, прест҃а́ѧ дв҃о, за мно́гꙋю  твою̀ бл҃госты́ню и҆ человѣколю́бїе и҆ всѐ бл҃гохвале́нїе  сотвори́мъ ѡ҆ прославле́нїи ст҃ы́ѧ твоеѧ̀ і҆кѡ́ны;  недоꙋмѣва́емъ то́чїю и҆ оу҆дивлѧ́емсѧ: велича́юще твоѐ  милосе́рдїе ко грѣ́шникѡмъ, є҆́же на на́съ показа́ла  є҆сѝ, чꙋдесы̀ происходѧ́щими оу҆тѣша́ѧ на́съ и҆  бл҃года́ти стрꙋи̑ тѣ́ми и҆злива́ѧ, подаю́щи мі́рови  бога́тнѡ ве́лїю млⷭ҇ть. 
Сла́ва, и҆ ны́нѣ, гла́съ и҃: 
Ст҃ѣ́йшꙋю всѣ́хъ ст҃ы́хъ си́лъ и҆ чⷭ҇тнѣ́йшꙋю  всеѧ̀ тва́ри, бцⷣꙋ влⷣчцꙋ, всегѡ̀ мі́ра предста́тельство  и҆ сп҃се́нїе, вы́нꙋ рꙋ́цѣ своѧ̑ моле́бнѡ воздвиза́ющꙋю къ  сн҃ꙋ своемꙋ̀, да сп҃се́тъ во тьмѣ̀ грѣхо́внѣй заблꙋ́дшыѧ  рабы̑ є҆гѡ̀, припа́дающе предъ свѣтоно́снымъ є҆ѧ̀  ѻ҆́бразомъ, досто́йнѡ чтꙋ́ще, оу҆блажа́емъ. 
Та́же, Свѣ́те ти́хїй: безъ вхо́да, прокі́менъ  днѐ, Сподо́би гдⷭ҇и: 
На стїхо́внѣ стїхи̑ры, гла́съ д҃: 
Дне́сь бл҃га́ѧ ма́терь не́ба и҆ землѝ влады́чица  примирѧ́етъ лю́ди согрѣши́вшыѧ, тѣ́мже съ весе́лїемъ  прїи́мемъ сїю̀ и҆ ра́достнѡ возопїи́мъ застꙋ́пницѣ  вѣ́рныхъ: ѽ бл҃гомо́щнаѧ спорꙋ́чнице на́ша, неѡсꙋжде́нныхъ  на́съ сохранѝ, любо́вїю (с. 398) сла́вѧщихъ  предста́тельство твоѐ и҆ свѣ́тлѡ пра́зднꙋющихъ ст҃ы́ѧ  твоеѧ̀ і҆кѡ́ны прославле́нїе. 
Сті́хъ: Воспрїѧ́хомъ, бж҃е, млⷭ҇ть твою̀ посредѣ̀  люде́й твои́хъ. 
Оу҆мирѝ и҆ согрѣ́й мл҃твами твои́ми жи́знь на́шꙋ,  пречⷭ҇таѧ бцⷣе, со́лнца ѻ҆́блаче свѣтолꙋ́чнагѡ и҆  неизрече́ннагѡ, тѧ́ бо оу҆пова́нїе непосты́дное и҆́мамы, и҆  предста́тельницꙋ ми́лостивꙋ человѣ́кѡмъ, и҆ спорꙋ́чницꙋ  покаѧ́нїѧ и҆ и҆справле́нїѧ и҆́хъ, тѣ́мже вопїе́мъ тѝ: дв҃о  всест҃а́ѧ, сла́ва тебѣ̀. 
Сті́хъ: Ѡ҆брати́сѧ, дꙋшѐ моѧ̀, въ поко́й тво́й,  ꙗ҆́кѡ гдⷭ҇ь бл҃годѣ́йствова тѧ̀. 
При́зри, є҆ди́на многоми́лостиваѧ, на  долготерпѣ́нїе люде́й твои́хъ, во ѡ҆бстоѧ́нїихъ  многоѻбра́зныхъ стра́ждꙋщихъ, воста́ни на по́мощь на́шꙋ и҆  поборѝ всѧ̀, борю́щыѧ ны̀, да тѧ̀ побо́рницꙋ въ бѣда́хъ  неѡбори́мꙋю а҆рха́гг҃льскими глаго́лы велича́емъ: ра́дꙋйсѧ,  бл҃года́тнаѧ, гдⷭ҇ь съ тобо́ю, ра́дꙋйсѧ, невѣ́сто  неневѣ́стнаѧ. 
Сла́ва, и҆ ны́нѣ, гла́съ ѕ҃: 
Пресїѧ̑ющаѧ твоѧ̑ чꙋдеса̀ кто̀ и҆сповѣ́сть, и҆лѝ  кто̀ возмо́жетъ повѣ́дати стра̑шнаѧ твоѧ̑, бцⷣе,  та́инства; бж҃е́ственнаѧ бо бл҃года́ть ꙗ҆́вѣ ѡ҆сѣнѧ́етъ  всечⷭ҇тнꙋ́ю і҆кѡ́нꙋ твою̀, тѣ́мже, въ воню̀ мѵ́ра чꙋде́съ  твои́хъ притека́юще, недꙋ́гѡвъ и҆сцѣлє́нїѧ бога́тнѡ  почерпа́емъ. но, ѽ влⷣчце, не помѧнѝ мно́жества  беззако́нїй на́шихъ, оу҆толѝ ѿ на́съ рыда́нїѧ сле́зъ и҆  ми́лостивѡ предста́тельствꙋй за рабы̑ твоѧ̑. 
Та́же, Ны́нѣ ѿпꙋща́еши: по Ѻ҆́ч҃е на́шъ:  тропа́рь (пи́санъ на вели́цѣй вече́рни). (с. 399) 
На вели́цѣй вече́рни. 
На Гдⷭ҇и воззва́хъ: стїхи̑ры, гла́съ ѕ҃: 
Ны́нѣ прїи́де грѣ̑шнымъ сп҃се́нїе, бл҃года́ть  бж҃їѧ на землѝ ꙗ҆ви́сѧ и҆ и҆збавле́нїе человѣ́кѡмъ  наста̀, мі́ръ ве́сь просвѣти́сѧ: се́ бо ма́терь бж҃їѧ на  плєща̀ своѧ̑ под̾е́млетъ ка́ющихсѧ грѣхопадє́нїѧ и҆ на  поми́лованїе воздвиза́етъ рꙋ́цѣ къ сн҃ꙋ своемꙋ̀ лю́дїе,  ра́дости и҆спо́лнитесѧ и҆, ѡ҆бстоѧ́ще держа́вный ѻ҆́бразъ  грѣ́шныхъ спорꙋ́чницы, возопі́йте, гл҃го́люще: бцⷣе  марі́е, покры́й на́съ бл҃года́тїю свое́ю и҆ те́плѣ моли́сѧ  ѡ҆ всѣ́хъ на́съ. 
Па́че лꙋчеза́рныѧ со́лнечныѧ зарѝ ѡ҆блиста̀ дне́сь  свѣтоно́снаѧ і҆кѡ́на грѣ́шныхъ спорꙋ́чницы, всѧ̑  земнорѡ́днаѧ оу҆тѣша́ѧ чꙋдесы̀ и҆ совокꙋплє́ны показꙋ́ѧ  вѣ́рныхъ собра̑нїѧ. Дне́сь ликꙋ́ютъ съ ли́ки а҆́гг҃льскими  человѣ́цы и҆ всѧ̀ тва́рь просвѣща́етсѧ бл҃года́тїю, во  оу҆миле́нїи вопїю́щи: ѽ пречꙋ́днаѧ бцⷣе дв҃о, оу҆тѣ́ши  лю́ди скорбѧ́щыѧ и҆ покро́й ны̀ бж҃е́ственнымъ  предста́тельствомъ твои́мъ. 
Ѽ, ди́вное и҆ преве́лїе чꙋ́до и҆ соверше́нное па́че  є҆стества̀: не́бо на землѝ на́мъ цр҃и́ца всѣ́хъ показа̀  ꙗ҆вле́нїемъ пресла́вныѧ своеѧ̀ і҆кѡ́ны, ѿ неѧ́же сꙋ́щымъ  во мра́цѣ грѣхо́внѣмъ непреста́ннѡ вѣща́етъ: лю́дїе  моѝ, преста́ните ѿ сле́зъ и҆ ктомꙋ̀ ѿсе́лѣ не  пла́чите, но воспрѧни́те ѿ беззако́нїй ва́шихъ и҆ вѣ́чнѡ  ра́дꙋйтесѧ со мно́ю въ нб҃сныхъ ѻ҆би́телѣхъ, а҆́зъ бо  є҆́смь спорꙋ́чница грѣ́шныхъ къ моемꙋ̀ сн҃ꙋ и҆ сп҃се́нїѧ  ва́шегѡ при́снаѧ хода́таица. 
Пречⷭ҇тно́е прїѧ́тъ и҆ бога́тое оу҆краше́нїе,  ѻ҆́бразъ бг҃ома́тере ст҃ы́й и҆ многоцѣле́бный, красото́ю  нб҃снагѡ свѣтоли́тїѧ (с. 400) просїѧ́вшїй, цр҃ковь земна́ѧ  свѣ́титсѧ ра́достнѡ, просвѣща́етсѧ и҆ красꙋ́етсѧ  бл҃года́тїю, ꙗ҆́вѣ ѡ҆брѣ́тши мі́рꙋ хода́таицꙋ но́вꙋ,  любе́знѡ рꙋ́цѣ своѧ̑ за грѣ́шники ко гдⷭ҇ꙋ простира́ющꙋю  и҆ молѧ́щꙋюсѧ ѡ҆ и҆зглажде́нїи вины̀ и҆ црⷭ҇твїѧ вѣ́чнагѡ  наслѣ́дїи во сп҃се́нїе на́ше и҆ оу҆твержде́нїе. 
И҆́ны стїхи̑ры, гла́съ в҃, самогла́сны: 
Со́лнечныхъ сїѧ́нїй свѣтлѣ́йшаѧ ма́терь бж҃їѧ  предстои́тъ ны́нѣ ѻ҆гнезра́чномꙋ прⷭ҇то́лꙋ сн҃а и҆ рꙋ́цѣ  своѧ̑, и҆́миже носи́ла є҆́сть бг҃омладе́нца хрⷭ҇та̀,  простира́етъ къ немꙋ̀ во смире́ннѣмъ проше́нїи, со слеза́ми  оу҆молѧ́ѧ возлю́бленное ча́до своѐ любо́вїю ѡ҆зари́ти  заблꙋ́ждшее ста́до слове́сныхъ ѻ҆ве́цъ и҆ є҆ле́емъ  человѣколю́бїѧ оу҆мѧгчи́ти сердца̀, грѣхмѝ  ѡ҆жесточє́ннаѧ, и҆ земнорѡ́днымъ всѣ̑мъ, со тре́петомъ  жре́бїѧ своегѡ̀ ѡ҆жида́ющымъ, оу҆тѣша́ѧ бо́дрственнѡ,  глаго́летъ: лю́дїе, дерза́йте во оу҆пова́нїи, а҆́зъ є҆́смь  съ ва́ми, и҆ никто́же на вы̀. 
Кто́ тѧ по достоѧ́нїю похва́литъ и҆ оу҆блажи́тъ,  ѻ҆трокови́це бг҃оневѣ́стнаѧ; твои́мъ бо те́плымъ  предста́тельствомъ раздра́сѧ рꙋкописа́нїе грѣхѡ́въ на́шихъ  и҆ грѧдꙋ́щїй гнѣ́въ бж҃їй мимои́де, тѣ́мже, бл҃годарѧ́ще,  зове́мъ тѝ: ра́дꙋйсѧ, сокро́вище неисчерпа́емое живота̀,  ра́дꙋйсѧ, две́ре покаѧ́нїѧ, ра́дꙋйсѧ, грѣ́шныхъ  спорꙋ́чнице, ѿ пото́па грѣхо́внагѡ мі́ръ спаса́ющаѧ. 
Гла́съ и҃: 
Вєли́чїѧ твоѧ̑ кто̀ и҆сповѣ́сть, бцⷣе;  ꙗ҆вле́нїемъ бо твоеѧ̀ і҆кѡ́ны оу҆диви́ла є҆сѝ гра́дъ  на́шъ, мнѡ́гїѧ недꙋ́ги врачꙋ́ѧ и҆ бѡлѣ́зни и҆сцѣлѧ́ѧ  и҆сточе́нїемъ чⷭ҇тна́гѡ и҆ цѣльбоно́снагѡ мѵ́ра. (с. 401)  тѣ́мже, дв҃о влⷣчце толи́кꙋ тѧ̀ и҆мꙋ́ще предста́тельницꙋ  къ ще́дромꙋ бг҃ꙋ, ко сп҃си́тельномꙋ твоемꙋ̀ покро́вꙋ  прибѣга́емъ, зовꙋ́ще: сп҃сѝ, госпожѐ, и҆ защитѝ твои́ми  мл҃твами бг҃омъ храни́мꙋю странꙋ̀ на́шꙋ, на тѧ́ бо всѐ  оу҆пова́нїе на́ше возлага́юще, не постыди́мсѧ во вѣ́ки. 
Къ бцⷣѣ прилѣ́жнѡ ны́нѣ притеце́мъ и҆ къ  подно́жїю чꙋ́днагѡ є҆ѧ̀ ѻ҆́браза припаде́мъ, въ покаѧ́нїи  зовꙋ́ще: влⷣчце пренепоро́чнаѧ, прогнѣ́васѧ сн҃ъ тво́й на  грѣ̑шныѧ рабы̑ твоѧ̑, ще́драго бо на гнѣ́въ ѡ҆брати́хомъ  мы̀, но на млⷭ҇ть претворѝ є҆го̀, чⷭ҇таѧ, тѧ́ бо ны́нѣ  предлага́емъ за ны̀ хода́таицꙋ, да ма́тернимъ проше́нїемъ  оу҆моле́нъ бꙋ́детъ и҆ плѣнє́нныѧ грѣхи̑ лю́ди твоѧ̑  и҆зба́витъ ча́емыѧ ско́рби и҆ сме́рти го́рькїѧ. 
Сла́ва, и҆ ны́нѣ, гла́съ то́йже: 
Прїиди́те, всѝ лю́дїе, и҆ ви́дите бж҃е́ственное  сокро́вище - свѣтолꙋ́чнꙋю і҆кѡ́нꙋ бг҃ома́тере,  грѣ́шникѡвъ спорꙋ́чницею нарица́емꙋю и҆ всѣ̑мъ чꙋде́съ  дары̀ ѻ҆би́льнѡ подаю́щꙋю. да возра́дꙋетсѧ всѧ̀ землѧ̀  рѡссі́йскаѧ ѡ҆ неизрече́ннѣй млⷭ҇ти дв҃ы ма́тери цр҃ѧ̀  хрⷭ҇та̀, рꙋ́кꙋ бо свою̀ просте́рши ѿ пречⷭ҇тагѡ ѻ҆́браза,  подадѐ мꙋ́жꙋ сосꙋ́дъ, мѵ́ра и҆спо́лненный, въ зна́менїе  непреста́ннагѡ попече́нїѧ своегѡ̀ ѡ҆ лю́дѣхъ недꙋ́жныхъ и҆  жи́знїю грѣхо́вною разсла́бленныхъ, носѧ̀ всѣ̑мъ ми́ръ, и҆  сп҃се́нїе, и҆ ве́лїю нб҃снꙋю млⷭ҇ть. 
Та́же вхо́дъ. Прокі́менъ днѐ. Чтє́нїѧ трѝ: пи́саны  сегѡ̀ мцⷭ҇а ли́стъ рк҃в. 
На лїті́и стїхи̑ры, гла́съ а҃: 
Кі́ими похва́льными пѣ́сньми воспое́мъ пречⷭ҇тꙋю  ма́терь (с. 402) є҆мманꙋ́илевꙋ; є҆́юже сле́зъ потреби́сѧ  сѣ́тованїе и҆ во тьмѣ̀ согрѣше́нїй ходѧ́щымъ свѣ́тъ  нб҃сный возсїѧ̀. сїѧ́ бо дарова̀ на́мъ сла́вы ра́йскїѧ  наслажде́нїе ст҃ы́ѧ своеѧ̀ і҆кѡ́ны пречꙋ́днымъ ꙗ҆вле́нїемъ,  и҆́мже бѣсо́встїи ѿгонѧ́ютсѧ полцы̀, и҆ а҆́гг҃льстїи  свеселѧ́тсѧ чи́нѡве и҆ совокꙋплє́нїѧ вѣ́рныхъ свѣ́тлѡ  пра́зднꙋютъ, любо́вїю чтꙋ́ще застꙋ́пницꙋ ро́да  хрⷭ҇тїа́нскагѡ и҆ покаѧ́нїѧ всемо́щнꙋю спорꙋ́чницꙋ. 
Прїиди́те ны́нѣ, празднолю́бцы всѝ, цвѣты̀  добродѣ́телей взе́мше, а҆́ки вѣнцы̀ бл҃гоꙋха́нными,  оу҆краси́мъ ѻ҆́бразъ спорꙋ́чницы на́шеѧ, ꙗ҆́же съ на́ми  всегда̀ неви́димѡ спребыва́ѧ, къ торжествꙋ̀ на́съ ны́нѣ  созва̀ и҆, ѡ҆гражда́ѧ чⷭ҇тны́мъ свои́мъ покро́вомъ ѿ  всѧ́кихъ напа́стей, бѣ́дъ и҆ скорбе́й, непреста́ннѡ  мо́литсѧ ѡ҆ дꙋша́хъ на́шихъ. 
Ра́дꙋйсѧ, вселе́нныѧ хода́таица пребл҃га́ѧ, тобо́ю  бо и҆зба́висѧ ѿ клѧ́твы, но ꙗ҆́кѡ дерзнове́нїе и҆мꙋ́щи ко  бл҃госе́рдїю сн҃а своегѡ̀, ма́тернею твое́ю мл҃твою не  ѡ҆скꙋдѣ́й моли́тисѧ, пречⷭ҇таѧ, поми́ловатисѧ дꙋша́мъ  на́шымъ. 
Сла́ва, и҆ ны́нѣ, гла́съ є҃: 
Прпⷣбнѣй марі́и подража́юще, возведе́мъ ѻ҆́чи  своѧ̑ на і҆кѡ́нꙋ бл҃гослове́нныѧ ѻ҆трокови́цы, всѣ́хъ же  пока́ѧвшесѧ свои́хъ прегрѣше́нїй, страсте́й прило́ги ѿ  дꙋшѝ ѿи́мемъ и҆ на пꙋ́ть сп҃си́тельный добродѣ́телей  востече́мъ, во оу҆миле́нїи вопїю́ще приснод҃вѣ: ра́дꙋйсѧ,  грѣ̑шнымъ спорꙋ́чнице, є҆ди́на, всѣ̑мъ вско́рѣ  предста́тельствꙋющаѧ. 
На стїхо́внѣ стїхи̑ры, гла́съ г҃: 
Прїиди́те, всѝ концы̀ землѝ, свѣтоно́сное за ны̀  (с. 403) предста́тельство бж҃їѧ ма́тере оу҆блажи́мъ, и҆́бо  рꙋ́цѣ своѧ̑ къ сн҃ꙋ воздѣ́ющи, мо́литсѧ. тѣ́мже ди́внымъ  прославле́нїемъ ѻ҆́браза є҆ѧ̀ мі́ръ ѡ҆живле́нъ бы́сть,  ѱалмы̀ и҆ пѣ́ньми, и҆ пѣ́сньми дꙋхо́вными со всѣ́ми  ст҃ы́ми пра́зднꙋемъ свѣ́тлѡ. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Прегрѣше́нїй пꙋчи́ною ѡ҆бꙋрева́еми, къ ти́хомꙋ  приста́нищꙋ твоеѧ̀ любвѐ, бцⷣе, прибѣга́емъ, и҆  припа́дающе къ пречⷭ҇томꙋ твоемꙋ̀ ѻ҆́бразꙋ со слеза́ми  взыва́емъ тѝ: прострѝ держа́внꙋю десни́цꙋ рабѡ́мъ твои́мъ,  пренепоро́чнаѧ, и҆ моли́сѧ прилѣ́жнѡ сн҃ꙋ твоемꙋ̀ пода́ти  вселе́ннѣй ѿпꙋще́нїе грѣхѡ́въ, на́мъ же всѣ̑мъ пре́жде  конца̀ и҆справле́нїе и҆ дꙋша́мъ на́шымъ ми́ръ и҆ ве́лїю  млⷭ҇ть. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ. 
Ѿпꙋще́нїе грѣхѡ́въ и҆ напа́стей и҆збавле́нїе  всеси́льною твое́ю мл҃твою прїе́млюще, тѧ̀, застꙋ́пницꙋ  вѣ́рныхъ, ꙗ҆́кѡ всѣ́хъ бл҃ги́хъ винꙋ̀ воспѣва́емъ и҆  спорꙋ́чницꙋ бл҃гохва́льнꙋ сп҃се́нїѧ на́шегѡ пѣ́сньми  немо́лчными ны́нѣ прославлѧ́емъ. 
Сла́ва, и҆ ны́нѣ, гла́съ то́йже: 
Ны́нѣ че́ствꙋюще тѧ̀ въ цѣльбоно́снѣмъ ѻ҆́бразѣ  твое́мъ, пречⷭ҇таѧ, смире́ннѡ томꙋ̀ покланѧ́емсѧ, и҆  любе́знѡ цѣлꙋ́емъ и҆, къ твое́й безмѣ́рнѣй любвѝ  возвыша́еми, бл҃года́ть и҆сцѣле́нїй ѿ негѡ̀ почерпа́емъ,  хва́лимъ же тѧ̀, помо́щницꙋ си́льнꙋ и҆ пресла́внꙋ и҆  спорꙋ́чницꙋ сп҃се́нїѧ на́шегѡ во вѣ́ки. 
Тропа́рь, гла́съ д҃: 
Оу҆молка́етъ ны́нѣ всѧ́кое оу҆ны́нїе и҆ стра́хъ  ѿча́ѧнїѧ и҆счеза́етъ, грѣ̑шницы въ ско́рби се́рдца  ѡ҆брѣта́ютъ оу҆тѣше́нїе (с. 404) и҆ нб҃сною любо́вїю  ѡ҆зарѧ́ютсѧ свѣ́тлѡ: дне́сь бо ма́терь бж҃їѧ простира́етъ  на́мъ сп҃са́ющꙋю рꙋ́кꙋ и҆ ѿ пречⷭ҇тагѡ ѻ҆́браза своегѡ̀  вѣща́етъ, глаго́лѧ: а҆́зъ спорꙋ́чница грѣ́шныхъ къ моемꙋ̀  сн҃ꙋ, се́й да́лъ мнѣ̀ за ни́хъ рꙋ́цѣ слы́шати мѧ̀ вы́нꙋ.  тѣ́мже, лю́дїе, ѡ҆бремене́ннїи грѣхѝ мно́гими, припади́те  къ подно́жїю і҆кѡ́ны є҆ѧ̀, со слеза́ми вопїю́ще:  застꙋ́пнице мі́ра, грѣ̑шнымъ спорꙋ́чнице, оу҆молѝ  ма́терними твои́ми мл҃твами и҆зба́вителѧ всѣ́хъ, да  бж҃е́ственнымъ всепроще́нїемъ покры́етъ грѣхѝ на́шѧ и҆  свѣ̑тлыѧ двє́ри ра̑йскїѧ ѿве́рзетъ на́мъ, ты́ бо є҆сѝ  предста́тельство и҆ сп҃се́нїе ро́да хрⷭ҇тїа́нскагѡ. 
И҆́нъ тропа́рь, гла́съ г҃: 
Тебѣ̀, млⷭ҇рдїѧ и҆сто́чникꙋ при́снѡ текꙋ́щемꙋ и҆  спорꙋ́чницѣ грѣ́шныхъ, недосто́йнїи рабѝ твоѝ, бцⷣе,  припа́дающе, скорбѧ́ще, вопїе́мъ тѝ: сп҃са́й на́съ ѿ  бѣ́дъ, влⷣчце, и҆ ма́тернимъ твои́мъ хода́тайствомъ  и҆спросѝ всѣ̑мъ на́мъ вѣ́чное сп҃се́нїе. 
На оу҆́трени. 
На Бг҃ъ гдⷭ҇ь: тропа́рь, два́жды. Сла́ва, и҆  ны́нѣ: Не оу҆молчи́мъ никогда̀: 
По а҃-мъ стїхосло́вїи сѣда́ленъ, гла́съ д҃.  Подо́бенъ: Ꙗ҆ви́лсѧ є҆сѝ дне́сь: 
Зарѧ́ми просїѧ̀ всемі́рнаѧ ра́дость ѻ҆́браза  твоегѡ̀, дв҃о ма́ти марі́е: на землѝ просвѣтѝ мы́сли  любо́вїю пою́щихъ тѧ̀. 
Сла́ва, и҆ ны́нѣ, гла́съ то́йже. 
По в҃-мъ стїхосло́вїи сѣда́ленъ, гла́съ д҃.  Подо́бенъ: Оу҆диви́сѧ: 
Дв҃а марі́а бцⷣа вои́стиннꙋ, ꙗ҆́кѡ ѻ҆́блакъ  свѣ́тлый, на́мъ возсїѧ̀. ктомꙋ̀ а҆да́мъ не ѡ҆сꙋжда́етсѧ, и҆  є҆́ѵа ѿ оу҆́зъ свободи́сѧ, (с. 405) сегѡ̀ ра́ди и҆ мы̀  зове́мъ, вопїю́ще со дерзнове́нїемъ, є҆ди́нѣй чи́стѣй:  прест҃а́ѧ дв҃о, молѝ сн҃а твоегѡ̀ пода́ти грѣхѡ́въ  ѡ҆ставле́нїе. 
Сла́ва, и҆ ны́нѣ, то́йже. 
По полѷеле́и сѣда́ленъ, гла́съ а҃. Подо́бенъ:  А҆́гг҃льскїѧ си̑лы: 
Дв҃и́ческагѡ твоегѡ̀ чре́ва красе́нъ кла́съ  ꙗ҆́вльсѧ: и҆зрасти́ла бо є҆сѝ мі́рови жи́знь, сегѡ̀ ра́ди  си̑лы нб҃сныѧ вопїю́тъ тебѣ̀, бцⷣе, сла́вѧще чⷭ҇тно́е  твоѐ пра́зднество, пречⷭ҇таѧ: сла́ва ѻ҆́бразꙋ твоемꙋ̀,  сла́ва дѣ́вствꙋ твоемꙋ̀, ма́ти безневѣ́стнаѧ. 
Сла́ва, и҆ ны́нѣ, то́йже. 
Степе́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. Сті́хъ: Ѿры́гнꙋ се́рдце моѐ сло́во бла́го,  гл҃го́лю а҆́зъ дѣла̀ моѧ̑ цр҃е́ви. Всѧ́кое дыха́нїе:  Є҆ѵⷢ҇лїе ѿ лꙋкѝ, зача́ло д҃. 
По н҃-мъ ѱалмѣ̀ стїхи́ра, гла́съ ѕ҃: 
Сокро́вище некрадо́мое ѡ҆брѣто́хомъ тѧ̀, бцⷣе  дв҃о, преве́лїихъ бо дарова́нїй сподо́биласѧ є҆сѝ ѿ сн҃а  возлю́бленнагѡ: приноси́ти томꙋ̀ рꙋ́цѣ въ порꙋче́нїе за  лю́ди согрѣши́вшыѧ. сп҃сѝ оу҆́бѡ благода́тїю твое́ю  гра́дъ на́шъ и҆ лю́ди, бори̑мымъ страстьмѝ - оу҆мире́нїе, ѡ҆бꙋрева́ємымъ волна́ми грѣхо́вными -  тишинꙋ̀, є҆ди́на предста́тельнице вѣ́рныхъ. 
Канѡ́нъ, гла́съ в҃. 
Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѻрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь сла́внѡ бо просла́висѧ. (с. 406) 
Въ наро́читый де́нь пра́здника на́шегѡ ѿве́рземъ,  лю́дїе, оу҆ста̀ своѧ̑ и҆ но́выми пѣ́сньми вели̑чїѧ  приснод҃вы воспое́мъ. Се́ бо ꙗ҆вле́нїемъ ст҃ы́ѧ своеѧ̀  і҆кѡ́ны грѣ̑шнымъ спорꙋ́чницы мно́жествомъ чꙋде́съ ѿ неѧ̀  сла́внѡ просла́висѧ. 
Ꙗ҆́коже свѣтоза́рное со́лнце, ѿ горы̀ сїна́йскїѧ  возсїѧ́вшее, ѡ҆блиста̀ на́съ ѻ҆́бразъ спорꙋ́чницы  грѣ́шныхъ, и҆́мже бл҃года́ти зало́гъ мі́рꙋ дарова́сѧ и҆  сп҃се́нїе на землѝ возвѣсти́сѧ, покро́въ и҆ прибѣ́жище  вѣ̑рнымъ, любо́вїю почита́ющымъ є҆го̀. 
Рꙋко́ю крѣ́пкою лю́ди своѧ̑ ѿ го́рькїѧ рабо́ты  и҆зба́вльшемꙋ и҆ и҆зъ глꙋбины̀ морскі́ѧ и҆зве́дшемꙋ прострѝ  рꙋ́цѣ твоѧ̑, дв҃о чⷭ҇таѧ, и҆ моли́сѧ прилѣ́жнѡ, да  и҆зведе́тъ и҆зъ плѣ́на грѣхо́внагѡ дꙋ́ши вѣ́рныхъ,  пра́зднꙋющихъ свѣ́тлѡ застꙋпле́нїе твоѐ. 
Всѣ́хъ па́дшихъ воста́нїе, заблꙋжда́ющихъ  наста́внице, оу҆ныва́ющихъ ра́дованїе, болѧ́щихъ  и҆сцѣле́нїе и҆ всѣ́хъ грѣ́шныхъ сп҃се́нїе, соблюдѝ и҆  сохранѝ на́съ, госпожѐ, бж҃е́ственнымъ къ сн҃ꙋ за ны̀  хода́тайствомъ твои́мъ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Непло́дствовавшїй мо́й оу҆́мъ, плодоно́сенъ бж҃е  покажи́ ми, дѣ́лателю до́брыхъ, насади́телю бл҃ги́хъ,  бл҃гоꙋтро́бїемъ твои́мъ. 
Свы́ше да́нною тѝ бл҃года́тїю ѡ҆бнови́ла є҆сѝ,  спорꙋ́чнице мі́ра, мно́гими грѣхмѝ ѡ҆бветша́вшыѧ сердца̀  на́ша, и҆, воздѣ́ющи рꙋ́цѣ, мо́лишисѧ къ сн҃ꙋ твоемꙋ̀ за  лю́ди согрѣши́вшыѧ: сп҃сѝ, дв҃о, на́съ мл҃твами твои́ми. 
Ꙗ҆́кѡ ѻ҆́блакъ дождено́сный, ви́димъ ѻ҆́бразъ  тво́й, влⷣчце мі́ра, во́дꙋ бо сп҃си́тельнꙋю чꙋде́съ ѿ  негѡ̀ и҆спꙋща́ющи, грѣхмѝ (с. 407) и҆зсо́хшыѧ сердца̀  бл҃года́тїю напаѧ́еши и҆ приво́диши на́съ къ творе́нїю  добродѣ́телей плода̀, сегѡ̀ ра́ди любо́вїю оу҆блажа́емъ  тѧ̀. 
Же́злъ а҆арѡ́новъ процвѣ́тшїй и҆менова́ тѧ дре́вле  мѡѷсе́й, цвѣ́тъ бо живоно́сный хрⷭ҇та̀ прозѧбла̀ є҆сѝ,  є҆мꙋ́же просте́рши дла̑ни, моли́сѧ, бг҃ома́ти, страстьмѝ  оу҆мерщвлє́нныѧ дꙋ́шы на́шѧ ѡ҆живи́ти плодоно́сною  бл҃года́тїю свое́ю. 
Ѡ҆росѝ на́съ росо́ю моли́твъ твои́хъ  бг҃ороди́тельнице, и҆ неплѡ́днаѧ въ пꙋсты́нѣ грѣхо́внѣй  оу҆вѧда̑ющаѧ сердца̀ на̑ша плодонѡ́сны ны́нѣ содѣ́лай  всеси́льнымъ къ бг҃ꙋ хода́тайствомъ твои́мъ. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ гдⷭ҇и вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти, сла́ва си́лѣ твое́й гдⷭ҇и. 
Пришла̀ є҆сѝ въ мі́ръ за грѣ́шники хода́таица,  ꙗ҆́кѡ а҆́гг҃лъ оу҆тѣша́ѧй и҆ ко и҆справле́нїю всѧ̑  подвиза́ѧй. тѣ́мже оу҆̀бо мт҃и бж҃їѧ, спорꙋ́чница бꙋ́ди  мѝ во бла́го, ꙗ҆́кѡ да ѡ҆бращꙋ́сѧ и҆ пре́жде  согрѣше́нныхъ разрѣше́нїе прїимꙋ̀, ра́достнѡ вопїю́ще:  сла́ва си́лѣ твое́й, гдⷭ҇и. 
Сокро́вище безцѣ́нное ѡ҆брѣто́хомъ -  свѣтоно́сный ѻ҆́бразъ тво́й, бцⷣе, мѷрото́чный и҆  многоцѣле́бный, бл҃года́ти бж҃їѧ ѡ҆би́льнѡ преиспо́лненный,  є҆мꙋ́же покланѧ́ющесѧ, и҆сточи́ти про́симъ ѡ҆свѧще́нїе  дꙋша́мъ и҆ тѣлесє́мъ на́шымъ. 
Лѣ́ствица ꙗ҆ви́ласѧ є҆сѝ ѻ҆бра́знѡ і҆а́кѡвꙋ,  ѿ землѝ къ высотѣ̀ оу҆твержде́ннаѧ, є҆́юже сни́де  влⷣка не́ба и҆ землѝ, да то́ю пꙋ́ть пра́вый покаѧ́нїѧ  пока́жетъ на́мъ и҆ къ черто́гамъ нб҃снымъ возведе́тъ лю́ди  согрѣши́вшыѧ. (с. 408) 
Є҆ди́на наде́жда несꙋмнѣ́ннаѧ и҆ грѣ̑шнымъ  спорꙋ́чница ты̀ є҆сѝ, прчⷭ҇таѧ, тобо́ю бо хрⷭ҇то́съ бг҃ъ,  прекло́нь небеса̀, на зе́млю сни́де ѡ҆бнови́ти па́дшее  созда́нїе своѐ. тѣ́мже, просѝ, дв҃о, грѣхѡ́въ проще́нїе  дарова́ти на́мъ, вѣ́рою пою́щымъ є҆мꙋ̀, сла́ва си́лѣ  твое́й, гдⷭ҇и. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ хрⷭ҇тѐ  бж҃е: тобо́ю бо влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ, приведе́нїе и҆́мамы. 
Хода́тай бг҃ꙋ и҆ человѣ́кѡмъ, хрⷭ҇то́съ бг҃ъ,  хода́таицꙋ тѧ̀ мі́рꙋ показа̀ и҆ грѣ̑шнымъ спорꙋ́чницꙋ.  є҆го́же млⷭ҇тива содѣ́лай на́мъ, прест҃а́ѧ мт҃и дв҃о,  те́плымъ застꙋпле́нїемъ твои́мъ. 
Па́че со́лнца свѣтле́етсѧ ѻ҆́бразъ тво́й,  бг҃оневѣ́сто, всю̀ странꙋ̀ на́шꙋ ѡ҆сїѧва́ющїй зна́мєнїи и҆  чꙋдесы̀, тьмꙋ́ же грѣхо́внꙋю разгонѧ́ющїй и҆ бл҃го́е  всѣ̑мъ и҆сточа́ющїй нб҃сное мѵ́ро во сп҃се́нїе вѣ́рныхъ и҆  мі́рꙋ хрⷭ҇тїа́нскомꙋ во ѡ҆бновле́нїе. 
Рꙋно́ тѧ гедеѡ́нъ воѡбразѝ ѡ҆роше́нное, на него́же,  ꙗ҆́кѡ роса̀, хрⷭ҇то́съ бг҃ъ сни́де, да, росо́ю моли́твъ  твои́хъ ѡ҆роше́ннїи, грѣ́шницы къ покаѧ́нїю подви́гнꙋтсѧ и҆  къ вѣ̑чнымъ ѻ҆би́телемъ свѣтонача́льника ѻ҆ц҃а̀ нб҃снагѡ  приведе́нїе да и҆́мꙋтъ. 
Сѐ пла́чꙋ и҆ рыда́ю го́рцѣ, є҆гда̀ ѿ но́щи  нерадѣ́нїѧ во оу҆́мъ прїидꙋ̀ ѿ мно́гихъ мои́хъ ѕлы́хъ  прегрѣше́нїй. тѣ́мже молю́ тѧ, мт҃и бл҃га́ѧ: спорꙋ́чница  бꙋ́ди мѝ и҆ наста́ви мѧ̀ на пꙋ́ть, є҆́же ходи́ти во  и҆́стинѣ, сле́зы приносѧ́ще ѡ҆ свои́хъ прегрѣше́нїихъ. (с.  409) 
Пѣ́снь ѕ҃: І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ бж҃е мѧ̀  возведѝ. 
Ра́дости на́мъ вѣ́чныѧ и҆ жи́зни нетлѣ́нныѧ  хода́таица ꙗ҆ви́ласѧ є҆сѝ, бг҃ороди́тельнице, приносѧ́ще  за ны̀ рꙋ́цѣ къ сн҃ꙋ твоемꙋ̀ и҆ сп҃сꙋ всѣ́хъ, всѧ́кꙋ  слезꙋ̀ ѿ лица̀ земна́гѡ ѿе́мшемꙋ и҆ неизслѣ́днꙋю  милосе́рдїѧ своегѡ̀ бе́зднꙋ тобо́ю мі́рꙋ показа́вшемꙋ. 
Ст҃и́телѧ нїкола́а, предстоѧ́ща ѻ҆́бразꙋ твоемꙋ̀,  бл҃гоговѣ́йный мꙋ́жъ оу҆зрѣ́ти сподо́бисѧ и҆  бл҃говоле́нїѧ твоегѡ̀ глаго́лы ѿ тебѐ, цр҃и́це,  оу҆слы́ша, ꙗ҆́же вѣ̑рнымъ бы́ша во оу҆твержде́нїе и҆ ѡ҆  лю́дехъ промышле́нїѧ твоегѡ̀ во свидѣ́тельство. 
Сви́токъ но́въ тебѐ и҆са́їа, дв҃о, предви́дѣвъ, на  не́мже написа́сѧ живо́е сло́во ѻ҆́тчее, є҆го́же молѝ,  чⷭ҇таѧ, всебл҃же́ннаѧ, въ кни́зѣ мнѣ̀ живы́хъ написа́тисѧ  и҆ мно́гихъ ѕѡ́лъ мои́хъ растерза́ти сви́токъ покаѧ́нїѧ  предо́брыми ѻ҆́бразы. 
И҆зъ глꙋбины̀ бе́здны грѣхо́вныѧ къ тебѣ̀ рꙋ́цѣ  простира́ю и҆ скве́рнїи оу҆стнѣ̀ моѝ къ моле́нїю  ѿверза́ю, подно́жїю же но́гъ твои́хъ, влⷣчце, припа́даю  и҆, рыда́ющи, вопїю́ ти: моли́сѧ, застꙋ́пнице, сн҃ꙋ твоемꙋ̀,  проще́нїе оу҆лꙋчи́ти мѝ и҆ млⷭ҇ть въ де́нь сꙋ́дный. 
Конда́къ, гла́съ а҃: 
Честно́е жили́ще бы́вшее неизрече́ннагѡ є҆стества̀  бж҃е́ственнагѡ вы́ше сло́ва и҆ па́че оу҆ма̀ и҆ грѣ̑шнымъ  є҆сѝ спорꙋ́чница, подава́еши бл҃года́ть и҆ и҆сцѣле́нїе,  ꙗ҆́кѡ мт҃и всѣ́хъ (с. 410) ца́рствꙋющагѡ: молѝ сн҃а  твоего̀ полꙋчи́ти на́мъ млⷭ҇ть въ де́нь сꙋ́дный. 
І҆́косъ: 
Свѣтоно́снаго ꙗ҆вле́нїѧ и҆ пресла́внаго твоеѧ̀  і҆кѡ́ны, спорꙋ́чницы грѣ́шныхъ прославле́нїѧ, чꙋде́съ же  мно́гихъ пꙋчи̑ны и҆ мѵ́ра многоцѣле́бнагѡ и҆злїѧ́нїѧ  виті́йствꙋющихъ оу҆ста̀ не возмога́ютъ и҆сповѣ́дати  досто́йнѡ. мы́ же, грѣ́шнїи и҆ смире́ннїи, что̀  возглаго́лемъ тѝ, бг҃оневѣ́стнаѧ дв҃о; то́кмо: поми́лꙋй  на́съ. є҆ди́нꙋ бо тѧ̀ жи́зни на́шеѧ стѧжа́хомъ  храни́тельницꙋ и҆ наде́ждꙋ крѣ́пкꙋ сп҃се́нїѧ. тѣ́мже  мо́лимъ тѧ̀, ѽ бл҃госе́рднаѧ: спорꙋ́чница на́мъ покаѧ́нїѧ  ꙗ҆ви́сѧ и҆ хода́тайствꙋй къ сн҃ꙋ твоемꙋ̀: да бꙋ́дꙋщихъ  и҆стѧза́нїй и҆зба́вимсѧ и҆ млⷭ҇тива є҆го̀ ѡ҆брѧ́щемъ въ  де́нь сꙋ́дный. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бл҃гочєсти́вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ, и҆ препросла́вленъ. 
Въ нощѝ, и҆ во днѝ, и҆ во всѧ́кихъ ѡ҆бстоѧ́нїихъ  сп҃се́нїе тве́рдо и҆́мамы тѧ̀, бцⷣе, хрⷭ҇тїа́нѡмъ покро́въ  и҆ прибѣ́жище, вы́нꙋ бо рꙋ́цѣ ко гдⷭ҇ꙋ просте́рши, росо́ю  мл҃твъ твои́хъ, ꙗ҆́коже ѻ҆́троки бл҃гочєсти́выѧ,  ѡ҆хранѧ́еши ѿ напа́стей вѣ̑рныѧ, зовꙋ́щыѧ: бл҃гослове́нна  є҆сѝ, мт҃и дв҃о, и҆ препросла́влена. 
Не терпѧ̀ мꙋ́жъ бл҃гочести́вый зрѣ́ти  неизрече́ннаго ѿ ѻ҆́браза твоего̀ ѡ҆сїѧ́нїѧ, на зе́млю  ни́цъ падѐ, молѧ́сѧ. мы́ же, грѣ́шнїи, бл҃года́тнꙋю  і҆кѡ́нꙋ сїю̀ зрѧ́ще, любо́внѡ вопїе́мъ тѝ: бл҃гослове́нна  бꙋ́ди, спорꙋ́чнице сп҃се́нїѧ на́шегѡ, и҆ препросла́влена во  вѣ́ки. (с. 411) 
Серафі́мъ дре́вле, клеща́ми оу҆́гль носѧ́й  горѧ́щїй, во оу҆ста̀ коснꙋ́сѧ и҆са́їи, попалѧ́ѧ грѣхѝ  є҆го̀. ты́ же, клеща̀ свѣтоза́рнаѧ сꙋ́щи, бцⷣе, оу҆́гль  бж҃е́ственный носи́вшаѧ, хрⷭ҇та̀ і҆и҃са, прикосни́сѧ є҆гѡ̀  милосе́рдїю, да ѡ҆пали́тъ грѣхѝ на́шѧ и҆ беззакѡ́нїѧ  лю̑таѧ. 
Не ѿве́ржи менѐ ѿ лица̀ твоегѡ̀,  всенепоро́чнаѧ, є҆гда̀ къ пречи́стомꙋ ѻ҆́бразꙋ твоемꙋ̀  воззрю̀, стенѧ́ще ѡ҆ грѣсѣ́хъ тѧ́жкихъ, но млⷭ҇тива бꙋ́ди  мѝ застꙋ́пница къ сн҃ꙋ, милосе́рдїемъ бо преклонѧ́етсѧ и҆  сп҃се́нїе грѣ́шникѡвъ содѣ́лываетъ хода́тайствомъ твои́мъ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀ ꙗ҆́кѡ гдⷭ҇а и҆ превозноси́те во всѧ̑ вѣ́ки. 
Въ пе́щь ѻ҆́гненнꙋю страсте́й мі́ра снизше́дшꙋю и҆  пла́мень грѣхо́вный въ ро́сꙋ покаѧ́нїѧ сп҃си́тельнагѡ  прело́жшꙋю бцⷣꙋ, прекра́сный ли́къ ве́селѡ спле́тши,  по́йте, дѣла̀, ꙗ҆́кѡ застꙋ́пницꙋ мі́ра дв҃ꙋ чⷭ҇тꙋю, и҆  превозноси́те во всѧ̑ вѣ́ки. 
Свѣ́та нб҃снагѡ въ нощѝ многоѻбра́зными  и҆гра́ньми сла́вѧтъ всечестнꙋ́ю і҆кѡ́нꙋ твою̀, влⷣчце,  го́рнїи чи́ни и҆ тебѐ, бг҃оневѣ́стнꙋю ма́терь,  оу҆блажа́ютъ ра́достнѡ. ю҆́же, ꙗ҆́кѡ свѣтоводи́тельницꙋ  и҆зъ тьмы̀ грѣхо́вныѧ, лю́дїе, превозноси́те во всѧ̑  вѣ́ки. 
Ѿ дре́вле до ны́нѣ самꙋ̀ ма́терь цр҃ѧ̀ хрⷭ҇та̀  оу҆тѣ́шительницꙋ тве́рдꙋ въ напа́стехъ и҆мꙋ́щи, въ  ско́рбехъ же и҆ печа́лехъ при́сное и҆збавле́нїе, въ бѣда́хъ  по́мощь и҆ въ покаѧ́нїи спорꙋ́чницꙋ, бл҃гослови́те, сы́нове  человѣ́честїи, по́йте сїю̀ и҆ превозноси́те во всѧ̑ вѣ́ки.  (с. 412) 
Да́ждь рабѡ́мъ твои̑мъ, всеблага́ѧ цр҃и́це,  прошє́нїѧ сп҃си́тєльнаѧ въ хра́мѣ се́мъ, въ не́мже  и҆сто́чникъ пресла́вныхъ чꙋде́съ показа́ла є҆сѝ, то́ки  мѵ́ра и҆сточа́ѧ ѿ ст҃а́гѡ ѻ҆́браза твоегѡ̀, и҆́миже  стра̑сти дꙋ́шъ и҆ тѣле́съ врачꙋ́еши неизрече́ннымъ  милосе́рдїемъ твои́мъ. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щьсѧ ѿ дв҃ы на́мъ ꙗ҆ви́сѧ, ѡ҆мрачє́нныѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Не возмога́етъ сло́во человѣ́ческое, нижѐ ꙗ҆зы́къ  всѧ́къ похвали́ти тѧ̀ досто́йнѡ, но ты̀, прест҃а́ѧ,  бл҃года́ть неѡскꙋ́днꙋю ѿ гдⷭ҇а прїи́мшаѧ и҆ грѣ̑шнымъ  спорꙋ́чница свы́ше преднарече́ннаѧ, вре́тище прегрѣше́нїй  на́шихъ расто́ргни и҆ ѡ҆мрачє́нныѧ просвѣти́ ны,  весе́лїемъ же добродѣ́телей препоѧсꙋ́ющи, не ѡ҆ста́ви на́съ  застꙋпле́нїемъ твои́мъ, да тѧ̀, всепѣ́тꙋю бцⷣꙋ,  велича́емъ. 
Свѣ́томъ невеще́ственнагѡ свѣтоли́тїѧ сїѧ́ѧ,  ѻ҆́бразъ тво́й, ѻ҆трокови́це непоро́чнаѧ, ѡ҆мрачє́нныѧ  грѣхмѝ просвѣща́етъ и҆ расточє́ннаѧ всѧ̑ подъ кро́въ  сп҃си́тельный хра́ма твоегѡ̀ собира́етъ, тѣ́мъ,  веселѧ́щесѧ, тѧ̀, всепѣ́тꙋю бцⷣꙋ, велича́емъ. 
Ꙗ҆́коже даві́дъ пра́ѻтецъ дре́вле предъ сѣ́ннымъ  ковче́гомъ взыгра́ше ра́достнѡ, си́це и҆ мы̀ цр҃и́цѣ не́ба  прише́дшей пѣ́сньми взыгра́емъ немо́лчными, сла́вѧще  ѻ҆́браза є҆ѧ̀ многоцѣле́бнагѡ всечестно́е прославле́нїе. 
Сра́дꙋемсѧ дне́сь и҆ свесели́мсѧ неизрече́нномꙋ  бж҃їю дарова́нїю - ди́вномꙋ ѻ҆́бразꙋ приснодв҃ы, ра́дость  бо вѣ́чнꙋю ѿ (с. 413) негѡ̀ и҆сточа́етъ на́мъ, напа́стей  и҆ печа́лей свобожда́ѧ. тѣ́мже бл҃года́рствєнныѧ пѣ̑сни  воспѣва́емъ весе́лїѧ хода́таицѣ и҆ вѣ́рнѡ любо́вїю всѝ  ꙗ҆́кѡ бг҃ома́терь велича́емъ. 
На хвали́техъ стїхи̑ры, гла́съ з҃. 
Гдⷭ҇ь и҆ цр҃ь сла́вы, нб҃са̀ преклони́въ, сни́де  ѡ҆бнови́ти па́дшее є҆стество̀ человѣ́ческое и҆, на рꙋка́хъ  твои́хъ, дв҃о, ꙗ҆́кѡ а҆́гнецъ непоро́ченъ, носи́мый, ны́нѣ  твою̀ моли́твꙋ прїе́млетъ, и҆ проше́нїе твоѐ ꙗ҆́кѡ сн҃ъ  бл҃гі́й во всѣ́мъ и҆сполнѧ́етъ, є҆мꙋ́же, пречⷭ҇таѧ,  просте́рши рꙋ́цѣ твоѧ̑, оу҆се́рднѡ за ны̀ моли́сѧ, да  пода́стъ оу҆тѣше́нїе рабѡ́мъ твои̑мъ и҆ сп҃се́тъ дꙋ́шы  на́шѧ, ꙗ҆́кѡ милосе́рдъ. 
Недосто́йнѡ предстоѧ́ще пречⷭ҇томꙋ ѻ҆́бразꙋ  твоемꙋ̀, оу҆́треннюю пѣ́снь возсыла́емъ тѝ,  бг҃ороди́тельнице, и҆зъ глꙋбины̀ грѣхо́вныѧ взыва́юще:  ѡ҆мраче́нїе на́ше свѣ́томъ любвѝ твоеѧ̀ просвѣтѝ и҆  разрѣшѝ недꙋ́ги на́шѧ гѡ́рькїѧ и҆ неисцѣ̑льныѧ, наде́ждо  и҆ застꙋпле́нїе всѣ́хъ концє́въ землѝ и҆ є҆ди́на  предста́тельнице вѣ̑рнымъ. 
Ра́дꙋйсѧ, врата̀ бж҃їѧ пресвѧта̑ѧ, ѿ вра́тъ  а҆́довыхъ на́съ и҆збавлѧ́ющаѧ и҆ свѣтоза́рный пꙋ́ть  покаѧ́нїѧ показꙋ́ющаѧ, и҆́мже ѡ҆брѧ́щемъ врата̀, къ  вѣ́чнѣй жи́зни ввѡдѧ́щаѧ, заблꙋжда́ющихъ всѣ́хъ  наста́внице, ро́дъ вѣ́рныхъ человѣ̑къ спорꙋче́нїемъ  соблюда́й и҆ сп҃са́й дꙋ́шы на́шѧ. 
Сла́ва, и҆ ны́нѣ, гла́съ то́йже. 
Подъ кро́въ тво́й, влⷣчце, всѝ земноро́днїи  прибѣга́юще, вопїе́мъ тѝ: бцⷣе, оу҆пова́нїе на́ше,  и҆зба́ви на́съ ѿ безмѣ́рныхъ прегрѣше́нїй и҆ сп҃сѝ  дꙋ́шы на́шѧ. (с. 414) 
Славосло́вїе вели́кое, ѿпꙋ́стъ и҆ ча́съ а҃-й. На  лїтꙋргі́и слꙋ́жба всѧ̀ бцⷣе. 
Моли́тва. 
Ѽ влⷣчце пребл҃гослове́ннаѧ, защи́тнице ро́да  хрⷭ҇тїа́нскагѡ, прибѣ́жище и҆ сп҃се́нїе притека́ющихъ къ  тебѣ̀! Вѣ́мъ, вои́стиннꙋ вѣ́мъ, ꙗ҆́кѡ ѕѣлѡ̀ согрѣши́хъ  и҆ прогнѣ́вахъ, преми́лостиваѧ госпожѐ, рожде́ннаго  пло́тїю ѿ тебѐ сн҃а бж҃їѧ, но и҆́мамъ мно́гїи ѻ҆́бразы  пре́жде менѐ прогнѣ́вавшихъ є҆гѡ̀ бл҃гоꙋтро́бїе: мытарѝ,  блꙋдни̑цы и҆ прѡ́чїѧ грѣ́шники, и҆̀мже даде́сѧ проще́нїе  грѣхѡ́въ и҆́хъ, покаѧ́нїѧ ра́ди и҆ и҆сповѣ́данїѧ. ты́ѧ  оу҆́бѡ ѻ҆́бразы поми́лованныхъ ѻ҆чесє́мъ грѣ́шныѧ дꙋшѝ  моеѧ̀ представлѧ́ѧ и҆ на толи́кое бж҃їе милосе́рдїе,  ѻ҆́нѣхъ прїе́мшее, взира́ѧ, дерзнꙋ́хъ и҆ а҆́зъ, грѣ́шный,  прибѣ́гнꙋти съ покаѧ́нїемъ ко твоемꙋ̀ бл҃гоꙋтро́бїю. ѽ  всеми́лостиваѧ влⷣчце, да пода́си мѝ рꙋ́кꙋ по́мощи и҆  и҆спро́сиши оу҆ сн҃а твоегѡ̀ и҆ бг҃а ма́терними и҆  ст҃ѣ́йшими твои́ми мл҃твами тѧ́жкимъ мои̑мъ грѣхѡ́мъ  проще́нїе. вѣ́рꙋю и҆ и҆сповѣ́дꙋю, ꙗ҆́кѡ то́й, є҆го́же  родила̀ є҆сѝ, сн҃ъ тво́й, є҆́сть вои́стиннꙋ хрⷭ҇то́съ,  сн҃ъ бг҃а жива́гѡ, сꙋдїѧ̀ живы́хъ и҆ ме́ртвыхъ, воздаѧ́й  комꙋ́ждо по дѣлѡ́мъ є҆гѡ̀. вѣ́рꙋю же па́ки и҆  и҆сповѣ́дꙋю тебѐ бы́ти и҆́стиннꙋю бцⷣꙋ, милосе́рдїѧ  и҆сто́чникъ, оу҆тѣше́нїе пла́чꙋщихъ, взыска́нїе  поги́бшихъ, си́льнꙋю и҆ непрестаю́щꙋю къ бг҃ꙋ хода́таицꙋ,  ѕѣлѡ̀ лю́бѧщꙋю ро́дъ хрⷭ҇тїа́нскїй, и҆ спорꙋ́чницꙋ  покаѧ́нїѧ. вои́стиннꙋ бо нѣ́сть человѣ́кѡмъ и҆ны́ѧ по́мощи  и҆ покро́ва, ра́звѣ тебѐ, госпожѐ преми́лостиваѧ, и҆  никто́же, оу҆пова́ѧ на тѧ̀, постыдѣ́сѧ, когда̀ и҆, тобо́ю  оу҆молѧ́ѧ бг҃а, никто́же ѡ҆ста́вленъ бы́сть. тогѡ̀ (с. 415)  ра́ди молю̀ твою̀ неисче́тнꙋю бл҃гость: ѿве́рзи двє́ри  милосе́рдїѧ твоегѡ̀ мнѣ̀, заблꙋ́ждшемꙋ и҆ па́дшемꙋ въ  тимѣ́нїе глꙋбины̀, не возгнꙋша́йсѧ менѐ, скве́рнагѡ, не  пре́зри грѣ́шнагѡ моле́нїѧ моегѡ̀, не ѡ҆ста́ви менѐ,  ѻ҆каѧ́ннагѡ, ꙗ҆́кѡ въ поги́бель ѕло́бный вра́гъ похи́тити  мѧ̀ и҆́щетъ, но оу҆молѝ ѡ҆ мнѣ̀ рожде́ннаго ѿ тебѐ  милосе́рдаго сн҃а твоего̀ и҆ бг҃а, да прости́тъ вели̑кїѧ  моѧ̑ грѣхѝ и҆ и҆зба́витъ мѧ̀ ѿ па́гꙋбы моеѧ̀. ꙗ҆́кѡ да  и҆ а҆́зъ со всѣ́ми, полꙋчи́вшими проще́нїе, воспою̀ и҆  просла́влю безмѣ́рное милосе́рдїе бж҃їе и҆ твоѐ  непосты́дное ѡ҆ мнѣ̀ застꙋпле́нїе въ жи́зни се́й и҆ въ  несконча́емомъ вѣ́цѣ. а҆ми́нь. 


