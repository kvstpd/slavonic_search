МИНІ́А МѢ́СѦЦЪ ДЕКЕ́МВРІЙ 
КІ́ЕВЪ. Въ тѷпогра́фїи кїево-пече́рской ла́ѵры. 
҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀  свѧще́нно-а҆рхїмандрі́та напеча́тасѧ кни́га сїѧ̀, мині́а  мѣ́сѧцъ деке́мврїй во гра́дѣ москвѣ̀, въ лѣ́то ѿ  ржⷭ҇тва̀ по пло́ти бг҃а сло́ва ҂ацч҃з 
Московский Сретенский монастырь, издательство  «Правило веры», 1997 
(с. 5) 
МѢ́СѦЦЪ ДЕКЕ́МВРІЙ, 
и҆мѣ́ѧй дне́й л҃а. 
Въ а҃-й де́нь: 
Ст҃а́гѡ прⷪ҇ро́ка наꙋ́ма. 
А҆ллилꙋ́їа, и҆лѝ тропа́рь. Стїхи̑ры, гла́съ г҃. Поⷣ:  Ве́лїѧ крⷭ҇та̀ твоегѡ̀: 
Бл҃года́ть ст҃а́гѡ дх҃а всели́сѧ въ тѧ̀, бж҃їй  прⷪ҇ро́че, и҆ свое́ю лꙋче́ю содѣ́ла свѣщꙋ̀ пресвѣ́тлꙋ, и҆  тобо́ю проповѣ́даетъ бꙋ̑дꙋщаѧ нїнеѵі́и вели́комꙋ. 
Ѻ҆́блакъ свѣтоза́ренъ ꙗ҆ви́лсѧ є҆сѝ, и҆ска́паѧ,  наꙋ́ме, бж҃їй прⷪ҇ро́че, бг҃озна́нїѧ тꙋ́чꙋ: и҆ напои́лъ  є҆сѝ пи́вомъ бж҃їѧ сꙋда̀ нїнеѵі́ю гра́дъ, нече́стїемъ  болѣ́вшїй а҆́бїе. 
Благосла́вїѧ нетлѣ́ннагѡ прича́стникъ бы́въ,  наꙋ́ме, бж҃їй прⷪ҇ро́че, и҆ неизрече́нныѧ сла́вы, и҆  ра́дости несказа́нныѧ, и҆ сла́дости бжⷭ҇твенныѧ, ѡ҆ на́съ  молѝ, бг҃одохнове́нне, всѣ́хъ влⷣкꙋ. 
И҆́ны стїхи̑ры бцⷣы, гла́съ и҆ подо́бенъ то́йже. 
(А҆́ще же а҆ллилꙋ́їа, пою́тсѧ стїхи̑ры пре́жде бцⷣы,  пото́мъ ст҃а́гѡ.) 
Ѻ҆рꙋ́жїемъ оу҆ѧ́звлена мѧ̀ сꙋ́ща ѕмїи́нымъ, є҆́ле  жи́ва, ѻ҆трокови́це, на ѻ҆дрѣ̀ лежа́ща ѿча́ѧнїѧ,  и҆сцѣлѝ вско́рѣ лѣчбо́ю твоеѧ̀ моли́твы, и҆ раба̀  сотворѝ сн҃а и҆ бг҃а твоегѡ̀. 
Вѣ́дꙋщи не́мощь мою̀ тѣле́снꙋю, и҆ дꙋше́внꙋю  болѣ́знь, се́рдца же ѡ҆ѕлобле́нїе, посѣще́нїѧ сподо́би мѧ̀  бжⷭ҇твеннагѡ, всенепоро́чнаѧ дв҃о, и҆ спасѝ, молю́сѧ,  те́плою твое́ю моли́твою. 
Всѣ́хъ превзыдо́хъ, влⷣчце, согрѣше́ньми, но  мно́жество, дв҃о, си́хъ ѡ҆чи́стивши, ми́лости твоеѧ̀ ра́ди  (с. 6) оу҆лꙋчи́ти мнѣ̀ проще́нїе въ бꙋ́дꙋщемъ сꙋдѣ̀,  чⷭ҇таѧ, сподо́би, сн҃а и҆ бг҃а твоего̀ молѧ́щи. 
Сла́ва, и҆ ны́нѣ, бг҃оро́диченъ: 
Дв҃о, и҆зъ тебє̀ ро́ждшагосѧ молѝ, ста́до твоѐ  сохрани́ти невре́дно ѿ всѧ́кагѡ и҆скꙋше́нїѧ проти́вника  дїа́вола, и҆ и҆спо́лнити всю̀ во́лю сн҃а твоегѡ̀  оу҆крѣпѝ, ѻ҆трокови́це. 
Крⷭ҇тобг҃оро́диченъ: 
Ѻ҆рꙋ́жїе се́рдце твоѐ про́йде, пречⷭ҇таѧ, є҆гда̀  сн҃а твоего̀ на крⷭ҇тѣ̀ ви́дѣла є҆сѝ и҆ вопїѧ́ла є҆сѝ:  не безча́днꙋ мѧ̀ покажѝ, сн҃е мо́й и҆ бж҃е мо́й, соблюды́й  мѧ̀ по ржⷭ҇твѣ̀ дв҃ꙋ. 
На стїхо́внѣ ѻ҆ктѡ́иха. Тропа́рь, гла́съ в҃: 
Прⷪ҇ро́ка твоегѡ̀ наꙋ́ма па́мѧть, гдⷭ҇и,  пра́зднꙋюще, тѣ́мъ тѧ̀ мо́лимъ, спасѝ дꙋ́шы на́шѧ. 
На оу҆́трени канѡ́нъ. Творе́нїе ѳеофа́ново. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй  бра̑ни мы́шцею высо́кою, хрⷭ҇то́съ и҆стрѧсѐ, і҆и҃лѧ же  спасѐ, побѣ́днꙋю пѣ́снь пою́ща. 
Наꙋ́ме, бж҃їимъ пома́завсѧ, бг҃опрїѧ́тне, дх҃омъ, и҆  сегѡ̀ бл҃года́тїю просвѣ́щсѧ: тѣ́мъ бжⷭ҇твенное  прозрѣ́нїе оу҆ма̀ твоегѡ̀ чтꙋ́ще, оу҆блажа́емъ тѧ̀,  всеизрѧ́дне. 
Свы́ше ѡ҆гласи́вши, прⷪ҇ро́че, твою̀ дꙋ́шꙋ, дх҃а  бл҃года́ть прⷪ҇ро́ческое дѣ́йство досто́йнѡ вдохнѐ, и҆  бг҃одохнове́ненъ ѧ҆зы́къ тво́й оу҆стро́и, досточꙋ́дне. 
Ѻ҆рга́нъ ꙗ҆ви́лсѧ є҆сѝ, оу҆дарѧ́емь дх҃а  брѧца́ломъ, ревни́телѧ бг҃а воспѣва́ѧ, и҆ всѣ̑мъ вѣща́ѧ  бжⷭ҇твеннагѡ сꙋда̀ нелицемѣ́рїе, достосла́вне. 
Бг҃оро́диченъ: 
Пребл҃гослове́ннаѧ дв҃о всечⷭ҇таѧ, вѣ́рою тѧ̀ и҆  любо́вїю, ꙗ҆́кѡ бж҃їю мт҃рь чⷭ҇тнꙋ́ю, пою́щыѧ спаса́й ѿ  бѣ́дъ, рѣша́щи неꙋкроти́мое свирѣ́пство. (с. 7) 
Пѣ́снь г҃. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ, хрⷭ҇тѐ, ка́мени за́повѣдей твои́хъ цр҃ковь  твою̀ оу҆твердѝ, є҆ди́не бла́же и҆ чл҃вѣколю́бче. 
Прича́стїемъ животворѧ́щагѡ и҆ бжⷭ҇твеннагѡ дх҃а,  дꙋше́ю бы́лъ є҆сѝ бг҃ови́днѣйшїй: тѣ́мже и҆ да̑льнаѧ  ꙗ҆́вѣ всѣ̑мъ предвозвѣща́ти бжⷭ҇твеннымъ манове́нїемъ  ты̀ пред̾ѡчи́стилсѧ є҆сѝ, бг҃одохнове́нне. 
Сꙋ́дъ на врагѝ ѿмще́нїѧ предзрѣ́лъ є҆сѝ,  бл҃же́нне бг҃ови́днѣйше, преѡби́дѧщихъ нечести́выхъ бж҃їе  долготерпѣ́нїе, и҆ ми́лость, и҆ благосты́ню, ѿ  неисцѣ́льныѧ ѕло́бы. 
Бг҃оро́диченъ: 
И҆́же дре́вле ѿ небытїѧ̀ сотвори́вый всѧ́чєскаѧ,  и҆зъ твоеѧ̀ ст҃ы́ѧ оу҆тро́бы прихо́дитъ, чл҃вѣ́къ бы́въ,  чⷭ҇таѧ, за чл҃вѣколю́бїе превели́кое, чл҃вѣколю́бецъ, да  человѣ́ки и҆зба́витъ. 
Сѣда́ленъ, гла́съ є҃. Подо́бенъ: Собезнача́льное  сло́во: 
Несмѣ́сенъ начерта́нїемъ до́льнымъ, сла́вне, ты̀  оу҆́мъ стѧжа́въ, бжⷭ҇твеннагѡ дх҃а чистѣ́йшее, наꙋ́ме,  прїѧ́телище бы́лъ є҆сѝ, ѡ҆сїѧ́нїе є҆гѡ̀ прїе́млѧ  свѣ́тлѡ, и҆ всѣ̑мъ ѡ҆блиста́ѧ: тѣ́мъ тѧ̀ мо́лимъ, ѡ҆  ми́рѣ мі́ра моли́сѧ. 
Сла́ва, и҆ ны́нѣ, бг҃оро́диченъ: 
И҆зъ тебє̀ вопло́щшагосѧ бг҃а и҆ гдⷭ҇а на́съ ра́ди,  и҆стлѣ́вшихъ прегрѣше́ньми, молѝ прилѣ́жнѡ оу҆ще́дрити  ны̀, и҆ ѿврати́ти ꙗ҆́рость и҆ гнѣ́въ сво́й, чⷭ҇таѧ, ѡ҆  и҆̀же вѣ́рою чтꙋ́щихъ и҆ хва́лѧщихъ непреста́ннѡ си́лꙋ и҆  держа́вꙋ є҆гѡ̀. 
Крⷭ҇тобг҃оро́диченъ: 
На крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею  посредѣ̀ разбо́йникѡвъ ви́сѧща, растерза́ющисѧ оу҆тро́бою,  мт҃рски глаго́лаше: безгрѣ́шный сн҃е, ка́кѡ непра́веднѡ на  (с. 8) крⷭ҇тѣ̀, ꙗ҆́коже ѕлодѣ́й пригвожде́нъ є҆сѝ,  человѣ́ческїй ро́дъ хотѧ̀ ѡ҆живи́ти, ꙗ҆́кѡ бл҃гоꙋтро́бенъ; 
Пѣ́снь д҃. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе прозорли́вѡ  а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во  спасе́нїе люде́й твои́хъ, спастѝ помаза̑нныѧ твоѧ̑ прише́лъ  є҆сѝ. 
Сїѧ́ѧ заре́ю дх҃а, нїнеѵі́тѧнѡмъ преще́нїе  запꙋстѣ́нїѧ предвозвѣсти́лъ є҆сѝ, бж҃їѧ си́лы проѧвлѧ́ѧ,  бг҃оѧвле́нне, неизбѣ́жное. 
Сꙋ́дъ пра́ведный зижди́телѧ повѣ́даеши, лю́тое  всегꙋби́тельство лю́демъ враждє́бнымъ, ꙗ҆́кѡ  прⷪ҇ро́чествꙋѧ провѣща́лъ є҆сѝ, наꙋ́ме, бж҃їй прⷪ҇ро́че  всебл҃же́нне. 
Смиреномꙋ́дрїемъ оу҆краша́ема прⷪ҇ро́ка твоегѡ̀  дꙋша̀, къ бг҃овидѣ́нїю твоемꙋ̀, бл҃же, преесте́ственнѡ  взѧ́сѧ, и҆ бжⷭ҇твеннагѡ видѣ́нїѧ свѣ́тлости. 
Бг҃оро́диченъ: 
Марі́е, гпⷭ҇жѐ тва́ри, цр҃ѧ̀ всѣ́хъ ро́ждши,  є҆ди́на всепѣ́таѧ, страсте́й мꙋчи́тельства свобо́дна мѧ̀  покажѝ, моли́твами твои́ми. 
Пѣ́снь є҃. І҆рмо́съ: 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀  оу҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ благоꙋтро́бенъ. 
Непоро́чно и҆ чи́сто житїѐ стѧжа́ти, дѣ́йствомъ и҆  просвѣще́нїемъ ст҃а́гѡ дх҃а, наꙋ́ме, сподо́билсѧ є҆сѝ,  проро́че чꙋ́дный. 
Пло́ть покори́лъ є҆сѝ самоде́ржцꙋ оу҆мꙋ̀,  оу҆се́рднѡ восхождє́нїѧ въ се́рдцѣ положи́въ: тѣ́мже  ꙗ҆вле́нїѧ бг҃олѣ́пнагѡ полꙋчи́лъ є҆сѝ. 
Па́че ви́димыхъ по́честей сꙋ́ть, и҆̀же  прⷪ҇ро́чествомъ почествова́нныхъ: тѣ́ми бо вѣща́етъ ст҃ы́й  дх҃ъ, пребл҃гі́й гдⷭ҇ь. 
Бг҃оро́диченъ: 
Нижѐ оу҆́мъ нбⷭ҇ный и҆́стиннѡ возмо́жетъ тѧ̀,  бг҃ома́ти, (с. 9) пѣ́ти досто́йнѡ: зижди́телѧ бо родила̀  є҆сѝ, нбⷭ҇ными пѣва́емаго си́лами. 
Пѣ́снь ѕ҃. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко  хрⷭ҇тѐ, страсте́й мо́ре оу҆кротѝ, и҆ ѿ тлѝ возведи́  мѧ, ꙗ҆́кѡ бл҃гоꙋтро́бенъ. 
Бжⷭ҇твенныѧ бл҃года́ти ꙗ҆́вльшасѧ хра́мъ, вѣ́рнїи,  и҆ прїѧ́телище пречи́стое бы́вша, па́че оу҆ма̀,  бг҃оѧвле́нїѧ воспои́мъ. 
Бжⷭ҇твеннагѡ дх҃а прїе́мъ незаходи́мꙋю зарю̀, и҆  оу҆́мъ бжⷭ҇твенъ стѧжа́въ, благочести̑выѧ къ пѣснопѣ́нїю  наказꙋ́етъ. 
Бг҃оро́диченъ: 
Мы́слєнныѧ си̑лы тѧ̀ и҆ человѣ́честїи всѝ ро́ди,  ꙗ҆́кѡ бг҃а ро́ждшꙋю, сла́вѧтъ всегда̀, бл҃гослове́ннаѧ  всенепоро́чнаѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Просвѣти́вшеесѧ дх҃омъ чи́стое твоѐ се́рдце,  прⷪ҇ро́чества бы́сть свѣтлѣ́йшагѡ прїѧ́телище: зри́ши бо  ꙗ҆́кѡ настоѧ̑щаѧ дале́че сꙋ̑щаѧ. сегѡ̀ ра́ди тѧ̀  почита́емъ, прⷪ҇ро́че бл҃же́нне наꙋ́ме сла́вне. 
Пѣ́снь з҃. І҆рмо́съ: 
Превозноси́мый ѻ҆тцє́въ гдⷭ҇ь пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ  є҆сѝ. 
Ꙗ҆́кѡ бг҃ови́днѣйша прⷪ҇ро́ка и҆мꙋ́ще ликѡ́въ  нача́льника, че́стнѡ пра́зднꙋемъ бжⷭ҇твеннѣ, пѣснопою́ще:  бж҃е, бл҃гослове́нъ є҆сѝ. 
Тѧ̀ дх҃одви́жимаго позна́вше ѻ҆рга́на, и҆ цѣвни́цꙋ  бг҃одохнове́ннꙋ, призыва́емъ застꙋ́пника, пѣ́сньми пою́ще:  бж҃е, бл҃гослове́нъ є҆сѝ. 
Вѣнча́ тѧ гдⷭ҇ь прⷪ҇ро́ка, чꙋ́дне, и҆ бл҃года́ть  тебѣ̀ дадѐ предглаго́лати бꙋ̑дꙋщаѧ, є҆мꙋ́же всѝ  пѣснопое́мъ: бж҃е, бл҃гослове́нъ є҆сѝ. 
Бг҃оро́диченъ: 
Две́рь непроходи́мꙋю прⷪ҇ро́къ ви́дѣ тѧ̀, дв҃о  пречⷭ҇таѧ, (с. 10) ю҆́же є҆ди́нъ про́йде. є҆мꙋ́же всѝ  пѣснопое́мъ: бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Тебѣ̀ вседѣ́телю въ пещѝ ѻ҆́троцы, всемі́рный  ли́къ спле́тше, поѧ́хꙋ: дѣла̀ всѧ̑каѧ гдⷭ҇а по́йте и҆  превозноси́те во всѧ̑ вѣ́ки. 
Невеще́ственною заре́ю нача́льныѧ трⷪ҇цы, прⷪ҇ро́че,  ѡ҆божа́емь, пое́ши, ра́дꙋѧсѧ: всѧ̑ дѣла̀ гдⷭ҇а по́йте, и҆  превозноси́те во всѧ̑ вѣ́ки. 
Свѧщеннолѣ́пнѡ свѧще́ннꙋю твою̀ па́мѧть, прⷪ҇ро́че  чꙋ́дный, чтꙋ́ще пое́мъ: всѧ̑ дѣла̀ гдⷭ҇а по́йте и҆  превозноси́те во всѧ̑ вѣ́ки. 
Бг҃оро́диченъ: 
Оу҆крѣпѝ, чⷭ҇таѧ, дꙋ́шꙋ мою̀, разсла́бленнꙋю  прегрѣше́ньми и҆ страстьмѝ, ꙗ҆́кѡ да воспою̀, дв҃о, твоѐ  ржⷭ҇тво̀, препросла́вленное во всѧ̑ вѣ́ки. 
Пѣ́снь ѳ҃. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆блажа́емъ. 
На землѝ равноа́гг҃льное житїѐ и҆мѣ́лъ є҆сѝ  вои́стиннꙋ: и҆ ны́нѣ на нб҃сѣ́хъ со а҆́гг҃льскими ли́ки  всели́лсѧ є҆сѝ бли́зъ свѣ́та трисїѧ́ннагѡ, є҆гѡ́же  насыща́ѧсѧ, назира́й пою́щыѧ тѧ̀. 
Тѧ̀ бг҃ꙋ приво́димъ ѡ҆ мі́рѣ, бл҃же́нне,  моли́твенника, молѝ прилѣ́жнѡ, прⷪ҇ро́че, ꙗ҆́кѡ  дерзнове́нїе и҆мѣ́ѧ, да́ти вѣ̑рнымъ благолѣ́пнѡ  пребыва́ющее вѣ́чное и҆збавле́нїе. 
Бг҃оро́диченъ: 
Ꙗ҆́кѡ бг҃а ро́ждшꙋю, сꙋгꙋ́ба же и҆ соесте́ственна,  и҆менꙋ́емъ тѧ̀ вѣ́рнїи бг҃оглаго́ливѡ бцⷣꙋ пречⷭ҇тꙋю  всеи́стиннымъ зва́нїемъ, честно́е ржⷭ҇тво̀ проповѣ́дающе,  всест҃а́ѧ бг҃оневѣ́сто. 
Свѣти́ленъ днѐ. На стїхо́внѣ ѻ҆ктѡ́иха. 


(с. 11) 
Мѣ́сѧца тогѡ́же во в҃-й де́нь. 
Ст҃а́гѡ прⷪ҇ро́ка а҆ввакꙋ́ма. 
На Гдⷭ҇и, воззва́хъ, стїхи̑ры прⷪ҇ро́ка, гла́съ  д҃. Поⷣ: Ꙗ҆́кѡ до́блѧ: 
А҆ввакꙋ́мъ чꙋ́дный, ꙳ зарю̀ дх҃а прїе́мъ, ꙳ бы́сть  ве́сь бжⷭ҇твенъ: ꙳ и҆ сꙋде́й нече́стїе, ꙳ и҆ сꙋ́дъ  непра́ведный ꙳ зрѧ̀ негодꙋ́етъ, ꙳ нра́ва показꙋ́ѧ пра́вость  хрⷭ҇та̀ и҆ влⷣки, ꙳ бг҃олюбе́знѡ и҆ те́плою мы́слїю, ꙳  ꙗ҆́кѡ оу҆тѣснѧ́емь разгара́етсѧ. 
На бжⷭ҇твеннѣй стоѧ̀ стра́жи, ꙳ честны́й а҆ввакꙋ́мъ  ꙳ слы́шаше та́инство ꙳ къ на́мъ твоегѡ̀ прише́ствїѧ,  хрⷭ҇тѐ, неизрече́нное: ꙳ и҆ проповѣ́данїе твоѐ ꙳  прⷪ҇ро́чествꙋетъ ꙗ҆́вственнѣйше, ꙳ прови́дѧ и҆ премꙋ̑дрыѧ  а҆пⷭ҇лы, ꙗ҆́коже ко́ни, ꙳ ꙗ҆зы̑къ многоплеме́нныхъ, ꙳  возмꙋща́ющыѧ мо́ре. 
Въ гдⷭ҇ѣ ра́дꙋѧсѧ бз҃ѣ сп҃сѣ твое́мъ, ꙳  бг҃оглаго́ливе сла́вне, ꙳ веселѧ́сѧ, ꙳ и҆ та́мѡ сꙋ́щагѡ  сїѧ́нїѧ зарю̀ прїе́мъ, ꙳ и҆ свѣ́томъ бг҃одѣ́льнымъ ꙳  мы́сленнѡ просвѣща́емь, ꙳ па́мѧть твою̀ всепра́зднственнꙋю  ꙳ вѣ́рою соверша́ющыѧ, ꙳ напа́стей же и҆ бѣ́дъ ꙳ твои́ми  моли́твами и҆зба́ви. 
И҆́ны стїхи̑ры бцⷣы, гла́съ и҆ подо́бенъ то́йже: 
(А҆́ще а҆ллилꙋ́їа, сі́и стїхи̑ры пою́тсѧ пре́жде.) 
Тꙋ́чами дх҃а ст҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ка́плю ро́ждшаѧ ꙳ хрⷭ҇та̀ безмѣ́рнꙋю, ꙳  беззакѡ́нїѧ земны́хъ ꙳ щедро́тами ѡ҆мы́вшꙋю, ꙳ и҆зсꙋшѝ  и҆сто́чникъ страсте́й мои́хъ, ꙳ и҆ пото́ка сподо́би мѧ̀  сла́дости ꙳ присноживо́тною твое́ю моли́твою. 
Подъ зе́млю низве́рженъ бы́хъ, ꙳ грѣхи̑  оу҆мертви́всѧ, ꙳ дꙋше́вными страстьмѝ и҆ тѣле́сными. ꙳  тѣ́мже тмо́ю (с. 12) покрыва́юсѧ ѿча́ѧнїѧ: ꙳ но  воздви́гни мѧ̀ ны́нѣ къ жи́зни нетлѣ́ннѣй, ꙳ пꙋтеводѧ́щи  мѧ̀ къ вы́шнемꙋ ѻ҆те́чествꙋ, ꙳ и҆дѣ́же гла́съ чи́стъ  пра́зднꙋющихъ, ꙳ и҆ и҆дѣ́же свѣ́тъ лица̀ твоегѡ̀, хрⷭ҇тѐ. 
Ꙗ҆́же бг҃а невмѣсти́маго во чре́во твоѐ  вмѣсти́вшаѧ, ꙳ чл҃вѣколю́бнѡ чл҃вѣ́ка бы́вша, ꙳ и҆ на́ше  смѣше́нїе и҆зъ тебє̀ прїи́мша, ꙳ и҆ ѡ҆божи́вшаго ꙗ҆́вѣ,  ꙳ не пре́зри менє̀, пречⷭ҇таѧ, ꙳ ны́нѣ скорбѧ́ща: ꙳ но  оу҆ще́дри вско́рѣ, ꙳ и҆ всѧ́кїѧ вражды̀ и҆ вре́да  лꙋка́вагѡ свободѝ. 
Сла́ва, и҆ ны́нѣ, гла́съ и҆ подо́бенъ то́йже: 
Тма́ми, пречⷭ҇таѧ, ѡ҆бѣща́хсѧ ꙳ покаѧ́нїе ѡ҆ мои́хъ  сотвори́ти согрѣше́нїихъ: ꙳ но не ѡ҆ставлѧ́етъ мѧ̀ ꙳  неподо́бный мо́й ѕлы́й ѻ҆бы́чай. ꙳ сегѡ̀ ра́ди вопїю́ ти, ꙳  и҆ припа́даѧ молю́сѧ: ꙳ ты̀ мѧ̀, влⷣчце, и҆змѝ такова́гѡ  томле́нїѧ, ꙳ пꙋтеводѧ́щи къ лꙋ́чшымъ, ꙳ и҆ спасе́нїѧ бли́зъ  сꙋ́щымъ. 
Крⷭ҇тобг҃оро́диченъ. Подо́бенъ: то́йже. 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ше: ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́ки и҆ но́ги твоѧ̑,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
Тропа́рь, гла́съ в҃: 
Прⷪ҇ро́ка твоегѡ̀ а҆ввакꙋ́ма па́мѧть, гдⷭ҇и,  пра́зднꙋюще: тѣ́мъ тѧ̀ мо́лимъ, спасѝ дꙋ́шы на́шѧ. 
Канѡ́нъ прⷪ҇ро́ка, є҆гѡ́же краегране́сїе: 
Тѧ̀, прⷪ҇ро́че а҆ввакꙋ́ме, пою̀, бл҃же́нне.  Ѳеофа́ново: 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́новы и҆ си́лꙋ. 
Оу҆мꙋдри́ мѧ, гдⷭ҇и бж҃е мо́й, твоего̀ прⷪ҇ро́ка  а҆ввакꙋ́ма (с.13) пѣ́ти бжⷭ҇твеннаго, и҆ бл҃года́тїю твое́ю  просвѣтѝ, бл҃же, се́рдце моѐ. 
Доко́лѣ, гдⷭ҇и, прⷪ҇ро́къ глаго́летъ, возопїю̀ къ  тебѣ̀, и҆ не оу҆слы́шиши; вскꙋ́ю же мѝ показа́лъ є҆сѝ  сꙋде́й нече́стїе; 
Честнꙋ́ю па́мѧть твою̀, прⷪ҇ро́че, соверша́ющыѧ  благоче́стнѡ твои́ми мольба́ми ѿ бѣ́дъ и҆зба́ви и҆  лю́тыхъ ѡ҆бстоѧ́нїй. 
Бг҃оро́диченъ: 
Бг҃ъ ст҃ы́й ꙗ҆ви́сѧ, внегда̀ прибли́житисѧ  вре́мени, и҆зъ тебє̀ бцⷣе, бы́въ чл҃вѣ́къ, да спасе́тъ  человѣ́ка. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Воззрѣ́нїемъ къ бг҃ꙋ возвыша́емь, и҆ свѣтодаѧ̑нїи  ѿ негѡ̀ просвѣща́емь, бꙋ́дꙋщихъ предзрѣ́лъ є҆сѝ,  бг҃оѧвле́нне, проѡбраже́нїе. 
Всѧ́кꙋ добродѣ́тель содержа́лъ є҆сѝ, всѧ́кꙋ же  ѕло́бꙋ ѿ оу҆ма̀ возненави́дѣлъ є҆сѝ, и҆ пра́веднѡ  беззако́ннꙋющихъ возгнꙋша́лсѧ є҆сѝ, всебл҃же́нне. 
Рече́нїемъ ст҃а́гѡ дх҃а, ты̀, ꙗ҆́кѡ чи́стъ,  ввѣ́рилсѧ є҆сѝ, ꙗ҆снѣ́йше прⷪ҇ро́чествꙋѧ бꙋ́дꙋщихъ  сбытїѧ̑, досточꙋ́дне. 
Бг҃оро́диченъ: 
Гора̀ добродѣ́тельми приѡсѣне́ннаѧ, и҆зъ неѧ́же  влⷣка раболѣ́пнѡ прїи́де, рабо́ты свободи́ти человѣ́ки,  ꙗ҆ви́ласѧ є҆сѝ, всечⷭ҇таѧ. 
Сѣда́ленъ, гла́съ д҃. Подо́бенъ: Вознесы́йсѧ: 
На бжⷭ҇твеннѣй стра́жи ста́лъ є҆сѝ, бл҃же́нне, и҆  оу҆разꙋмѣ́лъ є҆сѝ бж҃їе прише́ствїе, прⷪ҇ро́ческими  ѻ҆чесы̀, бг҃одохнове́нне. тѣ́мже и҆ возопи́лъ є҆сѝ,  а҆ввакꙋ́ме, со стра́хомъ: гдⷭ҇и, оу҆слы́шахъ стра́шное  прише́ствїе твоѐ, и҆ воспѣва́ю тѧ̀, пло́ть бре́ннꙋю ѿ  дв҃ы понестѝ восхотѣ́вшаго. (с. 14) 
Сла́ва, и҆ ны́нѣ, бг҃оро́диченъ: 
По бз҃ѣ въ тво́й, бцⷣе, прибѣга́ю смире́нный  покро́въ бжⷭ҇твенный, припа́даѧ, молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ: моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
Крⷭ҇тобг҃оро́диченъ: 
И҆́же и҆зъ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый, ꙗ҆́кѡ бг҃ъ, ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Твоегѡ̀ на землѝ ꙗ҆вле́нїѧ, хрⷭ҇тѐ бж҃е  проповѣ́даѧ проро́къ прише́ствїе, съ весе́лїемъ вопїѧ́ше:  сла́ва си́лѣ твое́й, гдⷭ҇и. 
Свѣтови́денъ добродѣ́телїю ꙗ҆ви́лсѧ,  бг҃одохнове́нне, и҆ свѣ́тъ невече́рнїй возвѣсти́лъ є҆сѝ.  є҆мꙋ́же ны́нѣ вѣ́рою зове́мъ: сла́ва си́лѣ твое́й,  гдⷭ҇и. 
Всесвѣ́тлаѧ бл҃года́ть дх҃а, ѻ҆би́льнѡ все́льшисѧ  въ тѧ̀, всемꙋ́дре, прⷪ҇ро́ка совершѝ, всѣ̑мъ сп҃са  возвѣща́юща. 
Слꙋ́хомъ ѡ҆гласи́всѧ вседержи́телѧ, благоговѣ́йнѡ  оу҆боѧ́лсѧ є҆сѝ, ѽ чꙋ́дне! разꙋмѣ́въ же дѣла̀ сегѡ̀,  во оу҆́жасѣ бы́лъ є҆сѝ. 
Бг҃оро́диченъ: 
Кївѡ́тъ свидѣ́нїѧ тѧ̀, дв҃о, пи́шетъ, хлѣ́бъ  и҆́стиннѡ жи́зни прїе́мшꙋю, чⷭ҇таѧ, сло́во, ѻ҆ц҃ꙋ̀  соприсносꙋ́щное. 
Пѣ́снь є҃. І҆рмо́съ: 
Возсїѧ́вый свѣ́тъ, и҆ просвѣти́вый оу҆́тро, и҆  показа́вый де́нь, сла́ва тебѣ̀, сла́ва тебѣ̀, і҆и҃се сн҃е  бж҃їй. 
Ны́нѣ воздви́жена ви́дитъ честна́ѧ цр҃ковь сл҃нца  на дре́вѣ, ꙗ҆́коже проре́клъ є҆сѝ, а҆ввакꙋ́ме  свѧще́ннѣйше. 
Впери́въ оу҆́мъ, на стра́жи твое́й ста́лъ є҆сѝ,  пребога́те, и҆ оу҆смотри́лъ є҆сѝ гдⷭ҇не прише́ствїе. (с.  15) 
Велегла́снѡ, мꙋ́дре, ѡ҆ бз҃ѣ сп҃сѣ возра́дꙋюсѧ,  возопи́лъ є҆сѝ, и҆ возвеселю́сѧ, а҆ввакꙋ́ме всебл҃же́нне. 
Бг҃оро́диченъ: 
Ѡ҆тѧгче́нъ плени́цами мно́гихъ мои́хъ прегрѣше́нїй,  къ тебѣ̀ прибѣга́ю, спаси́ мѧ, влⷣчце бцⷣе, вѣ́рныхъ  хвало̀. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ 
Ѿ ю҆́га, бг҃ъ вопло́щсѧ, прїи́де, ꙗ҆́кѡ проре́клъ  є҆сѝ, ѿ негѡ̀ свѣ́тлѡ просвѣща́емь, а҆ввакꙋ́ме  требл҃же́нне, и҆ мі́ръ свѣ́томъ оу҆ѧснѝ. 
Ѡ҆зарѝ, бж҃е, дꙋ́шы пою́щихъ тѧ̀, моли́твами  а҆ввакꙋ́ма честна́гѡ и҆ бг҃омꙋ́драгѡ, и҆́же вдохнове́нїемъ  бжⷭ҇твеннымъ просвѣще́й тогѡ̀ помышле́нїе. 
Вѣща́нїе твоѐ и҆ глагѡ́лъ бжⷭ҇твенныхъ си́ла,  бг҃оглаго́ливе, про́йде всѧ̑ концы̀, сло́ва бжⷭ҇твенное  прише́ствїе на́мъ прⷪ҇ро́чествꙋѧ. 
Бг҃оро́диченъ: 
Сꙋ́щагѡ ѻ҆ц҃ꙋ̀ сн҃а є҆диносꙋ́щна, и҆ безнача́льнѡ  ро́ждшемꙋ ꙗ҆́вѣ сразꙋмѣва́емаго, въ послѣ́докъ пло́ть  бы́вша, дв҃о, родила̀ є҆сѝ. 
Конда́къ гла́съ и҃: Подо́бенъ: Взбра́нной: 
Возгласи́вый вселе́ннѣй ѿ ю҆́га прише́ствїе бж҃їе  ѿ дв҃ы, а҆ввакꙋ́ме бг҃оглаго́ливе, и҆ на бжⷭ҇твеннѣй  стра́жи предстоѧ́нїемъ слы́шанїѧ ѿ свѣтоно́сна а҆́гг҃ла,  хрⷭ҇то́во воскресе́нїе возвѣсти́лъ є҆сѝ мі́рꙋ. сегѡ̀  ра́ди ве́селѡ зове́мъ тѝ: ра́дꙋйсѧ, прⷪ҇ро́кѡвъ свѣ́тлаѧ  добро́то. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Наꙋча́емь, блаже́нне, па́че сло́ва зна́нїю, и҆ (с.  16) проро́чествꙋѧ многосвѣ́тлꙋю свѣщꙋ̀, взыва́еши ны́нѣ:  ѻ҆тє́цъ на́шихъ бж҃е, бл҃гослове́нъ є҆сѝ. 
Сїѧ́нїѧ трисвѣ́тлагѡ, и҆ невече́рнїѧ сла́вы  прича́стїѧ тебѣ̀ дадѐ хрⷭ҇то́съ, є҆го́же просла́вилъ  є҆сѝ, вопїѧ̀: ѻ҆тє́цъ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Въ ро́дѣхъ родѡ́въ мт҃и дв҃а ꙗ҆ви́ласѧ є҆сѝ  бл҃гослове́ннаѧ, па́че оу҆ма̀ сло́во ро́ждши воплоще́нное:  тѣ́мже, чⷭ҇таѧ, воспѣва́емъ тѧ̀. 
Пѣ́снь и҃. І҆рмо́съ: 
Всѧ̑ дѣла̀ бж҃їѧ, и҆ всѧ̀ тва́рь благослови́те  гдⷭ҇а, прпⷣбнїи и҆ смире́ннїи се́рдцемъ по́йте є҆го̀, и҆  превозноси́те во всѧ̑ вѣ́ки. 
Просвѣще́нъ свѣ́томъ трисо́лнечнымъ, сподо́билсѧ  є҆сѝ, всеизрѧ́дне, бжⷭ҇твенныхъ и҆ преесте́ственныхъ  видѣ́нїй зовы́й: превозноси́те бг҃а во вѣ́ки всѧ̑. 
Пїѧ̀ ѿ пото́ка сла́дости, и҆ невеще́ственнагѡ  видѣ́нїѧ и҆сполнѧ́емь, сла́вы же проро́ческїѧ и҆  предсѣда́тельства причаща́ѧсѧ, ра́дꙋѧсѧ воспѣва́еши бг҃а  во вѣ́ки. 
Ѽ бжⷭ҇твенныѧ и҆ честны́ѧ прⷪ҇ро́ка а҆ввакꙋ́ма  красоты̀! се́й бо со а҆́гг҃льскими ликꙋ́ѧ си́лами, ра́дꙋѧсѧ  хрⷭ҇та̀ воспѣва́етъ во вѣ́ки. 
Бг҃оро́диченъ: 
Мт҃и ꙗ҆ви́ласѧ є҆сѝ и҆́стиннѡ пре́жде вѣ̑къ и҆зъ  ѻ҆ц҃а̀ возсїѧ́вшагѡ: є҆ди́на бо ст҃ѣ́йши всѣ́хъ была̀  є҆сѝ. тѧ̀ превозно́симъ чⷭ҇тꙋю во вѣ́ки. 
Пѣ́снь ѳ҃. І҆рмо́съ: 
Ржⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀  твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆  съ человѣ́ки поживѐ. тѧ̀, бцⷣе, тѣ́мъ всѝ велича́емъ. 
Блиста́етъ па́мѧть твоѧ̀, прⷪ҇ро́че, свѣ́тлꙋ  и҆спꙋща́ющи зарю̀ твоегѡ̀ бг҃оглаго́ланїѧ, и҆ твоегѡ̀  тайноꙋче́нїѧ и҆ проро́чества, тѧ̀ чтꙋ́щымъ, а҆ввакꙋ́ме  блаже́ннѣйше. 
Проповѣ́давъ гдⷭ҇а сла́вы, и҆ сегѡ̀ проре́къ  прише́ствїе, ѿ ст҃ы́ѧ дв҃ы проѧвле́ннѡ бы́вшее, и҆  пока́занное ви́дѧ, весели́сѧ, а҆ввакꙋ́ме бг҃облаже́нне. (с.  17) 
Ра́дꙋютсѧ всѝ прⷪ҇ро́цы, въ ра́достный тво́й де́нь  веселѧ́щесѧ, бг҃омꙋ́дре, ра́дости твоеѧ̀ причаща́ющесѧ и҆  бж҃е́ственныѧ сла́вы. съ ни́миже молѧ́сѧ, пою́щыѧ тѧ̀  спаса́й. 
Бг҃оро́диченъ: 
Кропле́нїемъ, чⷭ҇таѧ, щедро́тъ твои́хъ, дꙋшѝ моеѧ̀  ѡ҆мы́й скве́рнꙋ, и҆ то́ки сле́зъ и҆сточа́ти мнѣ̀  непреста́ннѡ сотворѝ, ѻ҆трокови́це, страсте́й мои́хъ  пото́ки оу҆ставлѧ́ющи. 


(с. 17) 
Мѣ́сѧца тогѡ́же въ г҃-й де́нь. 
Ст҃а́гѡ прⷪ҇ро́ка софо́нїи. 
И҆ прпⷣбнагѡ ѻ҆тца̀ на́шегѡ са́ввы стороже́вскагѡ. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры прⷪ҇ро́ка г҃, гла́съ  д҃. Поⷣ: Зва́нный свы́ше: 
И҆́же зарю̀ бг҃онача́льнѣйшагѡ сїѧ́нїѧ прїи́мъ ꙳  оу҆ма̀ чистото́ю, ꙳ и҆ бжⷭ҇твенныхъ слове́съ ꙳  провозвѣ́стникъ и҆ прозна́менатель, ꙳ и҆ прⷪ҇ро́къ  бжⷭ҇твенный бы́въ, ꙳ оу҆ста̀ бг҃одви̑жимаѧ ꙗ҆ви́лсѧ є҆сѝ  дх҃а: ꙳ ꙗ҆̀же ѿ негѡ̀ тебѣ̀ показꙋ́ємаѧ проповѣ́дꙋѧ ꙳  и҆ сказꙋ́ѧ всѣ̑мъ ꙗ҆зы́кѡмъ ꙳ дае́мое спасе́нїе, ꙳ и҆  црⷭ҇твїе хрⷭ҇то́во, всече́стне. ꙳ є҆го́же молѝ ꙳ спастѝ  и҆ просвѣти́ти дꙋ́шы на́шѧ. 
И҆́же бг҃овидѣ́нїемъ сїѧ́ѧ досто́йнѡ, ꙳ и҆  прⷪ҇ро́ческимъ предсѣда́тельствомъ, ꙳ и҆ благода́тїю  почествова́нъ, бг҃одохнове́нне, ꙳ и҆ бжⷭ҇твеннагѡ  сподо́бленъ блаже́нства, ꙳ къ преблаго́мꙋ ны́нѣ  дерзнове́нїемъ твои́мъ ꙳ и҆ ми́лованїемъ ѡ҆держи́мь, ꙳  молѧ́сѧ не преста́й ꙳ ѡ҆ и҆̀же вѣ́рою тѧ̀ восхвалѧ́ющихъ, ꙳  и҆ чтꙋ́щихъ, ꙗ҆́кѡ бг҃оглаго́лива, ꙳ и҆ че́стна и҆  бг҃опрїѧ́тна, ꙳ ѿ бѣ́дъ и҆зба́вити, и҆ спастѝ дꙋ́шы  на́шѧ. (с. 18) 
Твоего̀ прⷪ҇ро́ка, ꙳ ꙗ҆́кѡ ѡ҆дꙋшевле́нна ѻ҆́блака,  показа́лъ є҆сѝ, безсме́ртне, ꙳ во́дꙋ точа́ща въ жи́знь во  и҆́стиннꙋ вѣ́чнꙋю, ꙳ посла́въ сего̀ бога́тнѡ, ꙳ и҆  дарова́въ дх҃а всест҃а́го, ꙳ є҆диносꙋ́щнаго тебѣ̀ ѻ҆ц҃ꙋ̀  вседержи́телю, ꙳ и҆ сн҃ꙋ твоемꙋ̀, ꙳ и҆зъ твоегѡ̀ сꙋщества̀  возсїѧ́вшемꙋ, ꙳ и҆́мже проречѐ сп҃си́тельное прише́ствїе ꙳  хрⷭ҇та̀ бг҃а на́шегѡ, ꙳ и҆ ꙗ҆зы́кѡмъ всѣ̑мъ спасе́нїе  провозвѣстѝ. 
И҆́ны стїхи̑ры бцⷣы, гла́съ и҆ подо́бенъ то́йже: 
(А҆́ще а҆ллилꙋ́їа, пою́тсѧ сі́и стїхи̑ры пре́жде,  пото́мъ ст҃а́гѡ). 
И҆́же благоче́стнѡ покланѧ́ющыѧсѧ ꙳ твоемꙋ̀  ржⷭ҇твꙋ̀, ꙳ ѿ всѧ́кагѡ спаса́й навѣ́та вра́жїѧ, ꙳  бг҃ороди́тельнице всенепоро́чнаѧ, ꙳ ꙗ҆́кѡ предста́тельница  всегѡ̀ ро́да на́шегѡ сꙋ́щи: ꙳ тѧ́ бо ны́нѣ по́мощь всѝ  стѧжа́хомъ, ꙳ прибѣ́жище же и҆ оу҆твержде́нїе, ꙳ и҆  хода́таицꙋ ко влⷣцѣ хрⷭ҇тꙋ̀ и҆ гдⷭ҇ꙋ. ꙳ є҆го́же молѝ,  дарова́ти ми́ръ мі́рꙋ, мо́лимсѧ, ꙳ и҆ грѣхѡ́въ разрѣше́нїе  ꙳ притека́ющымъ въ кро́въ тво́й. 
Сѐ гноє́нїѧ ѡ҆бнажа́ю тебѣ̀ ꙳ дꙋшѝ моеѧ̀, ꙳ и҆  показꙋ́ю лю̑тыѧ ꙗ҆́звы, ꙳ ꙗ҆̀же разбѡ́йницы наложи́ша  мнѣ̀, ꙳ лꙋка́вствїѧ по́мыслы, ꙳ де́мѡнскими смꙋщє́нїи: ꙳  влⷣчце всенепоро́чнаѧ, ꙳ цѣли́телѧ дꙋ́шъ и҆ тѣле́съ  ро́ждшаѧ, ꙳ и҆сцѣле́нїе ты́ ми пода́ждь си̑мъ, ꙳  и҆злива́ющи є҆ле́й милосе́рдїѧ твоегѡ̀ и҆ бла́гости, ꙳ къ  благорастворе́нїю спасе́нїѧ и҆ здра́вїѧ. 
Не скры́ю ѻ҆каѧ́нный лю́тыхъ мои́хъ, ꙳ ꙗ҆́кѡ всѧ̑  стѧжа́хъ, ꙗ҆́же ненави́дитъ бг҃ъ: ꙳ пло́ть ѡ҆скверни́хъ и҆  дꙋ́хъ мо́й, ꙳ и҆ оу҆́мъ помышлє́нїи нечи́стыми, ꙳ и҆  дѣ́лы и҆ словесы̀ скве́рными: ꙳ ѧ҆зы́комъ ѡ҆сꙋжда́ю  согрѣша́ющихъ, ꙳ са́мъ гѡ́ршаѧ содѣва́ю,  бг҃ороди́тельнице: ꙳ всѣ́хъ мнѣ̀ си́хъ да́ждь  и҆справле́нїе, ꙳ да, восклони́всѧ ѕла́гѡ моегѡ̀ ѻ҆бы́чаѧ, ꙳  припа́даю и҆ пла́чꙋсѧ, ꙳ ѡ҆ ни́хже ѕлѣ̀ содѣ́лахъ ꙳ въ  жи́зни мое́й хожде́нїемъ. 
Сла́ва, и҆ ны́нѣ, Подо́бенъ: то́йже. (с. 19) 
Ꙗ҆́кѡ во глꙋбинꙋ̀ мно́гихъ согрѣше́нїй впадо́хъ ꙳  ѿ лѣ́ности моеѧ̀ ꙳ и҆ оу҆ны́нїѧ ѻ҆каѧ́нный и҆  невѣ́дѣнїѧ, ꙳ и҆ ѿча́ѧнїемъ ны́нѣ ѡ҆держи́мь є҆́смь: ꙳  бꙋ́ди мѝ по́мощь и҆ ѡ҆чище́нїе, ꙳ и҆ спасе́нїе, пречⷭ҇таѧ,  ꙳ и҆ оу҆тѣше́нїе благопремѣ́ннѡ подаю́щи мѝ. ꙳ тѧ̀  молю̀, ꙳ и҆ тебѣ̀ ми́лсѧ дѣ́ю и҆ припа́даю, ꙳ и҆ вѣ́рою  зовꙋ́ ти, ꙳ да не ꙗ҆влю́сѧ до конца̀ льсти́вомꙋ  ѡ҆бра́дованїе. 
Крⷭ҇тобг҃оро́диченъ, подо́бенъ то́йже: 
Не рыда́й менѐ, мт҃и, ꙳ зрѧ́щи на дре́вѣ  повѣ́шена твоегѡ̀ сн҃а и҆ бг҃а, ꙳ на вода́хъ повѣ́сившаго  зе́млю неѡдержи́мѡ, ꙳ и҆ всю̀ тва́рь созда́вшаго: ꙳ и҆́бо  воста́нꙋ и҆ просла́влюсѧ, ꙳ и҆ а҆́дѡва ца̑рствїѧ сокрꙋшꙋ̀  крѣ́постїю, ꙳ и҆ погꙋблю̀ тогѡ̀ си́лꙋ, ꙳ и҆ свѧ̑занныѧ  и҆зба́влю ꙳ ѿ ѕлодѣ́йства є҆гѡ̀, ꙳ ꙗ҆́кѡ  бл҃гоꙋтро́бенъ, ꙳ и҆ ѻ҆ц҃ꙋ̀ моемꙋ̀ приведꙋ̀, ꙳ ꙗ҆́кѡ  чл҃вѣколю́бецъ. 
На стїхо́внѣ ѻ҆ктѡ́иха. Тропа́рь, гла́съ в҃: 
Прⷪ҇ро́ка твоегѡ̀ софо́нїи па́мѧть, гдⷭ҇и,  пра́зднꙋюще: тѣ́мъ тѧ̀ мо́лимъ, спасѝ дꙋ́шы на́шѧ. 
На оу҆́трени канѡ́нъ, є҆гѡ́же краегране́сїе: 
Софо́нїева мѧ̀ сла́ва да оу҆ѧсни́тъ.  Ѳеофа́ново: 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Тѧ̀ мо́лимъ, прⷪ҇ро́че, бж҃їю прⷭ҇то́лꙋ предстоѧ́ща  моли́ти прилѣ́жнѡ, просвѣще́нїе дарова́ти на́мъ, вѣ́рою  честнꙋ́ю пою́щымъ па́мѧть твою̀. 
Ѻ҆рга́нъ бжⷭ҇твенный ꙗ҆ви́лсѧ є҆сѝ, вмѣща́ющь  бжⷭ҇твеннагѡ дх҃а просвѣще́нїй и҆ дарѡ́въ, софо́нїе  всемꙋ́дре: тѣ́мъ, ра́дꙋющесѧ, вѣ́рнїи тѧ̀ оу҆блажа́емъ.  (с. 20) 
Бг҃оро́диченъ: 
Свѣтлѣ́йшими зарѧ́ми всю̀ зе́млю возсїѧ́вшее  сл҃нце и҆зъ ст҃а́гѡ чре́ва твоегѡ̀ ѡ҆зарѧ́етъ, влⷣчце:  и҆́миже просвѣ́щшесѧ, тѧ̀ бж҃їю мт҃рь почита́емъ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Всѧ̑ ви́дѧй, ꙗ҆́кѡ бг҃ъ, бꙋ́дꙋщихъ зна́нїе, и҆  хотѧ́щихъ бы́ти вѣ́дѣнїе тебѣ̀ ꙗ҆вле́ннѡ проѧвлѧ́етъ  бг҃олѣ́пнѡ и҆ показꙋ́етъ, бл҃же́нне досточꙋ́дне. 
Вжили́въ, бл҃же́нне, тво́й оу҆́мъ благоче́стнымъ  дерзнове́нїемъ, дх҃ꙋ бжⷭ҇твенномꙋ подклони́лъ є҆сѝ тебѐ,  и҆ бы́лъ є҆сѝ прїѧ́тенъ та́мѡ сꙋ́щихъ бжⷭ҇твенныхъ  вдохнове́нїй. 
Бг҃оро́диченъ: 
Сѐ, тебѐ всѝ ро́ди блажа́тъ вѣ́рою, безлѣ́тное  сло́во пло́тїю въ лѣ́то ро́ждшꙋю преесте́ственнѡ и҆ дв҃ꙋ  па́ки пребы́вшꙋю. 
Сѣда́ленъ, гла́съ ѕ҃. Подо́бенъ: Милосе́рдїѧ  двє́ри: 
Ѡ҆чи́стивъ ѿ скве́рнъ оу҆́мъ, всемꙋ́дре, зерца́ло  бжⷭ҇твенное содѣ́лалъ є҆сѝ, лꙋ́чъ прїѧ́тно бжⷭ҇твеннагѡ  дх҃а. и҆ ны́нѣ ко и҆сто́чникꙋ ра́дꙋѧсѧ ѿше́лъ є҆сѝ  сїѧ́нїй, прⷪ҇ро́че софо́нїе. 
Сла́ва, и҆ ны́нѣ, бг҃оро́диченъ: 
Ѿ се́рдца стена́нїе и҆ ѿ оу҆тро́бы приноша́ю  тѝ, пренепоро́чнаѧ, твоѐ просѧ̀ благопребы́тное  застꙋпле́нїе: поми́лꙋй всестра́стнꙋю мою̀ дꙋ́шꙋ.  оу҆ми́лостиви многоми́лостиваго бг҃а, и҆зба́вити мѧ̀ сꙋда̀  и҆ є҆́зера ѻ҆́гненнагѡ, є҆ди́на бл҃гослове́ннаѧ. 
Крⷭ҇тобг҃оро́диченъ. 
Тѧ̀ ро́ждшаѧ, хрⷭ҇тѐ, приснодв҃а ѻ҆трокови́ца, на  крⷭ҇тѣ̀ зрѧ́щи, на́съ ра́ди вознесе́на, оу҆ѧзвлѧ́ше своѐ  печа́ли ѻ҆рꙋ́жїемъ се́рдце и҆ дꙋ́шꙋ, и҆ пла́каше, рыда́ющи  мт҃рски: тоѧ̀ моли́твами поми́лꙋй ны̀, гдⷭ҇и ми́лостиве. (с.  21) 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Всѣ́хъ гдⷭ҇ь на́мъ ꙗ҆ви́сѧ по прⷪ҇ро́чествꙋ,  бл҃же́нне, твоемꙋ̀, всѧ̑ призыва́ѧ къ позна́нїю своемꙋ̀, и҆  рабо́ты свободѝ. 
Бл҃года́тїю ѡ҆зарѧ́емь, провозгласи́лъ є҆сѝ  глаго́лѧ, подъ и҆́го є҆ди́но подкланѧ́ющымсѧ рабо́тати,  послѣ́дꙋющымъ вѣ́рѣ и҆ гдⷭ҇ꙋ слꙋжа́щымъ. 
Бг҃оро́диченъ: 
Марі́е всечⷭ҇таѧ, страсте́й смꙋще́нїе моегѡ̀  по́мысла и҆ напа́стей бꙋ́рю разорѝ, безстра́стїѧ  и҆сто́чникъ ро́ждши, мт҃и дв҃о. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Ѿ непра́вды къ добродѣ́тели, и҆ ѿ страсте́й  плѣне́нїѧ мѧ̀, бл҃же́нне, ѡ҆братѝ твои́ми мольба́ми,  прⷪ҇ро́че сла́вне, и҆ къ свѣ́тꙋ благоче́стїѧ дѣ́лъ  оу҆пра́ви. 
Просвѣти́въ твою̀ дꙋ́шꙋ добродѣ́телей  благоѻбра́зїѧми, оу҆го́днꙋ показа́лъ є҆сѝ къ сїѧ́нїємъ  бжⷭ҇твеннагѡ дх҃а, ѿ негѡ́же и҆ проро́чества бл҃года́тїю  ѡ҆богати́лсѧ є҆сѝ. 
Бг҃оро́диченъ: 
Возглаша́ютъ проро́чєскаѧ речє́нїѧ, пречⷭ҇таѧ,  мно́гими ѻ҆́бразы ржⷭ҇тво̀ твоѐ, и҆́хже мы̀ ны́нѣ сбытїѐ  зрѧ́ще, и҆́стиннѡ бцⷣꙋ тѧ̀ возвѣща́емъ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Прїе́мъ, сла́вне, дх҃а зари̑ ꙗ҆вле́нїемъ, ꙗ҆́кѡ  зерца́ло проро́чєствїѧ бжⷭ҇твеннагѡ сїѧ́нїѧ, ѡ҆блиста́лъ  є҆сѝ, ꙗ҆́кѡ сꙋ̑щаѧ, проро́чествꙋѧ бꙋ̑дꙋщаѧ. 
Тво́й прїи́де цр҃ь, ра́дꙋйсѧ, сїѡ́не, и҆ красꙋ́йсѧ,  ви́дѧ, (с.22) и҆ мі́ръ просвѣтѝ блиста́ньми своегѡ̀  бжⷭ҇тва̀, и҆ де́мѡнскꙋю ле́сть посрамѝ. 
Бг҃оро́диченъ: 
Пло́ти бре́ннѣй соедини́сѧ, и҆́же и҆зъ ѻ҆ц҃а̀  є҆диноро́дный въ ложесна́хъ твои́хъ, є҆ди́нъ и҆зъ двꙋ́хъ  про́йде безъ тлѣ́нїѧ, соблю́дъ неврежде́нно чⷭ҇тое  дѣ́вство твоѐ, всепѣ́таѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Ꙗ҆ви́лсѧ є҆сѝ свѣтоза́ренъ бжⷭ҇твеннымъ дх҃омъ,  прⷪ҇ро́че софо́нїе, бж҃їе ꙗ҆вле́нїе возгласи́въ: ра́дꙋйсѧ  ѕѣлѡ̀, дщѝ сїѡ́нѧ і҆ерꙋсали́мова, проповѣ́ждь: сѐ цр҃ь  тво́й грѧде́тъ, спаса́ѧй. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Возсїѧ̀ па́мѧть твоѧ̀, прⷪ҇ро́че, мі́рꙋ, ꙗ҆́коже  со́лнце, ѡ҆зарѧ́ющи проро́чества бл҃года́тїю твое́ю  согла́снѡ пою́щыѧ вѣ́рнѡ: бл҃гослове́нъ є҆сѝ, бж҃е  ѻ҆тє́цъ на́шихъ. 
Тꙋ́чнѣйшїй ѻ҆́блакъ ты̀ ꙗ҆ви́всѧ, тꙋ́чꙋ  бг҃оразꙋ́мїѧ на́мъ возсїѧ́лъ є҆сѝ ѿ спаси́тельныхъ,  бл҃же́нне, и҆сто́чникѡвъ, и҆́миже просвѣща́емсѧ вопи́ти:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Сло́во, дре́вле є҆́же бы́ти подаю́щее всѣ̑мъ  бжⷭ҇твеннымъ хотѣ́нїемъ, воззва́ти восхотѣ́въ человѣ́ка,  чⷭ҇таѧ, въ твою̀ всели́сѧ оу҆тро́бꙋ, бл҃гослове́ннаѧ,  ꙗ҆́же бг҃а пло́тїю ро́ждши. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Возложе́нъ ве́сь вседержи́телю, промышле́нїѧ  ѻ҆бразѡ́мъ тайнонаꙋчи́лсѧ є҆сѝ, строи́тельнѡ ꙗ҆зы́ки  наказꙋ́ѧ. тѣ́мъ тѧ̀ пое́мъ прⷪ҇ро́че, бг҃оглаго́ливе. 
Моле́бное пѣ́нїе бг҃ꙋ принесѝ ѡ҆ пою́щихъ тѧ̀, (с.  23) бг҃облаже́нне, и҆ напа́стей разорѝ смꙋще́нїе да тѧ̀  пое́мъ, прⷪ҇ро́че бг҃оглаго́ливе. 
Бг҃оро́диченъ: 
Жизнода́вца ро́ждши бг҃а и҆ гдⷭ҇и, сме́ртное  гꙋби́тельство неꙋде́ржное оу҆ста́вила є҆сѝ, пречⷭ҇таѧ,  сїѐ оу҆мертви́вши. тѣ́мъ тѧ̀ пое́мъ во всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
На землѝ кро́ткихъ ты̀ всели́лсѧ є҆сѝ, и҆дѣ́же  по кончи́нѣ а҆́гг҃льскїѧ зри́ши свѣ́тлѡсти, софо́нїе  всемꙋ́дре, прⷪ҇ро́че бж҃їй, кро́токъ бы́въ, сїѧ́ѧ  бл҃года́тїю. тѣ́мже ра́дꙋющесѧ вѣ́рнїи тѧ̀ оу҆блажа́емъ. 
Твои́хъ прорече́нїй, пресла́вне, свѣ́тлѡ ви́дѧще  бы́вшее сбытїѐ, да́ннѣй тебѣ̀ бл҃года́ти чꙋди́мсѧ, и҆  оу҆ма̀ твоегѡ̀ чистотѣ̀, и҆ дꙋшѝ бг҃ови́дномꙋ  оу҆дивлѧ́емсѧ. 
Бг҃оро́диченъ: 
Ꙗ҆́кѡ ты̀, никогда́же и҆́на дарова́сѧ ѿ родѡ́въ  дре́внихъ, бг҃ома́ти всенепоро́чнаѧ: ты́ бо є҆ди́на всѣ́хъ  несравне́ннꙋю и҆мѣ́ла є҆сѝ ст҃ы́ню и҆ чⷭ҇тотꙋ̀. тѣ́мже  прїѧ́ла є҆сѝ бг҃а, въ тебѣ̀ воплоща́ема. 
Свѣти́ленъ днѐ. 
Слꙋ́жба прпⷣбнагѡ и҆гꙋ́мена са́ввы стороже́вскагѡ. 
Ве́черъ, Блаже́нъ мꙋ́жъ, а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры на ѕ҃, гла́съ ѕ҃.  Поⷣ: Всѐ ѿло́жше: 
Мі́ръ возненави́дѣвъ, ꙳ хрⷭ҇та̀ возлюби́лъ є҆сѝ.  ꙳ сїѡ́на мы́сленнагѡ ꙳ жи́тель показа́лсѧ є҆сѝ. ꙳  наставле́нїемъ (с. 24) оу҆ч҃телѧ твоегѡ̀, ꙳ соверше́ннагѡ  послꙋша́нїѧ дости́глъ є҆сѝ, ꙳ и҆ мнѡ́гаѧ и҆скꙋшє́нїѧ  претерпѣ́лъ є҆сѝ. ꙳ бжⷭ҇твеннымъ дх҃омъ себѐ воѡрꙋжи́въ,  ꙳ къ боре́нїю льсти́вагѡ ꙳ ра́дꙋѧсѧ и҆зше́лъ є҆сѝ, ꙳ и҆  сего̀ побѣди́лъ є҆сѝ ꙳ си́лою и҆зъ дв҃ы возсїѧ́вшагѡ. 
Ѿ ю҆́ности, прпⷣбне, ꙳ плотска̑ѧ мꙋдрова̑нїѧ ꙳  покори́лъ є҆сѝ дꙋ́хꙋ, ꙳ и҆ въ живоно́снꙋю ме́ртвость  ѡ҆дѣ́ѧвсѧ, ꙳ свѣти́льникъ, блаже́нне, ꙳ ꙗ҆ви́лсѧ є҆сѝ  пресвѣ́тлый. ꙳ бл҃года́тїю бжⷭ҇твеннагѡ дх҃а ꙳ и҆́стиненъ  па́стырь показа́всѧ, ꙳ слове́сною, са́вво, цѣвни́цею, ꙳  собра́нное ста́до ѡ҆ хрⷭ҇тѣ̀ ꙳ до́брѣ оу҆па́слъ є҆сѝ, ꙳  и҆ на па́жить дꙋхо́внꙋю возве́лъ є҆сѝ. 
Зрѣ́ти жела́ѧ ꙳ мы́сленнꙋю свѣ́тлость, ꙳  бжⷭ҇твеннагѡ ѡ҆боже́нїѧ, ꙳ житїѐ возжелѣ́въ  невеще́ственное, ꙳ мі́ръ ѡ҆ста́вилъ є҆сѝ: ꙳ пꙋсты́ню  дости́глъ є҆сѝ, ꙳ и҆ слеза́ми сїю̀ напои́лъ є҆сѝ, ꙳  жела́нїе оу҆лꙋчи́въ, ꙳ є҆́же ко влⷣцѣ твоемꙋ̀  предстоѧ́нїе. ꙳ и҆ ны́нѣ сщ҃еннолѣ́пнѡ предстои́ши, ꙳ со  а҆́гг҃лы ликовствꙋ́ѧ. 
Сла́ва, гла́съ то́йже. Самогла́сенъ: 
Є҆́же по ѻ҆́бразꙋ соблю́дъ невреди́мо, оу҆́мъ  влады́кꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю ꙗ҆́кѡ мо́щно возше́лъ є҆сѝ: мꙋ́жески  бо є҆стество̀ понꙋ́дивъ, потща́лсѧ є҆сѝ хꙋ́ждшее  покори́ти лꙋ́чшемꙋ, и҆ пло́ть порабо́тити дꙋ́хꙋ. тѣ́мже  мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее: и҆ ны́нѣ на нб҃сѣ́хъ,  зерца́лѡмъ разрѣ́шшымсѧ, ѻ҆́ч҃е на́шъ са́вво, чи́стѣ  зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же  вѣ́рою и҆ любо́вїю чтꙋ́щихъ тѧ̀. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ, и҆ чтє́нїѧ г҃, пи̑саны сегѡ̀  мцⷭ҇а въ є҃ де́нь. 
На стїхо́внѣ стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Бж҃їею си́лою оу҆крѣплѧ́емь, ꙳ мы́сль свою̀ горѣ̀  (с. 25) возвыша́ѧ, ꙳ нбⷭ҇ное наслѣ́дїе, ѻ҆́ч҃е, прїѧ́лъ  є҆сѝ, ꙳ и҆ на землѝ благоче́стнѡ сѡбра́ннаѧ твоеѧ̀  па́ствы ча̑да оу҆па́слъ є҆сѝ, ꙳ до́блимъ твои́мъ  нра́вомъ, ꙳ и҆ равноа́гг҃льнымъ житїе́мъ, ꙳ дх҃а  свѣтлостьмѝ ст҃ы́ми ѡ҆сїѧ́емь, ꙳ ѡ҆ всѣ́хъ при́снѡ  моли́сѧ, ꙳ творѧ́щихъ свѧще́ннꙋю па́мѧть твою̀. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Жела́ѧ оу҆лꙋчи́ти нбⷭ҇нꙋю добро́тꙋ, ꙳ на землѝ,  ꙗ҆́кѡ безпло́тенъ, ѻ҆́ч҃е, подвиза́лсѧ є҆сѝ: ꙳ и҆мѣ́ѧ  посо́бїе непобѣди́мо, ꙳ си́лꙋ влⷣки твоегѡ̀, ꙳ надъ  страстьмѝ воцр҃и́лсѧ є҆сѝ, ꙳ и҆ ны́нѣ вѣ́чномꙋ цр҃ю̀  предстои́ши. ꙳ є҆го́же молѝ, са́вво прпⷣбне, ꙳ спасти́сѧ  дꙋша́мъ на́шымъ. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Житїѐ твоѐ благоче́стнѡ ꙳ добродѣ́тельми  оу҆кра́шено, ꙳ пра́вдою ꙗ҆́кѡ бжⷭ҇твеннымъ вѣнце́мъ  вѣнча́всѧ, ꙳ влⷣчню прⷭ҇то́лꙋ предстои́ши, ꙳ со  а҆́гг҃льскими ликꙋ́ѧ вѡ́инствы. ꙳ сегѡ̀ ра́ди тѧ̀ въ  пѣ́снехъ почита́емъ, ꙳ са́вво прпⷣбне, ѻ҆́ч҃е на́шъ, ꙳  молѝ спасти́сѧ ста́дꙋ твоемꙋ̀ ꙳ ѿ всѣ́хъ и҆скꙋше́нїй. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ са́вво: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ, хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь, гла́съ и҃: 
Пꙋсты́ни ꙗ҆ви́лсѧ є҆сѝ до́брое прозѧбе́нїе,  прпⷣбне: ѿ ю҆́ности бо и҆зво́лилъ є҆сѝ чи́стое житїѐ,  дꙋхо́вномꙋ твоемꙋ̀ оу҆чи́телю послѣ́дꙋѧ, и҆ тогѡ̀  оу҆че́нїемъ оу҆́мъ къ нбⷭ҇нымъ впери́въ, и҆ ста́дꙋ твоемꙋ̀  премꙋ́дръ наста́вникъ (с. 26) показа́лсѧ є҆сѝ. тѣ́мъ и҆  хрⷭ҇то́съ ꙗ҆́кѡ пресвѣ́тла тѧ̀ свѣти́льника чꙋдесы̀  ѡ҆богатѝ: са́вво, ѻ҆́ч҃е на́шъ, молѝ спасти́сѧ дꙋша́мъ  на́шымъ. 
На оу҆́трени, по а҃-й стїхоло́гїи сѣда́ленъ, гла́съ  д҃: 
Зако́ннѡ оу҆стро́ивъ твою̀ жи́знь, стра̑стнаѧ  взыгра̑нїѧ до конца̀ оу҆вѧди́лъ є҆сѝ, побѣ́ды вѣне́цъ  ѿ бг҃а прїѧ́лъ є҆сѝ, са́вво, ѻ҆́ч҃е на́шъ, молѝ  спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ. 
Въ кро́въ тво́й, пречⷭ҇таѧ дв҃о, прибѣга́ющихъ,  моли́твꙋ прїе́мши ѿ на́съ, не преста́й молѧ́щи  чл҃вѣколю́бца, спасти́сѧ рабѡ́мъ твои̑мъ. 
По в҃-й стїхосло́вїи сѣда́ленъ, гла́съ а҃: 
Соверше́ннꙋю къ бг҃ꙋ любо́вь стѧжа́лъ є҆сѝ,  ѻ҆́ч҃е, земна̑ѧ преѡби́дѣвъ, къ нбⷭ҇нымъ возше́лъ є҆сѝ,  ра́дꙋѧсѧ: вѣнцено́сче преблаже́нне, молѝ хрⷭ҇та̀ бг҃а,  спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нѡмъ, прест҃а́ѧ дв҃о, є҆го́же  родила̀ є҆сѝ бг҃а па́че оу҆ма̀ и҆ сло́ва, непреста́ннѡ  молѝ ѡ҆ воспѣва́ющихъ тѧ̀, пода́ти ѡ҆ставле́нїе грѣхѡ́въ  на́шихъ всѣ́хъ, и҆ и҆справле́нїе житїѧ̀ вѣ́рою и҆ любо́вїю  при́снѡ сла́вѧщымъ тѧ̀. 
По полѷеле́и сѣда́ленъ, гла́съ и҃: 
Влⷣцѣ хрⷭ҇тꙋ̀ во все́мъ, ѻ҆́ч҃е са́вво,  оу҆годи́лъ є҆сѝ, и҆́же своегѡ̀ црⷭ҇тва снаслѣ́дника тѧ̀  сотворѝ: и҆ по ст҃о́мъ преставле́нїи честны̑ѧ твоѧ̑ мо́щи  и҆сточа́ютъ разли̑чнаѧ и҆сцѣлє́нїѧ. тѣ́мже вопїе́мъ тѝ:  молѝ спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Ѿ всѧ́кагѡ преще́нїѧ и҆ ѡ҆ѕлобле́нїѧ человѣ̑къ  спаси́ ны, (с. 27) прест҃а́ѧ дв҃о: тѧ́ бо и҆́мамы покро́въ  и҆ застꙋпле́нїе прибѣга́ющїи къ тебѣ̀, бг҃ома́ти, и҆  рожде́ннаго и҆зъ тебє̀ бг҃а на́шего. є҆го́же молѝ  и҆зба́витисѧ ѿ бѣ́дъ рабѡ́мъ твои̑мъ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  Є҆ѵⷢ҇лїе матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ в҃: 
Прпⷣбне ѻ҆́ч҃е, и҆змла́да въ добродѣ́тели  прилѣ́жнѡ ѡ҆бꙋчи́всѧ, ѻ҆рга́нъ бы́лъ є҆сѝ ст҃а́гѡ дх҃а,  и҆ ѿ негѡ̀ прїе́мъ чꙋде́съ дѣ́йство, наꙋчи́лъ є҆сѝ  человѣ́ки преѡби́дѣти сла̑дкаѧ. ны́нѣ же бжⷭ҇твеннымъ  свѣ́томъ чистѣ́йше ѡ҆сїѧва́емь, просвѣтѝ и҆ на́шѧ  мы̑сли, са́вво, ѻ҆́ч҃е на́шъ. 
Канѡ́нѣ бцⷣѣ со і҆рмосо́мъ на ѕ҃. И҆ ст҃а́гѡ на  и҃. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Наста́ви мѧ̀, гдⷭ҇и бж҃е мо́й, да возмогꙋ̀  благоче́стнѡ, оу҆го́дника твоегѡ̀ прпⷣбнагѡ са́ввы  сла́вное и҆ честно́е восхвали́ти торжество̀. 
Мꙋ́жески подвиза́лсѧ є҆сѝ, и҆ зарю̀ дꙋхо́внꙋю  воспрїе́мъ, взѧ́лсѧ є҆сѝ къ высотѣ̀ нбⷭ҇нѣй, и҆ ны́нѣ  со а҆́гг҃лы прославлѧ́ешисѧ. 
Ѻ҆рꙋ́жїемъ крⷭ҇та̀ ѡ҆гражда́ѧсѧ, прпⷣбне, всю̀  си́лꙋ проти́внагѡ побѣди́лъ є҆сѝ, и҆ до конца̀ сего̀ безъ  вѣ́сти сотвори́лъ є҆сѝ. 
Бг҃оро́диченъ: 
Пресꙋ́щное сло́во, сꙋщество̀ на́ше прїе́мъ ѿ  чи́стыхъ крове́й твои́хъ, бг҃осодѣ́ла на́съ, тлѣ́нїѧ  и҆зба́вивъ, чⷭ҇таѧ: сегѡ̀ ра́ди тѧ̀ при́снѡ сла́вимъ. 
Катава́сїа: Хрⷭ҇то́съ ражда́етсѧ: (с. 28) 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Молча́нїемъ ѧ҆зы́къ ѡ҆бꙋзда́лъ є҆сѝ, и҆  немѧте́жнымъ житїе́мъ, во пло́ти а҆́гг҃льски, ѻ҆́ч҃е,  пожи́лъ є҆сѝ. 
Вои́стиннꙋ бл҃гі́ѧ жи́зни сподо́билсѧ є҆сѝ,  прпⷣбне, чистото́ю и҆ поще́нїемъ сїю̀ ѡ҆брѣ́тъ. и҆ ны́нѣ  со безпло́тными вопїе́ши: нѣ́сть ст҃ъ па́че тебє̀, гдⷭ҇и. 
Трисїѧ́ннымъ свѣ́томъ ѡ҆заре́нъ, и҆ бл҃года́ть дх҃а  ст҃а́гѡ всели́сѧ въ тѧ̀, прпⷣбне, возлю́бльши чи́стꙋю твою̀  дꙋ́шꙋ, и҆ непреста́ннѡ вопїе́ши: нѣ́сть ст҃ъ па́че тебє̀,  гдⷭ҇и. 
Бг҃оро́диченъ: 
Разꙋмѣ́ти ржⷭ҇тва̀ твоегѡ̀, чⷭ҇таѧ,  неизглаго́ланнꙋю глꙋбинꙋ̀, недоꙋмѣ́етъ оу҆́мъ человѣ́чь:  бг҃ъ бо, и҆стощи́въ себѐ за милосе́рдїе во оу҆тро́бѣ  твое́й, всего́ мѧ ѡ҆бновѝ. 
Сѣда́ленъ, гла́съ д҃. 
Мра́зъ нощны́й претерпѣ́лъ є҆сѝ, и҆ тѧготꙋ̀ ва́ра  дневна́гѡ поне́слъ є҆сѝ, и҆ си́хъ ра́ди вѣ́чное  наслажде́нїе и҆ пи́щꙋ присноживꙋ́щꙋю воспрїѧ́лъ є҆сѝ,  хрⷭ҇то́въ оу҆го́дниче бл҃же́нне са́вво: молѝ спасти́сѧ  дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Чтⷭ҇аѧ, всенепоро́чнаѧ и҆ неискꙋсомꙋ́жнаѧ, ꙗ҆́же  є҆ди́на безлѣ́тнаго сн҃а и҆ сло́ва бж҃їѧ въ лѣ́то  ро́ждши, сего̀ со ст҃ы́ми и҆ честны́ми патрїа̑рхи, мч҃ники,  прⷪ҇рѡ́ки и҆ прпⷣбными молѝ, дарова́ти на́мъ ѡ҆чище́нїе и҆  ве́лїю ми́лость. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Безмѣ́рное смире́нїе возлюби́въ, своеѧ̀ мы́сли (с.  29) зри́тельное ѡ҆чи́стилъ є҆сѝ, и҆ ны́нѣ, въ ра́йскихъ  селе́нїихъ водворѧ́ѧсѧ, вопїе́ши: сла́ва си́лѣ твое́й,  гдⷭ҇и. 
Сле́зными потѡ́ки, прпⷣбне, зе́млю се́рдца твоегѡ̀  напои́лъ є҆сѝ, предстоѧ̀ въ моли́твѣ неколе́бленъ,  творцꙋ̀ всѣ́хъ взыва́лъ є҆сѝ: сла́ва си́лѣ твое́й,  гдⷭ҇и. 
Не забꙋ́ди ста́да твоегѡ̀, прпⷣбне, є҆́же мꙋ́дрѣ  собра́лъ є҆сѝ и҆ въ жи́зни се́й оу҆па́слъ є҆сѝ  благоче́стнѡ: потщи́сѧ, ѻ҆́ч҃е на́шъ са́вво, ввестѝ во  ѡ҆гра́дꙋ небе́снꙋю. 
Бг҃оро́диченъ: 
Чистоты̀ жили́ще, селе́нїе влⷣки всѣ́хъ, и҆  прⷪ҇ро́кѡвъ всѣ́хъ сбытїѐ, бг҃ора́дованнаѧ чⷭ҇таѧ, пою́щыѧ  тѧ̀ оу҆ще́дри. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Бо́дренными бдѣ̑нїи, бл҃же́нне, и҆ ча́стыми  воздыха̑нїи, бл҃года́ть дх҃а возрастѐ въ тебѣ̀, ѻ҆́ч҃е,  и҆ сла́вна тѧ̀, са́вво, показа̀. 
Влⷣчне смире́нїе воспрїи́мъ, во́дꙋ почерпа́ѧ на  ра́мѣхъ свои́хъ носи́ти и҆зво́лилъ є҆сѝ: нача́льника  трꙋдополо́жна во все́мъ себѐ показа́лъ є҆сѝ. 
Пребл҃же́нне, бг҃опрїѧ́тне ѻ҆́ч҃е на́шъ са́вво,  непреста́ннѡ ста́до твоѐ вопїе́тъ тѝ: моли́твами твои́ми  ко гдⷭ҇ꙋ спаси́ ны, мо́лимсѧ. 
Бг҃оро́диченъ: 
По рожде́нїи стра́шнѣмъ пребыла̀ є҆сѝ дв҃а,  ꙗ҆́коже пре́жде. бг҃ъ бѣ̀ рожде́йсѧ, оу҆строѧ́ѧй всѧ̑  во́лею, безневѣ́стнаѧ мр҃і́е бг҃облагода́тнаѧ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. (с. 30) 
Страда̑нїи пѡ́двигъ твои́хъ, пребл҃же́нне, кла́съ  бжⷭ҇твенный возрасти́лъ є҆сѝ: и҆ пита́еши благоче́стнѡ  восхвалѧ́ющыѧ тѧ̀, са́вво прпⷣбне, ѻ҆́ч҃е на́шъ. 
Кнѧ́зѧ проше́нїе, ѻ҆́ч҃е, со тща́нїемъ и҆сполнѧ́ѧ,  хра́мъ бг҃омт҃ре воздви́глъ є҆сѝ, въ не́мже пра́здничною  ра́достїю мона́хѡвъ мно́жєства веселѧ́тсѧ, па́мѧть твою̀  прославлѧ́юще. 
Ка́плѧми по́тѡвъ твои́хъ, прпⷣбне, врагѡ́въ  ѡ҆полчє́нїѧ попра́лъ є҆сѝ, и҆ дости́глъ є҆сѝ  а҆́гг҃льскїѧ невеще́ствєнныѧ ли́ки. 
Бг҃оро́диченъ: 
Всеблага́ѧ влⷣчце, ꙗ҆́же пребл҃га́го бг҃а пло́тїю  ро́ждши, ѡ҆ѕло́бленное страстьмѝ моѐ се́рдце ѡ҆чи́сти, да  вѣ́рою и҆ любо́вїю велича́ю тѧ̀. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Гдⷭ҇нимъ жела́нїемъ распали́всѧ, стра̑сти плѡтскі́ѧ  воздержа́нїемъ ѿтрѧ́съ, бжⷭ҇твеннагѡ свѣ́та незаходи́мое  свѣти́ло ꙗ҆ви́лсѧ є҆сѝ, чꙋде́съ лꙋча́ми всѣ́хъ  просвѣща́еши притека́ющихъ къ ра́цѣ моще́й твои́хъ, са́вво  прпⷣбне, ѻ҆́ч҃е на́шъ. 
І҆́косъ: 
Всеси́льное дх҃а ст҃а́гѡ дѣ́йство бг҃ови́днѡ въ тѧ̀  всели́сѧ, и҆ бг҃олѣ́пными мановє́нїи благоте́чнѣ и҆ды́й  къ горѣ̀, и҆дѣ́же хотѣ́лъ є҆сѝ ѻ҆би́тель воздви́гнꙋти,  и҆ ꙗ҆́коже нбⷭ҇ный ра́й бл҃гово́нными насажде́нъ цвѣты̑,  сїю̀ ѡ҆брѣ́тъ, всели́лсѧ є҆сѝ, и҆ хра́мъ бг҃ома́тере  чꙋ́денъ воздви́глъ є҆сѝ, мона́хѡвъ мно́жество собра́лъ  є҆сѝ, и҆ сїѧ̑ добродѣ́тельными дѣѧ̑нїи свѣ́тлѡ  блиста́ющыѧ, воздержа̑нїи мꙋ́дрѡстнаѧ воѡбра́жь. и҆ ны́нѣ,  въ па́мѧть твою̀ соше́дшесѧ, вопїе́мъ тѝ: молѝ ѡ҆ на́съ,  са́вво прпⷣбне, ѻ҆́ч҃е на́шъ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. (с. 31) 
Пꙋчи́ною сле́зъ твои́хъ, пребога́те, ѕлонача́льнаго  ѕмі́ѧ потопи́лъ є҆сѝ, ꙗ҆́кѡ побѣдоно́сецъ и҆зрѧ́денъ къ  нбⷭ҇нымъ возлетѣ́лъ є҆сѝ, непреста́ннѡ вопїе́ши:  бл҃гослове́нъ бг҃ъ ѻ҆тє́цъ на́шихъ. 
Житїѐ неѕло́биво и҆мѣ́лъ є҆сѝ, и҆ непоро́чно, и҆  оу҆кра́шено пѡ́ты страда́нїѧ, прехва́льне, бжⷭ҇твеннагѡ  свѣтоли́тїѧ и҆спо́лнивсѧ, взыва́лъ є҆сѝ: бл҃гослове́нъ  бг҃ъ ѻ҆тє́цъ на́шихъ. 
Хва́литсѧ, прпⷣбне, гра́дъ тво́й, ꙗ҆́кѡ вѣнце́мъ  ца́рскимъ ѡ҆бложи́сѧ, и҆мѣ́ѧ мо́щи твоѧ̑ въ себѣ̀, ꙗ҆́кѡ  добра̀ граждани́на ѿ бг҃а прїѧ́лъ є҆́сть. 
Бг҃оро́диченъ: 
Препѣ́таѧ дв҃о, препѣ́таго бг҃а ро́ждшаѧ, пою́щыѧ  тѧ̀ прича́стники покажѝ свѣ́та, и҆ и҆зба́ви гее́нны  ѻ҆гнѧ̀, и҆ всѧ́кагѡ вре́да вра́жїѧ моли́твами твои́ми. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Мꙋдрова́нїе плотско́е оу҆мертви́лъ є҆сѝ, че́сти  и҆ и҆мѣ́нїѧ совле́клсѧ є҆сѝ, ѿ землѝ къ нбⷭ҇нымъ  взы́ти тща́сѧ, и҆ всѧ̑ пѣ́ти наꙋча́ѧ: гдⷭ҇а по́йте, и҆  превозноси́те є҆го̀ во вѣ́ки. 
Се́рдца твоегѡ̀ бразды̑, ѻ҆́ч҃е са́вво, мꙋ́дрѣ  воздѣ́лалъ є҆сѝ, сле́зными тꙋ́чами сїѧ̑ напои́лъ є҆сѝ,  и҆ благоꙋха́нно мѵ́ро прине́слсѧ є҆сѝ хрⷭ҇тꙋ̀, є҆мꙋ́же  вопїе́ши: гдⷭ҇а по́йте, и҆ превозноси́те є҆го̀ во вѣ́ки. 
Хрⷭ҇тꙋ̀ приносѧ̀, бл҃же́нне, пощє́нїѧ и҆ сле́зы, и҆  непоро́чнꙋю моли́твꙋ, ри́знꙋю лѣ́потꙋ, и҆ мѧ̑гкїѧ  ѻ҆дє́жды власѧны́ми рꙋ̑бы премѣни́лъ є҆сѝ, си́мъ  показꙋ́ѧ глꙋбоча́йшее смире́нїе. (с. 32) 
Бг҃оро́диченъ: 
И҆зба́вльшесѧ пе́рвыѧ клѧ́твы ржⷭ҇тво́мъ твои́мъ,  всебл҃гослове́ннаѧ ѻ҆трокови́це бг҃ора́дованнаѧ,  гаврїи́ловъ тебѣ̀ гла́съ возсыла́емъ: ра́дꙋйсѧ, вино́внаѧ  всѣ́хъ спасе́нїѧ. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Ви́дѣти сла́вꙋ вседержи́телѧ жела́ѧ, ѡ҆бнови́лъ  є҆сѝ дꙋшѝ крѣ́пость, и҆ сла́вою ѡ҆богати́лсѧ є҆сѝ  нбⷭ҇ною. 
Честно́е оу҆краше́нїе бл҃года́ти, ѻ҆́ч҃е прпⷣбне  са́вво, и҆спросѝ на́мъ во бранѣ́хъ крѣ́пость, и҆ здра́вїе  тѣлесѐ: ꙗ҆́кѡ да непреста́ннѡ тѧ̀ велича́емъ. 
Чи́ни а҆́гг҃льстїи тебѐ, ѻ҆́ч҃е, срѣто́ша, и҆  пра́ведныхъ собо́ри возвесели́шасѧ, и҆ ѿ вседержи́тельныѧ  десни́цы влⷣчни вѣнча́лсѧ є҆сѝ. тѣ́мже тѧ̀ досто́йнѡ  велича́емъ. 
Бг҃оро́диченъ: 
Свѣ́томъ твои́мъ мѧ̀, бг҃ора́дованнаѧ въ жена́хъ  дв҃о, просвѣтѝ, молю́сѧ, и҆ ѻ҆гнѧ̀ вѣ́чнагѡ и҆зба́ви  мѧ̀: ꙗ҆́кѡ да велича́ю тѧ̀, и҆ по до́лгꙋ да воспою̀  вели̑чїѧ твоѧ̑. 
Свѣти́ленъ: 
По́мысломъ лꙋ́чшимъ стра̑сти оу҆держа́въ, и҆  де́мѡнѡвъ свирѣ̑пства низложи́лъ є҆сѝ. и҆ ны́нѣ со  дерзнове́нїемъ предстоѧ̀ хрⷭ҇тꙋ̀, моли́сѧ ѡ҆ ста́дѣ  твое́мъ, ѻ҆́ч҃е на́шъ. 
Бг҃оро́диченъ: 
По бз҃ѣ на тѧ̀ оу҆пова́емъ, пречⷭ҇таѧ, и҆зъ тебє̀  проше́дшемꙋ сраспина́еми хрⷭ҇тꙋ̀, твои́ми, къ немꙋ̀  мольба́ми неврежде́нны до конца̀ ны̀ сохранѝ. 
На хвали́техъ стїхи̑ры на д҃, гла́съ и҃.  Самогла́сны: 
Бжⷭ҇твенною си́лою ѡ҆дѣ́ѧвсѧ, оу҆мертви́лъ є҆сѝ  себѐ (с. 33) мі́рови: житїѐ непоро́чно пожи́въ,  пресла́вне, є҆диножи́тель се́ргїа бжⷭ҇твеннагѡ бы́лъ  є҆сѝ. 
Чистоты̀ сосꙋ́дъ показа́всѧ, и҆сцѣле́нїй зари̑  ѡ҆блиста́лъ є҆сѝ, по́стникѡвъ оу҆добре́нїе,  мона́шествꙋющихъ похвала̀, са́вво прпⷣбне, ѻ҆́ч҃е на́шъ. 
Оу҆мертви́въ себѐ мі́рꙋ, жи́знь равноа́гг҃льнꙋ на  землѝ пожи́лъ є҆сѝ, и҆ ꙗ҆́кѡ да́ръ ѡ҆свѧще́нъ влⷣцѣ,  прпⷣбне, твою̀ дꙋ́шꙋ са́вво, прине́слъ є҆сѝ, и҆сцѣле́нїй  зари̑ ѡ҆блиста́лъ є҆сѝ, и҆ бжⷭ҇твеннагѡ црⷭ҇твїѧ досто́йнѡ  полꙋчи́лъ є҆сѝ. молѝ спасти́сѧ дꙋша́мъ на́шымъ. 
Свѣ́тлое и҆ бг҃оꙋго́дное житїѐ твоѐ, ꙗ҆́кѡ  свѣ́тъ вои́стиннꙋ на землѝ показа́сѧ, бжⷭ҇твеннꙋю ви́дѣти  свѣ́тлость, са́вво, сподо́билсѧ є҆сѝ. тѣ́мже и҆ ви̑димаѧ  всѧ̑ ѡ҆ста́вилъ є҆сѝ, и҆ непостижи́маго зрѣ́ти  сподо́билсѧ є҆сѝ, є҆го́же молѝ, прпⷣбне, спасти́сѧ  дꙋша́мъ на́шымъ. 
Сла́ва, гла́съ ѕ҃: 
Прпⷣбне ѻ҆́ч҃е са́вво, во всю̀ зе́млю и҆зы́де  вѣща́нїе и҆справле́нїй твои́хъ: тѣ́мже на нб҃сѣ́хъ  ѡ҆брѣ́лъ є҆сѝ мздꙋ̀ трꙋдѡ́въ твои́хъ, де́мѡнскїѧ  разори́лъ є҆сѝ полкѝ, и҆ а҆́гг҃льскїѧ дости́глъ є҆сѝ  чи́ны, и҆́хже житїю̀ безъ поро́ка поревнова́лъ є҆сѝ.  дерзнове́нїе и҆мѣ́ѧ ко гдⷭ҇ꙋ, ми́ръ и҆спросѝ дꙋша́мъ  на́шымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Славосло́вїе вели́кое, и҆ ѿпꙋ́стъ. На лїтꙋргі́и:  Бл҃жє́нна, пѣ́снь г҃ и҆ ѕ҃-ѧ. Прокі́менъ: Честна̀ предъ  гдⷭ҇емъ сме́рть прпⷣбныхъ є҆гѡ̀. А҆пⷭ҇лъ къ гала́тѡмъ,  зача́ло сг҃і. Є҆ѵⷢ҇лїе матѳе́а зача́ло і҃. Прича́стенъ:  Въ па́мѧть вѣ́чнꙋю. 


(с. 34) 
Мѣ́сѧца тогѡ́же въ д҃-й де́нь. 
Ст҃ы́ѧ великомꙋ́ченицы варва́ры: 
И҆ прпⷣбнагѡ ѻ҆ц҃а̀ на́шегѡ і҆ѡа́нна дамаски́на. 
На Гдⷭ҇и, воззва́хъ, стїхи̑ры ст҃ы́ѧ, гла́съ в҃.  Поⷣ: Є҆гда̀ ѿ дре́ва: 
Є҆гда̀ на сꙋди́щи стра́шнѣмъ і҆ꙋлїані́а зрѧ́щи  всеблаже́ннаѧ мꙋ́ченицꙋ сла́внꙋю варва́рꙋ, ра́нами  стра́ждꙋщꙋ, мꙋ́ками же разли́чными тѣ́ло всѐ ссѣца́емо,  те́плыми слеза́ми вопїѧ́ше: сло́ве бж҃їй, сеѧ̀ ѻ҆́бщницꙋ  мѧ̀ бы́ти ны́нѣ сподо́би, чл҃вѣколю́бче. 
Є҆ди́нъ, варва́ра и҆́стиннѡ и҆ і҆ꙋлїані́а нра́въ къ  благоче́стїю и҆мꙋ́ще ст҃ы̑ѧ, подвиза́шасѧ на врага̀, и҆  побѣди́вше того̀ крѣ́пкѡ, сла́вы сподо́бишасѧ ѿ хрⷭ҇та̀  бг҃а. тѣ́мже гꙋби́тельныхъ страсте́й вре́дъ потреби́вше,  всѣ̑мъ вѣ̑рнымъ подаю́тъ врачева̑нїѧ. 
Є҆гда̀ и҆зрече́сѧ на тѧ̀, мꙋ́ченице, честнѣ́йшаѧ  варва́ро, сла́дкаѧ сме́рть, ра́дꙋющисѧ и҆ спѣша́щи тече́нїе  соверши́ла є҆сѝ: нечести́вагѡ же роди́телѧ рꙋка́ми  пребеззако́нными поже́рласѧ, и҆ пло́дъ бг҃ꙋ принесла́сѧ  є҆сѝ. тѣ́мже съ мꙋ́дрыми дѣ́вами и҆́стиннѡ ликꙋ́ющи,  зри́ши хрⷭ҇та̀, жениха̀ твоегѡ̀, ѡ҆сїѧ́нїе. (с. 35) 
И҆́ны стїхи̑ры прпⷣбнагѡ, гла́съ и҃. Поⷣ: Ѽ  пресла́внагѡ чꙋдесѐ! 
Ѻ҆́ч҃е і҆ѡа́нне всемꙋ́дре, ꙳ цр҃ковь хрⷭ҇то́вꙋ  оу҆ѧсни́лъ є҆сѝ пѣ́сньми, ꙳ бжⷭ҇твєннѣйшаѧ сладкопоѧ̀,  всесла́вне, ꙳ дѣ́йствомъ, ѻ҆́ч҃е, дх҃а, ꙳ твою̀ цѣвни́цꙋ  оу҆дарѧ́ѧ, ꙳ всесли́чнѣй дв҃довѣ подо́бѧсѧ. ꙳ є҆́юже  возглаша́ѧ, бжⷭ҇твенными пѣ́сньми всѧ̑ привле́клъ є҆сѝ. 
Ѻ҆́ч҃е і҆ѡа́нне сла́вне, ꙳ мїрскі́ѧ ѿстꙋ́пль  мѧте́жныѧ молвы̀, ꙳ ко хрⷭ҇то́вѣ прите́клъ є҆сѝ тишинѣ̀,  прпⷣбне, ꙳ и҆ видѣ̑нїи бжⷭ҇твенными и҆ дѣѧ̑нїи, ꙳  всебога́тыми ꙗ҆́вѣ свѣтлостьмѝ ꙳ и҆́стиннѡ ѡ҆богати́лсѧ  є҆сѝ, ꙳ и҆ вѣ̑рнымъ препода́лъ є҆сѝ, ꙳ бг҃олѣ́пнымъ  сїѧ́ѧ житїе́мъ, блаже́ннѣйше. 
Прїиди́те, земноро́днїи, пѣ́сньми свѧще́нное и҆  честно́е ꙳ прпⷣбнагѡ торжество̀ і҆ѡа́нна ꙳ дне́сь  благоче́стнѡ воспои́мъ: ꙳ се́й бо и҆́стиннѡ бжⷭ҇твеннагѡ  ѡ҆сїѧ́нїѧ ꙳ сподо́бисѧ свѣ́тъ прїѧ́ти. ꙳ ѽ неизрече́ннагѡ  твоегѡ̀ бл҃гоꙋтро́бїѧ, гдⷭ҇и, ꙳ и҆́мже мы̀ позна́хомъ ꙳  сла́вити тѧ̀ пребл҃га́го. 
Сла́ва, гла́съ ѕ҃: 
Ѻ҆те́чество, ро́дъ, и҆мѣ́нїе ѡ҆ста́вивши,  варва́ро, и҆ нечести́ваго ѻ҆тца̀ возненави́дѣвши, бг҃а  возлюби́ла є҆сѝ, є҆мꙋ́же оу҆невѣ́стиласѧ є҆сѝ, и҆  была̀ є҆сѝ великокꙋ́пница наречена̀: того̀ молѝ спасти́сѧ  дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Тридне́венъ: 
Лю́ди беззако́ннѣйшыѧ безъ пра́вды пригвожда́ющыѧ  тѧ̀ на дре́вѣ дв҃а и҆ чⷭ҇таѧ мт҃и твоѧ̀ зрѧ́щи, ꙗ҆́коже  сѷмеѡ́нъ проречѐ, оу҆тро́бою, сп҃се, оу҆ѧзвлѧ́шесѧ. 
На стїхо́внѣ ѻ҆ктѡ́иха. Сла́ва, ст҃а́гѡ, гла́съ  ѕ҃. 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀  непоро́чнѡ (с. 36) поревнова́лъ є҆сѝ. дерзнове́нїе и҆мѣ́ѧ  ко хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное, є҆́же ви́жꙋ, та́инство, сн҃е  мо́й; ка́кѡ на дре́вѣ оу҆мира́еши, пло́тїю повѣ́шенъ,  жи́зни пода́телю; 
Тропа́рь ст҃ы́ѧ, гла́съ и҃: 
Варва́рꙋ свѧтꙋ́ю почти́мъ: вра̑жїѧ бо сѣ̑ти  сокрꙋшѝ, и҆ ꙗ҆́кѡ пти́ца и҆зба́висѧ ѿ ни́хъ по́мощїю и҆  ѻ҆рꙋ́жїемъ креста̀, всечестна́ѧ. 
Сла́ва, тропа́рь прпⷣбнагѡ, гла́съ и҃: 
Правосла́вїѧ наста́вниче, бл҃гоче́стїѧ оу҆чи́телю  и҆ чистоты̀, вселе́нныѧ свѣти́льниче, мона́шествꙋющихъ  бг҃одохнове́нное оу҆добре́нїе, і҆ѡа́нне премꙋ́дре,  оу҆че́ньми твои́ми всѧ̑ просвѣти́лъ є҆сѝ, цѣвни́це  дх҃о́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
На оу҆́трени, на Бг҃ъ гдⷭ҇ь, тропа́рь ст҃ы́ѧ  два́жды: Сла́ва, ст҃а́гѡ: и҆ ны́нѣ, бг҃оро́диченъ, и҆лѝ  крⷭ҇тобг҃оро́диченъ. 
Канѡ́нъ ѻ҆ктѡ́иха є҆ди́нъ, на ѕ҃: и҆ ст҃ы́хъ два̀  канѡ́на на и҃. 
Канѡ́нъ ст҃ы́ѧ на д҃. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Ѽ трⷪ҇це пребжⷭ҇твеннаѧ чⷭ҇тна́ѧ! ꙗ҆́же па́че  оу҆ма̀ дарова́нїе твои̑мъ рабѡ́мъ, подаю́щи, свѣтоно́снꙋю  вдохнѝ мра́чномꙋ моемꙋ̀ оу҆мꙋ̀ лꙋчꙋ̀, твою̀ похвали́ти  мꙋ́ченицꙋ варва́рꙋ приснопа́мѧтнꙋю. 
Два́жды. 
Похвале́нїй всѧ́къ предѣ́лъ вои́стиннꙋ превзы́де,  твои́хъ мꙋ́чєникъ сла́ва, чл҃вѣколю́бче: но, є҆́же ѿ  вѣ́ры по (с. 37) си́лѣ прїе́мъ хвале́нїе, возниспослѝ,  влⷣко, бога́тнѡ воздаѧ́нїе. 
Ѿ терно́внагѡ ко́рене и҆зрастѐ ши́покъ  краснѣ́йшїй, цр҃ковь хрⷭ҇то́вꙋ ѡ҆благово́нстви: и҆  червле́нїемъ страда́нїѧ ѡ҆багри́вшисѧ кро́вїю сла́внаѧ  варва́ра, ю҆́же досто́йнѡ воспое́мъ. 
И҆́нъ канѡ́нъ прпⷣбнагѡ на д҃: 
Гла́съ и҆ і҆рмо́съ то́йже. 
Твоѧ̑ похвалы̑ нача́ти хотѧ́щꙋ мѝ, пода́ждь тво́й  ны́нѣ гла́съ медото́чный, прпⷣбне, и҆́мже правосла́внꙋю  оу҆ѧсни́лъ є҆сѝ цр҃ковь пѣ́сньми, ѻ҆́ч҃е і҆ѡа́нне,  ꙗ҆́же твою̀ почита́етъ па́мѧть. 
Два́жды. 
Ꙗ҆́кѡ мꙋ́дръ и҆ ѻ҆строꙋ́менъ сꙋдїѧ̀, и҆зрѧ́днѣйше  сꙋ́щихъ є҆стество̀ смотрѧ́ѧ, нестоѧ́щихъ предразсꙋди́лъ  є҆сѝ вѣ̑чнꙋющаѧ: привре́менными бо и҆змѣни́лъ є҆сѝ  пребыва̑ющаѧ, ѻ҆́ч҃е і҆ѡа́нне, и҆дѣ́же тѧ̀ и҆ ны́нѣ  хрⷭ҇то́съ просла́ви. 
Бг҃оро́диченъ: 
Превы́шши ꙗ҆ви́ласѧ є҆сѝ, чⷭ҇таѧ, всѧ́кїѧ тва́ри,  ви́димыѧ же и҆ неви́димыѧ, приснодв҃о: зижди́телѧ бо родила̀  є҆сѝ, ꙗ҆́коже благоволѝ воплоти́тисѧ во оу҆тро́бѣ  твое́й: є҆го́же со дерзнове́нїемъ молѝ спастѝ пою́щыѧ  тѧ̀. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Оу҆ѧзвлѧ́ема любо́вїю твое́ю, ꙗ҆́кѡ женихо́вою,  влⷣко, неѡде́ржнымъ стремле́нїемъ страстоте́рпица варва́ра  всѐ ѻ҆те́ческое безбо́жїе возненави́дѣ. 
Ни сла́дости красота̀, ни цвѣ́тъ добро́ты, ни  бога́тство же, ни сла́дѡсти ю҆́нѡстныѧ оу҆слади́ша тѧ̀,  варва́ро сла́внаѧ, хрⷭ҇тꙋ̀ оу҆невѣ́стившꙋюсѧ, до́браѧ  дѣ́во. 
Къ совершє́ннымъ подвигѡ́мъ ничто́же ꙗ҆ви́сѧ (с.  38) возбране́нїе не́мощи же́нстѣй, ни ю҆́ность во́зраста,  хрⷭ҇тѐ: неви́димою бо твое́ю си́лою оу҆крѣплѧ́ема. 
Преподо́бнагѡ: 
Расточи́лъ є҆сѝ бога́тство, бг҃ꙋ взаи́мъ даѧ̀:  тѣ́мже тебѣ̀ на нб҃сѣ́хъ оу҆гото́васѧ црⷭ҇тво: но и҆  ны́нѣ воздаѧ́нїе, і҆ѡа́нне, прїѧ́лъ є҆сѝ многокра́тное. 
Премꙋ́дрости тала́нтъ прїе́мъ, дѣѧ́ньми  оу҆краша́ѧ, оу҆ѧсни́лъ є҆сѝ, і҆ѡа́нне, цр҃ковь  хрⷭ҇то́вꙋ: є҆го́же многоꙋсꙋгꙋблѧ́еши, и҆ житїѐ ѡ҆ста́вивъ. 
Бг҃оро́диченъ: 
Чи́ни оу҆диви́шасѧ а҆́гг҃льстїи, пречⷭ҇таѧ, и҆  человѣ́чєскаѧ оу҆страши́шасѧ сердца̀ ѡ҆ ржⷭ҇твѣ̀  твое́мъ. тѣ́мже тѧ̀ бцⷣꙋ вѣ́рою чти́мъ. 
Конда́къ прпⷣбнагѡ, гла́съ д҃. Поⷣ: Вознесы́йсѧ на  крⷭ҇тъ: 
Пѣснопи́сца и҆ честна́го бг҃оглаго́льника, цр҃кве  наказа́телѧ и҆ оу҆чи́телѧ, и҆ врагѡ́въ сопротивоборца̀  і҆ѡа́нна воспои́мъ: ѻ҆рꙋ́жїе бо взе́мъ крⷭ҇тъ гдⷭ҇ень, всю̀  ѿразѝ є҆ресе́й пре́лесть, и҆ ꙗ҆́кѡ те́плый предста́тель  къ бг҃ꙋ, всѣ̑мъ подае́тъ прегрѣше́нїй проще́нїе. 
І҆́косъ: 
Цр҃ко́вномꙋ наста́вникꙋ и҆ оу҆чи́телю и҆ жерцꙋ̀,  ꙗ҆́кѡ таи́нникꙋ неизглаго́ланныхъ возопїе́мъ согла́снѡ:  и҆́же къ бг҃ꙋ твои́ми моли́твами ѿве́рзи оу҆ста̀ на̑ша,  и҆ сподо́би глаго́лати словеса̀ оу҆че́нїй твои́хъ: ты́ бо  трⷪ҇цѣ ꙗ҆ви́лсѧ є҆сѝ соприча́стникъ, ꙗ҆́кѡ дрꙋго́е  со́лнце ѡ҆блиста́ѧ въ мі́рѣ, чꙋдесы̀ и҆ оу҆чє́нїи  просїѧ́въ, ꙗ҆́кѡ мѡѷсе́й, въ зако́нѣ гдⷭ҇ни поꙋча́ѧсѧ  всегда̀, сло́вомъ и҆ дѣ́ломъ бы́лъ є҆сѝ свѣти́льникъ, и҆  молѧ̀ непреста́ннѡ всѣ̑мъ пода́ти прегрѣше́нїй проще́нїе. 
Сѣда́ленъ, гла́съ г҃. Подо́бенъ: Красотѣ̀  дѣ́вства: 
Въ страда́нїи твое́мъ всѧ̑ оу҆диви́ла є҆сѝ,  ꙗ҆́кѡ претерпѣ́вши мꙋчи́телей ра̑ны, вѧза̑нїѧ, мꙋ̑ки и҆  темни̑цы, (с. 39) варва́ро прехва́льнаѧ. тѣ́мже и҆ вѣне́цъ  съ нб҃сѐ тебѣ̀ дадѐ хрⷭ҇то́съ, къ немꙋ́же, возжелѣ́вши  оу҆се́рднѡ, притекла̀ є҆сѝ: то́й бл҃года́ть подадѐ  тебѣ̀, мꙋ́ченице, врачева̑нїѧ и҆сточа́ти человѣ́кѡмъ. 
Сла́ва, прпⷣбнагѡ, гла́съ то́йже: 
Трꙋба̀ благогла́сна ѡ҆свѧще́на, свѧще́ннѣйше, на́мъ  ꙗ҆ви́лсѧ є҆сѝ, пѣснопою́щи ѻ҆бра́знѡ оу҆чє́нїѧ гдⷭ҇а  и҆ сп҃са концє́мъ, и҆ твои́ми словесы̀ мі́ръ просвѣти́лъ  є҆сѝ, і҆ѡа́нне прпⷣбне, хрⷭ҇та̀ бг҃а молѝ дарова́ти  на́мъ ве́лїю ми́лость. 
И҆ ны́нѣ, бг҃оро́диченъ. 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ: па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
И҆зъ дв҃ы ро́ждсѧ, дарова́лъ є҆сѝ ѻ҆трокови́цамъ  дѣ́вамъ киче́нїе низложи́ти льсти́вагѡ: тѣ́мже  добропобѣ́днаѧ варва́ра сегѡ̀ горды́ни порꙋга́сѧ. 
Прама́ти хитростьмѝ льсти́вагѡ прельсти́вшисѧ  пе́рвѣе, пи́щи и҆згна́на бы́сть ра́йскїѧ: варва́ра же семꙋ̀  порꙋга́вшисѧ, въ нбⷭ҇нѣмъ черто́зѣ ны́нѣ водворѧ́етсѧ. 
Крⷭ҇то́мъ твои́мъ сме́рти си́лꙋ разори́лъ є҆сѝ:  тѣ́мже, (с. 40) тѣлесѐ ѻ҆трокови́ца, хрⷭ҇тѐ, не  пощадѣ́вши, терпи́тъ до́блественнѣйше ра̑ны, варва́ра,  тве́рдымъ оу҆мо́мъ. 
Преподо́бнагѡ: 
Повелѣ́нїю хрⷭ҇то́вꙋ повинꙋ́всѧ, ѡ҆ста́вилъ є҆сѝ  мїрскꙋ́ю красотꙋ̀, бога́тство, сла́дость, свѣ́тлость:  є҆гѡ́же ра́ди взе́мъ тво́й кре́стъ, послѣ́довалъ є҆сѝ,  і҆ѡа́нне мꙋ́дре. 
Соѡбнища́въ ѡ҆бнища́вшемꙋ хрⷭ҇тꙋ̀, чл҃вѣ́ческагѡ  ра́ди спасе́нїѧ, спросла́вилсѧ є҆сѝ, ꙗ҆́коже то́й  ѡ҆бѣща́сѧ, и҆ сцрⷭ҇твꙋеши же присноца́рствꙋющемꙋ, і҆ѡа́нне. 
Бг҃оро́диченъ: 
Тѧ̀ приста́нище спасе́нїѧ, и҆ стѣ́нꙋ неѡбори́мꙋ,  бцⷣе влⷣчце, всѝ вѣ́рнїи вѣ́мы: ты́ бо моли́твами  твои́ми ѿ бѣ́дъ и҆збавлѧ́еши дꙋ́шы на́шѧ. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ приведе́нїе и҆́мамы. 
Ѻ҆кѡ́нцы тремѝ ба́ни просвѣща́тисѧ повелѣ́вши,  та́инственнѡ написа́ла є҆сѝ креще́нїе, варва́ро, трⷪ҇чнымъ  свѣ́томъ дꙋшѝ свѣтоно́сное сꙋ́щее ѡ҆чище́нїе. 
Сꙋ́щагѡ бг҃а разже́гшисѧ ре́вностїю, лжеиме́нныхъ  богѡ́въ скверна̑ваѧ ѡ҆плева̀ ли́ца варва́ра всехва́льнаѧ,  рꙋга́ющисѧ ѻ҆трокови́ца внѣ́шнемꙋ мїроде́ржцꙋ. 
Неи́стовства лю́тагѡ ѻ҆́тча оу҆кло́ншꙋюсѧ  варва́рꙋ, разстꙋ́пльшисѧ, а҆́бїе гора̀ прїѧ́тъ, ꙗ҆́коже  дре́вле приснопа́мѧтнꙋю первомч҃ницꙋ ѳе́клꙋ, хрⷭ҇тꙋ̀  чꙋдодѣ́йствовавшꙋ. 
Преподо́бнагѡ: 
Стра́хомъ хрⷭ҇то́вымъ, ѻ҆́ч҃е, оу҆твержда́емь къ  бжⷭ҇твеннѣй жи́зни, плотско́е мꙋдрова́нїе всѐ покори́лъ  є҆сѝ дꙋ́хꙋ, твоѧ̑, і҆ѡа́нне, чꙋ̑вства ѡ҆чища́ѧ. 
Ѡ҆чи́стивъ всѧ́кїѧ скве́рны тѣ́ло и҆ оу҆́мъ, и҆  дꙋ́шꙋ (с. 41) тщали́вѡ, бг҃омꙋ́дре, зарю̀ прїѧ́лъ є҆сѝ  трисо́лнечнꙋю і҆ѡа́нне, свѣ́тлыми тѧ̀ богатѧ́щꙋю  дарова̑нїи. 
Бг҃оро́диченъ: 
Молѝ твоего̀ сн҃а и҆ гдⷭ҇а, дв҃о чⷭ҇таѧ,  плѣнє́ннымъ и҆збавле́нїе ѿ проти́внагѡ ѡ҆бстоѧ́нїѧ, на  тѧ̀ надѣ́ющымсѧ ми́рное дарова́ти. 
Пѣ́снь ѕ҃. І҆рмо́съ: 
Во глꙋбинѣ̀ грѣхо́внѣй содержи́мъ є҆́смь, сп҃се,  и҆ въ пꙋчи́нѣ жите́йстѣй ѡ҆бꙋрева́емь: но ꙗ҆́коже і҆ѡ́нꙋ  ѿ ѕвѣ́рѧ, и҆ менѐ ѿ страсте́й возведѝ, и҆ спаси́ мѧ. 
Ꙗ҆́коже ѡ҆бѣща́лсѧ є҆сѝ мꙋ́дрость дарова́ти,  сп҃се, бг҃онаꙋче́нꙋ, тебє̀ ра́ди стоѧ́щымъ предъ сꙋди́щемъ  мꙋчи́телей, є҆ѧ́же мꙋ́ченица варва́ра и҆спо́лнисѧ. 
Безбо́жныхъ ле́сть и҆з̾ѡбличи́ла є҆сѝ сло́вомъ  бг҃омꙋ́дрымъ, варва́ро сла́внаѧ: терпѣ́нїемъ же дѣ́лъ  мꙋчи́телей мꙋдрова̑нїѧ оу҆диви́ла є҆сѝ. 
Ра́намъ неща́днѡ строга́тисѧ, рꙋ̑бы же власѧны́ми  тве́рдѡ востира́тисѧ, хрⷭ҇та̀ ра́ди, непоро́чнаѧ  страстоте́рпица тѣ́ло предадѐ. 
Прпⷣбнагѡ: 
Просвѣти́всѧ дх҃а бл҃года́тїю, бжⷭ҇твенныхъ и҆  человѣ́ческихъ зна́нїемъ веще́й ꙗ҆́снѡ ѡ҆богати́всѧ,  тре́бꙋющымъ, і҆ѡа́нне, незави́стнѡ препо́далъ є҆сѝ. 
Подо́бнѣ ликѡ́мъ нбⷭ҇нымъ, мꙋ́дре, цр҃ковь  правосла́внѡ оу҆краси́лъ є҆сѝ, ликостоѧ̑нныѧ пѣ̑сни  приглаша́ѧ трⷪ҇цѣ бг҃овѣща̑нныѧ. 
Бг҃оро́диченъ: 
Неискꙋсомꙋ́жнѡ, дв҃о, родила̀ є҆сѝ, и҆ вѣ́чнꙋеши  дв҃а, ꙗ҆влѧ́ющи и҆́стиннагѡ бж҃ества̀ сн҃а и҆ бг҃а твоегѡ̀  ѻ҆́бразы. 
Конда́къ, гла́съ д҃. Подо́бенъ: Вознесы́йсѧ на  крⷭ҇тъ: 
Въ трⷪ҇цѣ благоче́стнѡ пѣва́емомꙋ, послѣ́довавши  бг҃ꙋ, страстоте́рпице, і҆́дѡльскаѧ притꙋпи́ла є҆сѝ  чти̑лища: посредѣ́ же по́двига страда́льчествꙋющи,  варва́ро, (с. 42) мꙋчи́телей преще́нїѧ не оу҆страши́ласѧ  є҆сѝ, мꙋжемꙋ́дреннаѧ, велегла́снѡ пою́щи при́снѡ: трⷪ҇цꙋ  чтꙋ̀, є҆ди́но бжⷭ҇тво̀. 
І҆́косъ: 
Оу҆невѣ́стившꙋюсѧ хрⷭ҇тꙋ̀ мꙋче́нїемъ варва́рꙋ,  соше́дшесѧ, почти́мъ досто́йнѡ: ꙗ҆́кѡ да, тоѧ̀ моли́твами  па́гꙋбы дꙋшетлѣ́нныѧ и҆зба́вльшесѧ, и҆ гꙋби́тельства,  трꙋ́са и҆ паде́жа, житїѐ въ ми́рѣ препрово́димъ,  сподо́бившесѧ со всѣ́ми ст҃ы́ми, ѿ вѣ́ка бг҃ꙋ  бл҃гоꙋгоди́вшими, ходи́ти во свѣ́тѣ, и҆ пѣ́ти съ ни́ми,  оу҆диви́лъ є҆сѝ, сп҃се, твоѧ̑ ми́лѡсти, всѣ̑мъ  человѣ́кѡмъ, вѣ́рою и҆сповѣ́дающымъ: трⷪ҇цꙋ чти́мъ  є҆ди́но бж҃ество̀. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть. хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
И҆́же зе́млю погꙋби́ти, и҆ потреби́ти мо́ре  мꙋчи́тель сꙋ́етнѡ свирѣ́пствꙋѧ, ꙗ҆́кѡ и҆гра́лище лежи́тъ  варва́ры ѻ҆трокови́цы подъ нога́ми: сего́ бо попра́въ  хрⷭ҇то́съ ꙗ҆́коже пти́цꙋ хꙋ́дꙋ свѧза̀. 
Ра́нами нестерпи́мыми твоемꙋ̀ стрꙋ́жемꙋ тѣ́лꙋ  всемꙋ̀, ѡ҆багре́нꙋ же крове́й ка́плѧми, свѣща́ми  претерпѣ́ла є҆сѝ пали́ма по ре́брѡмъ, мꙋ́ченице  всехва́льнаѧ, хрⷭ҇та̀ благодарѧ́щи, варва́ро сла́внаѧ. 
Ѽ безчеловѣ́чнагѡ и҆ немилосе́рдагѡ мꙋчи́телей  сꙋровства̀ и҆ мно́жайшагѡ безбо́жества! сосцы́ бо мч҃ницы  ꙗ҆́коже въ мѧсосѣ́чницѣ, лю́тѣ мечи̑ ѿсѣца́хꙋ,  оу҆́мъ оу҆твержда́ющїѧ подвигополо́жникꙋ хрⷭ҇тꙋ̀. 
Преподо́бнагѡ: 
Ре́вностїю разжига́емь, бг҃обо́рныхъ є҆ресе́й  всѧ́кое ѕлоꙋ́мїе возрази́лъ є҆сѝ свѣ́тлыми писа̑нїи,  оу҆бѣли́въ всѣ̑мъ ꙗ҆́снѡ дре́вле сѣ̑ѧннаѧ, мꙋ́дрыми, ѽ  і҆ѡа́нне, напи̑санныѧ то́нкѡ. (с. 43) 
Те́плѣ ѡ҆бличи́лъ є҆сѝ ѕлоиме́нныхъ оу҆ченикѡ́въ  ма́нента хꙋ́льное нече́стїе, разврати́ти покꙋси́вшеесѧ  це́рковь хрⷭ҇то́вꙋ, словесы̀ и҆ догма̑ты твои́ми, ѽ  і҆ѡа́нне, ꙗ҆̀же счини́лъ є҆сѝ. 
Бг҃оро́диченъ: 
Ст҃ы́хъ ст҃ѣ́йшꙋю поразꙋмѣва́емъ тѧ̀, ꙗ҆́кѡ  є҆ди́нꙋ ро́ждшꙋю бг҃а непремѣ́ннаго, дв҃о нескве́рнаѧ,  мт҃и безневѣ́стнаѧ: всѣ̑мъ бо и҆сточи́ла є҆сѝ вѣ̑рнымъ  нетлѣ́нїе, бжⷭ҇твеннымъ ржⷭ҇тво́мъ твои́мъ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше бж҃їимъ велѣ́нїемъ, халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Ꙗ҆ви́сѧ тебѣ̀ хрⷭ҇то́съ во свѣ́тѣ  непристꙋ́пнѣмъ заключе́ннѣй, ѽ варва́ро, въ темни́цѣ,  дерза́ти повелѣва́ѧ и҆ ра̑ны врачꙋ́ѧ, и҆ ра́дость да́рꙋѧ:  тѣ́мже впери́ласѧ є҆сѝ твоегѡ̀ жениха̀ раче́нїемъ. 
Ꙗ҆ви́сѧ, хрⷭ҇тѐ, ꙗ҆вле́ннѡ прорече́нїе твоѐ  и҆спо́лнено: ѻ҆те́цъ бо ча́до на сме́рть предае́тъ,  самодѣ́латель же закла́нїѧ бы́въ ѻ҆каѧ́нный роди́тель  твоеѧ̀ мꙋ́ченицы. тѣ́мже съ небесѐ ѻ҆гне́мъ и҆стреби́сѧ. 
А҆́гг҃лъ свѣ́телъ ѻ҆де́ждею свѣтови́дною тѧ̀,  хрⷭ҇та̀ ра́ди ѡ҆бнаже́ннꙋю, честна́ѧ варва́ро, ѡ҆дѣ́ѧше,  ꙗ҆́коже невѣ́стꙋ, ѡ҆бходѧ́щꙋ стра̑сти: ѻ҆де́жди бо,  мꙋ́ченице, совлекла́сѧ є҆сѝ, бжⷭ҇твенное прїе́мши  и҆змѣне́нїе. 
Преподо́бнагѡ: 
Ѡ҆бличи́лъ є҆сѝ ꙗ҆́вѣ, треблаже́нне і҆ѡа́нне,  несто́рїево раздѣле́нїе, севи́рово слїѧ́нїе,  є҆диново́льное пребезꙋ́мїе: вѣ́рꙋ же є҆динодѣ́йственнꙋ,  сїѧ́нїе правосла́вїѧ всѣ̑мъ ѡ҆блиста́въ концє́мъ. 
Всѣ́ѧ вра́гъ пле́велы ѻ҆бы́чнѡ є҆реті́чєскїѧ въ  цр҃кви хрⷭ҇то́вѣ, сегѡ̀ поклоне́нїѧ ѿмета́тисѧ во  і҆кѡ́нахъ (с. 44) честны́хъ, но ѡ҆брѣ́те не дре́млюща тѧ̀,  всеблаже́нне і҆ѡа́нне, всѧ́кое сѣ́мѧ ѕло́е и҆скоренѧ́юща. 
Бг҃оро́диченъ: 
Ты̀ ѿ ѻ҆ц҃а̀ неразлꙋ́чнаго, во чре́вѣ бг҃омꙋ́жнѡ  пожи́вшаго, безсѣ́меннѡ зачала̀ є҆сѝ, и҆ несказа́ннѡ  родила̀ є҆сѝ, бг҃ороди́тельнице пречи́стаѧ: тѣ́мже тѧ̀  спасе́нїе всѣ́хъ на́съ и҆сповѣ́даемъ. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Сла́внꙋю и҆мꙋ́щи прїѧ́ти кончи́нꙋ мече́мъ, варва́ро,  мꙋче́нїѧ твоегѡ̀, со і҆ꙋлїані́ею вѣнцє́въ мꙋ́ченическихъ  сподо́бльшисѧ, гла́съ бжⷭ҇твенный оу҆слы́шала є҆сѝ,  и҆сполнѧ́ющїй молє́нїѧ твоѧ̑. 
Твоемꙋ̀ сочета́вшисѧ ны́нѣ всецр҃ю̀ женихꙋ̀  хрⷭ҇тꙋ̀, ѡ҆блиста́ющисѧ сла́вою, варва́ро, бжⷭ҇твеннагѡ  свѣ́та, въ нбⷭ҇ныхъ черто́зѣхъ, пѣвцы̀ твоѧ̑ назира́й,  страсте́й и҆змѣнѧ́ющи, и҆ приводѧ́щи живꙋ́щемꙋ бг҃ꙋ. 
И҆сполнѧ́ѧ твоѐ проше́нїе, варва́ро  страстоте́рпице, хрⷭ҇то́съ врачева̑нїѧ подае́тъ  соверша́ющымъ твою̀ вѣ́рою лѣ́тнюю па́мѧть. ꙗ҆́кѡ  и҆́стиннѡ морскі́й песо́къ твоѧ̑ превзыдо́ша благосла̑внаѧ  чꙋдодѣ̑йства. 
Преподо́бнагѡ: 
Наꙋчи́лъ є҆сѝ всѧ̑ цр҃кѡ́вныѧ пѣ́ти сы́ны  правосла́внѡ, є҆ди́ницꙋ въ трⷪ҇цѣ честнꙋ́ю: воплоще́нїе же  сло́ва бжⷭ҇твенное бг҃осло́вити ꙗ҆́вѣ, і҆ѡа́нне,  оу҆ѧснѧ́ѧ неꙋдобопости̑жнаѧ мнѡ́гимъ во свѧще́нныхъ  писа́нїихъ. 
Ст҃ы́хъ чи́ны пѣсносло́вивъ, прпⷣбне, чⷭ҇тꙋю  бцⷣꙋ, хрⷭ҇то́ва прⷣте́чꙋ, та́же а҆пⷭ҇лы, прⷪ҇ро́ки съ  пѡ́стники и҆ мꙋ̑дрыѧ оу҆чи́тели, пра́ведники и҆ мꙋ́ченики,  въ тѣ́хъ ны́нѣ водворѧ́ешисѧ ски́нїихъ. (с. 45) 
Бг҃оро́диченъ: 
Черто́гъ была̀ є҆сѝ, и҆́же па́че оу҆ма̀  воплоще́нїѧ сло́ва, дв҃о бг҃ороди́тельнице, ѡ҆дѣ́ѧна  сла́вою добродѣ́телей и҆ и҆спещре́на. тѣ́мъ тѧ̀,  всенепоро́чнаѧ, бцⷣꙋ возвѣща́емъ. 
Свѣти́ленъ ѻ҆ктѡ́иха, и҆ ст҃ы́ѧ. Подо́бенъ: Жєны̀  оу҆слы́шите: 
Ꙗ҆́кѡ ши́покъ краснѣ́йшїй и҆зъ терно́внагѡ  и҆зрасла̀ є҆сѝ ко́рене, дѣ́во варва́ро, же́ртвою,  мч҃нице, свѧще́ннагѡ страда́нїѧ ѡ҆багри́вшисѧ кро́вїю. и҆  ны́нѣ бжⷭ҇твеннꙋю твою̀ па́мѧть соверша́ющыѧ любо́вїю  спаса́й ѿ бѣ́дъ. 
Сла́ва, прпⷣбнагѡ: 
Ꙗ҆́кѡ бжⷭ҇твенъ свѣ́тъ, ѻ҆́ч҃е на́шъ, цр҃кви  возсїѧ́лъ є҆сѝ, пѣ́нїй твои́хъ сїю̀ свѣ́тлостїю  ѡ҆блиста́въ, и҆ свѣ́томъ нра́ва твоего̀, и҆́мже хрⷭ҇тѡ́вы  догма́ты ꙗ҆влѧ́еши оу҆кра́шены, къ немꙋ́же не преста́й ѡ҆  на́съ молѧ́сѧ, і҆ѡа́нне. 
И҆ ны́нѣ, бг҃оро́диченъ: 
Вои́стиннꙋ тѧ̀ бцⷣꙋ и҆сповѣ́дꙋемъ, влⷣчце, тобо́ю  спаса́емїи: и҆́бо бг҃а неизрече́ннѡ родила̀ є҆сѝ  разори́вшаго кресто́мъ сме́рть, и҆ къ себѣ̀ привле́кшаго  прпⷣбныхъ собо́ры, съ ни́миже восхвалѧ́емъ тѧ̀, дв҃о. 
На хвали́техъ стїхи̑ры ст҃ы́ѧ, на д҃, гла́съ а҃.  Самогла́сенъ: 
А҆нато́лїево: 
Земны́ѧ пи́щи наслажде́нїе презрѣ́вши, и҆ ѻ҆́ч҃ее  бога́тство, кꙋ́пнѡ же и҆ сла́вꙋ возненави́дѣвши, нбⷭ҇наго  жениха̀ возлюби́ла є҆сѝ, варва́ро всесла́внаѧ: мече́мъ бо  во главꙋ̀ ѿсѣ́кшисѧ, съ мꙋ́дрыми вошла̀ є҆сѝ дѣ́вами  къ женихꙋ̀ хрⷭ҇тꙋ̀. тѣ́мже и҆ гꙋби́тельный недꙋ́гъ  ѿгонѧ́ющи, вѣ̑рныѧ врачꙋ́еши дѣ́йствомъ ст҃а́гѡ дх҃а, и҆  мо́лишисѧ непреста́ннѡ ѡ҆ дꙋша́хъ на́шихъ. 
Гла́съ в҃. Вѷзанті́ево: 
Посрами́сѧ лꙋка́вый вра́гъ, ѿ жены̀ побѣжде́нъ,  ꙗ҆́кѡ прама́терь и҆мѧ́ше дѣ́йство ко грѣхꙋ̀: ѿ дв҃ы бо  (с. 46) вопло́щшеесѧ сло́во ѻ҆́ч҃ее непрело́жнѡ и҆  несмѣ́снѡ, ꙗ҆́кѡ вѣ́сть є҆ди́нъ са́мъ, клѧ́твꙋ разрꙋшѝ  є҆́ѵинꙋ и҆ а҆да́мовꙋ, хрⷭ҇то́съ вѣнча́вый досто́йнѡ  варва́рꙋ мꙋ́ченицꙋ, и҆ тоѧ̀ ра́ди да́рꙋѧ мі́рꙋ ѡ҆чище́нїе и҆  ве́лїю ми́лость. 
Бг҃озва́ннаѧ мꙋ́ченица варва́ра, на сꙋди́щи  стра́ждꙋщи, глаго́лаше: лю́ты оу҆́бѡ ны́нѣшнїѧ мꙋ̑ки, ѽ  мꙋчи́телїе, но ра́достно вѣ́чныѧ жи́зни воспрїѧ́тїе: не  предпочтꙋ́ же ѿню́дъ земны́хъ па́че нбⷭ҇ныхъ. сегѡ̀ ра́ди  сѣцы́те, стрꙋжи́те плѡ́ти, и҆ ѻ҆гню̀ преда́йте мѧ̀,  ра́дꙋющисѧ ѿидꙋ̀ къ женихꙋ̀ моемꙋ̀ хрⷭ҇тꙋ̀: є҆ѧ́же  моли́твами, хрⷭ҇тѐ бж҃е, ми́лѡсти твоѧ̑ низпослѝ, и҆  спаси́ ны, тоѧ̀ страда̑нїѧ соверша́ющыѧ вѣ́рнѡ. 
Торжество̀ дне́сь страстоте́рпицы варва́ры,  прїиди́те лю́дїе, воспои́мъ: тоѧ́ бо нижѐ ме́чь, нижѐ  ѻ҆́гнь, ни́же и҆на́ѧ мꙋ́ка, нижѐ многоплетє́ннаѧ велїа́ра  ловлє́нїѧ побѣди́ша. и҆ къ не́й вѣ́рою возопїе́мъ:  хрⷭ҇та̀ молѝ, добромꙋ́ченице всесла́внаѧ, дарова́ти на́мъ  ве́лїю ми́лость. 
Сла́ва, гла́съ ѕ҃: І҆ѡа́нна мона́ха: 
Страда́льческимъ ше́ствовавши пꙋте́мъ,  прароди́тельнагѡ и҆збѣжа́ла є҆сѝ совѣ́та, варва́ро  всечестна́ѧ: и҆ ꙗ҆́кѡ оу҆́бѡ дѣ́ва мꙋдра̀ свѣщꙋ̀  носѧ́щи, вошла̀ є҆сѝ во дворы̀ гдⷭ҇а твоегѡ̀, и҆ ꙗ҆́кѡ  мч҃ница мꙋ́жественна, бл҃года́ть прїѧ́ла є҆сѝ цѣли́ти  плотскі̑ѧ стра̑сти. но и҆ на́съ, воспѣва́ющихъ тѧ̀,  дꙋше́вныхъ болѣ́зней и҆зба́ви, къ бг҃ꙋ моли́твами твои́ми. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Всечⷭ҇таѧ ꙗ҆́кѡ ви́дѣ тебѐ на крⷭ҇тѣ̀  повѣ́шена, пла́чꙋщи, вопїѧ́ше мт҃рски: сн҃е мо́й и҆ бж҃е  мо́й, сладча́йшее моѐ ча́до, ка́кѡ терпи́ши стра́сть  поно́снꙋю; 
На стїхо́внѣ ѻ҆ктѡ́иха. Сла́ва, прпⷣбнагѡ, гла́съ  и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е (с. 47) на́шъ і҆ѡа́нне: твое́ю бо стезе́ю вои́стиннꙋ  пра́вѡ ходи́ти позна́хомъ. блаже́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, прпⷣбныхъ соприча́стниче и҆ пра́ведныхъ: съ  ни́миже моли́сѧ гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Не терплю̀, ча́до, ви́дѧщи тѧ̀ на дре́вѣ  оу҆снꙋ́вша, ꙳ бо́дрость всѣ̑мъ подаю́щаго: ꙳ ꙗ҆́кѡ да  и҆̀же дре́вле престꙋпле́нїѧ плодо́мъ, ꙳ сно́мъ поги́бельнымъ  оу҆снꙋ́вшымъ, ꙳ бжⷭ҇твеннꙋю и҆ спаси́тельнꙋю ꙳ бо́дрость  пода́си, ꙳ дв҃а глаго́лаше пла́чꙋщи, ю҆́же велича́емъ. 
На лїтꙋргі́и, Бл҃жє́нна ѿ канѡ́на мꙋ́ченицы,  пѣ́снь г҃: и҆ преподо́бнагѡ пѣ́снь ѕ҃. Прокі́менъ, гла́съ  д҃: Ди́венъ бг҃ъ во ст҃ы́хъ свои́хъ бг҃ъ і҆и҃левъ.  Сті́хъ: Въ цр҃квахъ бл҃гослови́те бг҃а, гдⷭ҇а ѿ  и҆стѡ́чникъ і҆и҃левыхъ. А҆пⷭ҇лъ къ гала́тѡмъ, зача́ло с҃и:  А҆ллилꙋ́їа, гла́съ а҃: Терпѧ̀, потерпѣ́хъ гдⷭ҇а, и҆  внѧ́тъ мѝ. Є҆ѵⷢ҇лїе ма́рка, зача́ло к҃а. Прича́стенъ:  Ра́дꙋйтесѧ пра́веднїи: 


(с. 47) 
Мѣ́сѧца тогѡ́же въ є҃-й де́нь. 
Прпⷣбнагѡ и҆ бг҃оно́снагѡ ѻ҆тца̀ на́шегѡ са́ввы  ѡ҆свѧще́ннагѡ. 
На ма́лѣй вече́рни, стїхи̑ры на д҃. Гла́съ а҃. Поⷣ:  Всехва́льнїи мч҃ницы: 
Зри́тель бы́лъ є҆сѝ оу҆мо́мъ мы́сленныхъ си́лъ, ꙳  ꙗ҆́кѡ дѣ́теленъ бжⷭ҇твенныхъ слове́съ, ꙳ полага́ѧ во  твое́мъ се́рдцѣ: ꙳ въ не́мже и҆ восхождє́нїѧ, ꙳ ꙗ҆́кѡ  лѣ́ствицꙋ оу҆тверди́лъ є҆сѝ, ꙳ преподо́бне са́вво,  ѻ҆́ч҃е на́шъ. ꙳ и҆ ны́нѣ (с. 48) моли́сѧ ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Два́жды. 
Са́вво прпⷣбнѣйше, ꙳ твою̀ и҆зъ младе́нства ꙳  возложи́лъ є҆сѝ жи́знь хрⷭ҇тꙋ̀ бг҃ꙋ на́шемꙋ: ꙳ ѿ негѡ́же  оу҆крѣплѧ́емь, ꙳ плотскі̑ѧ стра̑сти по́мыслꙋ повинꙋ́лъ  є҆сѝ, ꙳ хꙋ́ждшее покарѧ́ѧ лꙋ́чшемꙋ. ꙳ тѣ́мже моли́сѧ ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Бг҃омꙋ́дре ѻ҆́ч҃е на́шъ, ꙳ свѣти́льникъ ꙗ҆ви́лсѧ  є҆сѝ велича́йшїй, ꙳ просвѣща́ѧ подсо́лнечнꙋю чꙋде́съ  сїѧ́ньми, ꙳ и҆ бжⷭ҇твенными дѣ́лы. ꙳ тѣ́мже по оу҆спе́нїи  ꙳ незаходи́мый тѧ̀ свѣ́тъ прїѧ́тъ. ꙳ и҆ ны́нѣ моли́сѧ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Сла́ва, гла́съ в҃: 
Прпⷣбне ѻ҆́ч҃е, и҆зъ младе́нства добродѣ́тели  прилѣ́жнѡ ѡ҆бꙋчи́всѧ, ѻ҆рга́нъ бы́лъ є҆сѝ ст҃а́гѡ дх҃а:  и҆ ѿ негѡ̀ прїе́мъ чꙋде́съ дѣ́йство, оу҆вѣща́лъ є҆сѝ  человѣ́ки преѡби́дѣти сла̑дкаѧ. ны́нѣ же бжⷭ҇твеннымъ  свѣ́томъ чистѣ́йше ѡ҆сїѧва́емь, просвѣтѝ и҆ на́шѧ  мы̑сли, са́вво, ѻ҆́ч҃е на́шъ. 
И҆ ны́нѣ, бг҃оро́диченъ: 
Всѐ оу҆пова́нїе моѐ на тѧ̀ возлага́ю, мт҃и бж҃їѧ,  сохрани́ мѧ подъ кро́вомъ твои́мъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ꙗ҆ви́лсѧ є҆сѝ ꙳ ѿ ма́тернихъ пеле́нъ, ꙳  бг҃оно́се ѻ҆́ч҃е на́шъ, ꙳ ѡ҆свѧще́нный сосꙋ́дъ, ꙳ и҆ до́мъ  всест҃а́гѡ дх҃а. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Носѧ̀ на ра́мѣхъ твои́хъ ꙳ крⷭ҇тъ гдⷭ҇ень, ꙳  де́мѡнскаѧ мечта̑нїѧ, ꙳ ѻ҆́ч҃е на́шъ са́вво, ꙳ до конца̀  и҆стреби́лъ є҆сѝ. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Лє́сти лꙋка́выхъ де́мѡнѡвъ ꙳ ѡ҆бличи́въ крⷭ҇та̀  си́лою, ꙳ оу҆ѧсни́лъ же є҆сѝ ꙳ сла́вꙋ хрⷭ҇то́вꙋ, ꙳  са́вво, ѻ҆́ч҃е на́шъ. (с. 49) 
Сла́ва, и҆ ны́нѣ, бг҃оро́диченъ, подо́бенъ то́йже: 
Влⷣчце бл҃га́ѧ, ꙳ ст҃ы̑ѧ твоѧ̑ рꙋ́ки ꙳ къ сн҃ꙋ  твоемꙋ̀ вознесѝ, ꙳ дꙋшелюби́вомꙋ содѣ́телю, ꙳ оу҆ще́дрити  рабы̑ твоѧ̑. 
Тропа́рь, гла́съ и҃: 
Сле́зъ твои́хъ тече́ньми пꙋсты́ни безпло́дное  воздѣ́лалъ є҆сѝ, и҆ и҆̀же и҆зъ глꙋбины̀ воздыха́ньми, во  сто̀ трꙋдѡ́въ оу҆плодоноси́лъ є҆сѝ, и҆ бы́лъ є҆сѝ  свѣти́льникъ вселе́ннѣй, сїѧ́ѧ чꙋдєсы̀, са́вво, ѻ҆́ч҃е  на́шъ: молѝ хрⷭ҇та̀ бг҃а спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ: 
На вели́цѣй вече́рни, Блаже́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ є҃.  Поⷣ: Прпⷣбне ѻ҆́ч҃е: 
Са́вво бг҃омꙋ́дре, а҆́гг҃лѡвъ равностоѧ́телю,  є҆диносе́льниче прпⷣбныхъ, собесѣ́дниче прⷪ҇ро́кѡвъ,  мꙋ́ченикѡвъ и҆ а҆пⷭ҇лѡвъ снаслѣ́дниче, во свѣ́тѣ  невече́рнѣмъ ны́нѣ ѡ҆бита́ѧй. є҆гѡ́же лꙋча́ми сїѧ́ѧ  бжⷭ҇твенными, кра́йнѣйшимъ жела́нїемъ, є҆мꙋ́же предстоѧ̀  со дерзнове́нїемъ, просвѣще́нъ и҆ наслажда́ѧсѧ тогѡ̀  видѣ́ньми, и҆ пита́ѧсѧ тогѡ̀ добро́тами непреста́ннѡ,  хрⷭ҇та̀ молѧ̀, хрⷭ҇та̀ оу҆молѝ, прпⷣбне, дарова́ти цр҃кви  є҆диномышле́нїе, ми́ръ и҆ ве́лїю ми́лость. 
Са́вво бг҃омꙋ́дре, воздержа́нїѧ свѣти́ло  неꙋгаси́мое, свѣти́льниче мона́шествꙋющихъ  пресвѣ́тлѣйшее, любвѐ лꙋча́ми просвѣща́емь, сто́лпе  непрекло́нный терпѣ́нїѧ, оу҆твержде́нїе и҆ си́ла вѣ́рою  тѧ̀ чтꙋ́щихъ, и҆сцѣле́нїй сокро́вище, жи́телю пꙋсты́нный  ꙗ҆́кѡ вои́стиннꙋ, ꙗ҆́кѡ ра́й сїю̀ бжⷭ҇твенный показа́въ,  бжⷭ҇твєнныѧ плоды̀ приносѧ́щꙋ спаса́емыхъ, хрⷭ҇та̀ молѧ̀,  хрⷭ҇та̀ оу҆молѝ, прпⷣбне, дарова́ти цр҃кви  є҆диномышле́нїе, ми́ръ и҆ ве́лїю ми́лость. 
Са́вво бг҃омꙋ́дре, добродѣ́телей сто́лпе  ѻ҆́гненный, свѣти́льниче, и҆́же, и҆зъ мо́рѧ мїрска́гѡ  лю́ди къ приста́нищꙋ (с. 50) бжⷭ҇твенномꙋ наставлѧ́ѧ,  пре́лести дꙋ́ха низложи́вый, дх҃а ст҃а́гѡ чи́стое  прїѧ́телище, наста́вниче мона́шествꙋющихъ, и҆звѣ́стнаѧ  мѣ́ра воздержа́нїѧ, смире́нїѧ свѣ́тлаѧ высото̀,  и҆сто́чниче, точа́щїй врачева́нїй пꙋчи́нꙋ, хрⷭ҇та̀ молѧ̀,  хрⷭ҇та̀ оу҆молѝ, прпⷣбне, дарова́ти цр҃кви  є҆диномышле́нїе, ми́ръ и҆ ве́лїю ми́лость. 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мѡ, оу҆́мъ  влады́кꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю, ꙗ҆́кѡ мо́щно, возше́лъ є҆сѝ: мꙋ́жески  бо є҆стество̀ понꙋ́дивъ, потща́лсѧ є҆сѝ хꙋ́ждшее  покори́ти лꙋ́чшемꙋ, и҆ пло́ть порабо́тити дꙋ́хꙋ. тѣ́мже  мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее. и҆ ны́нѣ на нб҃сѣ́хъ,  зерца́лѡмъ разрѣ́шшымсѧ, ѻ҆́ч҃е на́шъ са́вво, чи́стѣ  зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же  вѣ́рою и҆ любо́вїю чтꙋ́щихъ тѧ̀. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Вхо́дъ. Прокі́менъ днѐ. Чтє́нїѧ г҃. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѡ҆ на́съ ше́ствїе, сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆ (с.  51) ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во  вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи  въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость  въ преподо́бныхъ є҆гѡ̀, и҆ посѣще́нїе во и҆збра́нныхъ  є҆гѡ̀. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀  пра́вды, и҆ возложи́тъ шле́мъ, сꙋ́дъ нелицемѣ́ренъ:  прїи́метъ щи́тъ непобѣди́мый преподо́бїе: поѡстри́тъ же  напра́сный гнѣ́въ во ѻ҆рꙋ́жїе: спобо́ретъ же съ ни́мъ  мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ: и҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ, рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ: и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑  концє́въ землѝ. Внꙋши́те держа́щїи мно́жєства и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости,  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й (с. 52) посредѣ̀ грѣ̑шникъ преста́вленъ  бы́сть. Восхище́нъ бы́сть, да не ѕло́ба и҆змѣни́тъ ра́зꙋма  є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо  ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ: лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  благода́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи́ра хра́ма: И҆ ст҃а́гѡ самогла́сны,  гла́съ в҃: 
По́стническое ѡ҆бꙋче́нїе собра́въ на землѝ,  прпⷣбне са́вво, и҆ страсте́й прилѡ́ги тече́нїемъ сле́зъ  твои́хъ всѧ̑ притꙋпи́лъ є҆сѝ: лѣ́ствице бжⷭ҇твеннаѧ и҆  честна́ѧ, на нб҃о возводѧ́щаѧ, всѣ̑мъ позна́сѧ  бг҃опрїѧ́тное житїѐ твоѐ: бл҃гоче́стїѧ бо плоды̀ въ не́мъ  показа́въ, врачꙋ́еши и҆́ми не́мѡщи страсте́й вѣ́рнѡ  вопїю́щихъ тѝ: ра́дꙋйсѧ, восто́чнаѧ ѕвѣздо̀  златоза́рнѣйшаѧ, и҆ мона́шествꙋющихъ лампа́до свѣ́тлаѧ, и҆  па́стырю: ра́дꙋйсѧ, приснопѣва́емый, пꙋсты́нное ѕѣлѡ̀  добрѣ́йшее воспита́нїе и҆ цр҃кве непоколеби́мое  оу҆твержде́нїе: ра́дꙋйсѧ, заблꙋ́ждшихъ вели́кїй пꙋтево́жде:  ра́дꙋйсѧ, на́ша хвало̀, и҆ вселе́нныѧ свѣ́тлое ра́дованїе. 
На землѝ а҆́гг҃ла и҆ на нб҃сѣ́хъ человѣ́ка бж҃їѧ,  мі́ра благокрасо́тство, сла́дость благи́хъ и҆ добродѣ́телей  по́стническихъ похвалꙋ̀, са́ввꙋ да почти́мъ: насажде́нъ бо  въ домꙋ̀ бж҃їи процвѣтѐ пра́веднѡ и҆, ꙗ҆́кѡ ке́дръ въ  пꙋсты́ни, оу҆мно́жи па́ствꙋ хрⷭ҇то́вꙋ слове́сныхъ ѻ҆ве́цъ,  въ прпⷣбїи и҆ пра́вдѣ. 
И҆́же є҆ди́нъ на ст҃ы́хъ ѡ҆почива́ѧй бг҃ъ,  ѡ҆свѧще́ннꙋю дꙋ́шꙋ твою̀ чи́стое ѡ҆брѣ́тъ жили́ще, въ ню̀  всели́сѧ, и҆ (с. 53) бжⷭ҇твенныхъ бл҃года́тей сїю̀  и҆спо́лни, и҆́миже ко свѣ́тꙋ наставлѧ́еши пою́щихъ тѧ̀,  ѡ҆сщ҃е́нный са́вво бл҃же́нне. 
Сла́ва, гла́съ в҃: 
Є҆́же па́че оу҆ма̀ благи́хъ прїе́мъ жела́нїе, всѧ̑  ꙗ҆̀же въ мі́рѣ кра̑снаѧ презрѣ́лъ є҆сѝ, бг҃опрїѧ́тне:  ѿтꙋ́дꙋ бо плодо́мъ не запѧ́лсѧ є҆сѝ, ꙗ҆́коже а҆да́мъ:  ѕмі́ѧ же ѿрази́въ воздержа́нїемъ, а҆́гг҃льски житїѐ  пожи́лъ є҆сѝ. и҆ ны́нѣ на нб҃сѣ́хъ водворѧ́ешисѧ,  наслажда́ѧсѧ дре́ва жи́зненнагѡ, бг҃а молѧ̀ ѡ҆ на́съ,  вѣ́рнѡ соверша́ющихъ, ѡ҆свѧще́нне са́вво, па́мѧть твою̀. 
И҆ ны́нѣ, бг҃оро́диченъ: Ѽ чꙋдесѐ но́вагѡ! 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, по́стническихъ вои́стиннꙋ подвигѡ́въ  благово́нный сосꙋ́де: крⷭ҇тъ бо на ра́мо взе́мъ, и҆ влⷣцѣ  хрⷭ҇тꙋ̀ себѐ, всебл҃же́нне, возложи́въ, пло́ти попра́лъ  є҆сѝ долꙋвлекꙋ́щее мꙋдрова́нїе: добродѣ́тельми же дꙋ́шꙋ  просвѣти́лъ є҆сѝ, и҆ къ бжⷭ҇твенномꙋ впери́лсѧ є҆сѝ  жела́нїю. тѣ́мъ всесвѧтꙋ́ю твою̀ ѡ҆крꙋжи́вше ра́кꙋ,  всехва́льне са́вво, бжⷭ҇твеннагѡ чл҃вѣколю́бїѧ про́симъ  полꙋчи́ти твои́ми моли́твами, и҆ мі́рꙋ дарова́ти ве́лїю  ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Оу҆́гль бг҃осїѧ́ненъ ѻ҆гню̀ прибли́живсѧ,  бг҃оно́се, дх҃а, показа́лсѧ є҆сѝ въ мі́рѣ, са́вво,  просвѣща́ѧ дꙋ́шы, вѣ́рнѡ, бг҃омꙋ́дре, пристꙋпа́ющихъ къ  тебѣ̀, къ свѣ́тꙋ пꙋтеводѧ̀ ты́ѧ невече́рнемꙋ, прпⷣбне:  пꙋсты́нное же, ѡ҆роша́емь свы́ше бжⷭ҇твенною бл҃года́тїю,  оу҆вѧди́лъ є҆сѝ оу҆́глїе. тѣ́мъ и҆ побѣ́ды тебѣ̀  проѧвле́ннѡ дарова̀ вѣне́цъ, бл҃же́нне, бжⷭ҇твенныѧ пра́вды  строи́тель хрⷭ҇то́съ: є҆го́же молѝ, дарова́ти дꙋша́мъ  на́шымъ ве́лїю ми́лость. 
Сті́хъ: Бл҃же́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. (с. 54) 
Лѣ́ствица небомѣ́рнаѧ ꙗ҆́вѣ житїѐ твоѐ бы́сть,  бг҃омꙋ́дре, є҆́юже на высотꙋ̀ возвы́силсѧ є҆сѝ, и҆  влⷣцѣ хрⷭ҇тꙋ̀ бесѣ́довати, всебл҃же́нне, сподо́билсѧ  є҆сѝ: оу҆́мъ просвѣти́въ та́мѡ сꙋ́щими ѡ҆сїѧ̑нїи,  лꙋча́ми же тогѡ̀ просвѣща́емь, равноа́гг҃льнꙋ прїѧ́лъ  є҆сѝ свѣ́тлость. є҆мꙋ́же и҆ ны́нѣ предстоѧ̀, моли́сѧ,  преподо́бне, соверша́ющыѧ бжⷭ҇твеннꙋю и҆ всесвѧще́ннꙋю  па́мѧть твою̀ съ тобо́ю предста́вити, и҆ мі́рꙋ дарова́ти  ве́лїю ми́лость. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ са́вво: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ, хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇ꙋ, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
Тропа́рь ст҃а́гѡ два́жды, пи́санъ на ма́лѣй  вече́рни. 
И҆ Бцⷣе дв҃о: є҆ди́ножды. 
На оу҆́трени, на Бг҃ъ гдⷭ҇ь: Тропа́рь ст҃а́гѡ  два́жды. Сла́ва, и҆ ны́нѣ: бг҃оро́диченъ, воскрⷭ҇нъ. 
По а҃ стїхосло́вїи сѣда́ленъ, гла́съ а҃. Поⷣ:  Ли́къ а҆́гг҃льскїй: 
Житїѐ благоче́стнѡ на землѝ сконча́въ, прїѧ́телище  чи́стое ты̀ дх҃а ꙗ҆ви́лсѧ є҆сѝ, просвѣща́ѧ вѣ́рою къ  тебѣ̀ притека́ющыѧ, блаже́нне: тѣ́мже молѝ твоего̀  влⷣкꙋ, просвѣти́ти дꙋ́шы на́шѧ, воспѣва́ющихъ тѧ̀,  са́вво, бг҃омꙋ́дре, ѻ҆́ч҃е на́шъ. 
Два́жды. 
Сла́ва, и҆ ны́нѣ, бг҃оро́диченъ: 
Всѣ́хъ творца̀ и҆ бг҃а же и҆ содѣ́телѧ,  всенепоро́чнаѧ, чⷭ҇таѧ, дх҃омъ бжⷭ҇твеннымъ въ ложесна́хъ  зачала̀ є҆сѝ, и҆ безъ и҆стлѣ́нїѧ родила̀ є҆сѝ. є҆го́же  сла́вѧще, тѧ̀ (с. 55) воспѣва́емъ, дв҃о, ꙗ҆́кѡ пала́тꙋ  цр҃ѧ̀ всѣ́хъ, и҆ мі́ра защище́нїе. 
По в҃-мъ стїхосло́вїи сѣда́ленъ, гла́съ д҃: Поⷣ:  Ꙗ҆ви́лсѧ є҆сѝ дне́сь: 
Возсїѧ́въ ꙗ҆́коже со́лнце, лꙋча́ми ѡ҆блиста́еши,  прпⷣбне, всемꙋ̀ мі́рꙋ, далечесїѧ́тельными оу҆чє́нїи  твои́ми, чꙋ́дный са́вво свѣтоно́сче, прпⷣбныхъ похвало̀. 
Два́жды. 
Сла́ва, и҆ ны́нѣ, бг҃оро́диченъ: 
Въ кро́въ тво́й, всечⷭ҇таѧ дв҃о, прибѣга́ющихъ  на́съ мольбꙋ̀ прїе́мши, не преста́й молѧ́щи чл҃вѣколю́бца  спастѝ рабы̑ твоѧ̑. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
И҆зъ оу҆тро́бы ѡ҆свѧти́лсѧ є҆сѝ, ꙗ҆́кѡ  вои́стиннꙋ свѧще́ннѣйшїй са́вво, и҆ на землѝ ꙗ҆́кѡ  а҆́гг҃лъ пожи́лъ є҆сѝ: пло́ть бо оу҆мертви́лъ є҆сѝ  воздержа́нїемъ, є҆ѵѳѵ́мїа бо вели́кагѡ нра́вꙋ досто́йнѡ  поревнова́лъ є҆сѝ, и҆ трⷪ҇цы показа́лсѧ є҆сѝ  оу҆го́дникъ, блаже́нне. тѣ́мже и҆ къ ре́вности  бжⷭ҇твеннагѡ твоегѡ̀ житїѧ̀ ли́ки совокꙋпи́лъ є҆сѝ  мона́шествꙋющихъ, приснопа́мѧтне, бг҃оно́се ѻ҆́ч҃е на́шъ,  моли́сѧ хрⷭ҇тꙋ̀ бг҃ꙋ грѣхѡ́въ ѡ҆ставле́нїе пода́ти чтꙋ́щымъ  любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, всест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ѧсѧ  мі́ра, и҆ ѡ҆ставле́нїе дре́внихъ согрѣше́нїй. сегѡ̀ ра́ди  и҆ вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти бл҃гоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе лꙋкѝ,  зача́ло к҃д. (с. 56) 
По н҃-мъ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀  непоро́чнѡ поревнова́лъ є҆сѝ. дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
Канѡ́нъ прест҃ы́ѧ бцⷣы на ѕ҃, є҆гѡ́же  краегране́сїе: 
Пою̀ хвалꙋ̀ живоно́снѣй ѻ҆трокови́цѣ. 
Гла́съ в҃. Пѣ́снь а҃. І҆рмо́съ: 
Нетре́нꙋ, неѻбы́чнꙋ, немо́креннѡ морскꙋ́ю  ше́ствовавъ стезю̀, и҆збра́нный вопїѧ́ше і҆и҃ль: гдⷭ҇еви  пои́мъ, ꙗ҆́кѡ просла́висѧ. 
Невеще́ственнаѧ дре́вле лѣ́ствица, и҆ стра́ннѡ  ѡ҆лѧденѣ́вшїй пꙋ́ть мо́рѧ, твоѐ ꙗ҆влѧ́ше рождество̀,  чⷭ҇таѧ: ю҆́же пое́мъ всѝ, ꙗ҆́кѡ просла́висѧ. 
Си́ла вы́шнѧгѡ, ѵ҆поста́сь соверше́ннаѧ, бж҃їѧ  мꙋ́дрость, вопло́щшаѧсѧ, пречⷭ҇таѧ, и҆зъ тебє̀ человѣ́кѡмъ  бесѣ́дова, ꙗ҆́кѡ просла́висѧ. 
Про́йде сквозѣ̀ две́рь непрохо́днꙋю заключе́нныѧ  оу҆тро́бы твоеѧ̀ пра́вды сл҃нце, чⷭ҇таѧ, и҆ мі́рꙋ возсїѧ̀,  ꙗ҆́кѡ просла́висѧ. 
Канѡ́нъ прпⷣбнагѡ на и҃, є҆гѡ́же краегране́сїе: 
Всеизрѧ́днаго въ по́стницѣхъ са́ввꙋ любе́знѡ пою̀: 
Творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре: і҆и҃лѧ же бѣглеца̀ пѣшехо́дца спасѐ,  пѣ́снь бг҃ови воспѣва́юща. 
Свѣтозаре́нїемъ ст҃а́гѡ дх҃а, са́вво, ѡ҆зарѝ  благоче́стною любо́вїю пѣ́сньми восхвалѧ́ющыѧ тѧ̀,  по́стникѡвъ похвалꙋ̀, мона́шествꙋющихъ сла́вꙋ, пꙋсты́ни  оу҆краси́телѧ, благоче́стїѧ оу҆чи́телѧ. (с. 57) 
Всю̀ любо́вь къ бг҃ꙋ возложи́въ ѿ ю҆́ности, и҆ къ  немꙋ̀ ра́дꙋѧсѧ всѐ твоѐ жела́нїе и҆мѣ́ѧ, пло́ти  движє́нїѧ, и҆ страсте́й нахо́ды воздержа́нїемъ  оу҆мертви́лъ є҆сѝ, са́вво бг҃оно́се всехва́льне. 
Побѣди́въ плодо́мъ, сокрове́ннаго ѕмі́ѧ попра́лъ  є҆сѝ, и҆ тогѡ̀ сѣ̑ти легкѡ̀ преминꙋ́лъ є҆сѝ,  бг҃оче́стїѧ крилы̀ впери́всѧ, ѻ҆́ч҃е: жи́знь же ра́дꙋѧсѧ  ѡ҆б̾ѧ́лъ є҆сѝ ѿ са́да крⷭ҇тнагѡ. 
Просвѣща́емь свѣ́томъ благода́ти, во ѻ҆́гнь  вше́лъ є҆сѝ, ꙗ҆́коже трїѐ ѻ҆́троцы пребы́лъ є҆сѝ  неѡпале́нъ, бг҃ꙋ тѧ̀ сохра́ншꙋ, и҆ ꙗ҆влѧ́ющꙋ всѣ̑мъ  бꙋ́дꙋщее тебѣ̀ преспѣ́ѧнїе, по́слѣжде, ѻ҆́ч҃е, и҆  соверше́нїе. 
Бг҃оро́диченъ: 
Неꙋде́ржными на на́съ сме́рть стремле́ньми ꙗ҆́тсѧ:  но, твоемꙋ̀ рождествꙋ̀ прибли́жившисѧ, поги́бе, и҆  прирази́вшисѧ, оу҆праздни́сѧ, бцⷣе дв҃о. жи́знь бо  вои́стиннꙋ присносꙋ́щнꙋю воплоти́вшꙋюсѧ родила̀ є҆сѝ. 
Катава́сїа: Спасѐ лю́ди чꙋдодѣ́йствꙋѧй влⷣка: 
Пѣ́снь г҃. І҆рмо́съ: 
Лꙋ́къ сокрꙋши́сѧ си́льныхъ держа́вою твое́ю,  хрⷭ҇тѐ, и҆ си́лою немощствꙋ́ющїи препоѧ́сашасѧ. 
И҆́же вре́мене внѣ̀ всѧ́кагѡ, ꙗ҆́кѡ време́нъ  творе́цъ, и҆зъ тебє̀, дв҃о, во́льнѡ младе́нецъ созда́сѧ. 
Чре́во простра́ншее небе́съ воспои́мъ, и҆́мже  а҆да́мъ на нб҃сѣ́хъ ра́дꙋѧсѧ жи́тельствꙋетъ. 
И҆́нъ. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Оу҆́мъ влады́кꙋ надъ страстьмѝ, всебога́те,  поста́вивъ, пода́тель пра́вды показа́лсѧ є҆сѝ, лꙋ́чшемꙋ бо  ꙗ҆́вѣ хꙋ́ждшее повинꙋ́лъ є҆сѝ. тѣ́мже ꙗ҆́кѡ фі́нїѯъ,  ѻ҆́ч҃е, въ пꙋсты́нѧхъ процвѣ́лъ є҆сѝ. (с. 58) 
Послѣ́довати разꙋмѣ́въ стопа́мъ влⷣки,  пресе́льникъ ѻ҆те́чества бы́лъ є҆сѝ, и҆ въ пꙋсты́ни  ѡ҆бита́ѧ, побѣ́дꙋ воздви́глъ є҆сѝ на противобѡ́рныѧ,  бжⷭ҇твенною си́лою оу҆крѣплѧ́емь. 
Тве́рдостїю ра́зꙋма, всеблаже́нне, оу҆крѣплѧ́емь,  разли̑чнаѧ вра̑жїѧ кова́рства ѡ҆бличи́лъ є҆сѝ, мꙋ́дре, и҆  всѣ̑мъ ꙗ҆ви́лъ є҆сѝ, и҆ горды́ню ѻ҆́нагѡ возвы́шеннꙋю  низложи́лъ є҆сѝ. 
Свѧще́нна тѧ̀ дꙋше́ю, и҆ простоты̀ и҆зволе́нїѧ  добродѣ́тельми оу҆кра́шена ви́дѧ, свѣтлѣ́йшаѧ ѕвѣзда̀  є҆ѵѳѵ́мїй прїѧ́тъ, проро́чески вѣща́ѧ твою̀, всеблаже́нне,  свѣ́тлость. 
Бг҃оро́диченъ: 
Спаси́тельнагѡ на́съ ра́ди сло́ва строе́нїѧ  свѣ́тлаѧ ты̀, мт҃и дв҃о две́рь позна́ласѧ є҆сѝ,  вои́стиннꙋ: ты́ бо на́мъ ввела̀ є҆сѝ оу҆́мнꙋю лꙋчꙋ̀  пребжⷭ҇твеннагѡ бж҃ества̀. 
Катава́сїа: При́зри на пѣ̑нїѧ рабѡ́въ,  бл҃годѣ́телю: 
Сѣда́ленъ, гла́съ и҃. Подо́бенъ: Премꙋ́дрости: 
Земна̑ѧ всѧ̑ ѡ҆ста́вивъ, въ мі́рѣ сы́й тѣле́снѡ,  дꙋ́хомъ бы́лъ є҆сѝ а҆́гг҃лѡмъ соприча́стникъ: настоѧ́щыѧ  бо стра̑сти тѣлє́сныѧ оу҆мертви́въ, трⷪ҇цы показа́лсѧ  є҆сѝ слꙋжи́тель, блаже́нне. тѣ́мже и҆ недꙋ́гꙋющихъ  врачꙋ́еши стра̑сти, и҆ сло́вомъ дꙋ́хи ѿго́ниши  благода́тїю, бг҃оно́се ѻ҆́ч҃е на́шъ: моли́сѧ хрⷭ҇тꙋ̀ бг҃ꙋ,  прегрѣше́нїй ѡ҆ставле́нїю дарова́тисѧ пра́зднꙋющымъ  любо́вїю свѧтꙋ́ю па́мѧть твою̀. 
Сла́ва: 
Молвы̑ житє́йскїѧ ѡ҆ста́вивъ, крⷭ҇тъ тво́й на  ра́мена взе́мъ, всего̀ возложи́лъ є҆сѝ тебѐ бг҃ꙋ, пло́ти  же и҆ мі́ра внѣ̀ бы́въ, дх҃ꙋ бы́лъ є҆сѝ ст҃о́мꙋ  собесѣ́дникъ. тѣ́мже и҆ къ ре́вности лю́ди воздвиза́ѧ,  гра́ды и҆стощи́лъ є҆сѝ, и҆ пꙋсты̑ни гра́ды сотвори́лъ  є҆сѝ, бг҃оно́се ѻ҆́ч҃е на́шъ: молѝ хрⷭ҇та̀ бг҃а,  прегрѣше́нїй ѡ҆ставле́нїю дарова́тисѧ пра́зднꙋющымъ  любо́вїю свѧтꙋ́ю па́мѧть твою̀. (с. 59) 
И҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творца̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ, всепѣ́таѧ, беззако́нїю мѧ̀ сꙋ́ща скве́рное  ѻ҆би́телище, и҆ де́мѡнѡмъ и҆гра́лище въ ра́зꙋмѣ бы́вша:  потщи́сѧ и҆ тѣ́хъ ѕлодѣ́йствїѧ мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ,  нетлѣ́ннаѧ, ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, сла́вное твоѐ смотре́нїе, и҆  просла́вихъ, человѣколю́бче, непостижи́мꙋю твою̀ си́лꙋ. 
Сѐ превозвы́сисѧ бжⷭ҇твеннаѧ гора̀ до́мꙋ гдⷭ҇нѧ  превы́шше си́лъ, бг҃ома́терь ꙗ҆́вственнѣйши. 
Зако́нѡвъ є҆сте́ственныхъ кромѣ̀, є҆ди́на дв҃о,  ро́ждши влⷣчествꙋющаго тва́рїю, сподо́биласѧ є҆сѝ  бжⷭ҇твеннагѡ зва́нїѧ. 
И҆́нъ. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Дꙋше́вное ѡ҆чища́ѧ оу҆строе́нїе, и҆ разширѧ́ѧ  бжⷭ҇твенными видѣ̑нїи, вмѣ́стнꙋ сїю̀ вои́стиннꙋ  бжⷭ҇твенныхъ дарова́нїй содѣ́лалъ є҆сѝ, бг҃облаже́нне:  возложе́нїемъ же рꙋ́къ твои́хъ немощствꙋ́ющыѧ и҆сцѣли́лъ  є҆сѝ, подража́тель влⷣки бы́въ. 
И҆́же на тѧ̀, ѻ҆́ч҃е, лю́тѣ разсвирѣ́пѣвъ,  поглоти́сѧ ꙗ҆́кѡ даѳа́нъ ѻ҆каѧ́нный, и҆ ꙗ҆́кѡ а҆вїрѡ́нъ  потреби́всѧ: тѧ́ бо неви́димѡ бжⷭ҇твеннаѧ хранѧ́ше  благода́ть, мно́гихъ промышлѧ́ющи спасе́нїе, всебл҃же́нне,  сла́вный са́вво бг҃омꙋ́дре. 
Зако́номъ бж҃їимъ наказа́въ, бг҃оглаго́ливе,  чꙋ̑вства, (с. 60) къ разꙋмѣ́нїю безтѣле́сныхъ и҆  мы́сленныхъ твою̀ хꙋдо́жнꙋю оу҆пра́вилъ є҆сѝ мы́сль,  проходѧ̀ неѡсла́бнѡ ѿ сла́вы въ сла́вꙋ, ѿ си́лы,  ѻ҆́ч҃е, въ си́лꙋ. 
Благодѣ́тельствовати є҆диноплемє́нныѧ  предложи́въ, въ пꙋсты́ни гра́ды созда́лъ є҆сѝ бг҃олѣ̑пны  и҆ дꙋшеполє́зны, и҆ въ землѝ жа́ждꙋщей и҆сто́чники во́дъ  и҆зве́лъ є҆сѝ, и҆ тꙋ̑чи съ небесѐ пресла́внѡ, бг҃омꙋ́дре,  въ безво́дныхъ се́лѣхъ низве́лъ є҆сѝ. 
Бг҃оро́диченъ: 
Новоцвѣ́тный безсме́ртїѧ ра́й, и҆ красе́нъ  вои́стиннꙋ показа́ласѧ є҆сѝ, дре́во жи́зни въ тебѣ̀  насажде́нное бг҃онача́льнѣйше чревоносѧ́щи и҆ ражда́ющи,  всѣ̑мъ и҆ска́пающее спаси́тєльныѧ надє́жды, вѣ́рнѡ бцⷣꙋ  мꙋ́дрствꙋющымъ тѧ̀. 
Катава́сїа: Ро́да человѣ́ча ѡ҆бновле́нїе: 
Пѣ́снь є҃. І҆рмо́съ: 
Оу҆́гль и҆са́їи проѧвле́йсѧ, сл҃нце и҆зъ  дѣ́вственныѧ оу҆тро́бы возсїѧ̀, во тмѣ̀ заблꙋ́ждшымъ,  бг҃оразꙋ́мїѧ просвѣще́нїе да́рꙋѧ. 
Ѻ҆́блацы весе́лїѧ сла́дость кропи́те сꙋ́щымъ на  землѝ, ꙗ҆́кѡ ѻ҆троча̀ даде́сѧ, сы́й пре́жде вѣ̑къ, и҆зъ  дв҃ы вопло́щсѧ бг҃ъ на́шъ. 
Житїю̀ и҆ пло́ти мое́й свѣ́тъ возсїѧ̀, и҆  дрѧ́хлость грѣха̀ разрꙋшѝ, напослѣ́докъ и҆зъ дв҃ы безъ  сѣ́мене вопло́щсѧ высоча́йшїй. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Неꙋкло́нною мы́слїю къ твоемꙋ̀ жела́емомꙋ  простира́ѧсѧ, ѿ негѡ̀ бл҃года́ть велича́йшихъ чꙋде́съ  незави́стнꙋ прїѧ́лъ є҆сѝ, ѻ҆́ч҃е, и҆ вѣ́рнѡ приходѧ́щыѧ  сострада́тельнѡ оу҆врачева́лъ є҆сѝ, прпⷣбне. 
Плотски́хъ тѧ́жестей дебельство̀ ѿложи́въ, сосꙋ́дъ  бг҃одѣ́ланенъ и҆збра́нъ бы́лъ є҆сѝ ст҃а́гѡ, чꙋ́дне, дх҃а,  (с. 61) ѡ҆ша́ѧнїемъ снѣ́дей и҆ моли́твою, и҆ терпѣ́нїемъ,  и҆ смиреномꙋ́дрїемъ оу҆краша́емь. 
Проповѣ̑дникъ бжⷭ҇твенныхъ догма̑тъ  велегла́снѣйшїй рꙋкоположе́нъ є҆сѝ, собо́рѡвъ, ѻ҆́ч҃е,  ст҃ы́хъ соѻ́бщникъ бы́лъ є҆сѝ, царѝ оу҆мꙋдрѧ́ѧ, и҆́миже  ꙗ҆́вѣ, бл҃года́тїю бжⷭ҇твенною ѡ҆гражда́емь, ꙗ҆ви́лсѧ  є҆сѝ, бл҃же́нне. 
Ѿ бг҃а да́вшаѧсѧ бл҃года́ть тебѣ̀,  бг҃одохнове́нне, провозгласи́сѧ, раздаде́сѧ всѣ̑мъ бо  вселе́нныѧ концы̀, ꙗ҆́вѣ творѧ́щи бг҃олѣ́пнѡ показа́нїѧ  чꙋде́съ бжⷭ҇твенное дѣ́йство. 
Бг҃оро́диченъ: 
Вѣ́рныхъ предста́тельница, стѣна̀ неразрꙋши́ма  благохва́лѧщихъ тѧ̀, ꙗ҆́кѡ всемꙋ̀ ро́дꙋ человѣ́ческомꙋ  ꙗ҆́вльшеесѧ спасе́нїе, бг҃а ро́ждши тѣле́снѣ ꙗ҆́вльшасѧ,  дꙋ́шꙋ мою̀ спасѝ, пречⷭ҇таѧ. 
Катава́сїа: И҆зъ но́щи дѣ́лъ ѡ҆мраче́нныѧ  пре́лести: 
Пѣ́снь ѕ҃. І҆рмо́съ: 
Гла́съ глагѡ́лъ моле́бныхъ ѿ болѣ́зненныѧ,  влⷣко, дꙋшѝ оу҆слы́шавъ, ѿ лю́тыхъ мѧ̀ и҆зба́ви:  є҆ди́нъ бо є҆сѝ на́шегѡ спасе́нїѧ вино́венъ. 
Є҆стество̀ человѣ́ческое, рабо́тающее грѣхꙋ̀,  влⷣчце чⷭ҇таѧ, тобо́ю свобо́дꙋ оу҆лꙋчѝ: тво́й бо сн҃ъ,  ꙗ҆́кѡ а҆́гнецъ, за всѣ́хъ закала́етсѧ. 
Вопїе́мъ тѝ всѝ и҆́стиннѣй мт҃ри бж҃їи:  прогнѣ́вавшыѧ рабы̑ и҆зба́ви, є҆ди́на бо дерзнове́нїе къ  сн҃ꙋ и҆́маши. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Любо́вь къ бг҃ꙋ и҆ бли́жнемꙋ стѧжа́въ, зако́на и҆  прⷪ҇ро́кѡвъ и҆сполнѧ́ѧ глави́знꙋ: преимꙋ́щꙋю бо всѣ́хъ  несосꙋ́днѡ добродѣ́тель, ѻ҆́ч҃е, и҆спра́вилъ є҆сѝ. (с.  62) 
Равноа́гг҃льное на землѝ ты̀ жи́тельство стѧжа́лъ  є҆сѝ, равноа́гг҃льнꙋ же че́сть хрⷭ҇то́съ тебѣ̀ дарова̀,  ст҃ы́хъ чи́ны спꙋтьше́ствꙋющыѧ дꙋшѝ твое́й посла́въ. 
Премꙋ́дрости поро́дъ ꙗ҆ви́всѧ, нача́ло премꙋ́дрости  возжелѣ́лъ є҆сѝ стра́хъ бж҃їй, и҆́мже оу҆крѣплѧ́емь къ  соверше́нїю вмѣ́стномꙋ человѣ́кѡмъ, ѻ҆́ч҃е, дости́глъ  є҆сѝ. 
Бг҃оро́диченъ: 
Сп҃са и҆ и҆зба́вителѧ бг҃а всѣ́хъ, и҆ гдⷭ҇и  ро́ждши, на́мъ пло́тїю приѡбщи́вшасѧ, спаса́й, пречⷭ҇таѧ,  призыва́ющыѧ тѧ̀ ѿ бѣ́дъ, влⷣчце. 
Катава́сїа: Ѡ҆бита́ѧ і҆ѡ́на: 
Конда́къ, гла́съ и҃. Подо́бенъ: Взбра́нной: 
Ꙗ҆́кѡ ѿ младе́нства бг҃ꙋ же́ртва непоро́чнаѧ  прине́слсѧ є҆сѝ добродѣ́телїю, са́вво бл҃же́нне  садодѣ́латель бы́въ благоче́стїѧ: тѣ́мже бы́лъ є҆сѝ  прпⷣбныхъ оу҆добре́нїе, граждани́нъ же пꙋсты́нный  достохва́ленъ. тѣ́мже зове́мъ тѝ: ра́дꙋйсѧ, са́вво  пребога́те. 
І҆́косъ: 
Ѽ ѻ҆тцє́въ верхо́вниче, и҆ прпⷣбныхъ красото̀,  по́стникѡвъ ко хрⷭ҇тꙋ̀ дерзнове́нїе, пꙋсты́нный граждани́не  и҆ садодѣ́лателю. ка́кѡ воспою̀ твоѐ житїѐ, прпⷣбне;  блиста́еши бо концє́мъ, ꙗ҆́кѡ со́лнце. тѣ́мъ вопїю́ ти:  ра́дꙋйсѧ, кра́снаѧ каппадо́кѡвъ сла́во: ра́дꙋйсѧ, честно́е  вселе́нныѧ зна́менїе: ра́дꙋйсѧ, пꙋсты́ни добрѣ́йшее  прозѧбе́нїе: ра́дꙋйсѧ, пра́ведныхъ бжⷭ҇твенное наслажде́нїе:  ра́дꙋйсѧ, ꙗ҆́кѡ презрѣ́лъ є҆сѝ текꙋ̑щаѧ и҆ тлѣ̑ннаѧ:  ра́дꙋйсѧ, ꙗ҆́кѡ на нб҃сѣ́хъ со а҆́гг҃лы ѡ҆бита́еши:  ра́дꙋйсѧ, мона́шествꙋющихъ и҆справле́нїе и҆ пра́вило:  ра́дꙋйсѧ, лѣнѧ́щихсѧ къ бг҃ꙋ воздви́женїе: ра́дꙋйсѧ,  и҆сто́чниче чꙋде́съ бг҃ото́чный: ра́дꙋйсѧ, честны́й дх҃а  ѻ҆рга́не: ра́дꙋйсѧ, и҆́мже оу҆краси́сѧ восто́къ: ра́дꙋйсѧ,  и҆́мже за̑паднаѧ сїѧ́ютъ: ра́дꙋйсѧ, са́вво пребога́те. (с.  63) 
Пѣ́снь з҃. І҆рмо́съ: 
Виті̑и ꙗ҆ви́шасѧ ѻ҆́троцы любомꙋ́дрѣйшїи дре́вле,  ѿ бг҃опрїѧ́тныѧ бо дꙋшѝ, бг҃осло́вѧще оу҆стна́ми,  поѧ́хꙋ: пребжⷭ҇твенный ѻ҆тцє́въ и҆ на́шъ бж҃е,  бл҃гослове́нъ є҆сѝ. 
Зрѧ́ше въ нощѝ оу҆́бѡ і҆а́кѡвъ ꙗ҆́кѡ въ гада́нїи  бг҃а, воплоще́нъ же и҆зъ тебє̀, свѣ́тлостїю ꙗ҆ви́сѧ  пою́щымъ: пребжⷭ҇твенный ѻ҆тцє́въ бг҃ъ и҆ препросла́вленъ. 
Зна́менїѧ, є҆́же въ тебѣ̀, неизрече́ннагѡ  проѧвлѧ́ѧ сплетє́нїѧ, со і҆а́кѡвомъ бо́ретсѧ: чрезъ є҆́же  во́льнѡ соедини́сѧ человѣ́кѡмъ, чⷭ҇таѧ, пребжⷭ҇твенный  ѻ҆тцє́въ бг҃ъ и҆ препросла́вленъ. 
Ме́рзокъ, не проповѣ́дꙋѧй є҆ди́нагѡ дв҃ы тѧ̀ сн҃а,  ѿ всепѣ́тыѧ трⷪ҇цы, и҆ несомнѣ́нною мы́слїю, и҆  ѧ҆зы́комъ вопїѧ̀: пребжⷭ҇твенный ѻ҆тцє́въ бг҃ъ и҆  препросла́вленъ. 
И҆́нъ. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ бж҃е ѻ҆тє́цъ на́шихъ. 
Ѿложи́лъ є҆сѝ привре́мєннаѧ, вѣ́чными  возме́здивсѧ, и҆ со а҆́гг҃лы ликꙋ́еши, ꙗ҆́кѡ а҆́гг҃льское  пожи́въ житїѐ. съ ни́миже и҆ пѣ́лъ є҆сѝ: бл҃гослове́нъ  бг҃ъ ѻ҆тє́цъ на́шихъ. 
Вопїе́тъ бл҃года́рнѡ ко гдⷭ҇ꙋ твоѧ̀ вели́каѧ и҆  всечестна́ѧ ла́ѵра, жи́телѧ и҆ зижди́телѧ и҆ граждани́на тѧ̀  предлага́ющи, мꙋ́дре, и҆ хва́лѧщисѧ зове́тъ: бл҃гослове́нъ  бг҃ъ ѻ҆тє́цъ на́шихъ. 
Непреста́ннѡ молѝ гдⷭ҇а, са́вво бг҃омꙋ́дре, ѡ҆  па́ствѣ твое́й, прилѣ́жнѡ же и҆спросѝ твои̑мъ трꙋдѡ́мъ  вѣ́чновати при́снѡ, плодоносѧ́щымъ и҆ любо́вїю зовꙋ́щымъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Невѣ́стникъ пречи́стъ, па́че словесѐ, сло́ва  воплоще́нїѧ, и҆ черто́гъ, и҆ прⷭ҇то́лъ, пра̑ваѧ  мꙋ́дрствꙋющїи тѧ̀ и҆менꙋ́емъ, (с. 64) и҆ ра́дꙋющесѧ твоемꙋ̀  сн҃ꙋ зове́мъ: бл҃гослове́нъ бг҃ъ ѻ҆тє́цъ на́шихъ. 
Катава́сїа: Всецр҃ѧ̀ любо́вїю оу҆ловле́ннїи  ѻ҆́троцы: 
Пѣ́снь и҃. І҆рмо́съ: 
Ѡ҆ подо́бїи зла́тѣ небре́гше требл҃же́ннїи ю҆́ношы,  неизмѣ́нный и҆ живы́й бж҃їй ѻ҆́бразъ ви́дѣвше, средѝ  ѻ҆гнѧ̀ воспѣва́хꙋ: ѡ҆сꙋществова́ннаѧ да пое́тъ гдⷭ҇а всѧ̀  тва́рь, и҆ превозно́ситъ во всѧ̑ вѣ́ки. 
Ви́дѣнъ бы́сть на землѝ тобо́ю, и҆ съ человѣ̑ки  поживѐ и҆́же бл҃гостїю несравне́нный и҆ си́лою. є҆мꙋ́же,  пою́ще, всѝ вѣ́рнїи зове́мъ: ѡ҆сꙋществова́ннаѧ да пое́тъ  гдⷭ҇а всѧ́каѧ тва́рь, и҆ превозно́ситъ во всѧ̑ вѣ́ки. 
Вои́стиннꙋ тѧ̀ чⷭ҇тꙋю возвѣща́юще сла́вимъ, бцⷣе:  ты́ бо є҆ди́наго родила̀ є҆сѝ ѿ трⷪ҇цы воплоще́нна.  є҆мꙋ́же со ѻ҆ц҃е́мъ и҆ дх҃омъ всѝ пое́мъ: да пое́тъ гдⷭ҇а  всѧ́каѧ тва́рь, и҆ превозно́ситъ во всѧ̑ вѣ́ки. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Съ весе́лїемъ, прпⷣбне, ст҃ы́хъ чи́ны чистѣ́йшей  твое́й дꙋшѝ предтекꙋ́тъ на мѣ́сто ѿра́дно въ свѣ̑тлаѧ  селє́нїѧ, и҆дѣ́же првⷣныхъ ли́цы веселѧ́тсѧ. съ ни́миже  ны́нѣ пое́ши: свѧще́нницы воспо́йте, лю́дїе превозноси́те  хрⷭ҇та̀ во вѣ́ки. 
Стра̑нна твоѧ̑ чꙋдеса̀: ѕвѣ́ри бо оу҆кроти́лъ  є҆сѝ, оу҆ти́шивъ страсте́й во́лны, предглаго́леши  бꙋ̑дꙋщаѧ прⷪ҇ро́ческимъ да́ромъ, полкѝ де́мѡнскїѧ  прогонѧ́ѧ, ꙗ҆зви́ши благомо́щными бдѣ̑нїи же и҆  моли́твами, и҆ поще́ньми, и҆ креста̀ си́лою непобѣди́мою,  бг҃оно́се. 
И҆́же мѡѷсе́ю пе́рвѣе ѿ столпа̀ вѣща́вый,  сто́лпъ ѿ (с. 65) землѝ до нб҃сѐ всесвѣ́телъ просте́ртъ  тебѣ̀ показа̀, и҆дѣ́же ны́нѣ лежи́тъ терпѣли́вое твоѐ  и҆ многострада́льное тѣ́ло. є҆мꙋ́же, вѣ́рою предстоѧ́ще,  благоче́стнѡ пое́мъ: лю́дїе, превозноси́те хрⷭ҇та̀ во  вѣ́ки. 
Ра́достнѡ па́мѧть твоѧ̀ соверша́етсѧ, всехва́льне:  въ радостотво́рнꙋю бо ѡ҆дѣ́ѧлсѧ є҆сѝ добродѣ́тель,  и҆́стиннꙋю ри́зꙋ спасе́нїѧ, и҆ чи́стꙋю, и҆ свѣтови́днꙋю  весе́лїѧ ѻ҆де́ждꙋ, въ не́йже ны́нѣ, красꙋ́ѧсѧ, пое́ши  непреста́ннѡ: свѧще́нницы, воспо́йте, лю́дїе, превозноси́те  хрⷭ҇та̀ во вѣ́ки. 
Бг҃оро́диченъ: 
Неискꙋсобра́чнѡ родила̀ є҆сѝ, дв҃а пребы́вши, и҆  стра́ннымъ ржⷭ҇тво́мъ твои́мъ совокꙋпи́ла є҆сѝ всѧ̑,  вре́меннꙋю бра́нь и҆ да́льнее разстоѧ́нїе разрꙋши́вши,  хрⷭ҇та̀, ми́ра да́телѧ, носѧ́щи въ нѣ́дрѣхъ твои́хъ.  є҆го́же вѣ́рнѡ пое́мъ и҆ превозно́симъ во вѣ́ки. 
Катава́сїа: Оу҆тро́бꙋ неѡпа́льнѡ ѡ҆бразꙋ́ютъ: 
Пѣ́снь ѳ҃. І҆рмо́съ: 
Ве́сь є҆сѝ жела́нїе, ве́сь сла́дость, сло́ве  бж҃їй, дв҃ы сн҃е, бж҃е богѡ́въ, гдⷭ҇и, ст҃ы́хъ прест҃ы́й:  тѣ́мъ тѧ̀ всѝ съ ро́ждшею велича́емъ. 
Же́злъ крѣ́пости даде́сѧ є҆стествꙋ̀ тлѣ́нномꙋ  сло́во бж҃їе, во оу҆тро́бѣ твое́й, чⷭ҇таѧ: и҆ сїѐ  возста́ви ко а҆́дꙋ попо́лзшеесѧ. тѣ́мже тѧ̀, всечи́стаѧ,  ꙗ҆́кѡ бцⷣꙋ, велича́емъ. 
Ю҆́же и҆зво́лилъ є҆сѝ, влⷣко, прїимѝ ми́лостивнѡ  моли́твенницꙋ мт҃рь твою̀ ѡ҆ на́съ, и҆ твоеѧ̀ бла́гости  всѧ́чєскаѧ и҆спо́лнѧтсѧ: да тѧ̀ всѝ, ꙗ҆́кѡ бл҃годѣ́телѧ,  велича́емъ. 
И҆́нъ. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Благоꙋха́етъ твоѧ̀ ра́ка дꙋхо́вное благово́нїе,  бога́тнѡ веселѧ́щи твоѧ̑ сы́ны, тѧ̀ ѡ҆бстоѧ́щыѧ и҆́скреннѡ,  (с. 66) помина́ющыѧ, прпⷣбне, а҆́гг҃льское твоѐ  пребыва́нїе, и҆ тебѣ̀ да́ннꙋю свѣ́тлость и҆ сла́вꙋ, и҆  присносꙋ́щнꙋю красотꙋ̀. 
Прото́ржесѧ въ пꙋсты́ни вода̀, и҆ землѧ̀ жа́ждꙋщаѧ  въ бла́то бы́сть. моли́твами претво́ршисѧ, ѻ҆́ч҃е, твои́ми:  по́стничестїи бо полкѝ сїю̀ населѧ́ютъ, ꙗ҆́кѡ рѣ́чнꙋ,  страна̀ і҆ѻрда́нова процвѣтѐ, ꙗ҆́кѡ крі́нъ, напаѧ́ема  твои́ми слеза́ми. 
Свѣ́тлость ст҃ы́хъ на нб҃сѣ́хъ, ꙗ҆́кѡ  пра́ведникꙋ, тебѣ̀ возсїѧ̀, ѻ҆́ч҃е, хрⷭ҇та́ бо пра́вдꙋ  и҆́стиннꙋю проѧвле́ннѡ возлюби́лъ є҆сѝ: є҆гѡ́же  жи́тельствꙋ послѣ́дꙋѧ, всеблаже́нне, оу҆подо́бивсѧ сегѡ̀  живоно́снѣй, ꙗ҆́кѡ мо́щно бѣ̀, ст҃ы́ни. 
Бога́тнымъ, бг҃оно́се сїѧ́ѧ свѣ́томъ, и҆ ли́ки  а҆́гг҃льскїѧ ви́дѧ, свѣтови̑дны ѡ҆бходѧ́щыѧ тро́ическїй  свѣ́тъ, и҆ прїе́млющыѧ бл҃года́тїю бг҃овидѣ́нїѧ лꙋчы̀, не  преста́й молѧ̀ ѡ҆ставле́нїѧ грѣхѡ́въ сподо́битисѧ пою́щымъ  тѧ̀. 
Бг҃оро́диченъ: 
Ꙗ҆́кѡ всѣ́хъ превы́шши земноро́дныхъ  несравне́нными, чⷭ҇таѧ, пе́рвєнствы: бг҃а бо, всѣ́хъ  тва́рей творца̀, во оу҆тро́бꙋ твою̀ вмѣсти́ла є҆сѝ.  того̀ молѝ, ꙗ҆́кѡ ми́лостива, є҆диномышле́нїе, ми́ръ,  бл҃гостоѧ́нїе ти́хое цр҃квамъ дарова́ти. 
Катава́сїа: Люби́ти оу҆́бѡ на́мъ: 
Свѣти́ленъ: 
Пꙋсты́ню гра́дъ сотвори́лъ є҆сѝ любомꙋ́дрыми  нра̑вы, ѻ҆тцє́въ красото̀, са́вво, ѻ҆́ч҃е бг҃омꙋ́дре, и҆  сїю̀ соверши́лъ є҆сѝ мы́сленный ра́й, цвѣтꙋ́щь цвѣ̑ты  бжⷭ҇твенными, є҆динонра́вныхъ мно́жєства, досто́йнѡ  соверша́ющихъ твою̀ честнꙋ́ю па́мѧть. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ и҆мꙋ́щи сострада́тельное, и҆ ми́лость ве́лїю,  при́зри, всепѣ́таѧ бцⷣе дв҃о, на моѐ смире́нїе, и҆  страсте́й молвꙋ̀ и҆ собла́знѡвъ житїѧ̀ разорѝ,  ѻ҆трокови́це, и҆ ѻ҆гнѧ̀ гее́нскагѡ и҆зба́ви мѧ̀ моли́твами  твои́ми. (с. 67) 
На хвали́техъ стїхи̑ры, на д҃, гла́съ а҃. Поⷣ:  Нбⷭ҇ныхъ чинѡ́въ: 
Презира́тель до́льнихъ и҆ пресе́льникъ, ꙳ рачи́тель  го́рнихъ, ꙳ и҆ пꙋсты́нный граждани́нъ са́вво бг҃омꙋ́дрый, ꙳  всѣ̑мъ на́мъ пра́здновати повелѣва́етъ, ꙳ къ бг҃ꙋ  ѿше́ствїѧ є҆гѡ̀ вѣ́рнѡ ꙳ де́нь спаси́тельный. 
Два́жды. 
Внѣ̀ пло́ти и҆ мі́ра добродѣ́тельми бы́въ, ꙳ и҆  тѣ́ми на землѝ въ житїѝ ꙳ просла́вилъ є҆сѝ гдⷭ҇а  сла́вы, ѻ҆́ч҃е мꙋ́дре: ꙳ и҆ по достоѧ́нїю ѿ негѡ̀  просла́вилсѧ є҆сѝ, ꙳ и҆ врачева́нїй показа́лсѧ є҆сѝ  бжⷭ҇твенный и҆сто́чникъ, ꙳ са́вво бг҃опрїѧ́тне. 
Смире́нъ, неѕло́бивъ, кро́токъ, про́стъ, ꙳  молчали́въ ꙗ҆́кѡ бы́лъ є҆сѝ, ѻ҆́ч҃е, ꙳ па́че человѣ́ка  вои́стиннꙋ: ꙳ и҆ невеще́ственъ въ ве́щи до́мъ бж҃їй  ꙗ҆ви́лсѧ є҆сѝ вседосто́йный, ꙳ ꙗ҆̀же ѿ негѡ̀  прибы̑вшаѧ тебѣ̀ дарова̑нїѧ ꙳ ми́лостивнѡ подава́ѧ на́мъ. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ, тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны, и҆́хже житїю̀  непоро́чнѡ поревнова́лъ є҆сѝ. дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ: Бцⷣе, ты̀ є҆сѝ лоза̀ и҆́стиннаѧ: 
Славосло́вїе вели́кое. И҆ ѿпꙋ́стъ. 
На лїтꙋргі́и, Бл҃жє́нна ѿ канѡ́на ст҃а́гѡ, пѣ́снь  г҃ и҆ ѕ҃-ѧ. Прокі́менъ, гла́съ з҃: Честна̀ предъ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ, ꙗ҆̀же воздаде́ ми; А҆пⷭ҇лъ къ гала́тѡмъ,  зача́ло сг҃і. А҆ллилꙋ́їа, гла́съ и҃: Блаже́нъ мꙋ́жъ,  боѧ́йсѧ гдⷭ҇а. Сті́хъ: Си́льно на землѝ бꙋ́детъ сѣ́мѧ.  Є҆ѵⷢ҇лїе матѳе́а, зача́ло м҃г. Прича́стенъ: Въ па́мѧть  вѣ́чнꙋю бꙋ́детъ пра́ведникъ. 


(с. 68) 
Мѣ́сѧца тогѡ́же въ ѕ҃-й де́нь. 
И҆́же во ст҃ы́хъ ѻ҆тца̀ на́шегѡ нїкола́а,  а҆рхїепі́скопа мѷрлѷкі́йскихъ чꙋдотво́рца. 
А҆́ще хо́щетъ настоѧ́тель, твори́тъ бдѣ́нїе. На  ма́лѣй вече́рни, 
На Гдⷭ҇и, воззва́хъ, стїхи̑ры, на д҃, гла́съ д҃.  Поⷣ: Ꙗ҆́кѡ до́блѧ: 
Мѵ́ромъ бжⷭ҇твеннымъ ꙳ тѧ̀ пома́за бжⷭ҇твеннаѧ  бл҃года́ть дх҃а, ꙳ мѵ́рѧнѡмъ предсѣда́тельствовавша, ꙳ и҆  мѷроблагоꙋха́вша добродѣ́тельми, ꙳ свѧще́ннѣйше, мі́ра  концы̀, ꙳ сладкодохнове́нными же твои́ми мл҃твами ꙳  ѕлосмра̑дныѧ прогонѧ́ща стра̑сти всегда̀. ꙳ сегѡ̀ ра́ди тѧ̀  вѣ́рою бл҃гохва́лимъ, ꙳ и҆ па́мѧть твою̀ всесвѧтꙋ́ю  соверша́емъ, нїко́лае. 
Ꙗ҆́кѡ ѡ҆сїѧ́телѧ тѧ̀ незаходи́маго, ꙳ ꙗ҆́кѡ  свѣти́льника всемі́рнаго, ꙳ на тве́рди возсїѧ́вша ꙳  цр҃ко́внѣй, нїко́лае, ꙳ и҆ мі́ръ просвѣща́юща, ꙳ и҆ бѣ́дъ  лю́тыхъ мглꙋ̀ ѿгонѧ́ща, ꙳ и҆ и҆з̾има́юща печа́лей зимы̀,  и҆ тишинꙋ̀ содѣ́ловающа глꙋбо́кꙋю, ꙳ по до́лгꙋ  оу҆блажа́емъ. 
И҆ здѣ̀ сы́й, и҆ ꙗ҆влѧ́ѧсѧ въ со́нїихъ, нїко́лае,  ꙳ и҆̀же непра́веднѡ и҆мꙋ́щыѧ оу҆мре́ти спа́слъ є҆сѝ,  ꙗ҆́кѡ сострада́теленъ, ꙳ ꙗ҆́кѡ благолюби́вый, ꙳ ꙗ҆́кѡ  и҆зба́витель теплѣ́йшїй, ꙳ ꙗ҆́кѡ предста́тель и҆́стинный ꙳  вѣ́рнѡ просѧ́щихъ (с. 69) твоегѡ̀ защище́нїѧ, ꙳  свѧще́ннѣйшїй ѻ҆́ч҃е, а҆́гг҃лѡвъ сограждани́не, ꙳  а҆пⷭ҇лѡвъ и҆ прⷪ҇ро́кѡвъ равностоѧ́телю. 
Пресла́вное житїѐ твоѐ ꙳ всю́дꙋ преди́вна тѧ̀  показа̀, ꙳ бг҃омꙋ́дре ѻ҆́ч҃е свѧще́ннѣйшїй, ст҃и́телей  благолѣ́пїе, ꙳ преподо́бныхъ оу҆краше́нїе. ꙳ и҆ ꙗ҆́кѡ  со́лнце на землѝ лꙋчѝ распросте́ръ, ꙳ ѡ҆зари́лъ є҆сѝ  вѣ́рныхъ сердца̀, ꙳ соверша́ющихъ свѣтоно́снꙋю твою̀ и҆  бжⷭ҇твеннꙋю па́мѧть, ꙳ всеблаже́нне нїко́лае. 
Сла́ва, гла́съ ѕ҃. 
Возсїѧ̀, ꙗ҆́коже со́лнце, твоѧ̀, ст҃и́телю,  па́мѧть, вѣ́рныхъ сердца̀ мы́сленнѡ просвѣща́ющи, ю҆́же и҆  мы̀ свѣ́тлѡ соверша́юще дне́сь, моле́бнѡ тебѣ̀ вопїе́мъ:  ра́дꙋйсѧ, держа́во цѣломꙋ́дрїѧ, непорабоще́нно дꙋшѝ  соблю́дъ достоѧ́нїе, воздержа́нїѧ щито́мъ ѡ҆бложи́всѧ:  ра́дꙋйсѧ, па́стырю и҆ оу҆чи́телю хрⷭ҇тоимени́тыхъ люде́й  твои́хъ: ра́дꙋйсѧ, цр҃ко́вное оу҆краше́нїе, а҆рхїере́євъ  добро́то, мона́шествꙋющихъ похвало̀: нїко́лае пресвѧще́нне,  всебл҃же́нне ѻ҆́ч҃е, хрⷭ҇та̀ бг҃а молѝ непреста́ннѡ, ми́ръ  пода́ти вселе́ннѣй, и҆ сп҃стѝ дꙋ́шы на́шѧ. 
И҆ ны́нѣ, бг҃оро́диченъ: Никто́же притека́ѧй къ  тебѣ̀: 
На стїхо́внѣ стїхи̑ры, гла́съ ѕ҃. Поⷣ: Тридне́венъ  воскре́слъ є҆сѝ: 
Нїко́лае бл҃же́нне, припа́дающа мѧ̀ оу҆ще́дри,  молю́сѧ тебѣ̀: и҆ ѻ҆́чи, премꙋ́дре, просвѣтѝ дꙋшѝ  моеѧ̀, да чи́стѣ оу҆зрю̀ свѣтода́вца и҆ ще́драго. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Врагѡ́въ, и҆́щꙋщихъ ѕлосотвори́ти мнѣ̀, свѧ́те,  и҆зми́ мѧ, дерзнове́нїе къ бг҃ꙋ ꙗ҆́кѡ и҆мѣ́ѧ, і҆ера́рше  нїко́лае блаже́нне, и҆ ѿ мꙋже́й крове́й спаси́ мѧ. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Приста́нище тѧ̀ небꙋ́рное, и҆ стѣ́нꙋ неѡбори́мꙋю,  (с. 70) і҆ера́рше, тѧ̀ стѧжа́хомъ вѣ́рнїи, и҆ сто́лпъ  оу҆твержде́нїѧ, и҆ две́рь покаѧ́нїѧ, и҆ наста́вника дꙋ́шъ,  и҆ побо́рника. 
Сла́ва, и҆ ны́нѣ, бг҃оро́диченъ: 
Возревнова́въ, сопе́рникъ, проти́вꙋ ста́дꙋ твоемꙋ̀,  пречⷭ҇таѧ, на кі́йждо де́нь и҆́щетъ лꙋка́вый снѣ́дь  сотвори́ти: но ты̀, бцⷣе, тогѡ̀ вре́да и҆зми́ ны. 
Тропа́рь, гла́съ д҃: 
Пра́вило вѣ́ры и҆ ѻ҆́бразъ кро́тости, воздержа́нїѧ  оу҆чи́телѧ ꙗ҆ви́ тѧ ста́дꙋ твоемꙋ̀ ꙗ҆́же веще́й и҆́стина.  сегѡ̀ ра́ди стѧжа́лъ є҆сѝ смире́нїемъ высѡ́каѧ, нището́ю  бога̑таѧ: ѻ҆́ч҃е свѧщеннонача́льниче нїко́лае, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На вели́цѣй вече́рни, Бл҃же́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ в҃.  Поⷣ: Є҆гда̀ ѿ дре́ва тѧ̀: 
Въ мѵ́рѣхъ пожи́въ чꙋ́вственнѡ, мѵ́ро вои́стиннꙋ  ꙗ҆ви́лсѧ є҆сѝ, мѵ́ромъ пома́завсѧ оу҆́мнымъ, свѧ́те  нїко́лае, свѧти́телю хрⷭ҇то́въ: и҆ благоꙋха́еши ли́ца,  вѣ́рою и҆ любо́вїю твою̀ всесла́внꙋю па́мѧть соверша́ющихъ  при́снѡ, разрѣша́ѧ бѣ́дъ и҆ напа́стей и҆ скорбе́й си́хъ,  ѻ҆́ч҃е, къ бг҃ꙋ твои́ми моли́твами. 
Побѣ́ды тезоимени́тъ вои́стиннꙋ, вѣ̑рнымъ лю́демъ  ꙗ҆ви́лсѧ є҆сѝ въ напа́стехъ крѣ́покъ, свѧ́те нїко́лае,  свѧти́телю хрⷭ҇то́въ: вездѣ́ бо призыва́емь, бы́стрѡ  предварѧ́еши любо́вїю притека́ющихъ подъ кро́въ тво́й: ты́  бо во днѝ и҆ но́щи вѣ̑рнымъ ꙗ҆влѧ́ѧсѧ, спаса́еши ѿ  напа́стей и҆ ѡ҆бстоѧ́нїй. 
Ꙗ҆ви́лсѧ є҆сѝ кѡнстанті́нꙋ царю̀ и҆ а҆вла́вїю во  снѣ̀, и҆ си̑мъ стра́хъ вложи́въ, си́це тѣ̑мъ ре́клъ  є҆сѝ: разрѣши́те оу҆̀бо вско́рѣ, ꙗ҆̀же держитѐ  свѧ̑занныѧ въ (с. 71) темни́цѣ, непови́нни бо сꙋ́ть  беззако́ннагѡ заколе́нїѧ. ѻ҆ба́че а҆́ще преслꙋ́шаеши  менє̀, мольбꙋ̀ сотворю̀ царю̀ на тѧ̀, ко гдⷭ҇ꙋ молѧ́сѧ. 
Ве́лїй застꙋ́пникъ и҆ те́плый въ бѣда́хъ  ѡ҆брѣта́ющымсѧ є҆сѝ, сла́вне, свѧ́те нїко́лае,  свѧщеннопроповѣ́дниче хрⷭ҇то́въ, сꙋ́щымъ на землѝ и҆  пла́вающымъ, сꙋ́щымъ дале́че и҆ бли́зъ ѡ҆брѣта́ющымсѧ,  ꙗ҆́кѡ ѕѣлѡ̀ ми́лостивнѣйшїй и҆ моле́бникъ крѣ́пкїй.  тѣ́мже, соше́дшесѧ, вопїе́мъ: моли́сѧ ко гдⷭ҇ꙋ, ꙗ҆́кѡ да  всѧ́кагѡ и҆зба́вимсѧ ѡ҆бстоѧ́нїѧ. 
И҆́ны стїхи̑ры, гла́съ то́йже. Подо́бенъ: Кі́ими  похва́льными: 
Кі́ими похва́льными вѣнцы̑ оу҆вѧзе́мъ ст҃и́телѧ;  пло́тїю въ мѵ́рѣхъ сꙋ́ща, и҆ дꙋхо́внѡ всѣ̑мъ достиза́юща,  чи́стѣ того̀ лю́бѧщымъ: всѣ́хъ предста́телѧ и҆  застꙋ́пника, и҆ всѣ́хъ ско́рбныхъ оу҆тѣ́шителѧ: и҆  всѣ́хъ сꙋ́щихъ въ бѣда́хъ прибѣ́жище, благоче́стїѧ  столпа̀, вѣ́рныхъ побо́рника. є҆гѡ́же ра́ди шата̑нїѧ  врагѡ́въ хрⷭ҇то́съ низложѝ, и҆мѣ́ѧй ве́лїю ми́лость. 
Два́жды. 
Кі́ими пѣ́сненными пѣ̑нїи похва́лимъ ст҃и́телѧ;  нече́стїѧ противоборца̀ и҆ благоче́стїѧ побо́рника: цр҃кве  первостоѧ́телѧ, вели́каго застꙋ́пника же и҆ оу҆чи́телѧ,  всѧ̑ ѕлосла̑вныѧ посрамлѧ́юща: потреби́телѧ а҆́рїева, и҆  тогѡ̀ посо́бникѡвъ. є҆гѡ́же ра́ди си́хъ шата́нїе хрⷭ҇то́съ  низложѝ, и҆мѣ́ѧй ве́лїю ми́лость. 
Кі́ими проро́ческими пѣ́сньми похва́лимъ ст҃и́телѧ  и҆́же дале́че сꙋ́щаѧ прови́дѧща, и҆ ѿстоѧ̑щаѧ ꙗ҆́кѡ  бли́зъ сꙋ́ща проро́чествꙋюща нело́жнѡ, и҆ всю̀ вселе́ннꙋю  назира́юща, и҆ всѧ̑ ѡ҆би̑димыѧ и҆збавлѧ́юща, во снѣ̀  ꙗ҆́вльшасѧ царю̀ бг҃омꙋ́дромꙋ, и҆ дре́вле свѧ̑занныѧ  заколе́нїѧ непра́веднагѡ и҆зба́вльша, и҆ да́рꙋюща ве́лїю  ми́лость; 
Сла́ва, гла́съ ѕ҃: 
Ст҃и́телей оу҆добре́нїе и҆ ѻ҆тцє́въ сла́вꙋ,  и҆сто́чника (с. 72) чꙋде́съ и҆ вѣ́рныхъ застꙋ́пника  вели́каго, соше́дшесѧ, ѽ празднолю́бцы, пѣ́сненными  похвала́ми воспои́мъ, глаго́люще: ра́дꙋйсѧ, мѵ́рѧнѡмъ  храни́телю, и҆ первосѣда́телю честны́й, и҆ сто́лпе  неподви́жимый: ра́дꙋйсѧ, свѣти́льниче всесвѣ́тлый, и҆́же  мїрскі̑ѧ концы̀ просвѣща́ѧ чꙋдесы̑: ра́дꙋйсѧ, скорбѧ́щихъ  бжⷭ҇твеннаѧ ра́досте, и҆ ѡ҆би́димыхъ те́плый предста́телю.  и҆ ны́нѣ, всебл҃же́нне нїко́лае, не преста́й молѧ́сѧ  хрⷭ҇тꙋ̀ бг҃ꙋ, ѡ҆ вѣ́рою и҆ любо́вїю чтꙋ́щихъ  приснора́достнꙋю и҆ всепра́зднственнꙋю па́мѧть твою̀. 
И҆ ны́нѣ, предпра́зднства, гла́съ то́йже: 
Верте́пе, бл҃гоꙋкраси́сѧ, а҆́гница бо грѧде́тъ,  чревоносѧ́щи хрⷭ҇та̀: ꙗ҆́сли же, под̾ими́те сло́вомъ  разрѣши́вшаго ѿ безслове́снагѡ дѣѧ́нїѧ на́съ  земноро́дныхъ. па́стырїе, свирѧ́юще, свидѣ́тельствꙋйте  чꙋдесѝ стра́шномꙋ: и҆ волсвѝ ѿ персі́ды, зла́то и҆  лїва́нъ и҆ смѵ́рнꙋ цр҃ю̀ принеси́те, ꙗ҆́кѡ ꙗ҆ви́сѧ гдⷭ҇и  и҆зъ дв҃ы мт҃ре. є҆мꙋ́же, и҆ прини́кши, ра́бски мт҃и  поклони́сѧ, и҆ привѣща́ше къ держи́момꙋ на ѡ҆б̾ѧ́тїихъ  є҆ѧ̀: ка́кѡ всѣ́ѧлсѧ є҆сѝ мнѣ̀, и҆лѝ ка́кѡ прозѧ́блъ  є҆сѝ во мнѣ̀, и҆зба́вителю мо́й и҆ бж҃е; 
Вхо́дъ. Прокі́менъ днѐ. Чтє́нїѧ трѝ. 
При́тчей чте́нїе. 
[Глава̀ і҃] Па́мѧть пра́веднагѡ съ похвала́ми, и҆  благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та и҆ сребра̀ сокрѡ́вища. Честнѣ́йшаѧ же є҆́сть  ка́менїй многоцѣ́нныхъ: все́ же честно́е недосто́йно є҆ѧ̀  є҆́сть. Долгота́ бо дне́й, и҆ лѣ̑та живота̀ въ десни́цѣ  є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. Послꙋ́шайте оу҆̀бо менє̀, ѽ ча̑да!  честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑  (с. 73) сохрани́тъ: и҆схо́ди бо моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ  и҆ смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски  же предо мно́ю оу҆стны̀ лжи̑выѧ. Съ пра́вдою всѝ глаго́лы  оу҆́стъ мои́хъ: ничто́же въ ни́хъ стро́потно, нижѐ  развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
При́тчей чте́нїе: 
[Глава̀ і҃] Оу҆ста̀ првⷣнагѡ ка́плютъ  премꙋ́дрость, ѧ҆зы́къ же непра́веднагѡ поги́бнетъ.  Оу҆стнѣ̀ мꙋже́й првⷣныхъ ка́плютъ бл҃года̑ти, оу҆ста́ же  нечести́выхъ развраща́ютсѧ. [Глава̀ а҃і] Мѣ̑рила  льсти̑ваѧ, ме́рзость предъ гдⷭ҇емъ, вѣ́съ же пра́ведный  прїѧ́тенъ є҆мꙋ̀. И҆дѣ́же а҆́ще вни́детъ досажде́нїе, та́мѡ  и҆ безче́стїе: оу҆ста́ же смире́нныхъ поꙋча́ютсѧ  премꙋ́дрости. Соверше́нїе пра́выхъ наста́витъ и҆̀хъ, и҆  поползнове́нїе ѿрица́ющихсѧ оу҆пасе́тъ и҆̀хъ. не  по́льзꙋютъ и҆мѣ̑нїѧ въ де́нь ꙗ҆́рости, пра́вда же  и҆зба́витъ ѿ сме́рти. Оу҆́меръ првⷣный, ѡ҆ста́ви  раска́ѧнїе: нарꙋ́чна же быва́етъ и҆ посмѣѧ́тельна  нечести́выхъ па́гꙋба. Пра́вда непоро́чнагѡ и҆справлѧ́етъ  пꙋти̑, въ нече́стїе же па́даетъ непра́вда. Пра́вда мꙋже́й  пра́выхъ и҆зба́витъ и҆̀хъ: безсовѣ́тїемъ же плѣнѧ́ютсѧ  беззако́ннїи. Сконча́вшꙋсѧ мꙋ́жꙋ пра́веднꙋ, не поги́бнетъ  наде́жда: похвала́ же нечести́выхъ поги́бнетъ. Пра́ведникъ  (с. 74) ѿ ло́ва оу҆бѣ́гнетъ, въ негѡ́же мѣ́сто  предае́тсѧ нечести́вый. Во оу҆стѣ́хъ нечести́выхъ сѣ́ть  гра́жданѡмъ, чꙋ́вство же пра́ведныхъ благоспѣ́шное. Во  благи́хъ пра́ведныхъ и҆спра́витсѧ гра́дъ, и҆ въ поги́бели  нечести́выхъ ра́дованїе. Во бл҃гослове́нїи пра́выхъ  возвы́ситсѧ гра́дъ, оу҆сты̑ же нечести́выхъ раскопа́етсѧ.  Рꙋга́етсѧ гра́жданѡмъ лише́нный ра́зꙋма, мꙋ́жъ же мꙋ́дрый  безмо́лвїе во́дитъ. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости,  житїѐ нескве́рное. Благоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть.  Восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ: лю́дїе же ви́дѣвше, и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  благода́ть и҆ ми́лость въ преподо́бныхъ є҆гѡ̀, и҆  посѣще́нїе во и҆збра́нныхъ є҆гѡ̀. 
На лїті́и стїхи́ра хра́ма: 
Та́же стїхи̑ры нїкола́а, гла́съ в҃. Самогла́сны.  Вѷзанті́ево: 
Пра́вило вѣ́ры и҆ ѻ҆́бразъ кро́тости, ꙗ҆ви́ тѧ  ста́дꙋ твоемꙋ̀ хрⷭ҇то́съ бг҃ъ, ст҃и́телю нїко́лае, въ  мѵ́рѣхъ оу҆́бѡ бл҃гоꙋха́ющꙋ тѝ, всю́дꙋ сїѧ́ютъ свѣ́тлѡ  бжⷭ҇твєннаѧ твоѧ̑ и҆справлє́нїѧ, си́рыхъ и҆ вдови́цъ  предста́телю. тѣ́мже моли́сѧ непреста́ннѡ, спастѝ дꙋ́шы  на́шѧ. 
Ѻ҆́ч҃е нїко́лае, мѷрополо́жница моще́й твои́хъ  мѵ́ры ѡ҆богаща́етъ, въ ни́хже и҆ свѧ̑занныѧ непра́веднѡ (с.  75) ѡ҆сꙋждє́нныѧ, во снѣ̀ царю̀ видѣ́нїемъ твои́мъ  ꙗ҆ви́всѧ, свободи́лъ є҆сѝ ѿ сме́рти, и҆ оу҆́зъ, и҆  темни́цы. но и҆ ны́нѣ, ꙗ҆́кѡже тогда̀, и҆ при́снѡ  видѣ́нїемъ твои́мъ ꙗ҆ви́сѧ, молѧ́й ѡ҆ дꙋша́хъ на́шихъ. 
Ѻ҆́ч҃е нїко́лае, а҆́ще и҆ мѵ́рскаѧ страна̀  молчи́тъ, но мі́ръ ве́сь, и҆́же тобо́ю просвѣще́нный, мѵ́ра  же благоꙋха̑нїи, и҆ чꙋде́съ мно́жєствы, взыва́етъ  благохва́льными пѣ́сньми: и҆ спа́сшїисѧ тобо́ю  ѡ҆сꙋжде́ннїи, съ сꙋ́щими въ мѵ́рѣхъ и҆ мы̀, пою́ще,  вопїе́мъ: молѝ спасти́сѧ дꙋша́мъ на́шымъ. 
Гла́съ д҃: 
Ѻ҆́ч҃е нїко́лае, прест҃а́гѡ дх҃а мѷрополо́жница  сы́й, ꙗ҆́кѡ въ мѵ́рѣхъ благоꙋха́еши бжⷭ҇твенными  а҆рѡма̑ты: хрⷭ҇тѡ́вымъ бо а҆по́столѡмъ подо́бникъ бы́въ,  вселе́ннꙋю ѡ҆бхо́диши словесы̀ чꙋде́съ твои́хъ. тѣ́мже и҆  да̑льнимъ, ꙗ҆́кѡ бли́зъ, во снѣ̀ ꙗ҆влѧ́ѧсѧ, ѿ сме́рти  и҆збавлѧ́еши, и҆̀же непра́веднымъ сꙋдо́мъ оу҆мре́ти  и҆мꙋ́щыѧ, спаса́ѧ пресла́внѡ ѿ бѣ́дъ мно́гихъ  призыва́ющыѧ тѧ̀. тѣ́мже и҆ на́съ ѿ находѧ́щихъ лю́тыхъ  свободѝ твои́ми моли́твами, при́снѡ восхвалѧ́ющихъ тѧ̀. 
Гла́съ и҃: 
До́блестей твои́хъ, прпⷣбне ѻ҆́ч҃е пло́дъ  просвѣти́лъ є҆́сть вѣ́рныхъ сердца̀: кто́ бо, слы́шѧ  безмѣ́рное твоѐ смире́нїе, терпѣ́нїю не оу҆диви́сѧ,  є҆́же къ ни́щымъ ти́хости, къ скорбѧ́щымъ оу҆тѣше́нїю;  всѧ̑ бг҃олѣ́пнѡ наꙋчи́лъ є҆сѝ, ст҃и́телю нїко́лае, и҆  ны́нѣ неꙋвѧда́емымъ вѣнце́мъ оу҆вѧ́злсѧ є҆сѝ, моли́сѧ  ѡ҆ дꙋша́хъ на́шихъ. 
На хвалꙋ̀ поте́клъ є҆сѝ гдⷭ҇ню, нїко́лае, во  вре́меннѣй жи́зни, и҆ то́й тѧ̀ просла́ви на нбⷭ҇нѣй и҆  и҆́стиннѣй жи́зни. тѣ́мже дерзнове́нїе стѧжа́въ къ немꙋ̀,  молѝ спастѝ дꙋ́шы на́шѧ. 
Сла́ва, гла́съ ѕ҃: 
Благі́й ра́бе вѣ́рный, дѣ́лателю вїногра́да  хрⷭ҇то́ва, ты̀ и҆ тѧготꙋ̀ дневнꙋ́ю поне́слъ є҆сѝ, ты̀ и҆  да́нный тебѣ̀ (с. 76) тала́нтъ возрасти́лъ є҆сѝ, и҆ по  тебѣ̀ прише́дшымъ не зави́дѣлъ є҆сѝ. тѣ́мже врата̀  нбⷭ҇наѧ ѿверзо́шасѧ тебѣ̀, вни́ти въ ра́дость гдⷭ҇а  твоегѡ̀, и҆ молѝ ѡ҆ на́съ, ст҃е нїко́лае. 
И҆ ны́нѣ, гла́съ то́йже: 
Сїѡ́не, торжествꙋ́й, і҆ерꙋсали́ме, весели́сѧ, гра́де  хрⷭ҇та̀ бг҃а, под̾имѝ зижди́телѧ, въ верте́пѣ и҆  ꙗ҆́слѣхъ вмѣща́емаго: ѿве́рзите мѝ врата̀, и҆ вше́дъ  въ нѧ̀ оу҆зрю̀, ꙗ҆́кѡ млⷣнца, пелена́ми повива́емаго,  дла́нїю же содержа́щаго тва́рь: є҆го́же пою́тъ а҆́гг҃ли  непреста́ннымъ гла́сомъ, жизнода́вца гдⷭ҇а, спаса́ющаго  ро́дъ на́шъ. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, свѧще́ннаѧ главо̀, чи́стый добродѣ́телей  до́ме, бжⷭ҇твеннѣйшагѡ свѧще́нства пра́вило, па́стырю  вели́кїй, свѣти́льниче свѣтлѣ́йшїй, и҆́же побѣ́ды носѧ̀  и҆́мѧ, и҆ молѧ́щымсѧ ми́лостивенъ преклони́тель, проница́ѧй  къ немощны́хъ проше́нїѧмъ, и҆зба́вителю гото́вѣйшїй,  храни́телю спаси́тельный, всѣ̑мъ, вѣ́рою чтꙋ́щымъ  всесла́внꙋю па́мѧть твою̀, хрⷭ҇та̀ молѝ, преблаже́нне,  низпосла́ти мі́рꙋ ве́лїю ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, свѧще́ннѣйшїй оу҆́ме, трⷪ҇цы чи́стое  ѡ҆бита́лище, сто́лпе цр҃ко́вный, вѣ́рныхъ оу҆твержде́нїе,  побѣжда́ємымъ по́мощь, ѕвѣздо̀, ꙗ҆́же сїѧ́ньми  благопрїѧ́тныхъ твои́хъ моли́твъ, разорѧ́ѧ напа́стей же и҆  скорбе́й тмꙋ̀ всегда̀, ст҃и́телю нїко́лае, приста́нище  ти́хое, въ не́же притека́юще, треволне́ньми житїѧ̀  ѡ҆держи́мїи спаса́ютсѧ, хрⷭ҇та̀ молѝ дꙋша́мъ на́шымъ да́ти  ве́лїю ми́лость. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Ра́дꙋйсѧ, ре́вности бжⷭ҇твенныѧ и҆спо́лнивыйсѧ, и҆  наведе́нїѧ ѕла̀ и҆зба́вль непра́веднѡ хотѧ́щихъ оу҆мре́ти,  (с. 77) предста́нїемъ стра́шнымъ и҆ сна̀ запреще́ньми,  и҆сто́чниче, и҆сточа́ѧй въ мѵ́рѣхъ, нїко́лае, мѵ́ро  бога́тнѡ, и҆ дꙋ́шы напоѧ́ющее, смра́ды же страсте́й  ѿгонѧ́ющее, ме́чь, пле́велы пре́лести посѣка́ющїй,  лопа́та, развѣва́ющаѧ а҆́рїєва пле́вєльнаѧ оу҆чє́нїѧ.  хрⷭ҇та̀ молѝ низпосла́ти дꙋша́мъ на́шымъ ве́лїю ми́лость. 
Сла́ва, гла́съ ѕ҃: І҆ѡа́нна мона́ха: 
Человѣ́че бж҃їй и҆ вѣ́рный ра́бе, слꙋго̀ гдⷭ҇ень,  мꙋ́жꙋ жела́нїй, сосꙋ́де и҆збра́нный, сто́лпе и҆  оу҆твержде́нїе цр҃кве, црⷭ҇твїѧ наслѣ́дниче, не премолчѝ,  вопїѧ̀ за ны̀ ко гдⷭ҇ꙋ. 
И҆ ны́нѣ, гла́съ то́йже: Вѷзанті́ево: 
Безневѣ́стнаѧ дв҃о, ѿкꙋ́дꙋ пришла̀ є҆сѝ; кто̀  роди́вый тѧ̀, кто̀ и҆ ма́ти твоѧ̀; ка́кѡ зижди́телѧ но́сиши  на рꙋкꙋ̀; ка́кѡ не растли́ласѧ є҆сѝ оу҆тро́бою; ѽ  вели́кихъ, пресла́вныхъ на тебѣ̀ стра́шныхъ та́инствъ, на  землѝ соверша́емыхъ, зри́мъ, всест҃а́ѧ. и҆  пред̾ꙋготовлѧ́емъ досто́йный тебѣ̀ до́лгъ, на землѝ  верте́пъ, и҆ ѿ нб҃съ про́симъ пода́ти ѕвѣздꙋ̀, и҆ волсви́  же прихо́дѧтъ ѿ восто́кѡвъ землѝ къ за́падѡмъ, ви́дѣти  человѣ́ческое спасе́нїе, во ꙗ҆́слѣхъ пелена́ми  повива́емое. 
На благослове́нїи хлѣ́бѡвъ тропа́рь, два́жды: пи́санъ  на ма́лѣй вече́рни: и҆ Бцⷣе дв҃о: є҆ди́ножды. А҆  и҆дѣ́же нѣ́сть всено́щнагѡ бдѣ́нїѧ: На вели́цѣй  вече́рни, по Ны́нѣ ѿпꙋща́еши, глаго́лемъ тропа́рь  є҆ди́ножды. 
Сла́ва, и҆ ны́нѣ, бг҃оро́диченъ воскре́сенъ. 
На оу҆́трени на Бг҃ъ гдⷭ҇ь, тропа́рь: Пра́вило  вѣ́ры: два́жды. Сла́ва, и҆ ны́нѣ, бг҃оро́диченъ:  Є҆́же ѿ вѣ́ка оу҆тае́нное: 
По а҃-мъ стїхосло́вїи сѣда́ленъ, гла́съ а҃.  Подо́бенъ: Гро́бъ тво́й: 
Въ мѵ́рѣхъ живы́й чꙋ́вственнѣ, і҆ера́рше, мѵ́ромъ  разꙋ́мнѡ дꙋхо́внымъ ꙗ҆ви́лсѧ є҆сѝ пома́занъ, ѻ҆́ч҃е  нїко́лае. (с. 78) тѣ́мже мѵ̑ры чꙋде́съ твои́хъ мі́ръ  ѡ҆благово́нилъ є҆сѝ, мѵ́ро приснотекꙋ́щее пролива́ѧ,  мѵ́рными твои́ми благово́нными словесы̀ и҆ па́мѧтїю твое́ю. 
Сла́ва: 
Ѡ҆блистава́еши на землѝ чꙋде́съ лꙋча́ми, нїко́лае  мꙋ́дре, и҆ дви́жеши всѧ́къ ѧ҆зы́къ, на сла́вꙋ же и҆ хвалꙋ̀  на земли́ тѧ просла́вльшагѡ: є҆го́же молѝ всѧ́кїѧ нꙋ́жды  и҆зба́витисѧ па́мѧть твою̀ вѣ́рою и҆ любо́вїю почита́ющымъ  ѻ҆тцє́мъ и҆збра́нїе. 
И҆ ны́нѣ, бг҃оро́диченъ: 
Всѣ́хъ творца̀, бг҃а же и҆ содѣ́телѧ,  всенепоро́чнаѧ чⷭ҇таѧ, дх҃омъ бжⷭ҇твеннымъ въ ложесна́хъ  зачала̀ є҆сѝ, и҆ тлѣ́нїѧ кромѣ̀ родила̀ є҆сѝ: є҆го́же  сла́вѧще, тѧ̀ воспѣва́емъ, дв҃о, ꙗ҆́кѡ пала́тꙋ всецр҃ѧ̀,  и҆ мі́ра защище́нїе. 
По в҃-мъ стїхосло́вїи сѣда́ленъ, гла́съ д҃ Поⷣ:  Ꙗ҆ви́лсѧ є҆сѝ дне́сь: 
Вѣ̑рнымъ предста́тельствꙋеши, покрыва́ѧ, соблюда́ѧ  ты́ѧ, бл҃же́нне, всѧ́кїѧ ско́рби и҆збавлѧ́ѧ ꙗ҆́вѣ,  і҆ера́рхѡвъ краснѣ́йшаѧ сла́во и҆ хвало̀, нїко́лае  прпⷣбне. 
Сла́ва, гла́съ и҃: Подо́бенъ: Премꙋ́дрости: 
И҆сто́чникъ чꙋде́съ, ѻ҆́ч҃е мꙋ́дре, прїе́мъ ѿ  гдⷭ҇а, всѣ̑мъ вѣ̑рнымъ и҆сточа́еши, бл҃же́нне, медотѡ́чныѧ  во́ды: ꙗ҆́кѡ бо па́стырь сы́й и҆ проповѣ́дникъ вѣ́ры,  и҆́стиннагѡ па́стырѧ словеса̀ соблю́лъ є҆сѝ. тѣ́мже  дерзнове́нїе къ немꙋ̀ и҆мѣ́ѧ, человѣ́ки спа́слъ є҆сѝ ѿ  сме́рти, нїко́лае, і҆ера́рше бл҃же́нне: молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть. 
И҆ ны́нѣ, бг҃оро́диченъ: 
Въ ти́нꙋ впа́дъ грѣхѡ́въ, и҆ нѣ́сть мнѣ̀  постоѧ́нїѧ, лю́тѣ потопи́ мѧ бꙋ́рѧ прегрѣше́нїй: но,  ꙗ҆́кѡ ро́ждшаѧ сло́во, є҆ди́наго чл҃вѣколю́бца, на мѧ̀,  раба̀ твоего̀, при́зри, и҆ и҆зба́ви мѧ̀ всѧ́кагѡ грѣха̀, и҆  страсте́й дꙋшетлѣ́нныхъ, и҆ всѧ́кагѡ ѡ҆ѕлобле́нїѧ лꙋка́вагѡ  оу҆бі́йцы, (с. 79) бцⷣе неискꙋсомꙋ́жнаѧ: молѝ хрⷭ҇та̀  бг҃а, грѣхѡ́въ ѡ҆ставле́нїе да́ти мнѣ̀, тѧ́ бо наде́ждꙋ  и҆́мамъ ра́бъ тво́й. 
По полѷеле́и сѣда́ленъ, гла́съ є҃. Подо́бенъ:  Собезнача́льное сло́во: 
Премꙋ́драго і҆ера́рха восхва́лимъ, ꙗ҆́кѡ те́пла въ  бѣда́хъ и҆ въ ско́рбехъ сꙋ́ща ѿ бг҃а помо́щника и҆  защи́тника, всѝ нїкола́а, вѣ́рнїи, бг҃оно́снаго  благоче́стнѡ: мо́литсѧ бо ко гдⷭ҇ꙋ ѡ҆ вѣ́рою творѧ́щихъ и҆  пою́щихъ бжⷭ҇твеннꙋю па́мѧть є҆гѡ̀. 
Сла́ва, гла́съ д҃: Подо́бенъ: Ско́рѡ предварѝ: 
Предста́тель теплѣ́йшїй цр҃кве хрⷭ҇то́вы показа́лсѧ  є҆сѝ, нїко́лае, и҆ є҆ресе́й безбѡ́жнаѧ оу҆чє́нїѧ  разрꙋша́ѧ содерзнове́нїемъ, и҆ пра́вило показа́лсѧ є҆сѝ  всѣ̑мъ правосла́вїѧ, ѡ҆ всѣ́хъ молѧ́сѧ послѣ́дꙋющихъ  твои̑мъ бжⷭ҇твєннымъ оу҆че́нїємъ и҆ наказа́нїємъ. 
И҆ ны́нѣ, бг҃оро́диченъ: 
Ско́рѡ прїимѝ, влⷣчце, моли̑твы на́шѧ, и҆ сїѧ̑  принесѝ твоемꙋ̀ сн҃ꙋ и҆ бг҃ꙋ, гпⷭ҇жѐ всенепоро́чнаѧ:  и҆зба́ви ѡ҆бстоѧ́нїй къ тебѣ̀ притека́ющыѧ: сокрꙋшѝ  кова̑рства, и҆ низложѝ де́рзость воѡрꙋжа́ющисѧ безбо́жныхъ,  пречⷭ҇таѧ, на рабы̑ твоѧ̑. 
Степє́нна а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе і҆ѡа́нна,  зача́ло л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Наслѣ́дниче бж҃їй, соприча́стниче хрⷭ҇то́въ,  слꙋжи́телю гдⷭ҇ень, свѧ́те нїко́лае, по и҆́мени твоемꙋ̀  та́кѡ и҆ житїѐ твоѐ: спросїѧ́ бо сѣди́нѣ ра́зꙋмъ,  свидѣ́тельствоваше свѣ́тлость лица̀ твоегѡ̀ дꙋше́вное  неѕло́бїе, и҆звѣ́ствоваше кро́тость сло́ва молчали́вое.  жи́знь твоѧ̀ сла́вна, и҆ оу҆спе́нїе со ст҃ы́ми: молѝ ѡ҆  дꙋша́хъ на́шихъ. (с. 80) 
Канѡ́нъ бцⷣы со і҆рмосо́мъ на ѕ҃: И҆ ст҃а́гѡ два̀  канѡ́на на и҃. 
Канѡ́нъ бцⷣы. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Премꙋ́дрости бе́зднꙋ ро́ждшаѧ, ка̑пли мꙋ́дрости мѝ  и҆сто́чникъ благода́тнѡ точа́щїй, чⷭ҇таѧ, низпослѝ,  пѣсносло́вити бл҃года́тей твои́хъ пꙋчи́нꙋ. 
Пою́ тѧ, всепѣ́таѧ, ю҆́же воспѣва́ютъ а҆́гг҃лѡвъ  чи́ни, ꙗ҆́кѡ бг҃а ро́ждшꙋю препѣ́таго, є҆го́же всѧ̀  тва́рь воспѣва́етъ: ꙗ҆́кѡ просла́висѧ. 
И҆́нъ канѡ́нъ ст҃а́гѡ, є҆гѡ́же краегране́сїе: 
Тебѣ̀, нїко́лае, воспѣва́ю бжⷭ҇твенное пѣ́нїе. 
Творе́нїе ѳеофа́ново. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Вѣнцено́сецъ прⷭ҇то́лꙋ хрⷭ҇то́вꙋ, премꙋ́дре  нїко́лае, предстоѧ̀ со а҆́гг҃льскими вѡ́инствы,  просвѣще́нїе мѝ да́рꙋй, ѡ҆зарѧ́ющее дꙋшѝ моеѧ̀  ѡ҆мраче́нїе, ꙗ҆́кѡ да восхвалю̀, ра́дꙋѧсѧ, твою̀,  всебл҃же́нне, па́мѧть. 
Прославлѧ́ѧй всѧ̑ гдⷭ҇ь, того̀ сла́вѧщыѧ, тѧ̀  вѣ̑рнымъ прибѣ́жище дадѐ, напа́стей и҆збавлѧ́юща  притека́ющыѧ къ твоемꙋ̀ кро́вꙋ, нїко́лае, и҆ призыва́ющыѧ  тѧ̀ вѣ́рою и҆ любо́вїю, пресла́вне. 
Бг҃оро́диченъ: 
Сравни́тисѧ жела́нїе мѝ вложи́въ ѕмі́й вселꙋка́вый,  содѣ́телю, ꙗ҆́кѡ плѣ́нника восхи́ти. тобо́ю же,  всечⷭ҇таѧ, воззва́нъ бы́хъ, ѡ҆божи́всѧ и҆́стиннѣйше: ты́  бо, ѽ бг҃ома́ти, менѐ ѡ҆божи́вшаго родила̀ є҆сѝ. (с. 81) 
Дрꙋгі́й канѡ́нъ по а҆лфави́тꙋ, кромѣ̀ трⷪ҇чнѡвъ и҆  бг҃оро́дичнѡвъ. 
Гла́съ а҃. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̑ землѧ̀, и҆ весе́лїемъ воспо́йте лю́дїе, ꙗ҆́кѡ  просла́висѧ. 
Недоꙋмѣ́ннымъ ѧ҆зы́комъ и҆ оу҆стна́ми похвале́нїе  ма́лое и҆ моле́нїе принестѝ твоемꙋ̀, нїко́лае, прїидо́хъ  бг҃оподража́нномꙋ преизѧ́ществꙋ: но, ꙗ҆́кѡ богатода́вецъ,  сп҃са и҆ бг҃а ми́лостива пода́ждь мѝ. 
Человѣ́къ сы́й нбⷭ҇ный, равноа́гг҃ленъ на землѝ  ꙗ҆ви́лсѧ є҆сѝ, вдѡ́въ защи́тникъ гото́вый, и҆  оу҆трꙋжда́емыхъ ѿмсти́тель, и҆ всѣ̑мъ скорбѧ́щымъ въ  бѣда́хъ помо́щникъ, ѻ҆́ч҃е нїко́лае. 
Сказꙋ́етъ всѧ̀ подсо́лнечнаѧ, нїко́лае требл҃же́нне,  чꙋде́съ твои́хъ добродѣ́телей пꙋчи́нꙋ: ни́щїи предста́телѧ,  и҆ сироты̑ и҆ вдовы̑ пита́телѧ, и҆ слѣпі́и пꙋтевожда̀, вси́  же побо́рника. 
Трⷪ҇ченъ: 
Трⷪ҇цꙋ чествꙋ́ю несозда́ннꙋю, ѻ҆ц҃а̀ и҆ сн҃а со  дх҃омъ, сꙋщество̀ про́сто, бжⷭ҇тво̀, є҆стество̀  несѣко́мое, сꙋще́ственнѣ, трѝ ѵ҆поста̑си, раздѣлѧ́ѧ  ли́чнѡ и҆ по ѵ҆поста́си. 
Бг҃оро́диченъ: 
Безсѣ́меннѡ сло́во зачала̀ є҆сѝ є҆ди́наго ѿ  трⷪ҇цы, всенепоро́чнаѧ, и҆ сего̀ пло́тїю родила̀ є҆сѝ,  пребы́вши по ржⷭ҇твѣ̀ дв҃а, ꙗ҆́кѡ и҆ пре́жде. сего̀,  ꙗ҆́кѡ сн҃а твоего̀ и҆ бг҃а, ѡ҆ на́съ при́снѡ молѝ. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Небе́съ чистѣ́йшее цр҃е́во ѡ҆би́телище, бл҃года́тнѡ  (с. 82) ды́шꙋщїй вои́стиннꙋ и҆ благово́нный ра́й, наде́ждꙋ  хрⷭ҇тїа́нъ, бг҃ороди́тельницꙋ мою̀ воспѣва́ю. 
Сло́вомъ сло́во породила̀ є҆сѝ, сло́вомъ всѐ къ  сꙋществꙋ̀ приве́дшаго слове́сное є҆стество̀, кꙋ́пнѡ и҆  безслове́сное, безслове́сїѧ и҆збавлѧ́ющаго человѣ́ки,  всебл҃гослове́ннаѧ. 
И҆́нъ. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Нїко́лае бл҃же́нне, влⷣки и҆́скреннїй оу҆чени́къ  ты̀ бы́въ, спаса́еши къ тебѣ̀ притека́ющыѧ ѿ лю́тыхъ  бѣ́дъ и҆ сме́рти го́рькїѧ. 
Ѡ҆чи́сти рабы̑ твоѧ̑, грѣхѡ́въ ѡ҆ставле́нїе, ꙗ҆́кѡ  бл҃гъ, да́рꙋѧ, нїкола́а, твоегѡ̀ оу҆го́дника, ꙗ҆̀же къ  тебѣ̀ хода̑тайствы, многоми́лостиве. 
Бг҃оро́диченъ: 
Оу҆толѝ смꙋще́нїе дꙋшѝ моеѧ̀, пречⷭ҇таѧ, и҆  жи́знь ѡ҆кормѝ, всест҃а́ѧ, бг҃а ро́ждшаѧ, въ не́мже  оу҆тверди́сѧ се́рдце моѐ. 
И҆́нъ. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ  гдⷭ҇и. 
Скрижа́ль въ се́рдцы стѧжа́въ, бг҃омꙋ́дре, мно́гихъ  добродѣ́телей, напи́санꙋ безсме́ртнымъ и҆ пречи́стымъ  пе́рстомъ хрⷭ҇та̀ бг҃а, нїко́лае, па́че ме́да и҆ со́та  сла́дость то́чиши и҆зъ оу҆сте́нъ твои́хъ. 
Показа̀ бл҃года́ть на тебѣ̀ пресла́внѣ чꙋдеса̀,  нїко́лае: чи́стое бо житїѐ твоѐ, вои́стиннꙋ зла́та  свѣтлѣ́йши, ѡ҆блиста́етъ мра̑чныѧ дꙋ́шы заре́ю  бжⷭ҇твеннагѡ дх҃а. 
Живе́ши и҆ по сме́рти, во снѣ́хъ ꙗ҆́вѣ  ꙗ҆влѧ́ѧсѧ, и҆ ю҆́ношы ѿ сме́рти пресла́внѡ и҆зба́вилъ  є҆сѝ, вопїѧ̀ ꙗ҆́вѣ царю̀: не ѡ҆би́ди мꙋже́й, сꙋ́етною  за́вистїю ѡ҆клевета́нныхъ. (с. 83) 
Трⷪ҇ченъ: 
Ми́лостива бꙋ́ди мнѣ̀, всест҃а́ѧ трⷪ҇це, бж҃е  на́шъ, безмѣ́рными прегрѣшє́нїи ѡ҆скверни́вшемꙋ житїѐ,  ѻ҆́ч҃е, сн҃е и҆ дш҃е живы́й, соблюда́ющи мѧ̀ ѿвсю́дꙋ, и҆  при́снѡ неꙋѧ́звленна ѿ ско́рби. 
Бг҃оро́диченъ: 
Дае́ши, бцⷣе, спасе́нїѧ наде́ждꙋ рабѡ́мъ твои̑мъ,  и҆ въ нꙋ́ждахъ и҆ напа́стехъ скороте́чными моли́твами  соблюда́ти и҆ помога́ти предста́ни: ты́ бо є҆сѝ похвала̀  на́мъ вѣ̑рнымъ, приснодв҃о. 
Катава́сїа: Пре́жде вѣ̑къ: 
Сѣда́ленъ, гла́съ и҃. Подо́бенъ: Премꙋ́дрости: 
Возше́дъ на высотꙋ̀ добродѣ́телей, и҆ бжⷭ҇твенными  ѿтꙋ́дꙋ, ѻ҆́ч҃е, ѡ҆зари́всѧ сїѧ̑нїи чꙋде́съ, пресвѣ́телъ  вои́стиннꙋ ꙗ҆ви́лсѧ є҆сѝ мі́рови па́стырь, на́мъ въ  напа́стехъ сы́й предста́тель непобѣди́мь: тѣ́мже,  пресла́внѡ врага̀ побѣди́въ, лжꙋ̀ ѿгна́лъ є҆сѝ, и҆  человѣ́ки спа́слъ є҆сѝ ѿ сме́рти, нїко́лае, молѝ  хрⷭ҇та̀ бг҃а, грѣхѡ́въ ѡ҆ставле́нїе дарова́ти чтꙋ́щымъ  любо́вїю свѧтꙋ́ю па́мѧть твою̀. 
Сла́ва, дрꙋгі́й сѣда́ленъ, гла́съ то́йже: 
Рѣкꙋ̀ и҆сцѣле́нїй ѻ҆би́льнѣ и҆злива́ющꙋю и҆  и҆сто́чникъ тѧ̀ чꙋде́съ неѡскꙋ́дный показа̀, нїко́лае,  ми́лости бе́здна: тѧ́жкими бо недꙋ́гами го́рцѣ дрꙋчи́мїи,  и҆ ѕлоключе́ньми житїѧ̀ лю́тѣ мꙋ́чимїи, всѧ̑кїѧ скѡ́рби  цѣле́бнꙋю вои́стиннꙋ ѡ҆брѣта́ютъ лѣчбꙋ̀, те́плое твоѐ  защище́нїе. сегѡ̀ ра́ди вопїе́мъ тѝ: моли́сѧ хрⷭ҇тꙋ̀ бг҃ꙋ,  прегрѣше́нїй ѡ҆ставле́нїе дарова́ти пра́зднꙋющымъ любо́вїю  свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бж҃ества̀, и҆  ꙗ҆́кѡ млⷣнца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, (с. 84) досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Сме́рти оу҆́бѡ вина̀ земны̑мъ є҆́ѵа бы́сть,  совѣ́томъ ѕмі́ѧ: ты́ же, дв҃о чⷭ҇таѧ, ро́ждшаѧ сло́вомъ  сло́во, безсме́ртїѧ и҆ жи́зни хода́таица ꙗ҆ви́ласѧ є҆сѝ.  тѣ́мже досто́йнѡ пое́мъ тѧ̀. 
Дх҃омъ прⷪ҇ро́цы предзрѧ́ще тѧ̀, чⷭ҇таѧ, го́рꙋ,  две́рь, трапе́зꙋ, ст҃ы́й кївѡ́тъ, свѣ́щникъ, прⷭ҇то́лъ  жи́зни, ста́мнꙋ и҆ ѻ҆́дръ, бж҃їю мт҃рь въ гада́нїихъ тѧ̀  проѧви́ша. и҆́хже мы̀ зри́мъ сбытїѐ. 
И҆́нъ. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Прибли́живсѧ чи́стѣ зарѧ́мъ дꙋхѡ́внымъ,  свѣтоно́сецъ бы́лъ є҆сѝ, мі́ра просвѣща́ѧ концы̀,  всѣ̑мъ предста́тельствꙋѧ, и҆ всѧ̑ спаса́ѧ вѣ́рою, къ  тебѣ̀ притека́ющыѧ. 
И҆збавлѧ́ѧ ѿ сме́рти, ꙗ҆́кѡ ꙗ҆ви́лсѧ є҆сѝ  пе́рвѣе, нїко́лае, ю҆́ношы, прпⷣбне: та́кѡ и҆ ны́нѣ мѧ̀  спасѝ ѿ всѧ́кагѡ ѡ҆бстоѧ́нїѧ, и҆ напа́стей и҆ бѣ́дъ,  всеблаже́нне. 
Ѡ҆блиста́лъ є҆сѝ добродѣ́телей сїѧ́ньми,  всеблаже́нне, подража́тель преизрѧ́днѣйшїй твоегѡ̀ влⷣки  бы́въ, спаса́еши же, призыва́емь, благоговѣ́нїемъ и҆  любо́вїю тѧ̀ сла́вѧщыѧ. 
Бг҃оро́диченъ: 
На́йде на тѧ̀ влⷣка тва́ри воплоща́емь, и҆ спаса́ѧ,  ꙗ҆́кѡ бл҃гоꙋтро́бенъ, всего́ мѧ человѣ́ка: тѣ́мже  вѣ́рнїи бцⷣꙋ тѧ̀ сла́вимъ. (с. 85) 
И҆́нъ. І҆рмо́съ: 
Же́злъ и҆зъ ко́рене і҆ессе́ева и҆ цвѣ́тъ ѿ негѡ̀,  хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀, хва́льный,  приѡсѣне́нныѧ ча́щи, прише́лъ є҆сѝ вопло́щсѧ ѿ  неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
И҆менова́нїе твоѐ, є҆ди́но вои́стиннꙋ призыва́емо,  ѿ всѣ́хъ вра́жїихъ совѣ̑тъ ско́рѡ и҆збавлѧ́етъ зовꙋ́щыѧ  тебѣ̀ те́плѣ, свѧще́нне нїко́лае: ꙗ҆́кѡ пе́рвѣе воевѡ́ды  и҆зба́вилъ є҆сѝ, спасѝ и҆ на́съ ѿ всѧ́кагѡ лю́тагѡ  ѡ҆бстоѧ́нїѧ. 
Престо́лꙋ предстоѧ̀ бж҃їю, моли́ти прилѣ́жнѡ,  мꙋ́дре, не преста́й ѡ҆ всѣ́хъ на́съ, твои́хъ вѣ́рныхъ  рабѣ́хъ, чꙋ́дне нїко́лае: да ѻ҆гнѧ̀ вѣ́чнагѡ и҆зба́вимсѧ,  и҆ ѿ врагѡ́въ, ѧ҆зы́ка лꙋка́вагѡ и҆ ѡ҆ѕлобле́нїѧ. 
Врачева̑нїѧ то́чиши всю́дꙋ вѣ́рою къ тебѣ̀  притека́ющымъ, и҆ ѿ оу҆́зъ и҆збавлѧ́еши всѧ̑. тѣ́мже  печа́ль на́шꙋ въ ра́дость преложѝ твои́ми бг҃опрїѧ́тными  моли́твами, нїко́лае пресвѣ́тле, низлага́ѧ го́рдость  врагѡ́въ на́шихъ. 
Трⷪ҇ченъ: 
Безнача́льнагѡ бжⷭ҇тва̀ нача́ло ѻ҆ц҃а̀, и҆ сн҃а  чтꙋ̀, и҆ дх҃а почита́ю всест҃а́го: всѧ́ческихъ  вседѣ́тельное, є҆ди́нственное, несѣко́мое, тремѝ  характи́ры и҆ ли́цы раздѣлѧ́емое при́снѡ, є҆ди́но црⷭ҇тво  нераздѣ́льное. 
Бг҃оро́диченъ: 
Ты̀ вои́стиннꙋ па́че земны́хъ и҆ нбⷭ҇ныхъ  честнѣ́йши є҆ди́на є҆сѝ, бг҃ороди́тельнице: всѣ́хъ бо  творца̀ во оу҆тро́бѣ зачала̀ є҆сѝ, пло́тїю ве́щною  ѡ҆дѣ́ѧна, ро́ждши безъ сѣ́мене, ѽ новолѣ́пнагѡ зрѣ́нїѧ! 
Катава́сїа: Же́злъ и҆зъ ко́рене і҆ессе́ева: 
Пѣ́снь є҃. І҆рмо́съ: 
Свѣ́тлый на́мъ возсїѧ́й свѣ́тъ присносꙋ́щный,  оу҆́тренюющымъ ѡ҆ сꙋдьба́хъ за́повѣдей твои́хъ, влⷣко  чл҃вѣколю́бче, хрⷭ҇тѐ, бж҃е на́шъ. (с. 86) 
Ꙗ҆́кѡ кївѡ́тъ, честна́ѧ, свѧще́нїѧ, и҆ ꙗ҆́кѡ  ѻ҆гнеѻбра́зный престо́лъ ст҃ъ, и҆ ꙗ҆́кѡ пала́та  ѡ҆свѧще́нна, влⷣчце, вмѣсти́ла є҆сѝ бг҃а вседержи́телѧ. 
Мт҃ь неискꙋсомꙋ́жнаѧ въ дѣ́вахъ, ты̀ па́ки дв҃а въ  ма́терехъ, є҆ди́на пречⷭ҇таѧ, ꙗ҆ви́ласѧ є҆сѝ: бг҃а бо  неизрече́ннѡ родила̀ є҆сѝ, є҆стество̀ воздаю́щаго. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Бг҃олѣ́пнымъ житїе́мъ, требл҃же́нне, просвѣща́емь  ѡ҆сꙋждє́нныѧ непра́веднымъ и҆зрече́нїемъ оу҆мре́ти,  предста́въ, и҆зба́вилъ є҆сѝ, влⷣцѣ хрⷭ҇тꙋ̀ зовꙋ́щыѧ:  и҆но́гѡ бо, ра́звѣ тебє̀, бо́га не зна́емъ. 
На нб҃сѣ́хъ присносꙋ́щнꙋю сла́вꙋ ны́нѣ зрѧ̀, и҆  неизглаго́ланныѧ и҆ бжⷭ҇твенныѧ зарѝ свѣтлѣ́йшими  наслажда́ѧсѧ сїѧ̑нїи, покры́й мѧ̀ предста́тельствомъ  твои́мъ, преподо́бне, оу҆го́дниче хрⷭ҇то́въ всече́стне. 
Бг҃оро́диченъ: 
Да тво́й взы́щеши ѻ҆́бразъ, погребе́нный  страстьмѝ, сп҃се, нбⷭ҇ныхъ оу҆таи́всѧ си́лъ, вопло́щсѧ  и҆зъ дв҃ы, ꙗ҆ви́лсѧ є҆сѝ тебѣ̀ зовꙋ́щымъ: и҆но́гѡ,  ра́звѣ тебє̀, бо́га не зна́емъ. 
И҆́нъ. І҆рмо́съ: 
Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ:  тѣ́мъ, бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Проповѣ́дꙋетъ твоѧ̑, ѻ҆́ч҃е, чꙋдеса̀, ны́нѣ  мѵ́ръ, велича́йшаѧ митропо́лїа и҆ лѷкі́йскаѧ є҆па́рхїа, и҆  всѧ̑ ѻ҆те́чєствїѧ твоѧ̑ чꙋдодѣ̑йства, и҆́миже всѧ̑ ѿ  болѣ́зней и҆ скорбе́й и҆збавлѧ́еши, бг҃облаже́нне нїко́лае. 
Пита́тель вдѡ́въ и҆ ѻ҆те́цъ сиро́тъ, помо́щникъ (с.  87) сꙋ́щымъ въ ско́рбехъ всеизрѧ́днѣйшїй, пла́чꙋщымъ  оу҆тѣше́нїе, па́стырь и҆ пꙋтево́ждь всѣ́хъ блꙋдѧ́щихъ,  нїко́лае, сы́й, и҆ на́съ твои́ми моли́твами ѿ бѣ́дъ  и҆зба́ви. 
Преста́вилсѧ є҆сѝ ѿ землѝ къ невеще́ствєннымъ  ѻ҆би́телемъ, и҆дѣ́же зри́ши добро́тꙋ неизрече́ннꙋю  хрⷭ҇то́вꙋ, и҆ а҆́гг҃льскимъ во́инствѡмъ собесѣ́дникъ  ꙗ҆ви́лсѧ є҆сѝ. тѣ́мже, со а҆пⷭ҇лы и҆ съ мꙋ́чєники  ликꙋ́ѧ, прилѣ́жнѡ влⷣцѣ всѣ́хъ, ѻ҆́ч҃е нїко́лае, ѡ҆  на́съ моли́сѧ. 
Трⷪ҇ченъ: 
Собезнача̑льнаѧ трѝ є҆динопрестѡ́льнаѧ,  нераздѣ́льнагѡ же є҆ди́нагѡ бжⷭ҇тва̀ сла́влю самовла̑стнаѧ  ли́ца ꙗ҆́вѣ, и҆́мже и҆зъ не сꙋ́щагѡ приведо́хсѧ во є҆́же  бы́ти, со а҆́гг҃лы зовы́й: ст҃ъ, ст҃ъ, ст҃ъ є҆сѝ, гдⷭ҇и. 
Бг҃оро́диченъ: 
Человѣ́кѡмъ спасе́нїе всѣ̑мъ и҆ оу҆пова́нїе,  ꙗ҆́же предварѧ́ющи є҆ди́на и҆ спаса́ющи, помозѝ и҆ ны́нѣ  на́мъ, вопїю́щымъ тебѣ̀, чⷭ҇таѧ, и҆ призыва́ющымъ тѧ̀  при́снѡ во ѡ҆бстоѧ́нїи лю́тыхъ: предста́тельницы бо и҆  и҆ны́ѧ, ра́звѣ тебє̀, по бз҃ѣ не и҆́мамы. 
Катава́сїа: Бг҃ъ сы́й ми́ра: 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Застꙋпле́нїе вѣ́рныхъ, и҆ печа́льныхъ ра́достное  весе́лїе, ра́достїю ѡ҆богатѝ дꙋхо́вною рабы̑ твоѧ̑,  жела́ющыѧ застꙋпле́нїѧ твоегѡ̀. 
Нб҃о слове́сное, хра́мъ пречⷭ҇тый, ст҃ы́й кївѡ́тъ,  краснѣ́йшїй бж҃їй ра́й, въ не́мже дре́во жи́зни моеѧ̀, да  пое́тсѧ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
И҆́же побѣ́ды, нїко́лае, вѣне́цъ на твое́мъ  версѣ̀ (с. 88) досто́йнѡ положи́сѧ: ꙗ҆́кѡ побѣди́тель  оу҆́бѡ и҆зрѧ́днѣйшїй, тѧ̀ призыва́ющыѧ спасѝ. 
Оу҆мерщвле́на мѧ̀, блаже́нне, прегрѣше́ньми, и҆  страсте́й треволне́ньми погрꙋжа́ема, ꙗ҆ви́всѧ, спасѝ ко  приста́нищꙋ бжⷭ҇твенныѧ во́ли. 
Бг҃оро́диченъ: 
На тѧ̀ надє́жды возложи́хъ, мт҃и приснодв҃о,  спасе́нїѧ моегѡ̀, и҆ тѧ̀ предста́тельницꙋ полага́ю жи́зни,  тве́рдꙋ же и҆ непоколеби́мꙋ. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее, про́йде сохра́ншее не тлѣ́ннꙋ. є҆гѡ́же  бо не пострада̀ и҆стлѣ́нїѧ ро́ждшꙋю сохранѝ неврежде́ннꙋ. 
Но́вый ꙗ҆ви́лсѧ є҆сѝ а҆враа́мъ, нїко́лае, ꙗ҆́кѡ  є҆диноро́дна бо сы́на приве́лъ є҆сѝ оу҆ма̀ влⷣцѣ  твоемꙋ̀, безкрѡ́вныѧ жє́ртвы приносѧ̀ при́снѡ. ѿѻнꙋ́дꙋже  благослови́лсѧ є҆сѝ, ꙗ҆́кѡ страннолю́бецъ, ѻ҆́ч҃е, и҆  трⷪ҇цы бы́лъ є҆сѝ ѻ҆би́тель бжⷭ҇твенна и҆ непоро́чна. 
Стра̑нна и҆ оу҆жа̑сна содѣва́еши чꙋдеса̀,  нїко́лае, по все́й землѝ и҆ въ мо́ри дале́че  бѣ́дствꙋющымъ, скороте́чными моли́твами предста́тельствꙋѧ,  немощны̑мъ вра́чь, и҆ ни́щымъ пита́тель, побѣ́ды на врагѝ  тезоимени́тъ лю́демъ вѣ̑рнымъ ꙗ҆влѧ́ѧсѧ. 
Ѻ҆́комъ оу҆́мнымъ прови́дѧ бꙋ̑дꙋщаѧ, оу҆че́нїй  пра́выхъ напо́лнилъ є҆сѝ всѧ̑ концы̀: є҆диносꙋ́щна  ѻ҆ц҃ꙋ̀ сн҃а возвѣща́ѧ на́мъ, а҆́рїево неи́стовство  потреби́лъ є҆сѝ, сто́лпъ правосла́вныѧ вѣ́ры, честна̑ѧ  твоѧ̑ предложи́въ и҆справлє́нїѧ. 
Трⷪ҇ченъ: 
Чтꙋ̀ и҆ почита́ю трⷪ҇цꙋ нераздѣ́льнꙋю, тремѝ ли́цы  раздѣлѧ́емꙋю при́снѡ, соединѧ́емꙋю же сꙋщество́мъ и҆  є҆стество́мъ, ꙗ҆́кѡ є҆ди́но нача́ло, ѻ҆ц҃а̀, и҆ сн҃а, и҆  дх҃а ст҃а́гѡ, (с. 89) всѣ́ми держа́внѡ влⷣчествꙋющꙋю, и҆  всѧ̑ соблюда́ющꙋю, ꙗ҆́кѡ хо́щетъ. 
Бг҃оро́диченъ: 
Ве́сь вопло́щсѧ во оу҆тро́бѣ твое́й, пречⷭ҇таѧ,  хрⷭ҇то́съ бг҃ъ, безъ сѣ́мене роди́сѧ: не стерпѣ́ бо  свои́хъ рꙋ́къ созда́нїе зрѣ́ти ѿ льсти́вагѡ мꙋ́чимо,  прїи́де рабозра́чнымъ ѻ҆́бразомъ, человѣ́ческїй ро́дъ  и҆зба́вити. 
Катава́сїа: И҆зъ оу҆тро́бы і҆ѡ́нꙋ: 
Конда́къ гла́съ г҃. Подо́бенъ: Дв҃а дне́сь: 
Въ мѵ́рѣхъ, свѧ́те, свѧщеннодѣ́йствитель  показа́лсѧ є҆сѝ, хрⷭ҇то́во бо, прпⷣбне, є҆ѵⷢ҇лїе  и҆спо́лнивъ, положи́лъ є҆сѝ дꙋ́шꙋ твою̀ ѡ҆ лю́дехъ  твои́хъ, и҆ спа́слъ є҆сѝ непови̑нныѧ ѿ сме́рти. сегѡ̀  ра́ди ѡ҆свѧти́лсѧ є҆сѝ, ꙗ҆́кѡ вели́кїй таи́нникъ бж҃їѧ  бл҃года́ти. 
І҆́косъ: 
Воспои́мъ ны́нѣ ст҃и́телѧ пѣ́сньми, мѵ̑рскимъ  лю́демъ па́стырѧ и҆ оу҆чи́телѧ, да моли́твами є҆гѡ̀  просвѣти́мсѧ: се́ бо ꙗ҆ви́сѧ чи́стъ ве́сь, нетлѣ́ненъ  дꙋ́хомъ, хрⷭ҇тꙋ̀ приносѧ̀ же́ртвꙋ непоро́чнꙋ, чи́стꙋ, бг҃ꙋ  бл҃гопрїѧ́тнꙋ, ꙗ҆́кѡ ст҃и́тель ѡ҆чище́нъ и҆ дꙋше́ю и҆  тѣ́ломъ. тѣ́мже сы́й и҆́стиннѡ цр҃кве предста́тель и҆  побо́рникъ сеѧ̀, ꙗ҆́кѡ вели́кїй таи́нникъ бж҃їѧ бл҃года́ти. 
Пѣ́снь з҃. І҆рмо́съ: 
Пе́щь, сп҃се, ѡ҆роша́шесѧ, ѻ҆́троцы же, ликꙋ́юще,  поѧ́хꙋ: ѻ҆ц҃є́въ бж҃е, бл҃гослове́нъ є҆сѝ. 
Высоча́йшїй, нб҃о тѧ̀ ѡ҆дꙋшевле́нное, черто́гъ же,  чи́стаѧ, бл҃года́тнѡ ѡ҆крꙋже́нъ, златоѻбра́знꙋю порфѵ́рꙋ и҆  ра́й показа̀. 
Оу҆твердѝ оу҆ма̀ моегѡ̀ враще́нїе, помышле́нїе  мѧте́жно оу҆крѣпѝ на недви́жимомъ ка́мени покро́вомъ  твои́мъ, мт҃и дв҃о. 
И҆́нъ. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. (с. 90) 
Ѻ҆́стромꙋ и҆скꙋше́нїю впадо́хъ, лю́тѣ  пострѣка́емь, и҆ ко вратѡ́мъ а҆́да прибли́жихсѧ, скорбьмѝ  поража́емь, спаси́ мѧ моли́твами твои́ми, бл҃же́нне, и҆  возста́ви пою́ща: бл҃гослове́нъ, є҆сѝ, бж҃е ѻ҆тє́цъ  на́шихъ. 
Незаходи́магѡ свѣ́та невеще́ственными лꙋча́ми  ѡ҆блиста́емь, сꙋ́щыѧ во тмѣ̀ скорбе́й ѡ҆ѕло́блєнныѧ  и҆схи́ти, и҆ къ просвѣще́нїю весе́лїѧ наста́ви пою́щыѧ:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Молѝ хрⷭ҇та̀, сн҃а твоего̀ и҆ бг҃а, дв҃о  бг҃ороди́тельнице, прода̑нныѧ лю́тыми прегрѣше́ньми и҆  ле́стьми ѕмїи́ными, кро́вїю є҆гѡ̀ честно́ю и҆зба́витисѧ  пою́щымъ: бл҃гослове́нъ є҆сѝ, бж҃е ѻ҆тє́цъ на́шихъ. 
И҆́нъ. І҆рмо́съ: 
Ѻ҆́троцы благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѝ пла́мене стоѧ́ще поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Всѧ́кихъ лю́тыхъ недꙋ̑гъ вра́чь всеизрѧ́днѣйшїй,  ѻ҆́ч҃е нїко́лае, ꙗ҆ви́всѧ, дꙋшѝ моеѧ̀ не́мощь  и҆сцѣли́въ, пода́ждь мѝ благоздра́вїе вопи́ти: ѻ҆тцє́въ  бж҃е, бл҃гослове́нъ є҆сѝ. 
И҆зба́вивъ дре́вле воевѡ́ды ѿ сме́рти, ст҃е, и҆  ты́ѧ воздви́глъ є҆сѝ пѣ́ти и҆ сла́вити сп҃са хрⷭ҇та̀ съ  вѣ́рою те́плою, и҆̀же и҆ взыва́хꙋ: ѻ҆тцє́въ бж҃е,  бл҃гослове́нъ є҆сѝ. 
Премꙋ́дрости ча́ши прибли́живсѧ та́инственнѡ,  оу҆стна́ми твои́ми, ѻ҆́ч҃е нїко́лае, ка̑пли ѡ҆дожде́нїѧ  поче́рплъ є҆сѝ, па́че ме́да и҆ со́та, лю́демъ повелѣва́ѧ  вопи́ти: ѻ҆тцє́въ бж҃е, бл҃гослове́нъ є҆сѝ. 
Трⷪ҇ченъ: 
Трⷪ҇це, тѧ̀ воспѣва́емъ, є҆ди́нице  трисїѧ́тельнѣйшаѧ, є҆диносꙋ́щнаѧ, ѻ҆́ч҃е, сн҃е и҆ дш҃е  ст҃ы́й: въ ни́хже всѝ крести́вшесѧ воспѣва́емъ: ѻ҆тцє́въ  бж҃е, бл҃гослове́нъ є҆сѝ. 
Бг҃оро́диченъ: 
Ꙗ҆́кѡ всѣ́хъ тва́рей вы́шши є҆сѝ, бцⷣе, моли́сѧ  твоемꙋ̀ (с. 91) сн҃ꙋ и҆ бг҃ꙋ, и҆зба́витисѧ мꙋ́ки  чествꙋ́ющымъ тѧ̀ вои́стиннꙋ и҆ сла́вѧщымъ: ѻ҆тцє́въ бж҃е,  бл҃гослове́нъ є҆сѝ. 
Катава́сїа: Ѻ҆́троцы благоче́стїю совоспита́ни: 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте сщ҃е́нницы, просла́вите,  ѻ҆́троцы, бл҃гослови́те лю́дїе и҆ превозноси́те во всѧ̑  вѣ́ки. 
Ꙗ҆́кѡ ѡ҆дꙋшевле́нный черто́гъ и҆ вдохнове́ннаѧ  червлени́ца, хламѵ́да червленоша́рнаѧ всѣ́хъ цр҃ѧ̀  ꙗ҆ви́ласѧ є҆сѝ, дв҃о, и҆ порфѵ́ра, и҆зъ неѧ́же пло́ть  сопросїѧ̀ бг҃очеловѣ́ка сло́ва. 
Зачала̀ є҆сѝ, пречⷭ҇таѧ, всю̀ тва́рь го́рстїю  содержа́щаго, ꙗ҆́кѡ зижди́телѧ и҆ бг҃а, неизрече́ннѡ,  непости́жнѡ, на́съ ра́ди по на́мъ чл҃вѣ́ка бы́вша, и҆  є҆́же бѣ̀ не ѿстꙋ́пльша. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Ꙗ҆́кѡ бл҃гъ и҆ сострада́теленъ, во глꙋбинѣ̀  напа́стей лю́тѣ содержи̑мыѧ свободѝ, бл҃же́нне нїко́лае,  ѿ содержа́щихъ лю́тыхъ разрѣше́нїе подаѧ̀ моли́твами  твои́ми, ꙗ҆̀же ко сп҃сꙋ хрⷭ҇тꙋ̀, свѧщеннотаи́нниче. 
Тайново́ждь сꙋ́щихъ па́че оу҆ма̀, ст҃ы́хъ  слꙋжи́тель и҆ нбⷭ҇ныхъ сы́й, бг҃омꙋ́дре: а҆рхїере́й же  вѣ́ренъ, прегрѣше́нїй ѡ҆ставле́нїѧ просѝ ѿ сп҃са  на́шегѡ, свѧщенноѧвле́нне. 
Бг҃оро́диченъ: 
И҆знемога́етъ мо́й ны́нѣ оу҆́мъ, во глꙋбинꙋ̀  впа́дъ безче́стїѧ, ꙗ҆́кѡ ѿвсю́дꙋ разли́чными ѡ҆б̾ѧ́тъ  є҆́смь ѕлы́ми: но ты̀, дв҃о, и҆сцѣлѝ, безстра́стїѧ  свѣ́томъ ѡ҆дѣва́ющи. 
И҆́нъ. І҆рмо́съ: 
Чꙋ́да преесте́ственнагѡ, росода́тельнаѧ и҆з̾ѡбразѝ  пе́щь ѻ҆́бразъ: (с. 92) не бо̀, ꙗ҆̀же прїѧ́тъ, пали́тъ  ю҆́ныѧ, ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Чи́ни патрїа́рхѡвъ и҆ а҆пⷭ҇лѡвъ, и҆  свѧщенномч҃никѡвъ собо́ри, и҆ прⷪ҇ро́кѡвъ сосло́вїе, ве́сь  собо́ръ по́стническїй бл҃жа́тъ бжⷭ҇твенное житїѐ твоѐ, съ  ни́миже и҆ мы̀ вопїе́мъ: да благослови́тъ тва́рь всѧ̀ гдⷭ҇а,  и҆ превозно́ситъ є҆го̀ во вѣ́ки. 
Высоча́йшїй всецр҃ю̀, великодержа́вне, моли́твами  прпⷣбнагѡ па́стырѧ жи́знь оу҆мирѝ всѣ́хъ, сло́ве,  хрⷭ҇тїа́нъ, побо́рствꙋѧ на ва́рвары, да тебѣ̀ хрⷭ҇тꙋ̀  зове́мъ: да благослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Свѣ́томъ просвѣ́щсѧ непристꙋ́пнымъ, ѻ҆́ч҃е, дꙋ́шы  сꙋ́щихъ въ ско́рби ѡ҆зарѧ́еши, разорѧ́ѧ всю̀ мра́чнꙋю тмꙋ̀  напа́стей, ѡ҆блиста́въ же весе́лїемъ сердца̀ на̑ша. и҆́миже  далечесїѧ́тельнѡ просвѣща́еми, вопїе́мъ: да благослови́тъ  тва́рь всѧ̀ гдⷭ҇а, и҆ превозно́ситъ во всѧ̑ вѣ́ки. 
Трⷪ҇ченъ: 
Живо́тъ и҆ животы̀, и҆ є҆ди́нъ и҆ трѝ свѣ́ты,  трⷪ҇цꙋ вѣ́рнѡ воспѣва́емъ, ѻ҆ч҃єскимъ возслѣ́дꙋюще  бжⷭ҇твєннымъ и҆́стиннѡ оу҆че́нїємъ, ѻ҆ц҃а̀ и҆ сн҃а, и҆  дх҃а ст҃а́гѡ. съ ни́миже, благоче́ствꙋюще, воспои́мъ: да  благослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Бг҃оро́диченъ: 
Чꙋ́до страннолѣ́пно кꙋпина̀ ѻ҆́бразъ проѡбразѝ,  чⷭ҇таѧ ѻ҆трокови́це, горѧ́щи неѡпа́льна дре́вле на горѣ̀  сїна́йстѣй, та́йнꙋ ржⷭ҇тва̀ твоегѡ̀ прописꙋ́ющи: ѻ҆́гнь бо  въ тѧ̀ бжⷭ҇тва̀ всели́выйсѧ невре́днꙋ тѧ̀ соблюдѐ. є҆го́же  воспѣва́емъ во всѧ̑ вѣ́ки. 
Катава́сїа: Чꙋ́да преесте́ственнагѡ: (с. 93) 
Пѣ́снь ѳ҃. І҆рмо́съ: 
Живопрїе́мный и҆сто́чникъ приснотекꙋ́щїй,  свѣтоно́сный свѣти́льникъ бл҃года́ти, хра́мъ  ѡ҆дꙋшевле́нный сѣ́нь пречⷭ҇тꙋю, нб҃сѐ и҆ землѝ  простра́ннѣйшꙋю, бцⷣꙋ, вѣ́рнїи велича́емъ. 
Стрꙋю̀ бл҃года́ти твоеѧ̀ и҆сточи́ ми, пла́менемъ  ѕлоключе́нїй ѡ҆палѧ́емꙋ, и҆ лю́тѣ и҆стаѧва́емꙋ,  и҆сто́чниче, благода́тнѡ точа́щїй, ро́ждшаѧ рѣкꙋ̀  благода́тей, и҆зъ неѧ́же пїѧ́й, вжа́ждетсѧ никогда́же. 
Ꙗ҆́кѡ жениха́ тѧ кра́сный черто́гъ, ꙗ҆́кѡ влⷣчню  пала́тꙋ ѡ҆дꙋшевле́ннꙋ, ꙗ҆́кѡ порфѵ́рꙋ всезлатꙋ́ю, ꙗ҆́кѡ  кра́снѣйшее ѻ҆би́телище хрⷭ҇то́во, влⷣчце всѣ́хъ,  оу҆молѧ́ющаго тѧ̀, спаси́ мѧ. 
И҆́нъ. І҆рмо́съ: 
Безнача́льна роди́телѧ сн҃ъ бг҃ъ и҆ вопло́щсѧ ѿ  дв҃ы на́мъ ꙗ҆ви́сѧ, ѡ҆мрачє́ннаѧ просвѣти́ти, собра́ти  расточє́ннаѧ. тѣ́мъ всепѣ́тꙋю бцⷣꙋ велича́емъ. 
Свѣща́ми бл҃года́ти, бг҃омꙋ́дре, просвѣща́емь, и҆  свѣти́льникъ благоче́стїѧ ꙗ҆́вѣ бы́лъ є҆сѝ, сꙋ́щыѧ въ  напа́стехъ спаса́еши, и҆ сꙋ́щыѧ во глꙋбинѣ̀ морстѣ́й  и҆збавлѧ́еши, и҆ пита́еши а҆́лчꙋщыѧ пресла́внѡ,  всеблаже́нне. 
И҆́же въ раѝ сла́дости ны́нѣ водворѧ́ѧсѧ, и҆  неизрече́ннꙋю сла́вꙋ ꙗ҆́снѡ зрѧ̀, ѿ нбⷭ҇ныхъ крꙋ̑гъ  пѣвцы̀ твоѧ̑ назира́еши, ѿ страсте́й и҆збавлѧ́ѧ,  бг҃оно́се всеблаже́нне. 
Бг҃оро́диченъ: 
Премꙋ́дрость, и҆ си́лꙋ, и҆ сло́во ѵ҆поста́сное  ѻ҆́ч҃ее, бг҃ома́ти чⷭ҇таѧ, родила̀ є҆сѝ, ѿ твои́хъ  пречⷭ҇тыхъ крове́й сво́й хра́мъ прїи́мшꙋю, и҆ семꙋ̀ по  соедине́нїю соедини́вшꙋюсѧ нераздѣ́льнѡ. 
И҆́нъ. І҆рмо́съ: 
Та́инство стра́нное ви́жꙋ и҆ пресла́вное: не́бо,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ: є҆го́же, воспѣва́юще, велича́емъ. 
Ликовствꙋ́емъ дꙋхо́внѡ всѝ празднолю́бцы, нб҃са̀  (с. 94) весели́тесѧ, го́ры же и҆ хо́лми, цр҃кви и҆ дѣ́въ  ли́цы, и҆ по́стникѡвъ свѣ́тлость, въ па́мѧти  всеблаже́ннагѡ: въ не́йже, соше́дшесѧ, сп҃са велича́емъ. 
Да пою́тъ пѣ́сньми непреста́ннѡ всѝ концы̀,  похва́льными вѣнцы̑ ве́рхъ нїкола́а оу҆краша́юще ꙗ҆́вѣ,  оу҆го́дника хрⷭ҇та̀ бг҃а: є҆гѡ́же моли́твами ѿ страсте́й  же и҆ бѣ́дъ да и҆зба́вимсѧ. 
Ꙗ҆́кѡ досто́йное прїимѝ пѣ́нїе, нїко́лае, ма́лагѡ  трꙋда̀ сегѡ̀, ꙗ҆́коже хрⷭ҇то́съ прїѧ́тъ вдовы̀ два̀  лє́пта. не возгнꙋша́йсѧ ѻ҆каѧ́ннагѡ страстьмѝ, не  гордѧ́сѧ бо, треблаже́нне, дерзнꙋ́хъ. 
Трⷪ҇ченъ: 
Соединѧ́етсѧ є҆диносꙋ́щною во́лею трⷪ҇ца:  раздѣлѧ́етсѧ же па́ки ли́чнѡ нераздѣ́льнѣ, соблюда́ющи  держа́вꙋ при́снѡ, ѻ҆ц҃ъ, сн҃ъ, и҆ дх҃ъ живы́й, є҆ди́нъ  трїѷпоста́сный бг҃ъ, є҆го́же велича́емъ. 
Бг҃оро́диченъ: 
Потреби́сѧ всѧ́ка печа́ль ржⷭ҇тво́мъ твои́мъ, и҆  ѿѧ́тъ гдⷭ҇ь рыда́нїе и҆ пла́чь, и҆ всѧ́кꙋ сле́зꙋ ѿ  всѧ́кагѡ лица̀ земноро́дныхъ, чⷭ҇таѧ бцⷣе неискꙋсобра́чнаѧ.  ѡ҆ тебѣ̀ и҆ мы̀ до́лги и҆сполнѧ́емъ. 
Катава́сїа: Та́инство стра́нное: 
Свѣти́ленъ. Подо́бенъ: Жєны̀ оу҆слы́шите. 
Вели́каго а҆рхїпа́стырѧ и҆ і҆ера́рха всѝ,  предсѣда́телѧ мѷрлѷкі́йскаго нїкола́а восхва́лимъ: мно́ги  бо мꙋ́жы спасѐ, непра́веднѡ оу҆мре́ти и҆мꙋ́щыѧ. и҆ царю̀  ꙗ҆влѧ́етсѧ со а҆вла́вїемъ во снѣ̀, рѣшѧ̀ непра́ведный  сꙋ́дъ. 
Сла́ва: 
Вельми́ тѧ просла́ви въ чꙋдесѣ́хъ гдⷭ҇ь, и҆ жи́ва  и҆ по концѣ̀, і҆ера́рше нїко́лае: кто́ бо ѿ любвѐ вѣ́ры  то́кмѡ ст҃о́е твоѐ и҆́мѧ призове́тъ, и҆ не а҆́бїе  оу҆слы́шанъ, те́пла тѧ̀ предста́телѧ ѡ҆брѣта́етъ; 
И҆ ны́нѣ, бг҃оро́диченъ: 
Мꙋ́дрость ѵ҆поста́снꙋю, и҆ сло́во пресꙋ́щественное,  и҆ (с. 95) врача̀ всѣ́хъ хрⷭ҇та̀ ро́ждши, дв҃о, гноє́нїѧ  и҆ ꙗ҆́звы дꙋшѝ моеѧ̀ и҆сцѣлѝ лю̑тыѧ и҆ многовре́мєнныѧ,  и҆ срⷣца моегѡ̀ стра̑стнаѧ помышлє́нїѧ оу҆мертвѝ. 
На хвали́техъ стїхи̑ры, на ѕ҃, гла́съ а҃.  Самогла́сны. 
Воззрѣ́въ неꙋкло́ннѡ на высотꙋ̀ ра́зꙋма, и҆  оу҆зрѣ́въ неѧвле́ннѡ премꙋ́дрости глꙋбинꙋ̀, твои́ми  оу҆че́ньми мі́ръ ѡ҆богати́лъ є҆сѝ, ѻ҆́ч҃е. ѡ҆ на́съ  при́снѡ моли́сѧ хрⷭ҇тꙋ̀, свѧти́телю нїко́лае. 
Человѣ́че бж҃їй, и҆ вѣ́рный оу҆го́дниче, и҆  строи́телю тогѡ̀ та̑инъ, и҆ мꙋ́жꙋ жела́нїй дꙋхо́вныхъ,  сто́лпе ѡ҆дꙋшевле́нный, и҆ вдохнове́нный ѻ҆́бразъ: ꙗ҆́кѡ  бжⷭ҇твенное бо сокро́вище тѧ̀ мѵ́рскаѧ цр҃ковь, чꙋдѧ́щисѧ,  прїѧ́ла є҆́сть, и҆ моли́твенника ѡ҆ дꙋша́хъ на́шихъ. 
И҆́ны стїхи̑ры, гла́съ то́йже. Подо́бенъ: Нбⷭ҇ныхъ  чинѡ́въ: 
Цр҃кѡ́вныѧ цвѣ́ты ѡ҆блета́ѧ, ꙳ ꙗ҆́коже птене́цъ  вы́шнѧгѡ гнѣзда̀ а҆́гг҃льскагѡ, ꙳ нїко́лае требл҃же́нне, ꙳  зове́ши при́снѡ къ бг҃ꙋ ѡ҆ всѣ́хъ на́съ, ꙳ и҆̀же въ  нꙋ́ждныхъ бѣда́хъ и҆ и҆скꙋше́нїихъ, ꙳ и҆ и҆збавлѧ́еши  моли́твами твои́ми. 
Свѧще́нныѧ ѻ҆де́жды красотꙋ̀ ꙳ дѣ́ѧтельными  содѣ́лалъ є҆сѝ добродѣ́тельми свѣтлѣ́йшꙋю, ꙳ ѻ҆́ч҃е  бг҃оно́се. ꙳ тѣ́мже на́мъ свѧщеннодѣ́йствꙋеши ди̑внаѧ, ꙳  сла́вныхъ чꙋде́съ свѧщеннодѣ́телю, ꙳ лю́тыхъ и҆збавлѧ́ѧ  ны̀. 
Неви́димыхъ добрѡ́ты проходѧ̀, ꙳ стра́шнꙋю ѻ҆́нꙋ  разꙋмѣ́лъ є҆сѝ ꙳ сла́вꙋ ст҃ы́хъ, свѧ́те. ꙳ тѣ́мже на́мъ  нбⷭ҇наѧ словеса̀ ꙳ присноживо́тныхъ ѻ҆́нѣхъ видѣ́нїй  ꙗ҆влѧ́еши, ꙳ свѧще́ннѣйшїй ѻ҆́ч҃е. 
Ꙗ҆́кѡ во снѣ̀ предста́лъ є҆сѝ благочести́вомꙋ  царю̀, ꙳ и҆ оу҆́зники, ѻ҆́ч҃е, ѿ сме́рти и҆зба́вилъ  є҆сѝ: ꙳ моли́сѧ непреста́ннѡ, ꙳ ꙗ҆́кѡ да и҆ ны́нѣ  моли́твами твои́ми ꙳ и҆зба́вимсѧ ѿ и҆скꙋше́нїй и҆ бѣ́дъ  и҆ болѣ́зней, ꙳ досто́йнѡ благохва́лѧщїи тѧ̀. (с. 96) 
Сла́ва, гла́съ є҃: 
Вострꙋ́бимъ трꙋбо́ю пѣ́сней, взыгра́емъ  пра́зднствєннаѧ, и҆ ликовствꙋ́емъ, ра́дꙋющесѧ, въ моле́бное  торжество̀ бг҃оно́снагѡ ѻ҆тца̀. лю́дїе да стекꙋ́тсѧ, и҆  и҆́же со́ннымъ стра́шнымъ ꙗ҆вле́нїемъ царѧ̀ препира́юща,  непови́ннѡ держи̑мыѧ трѝ ѿпꙋсти́ти воевѡ́ды, да  воспою́тъ. па́стырїе и҆ оу҆чи́телїе до́браго па́стырѧ,  подобноревни́тельна па́стырѧ, соше́дшесѧ, восхва́лимъ. и҆̀же  въ недꙋ́зѣхъ врача̀, и҆ и҆̀же въ бѣда́хъ и҆зба́вителѧ,  грѣ́шнїи застꙋ́пника, ни́щїи сокро́вище, и҆ и҆̀же въ  ско́рбехъ оу҆тѣ́шителѧ, спꙋ́тника пꙋтеше́ствꙋющїи, на  мо́ри сꙋ́щїи прави́телѧ, и҆ всѝ вездѣ̀ те́плѣ  предварѧ́юща, вели́каго ст҃и́телѧ восхвалѧ́юще, си́це  рце́мъ: прест҃ы́й нїко́лае, предварѝ, и҆ и҆зба́ви ны̀ ѿ  настоѧ́щїѧ бѣды̀, и҆ спасѝ ста́до твоѐ моли́твами  твои́ми. 
И҆ ны́нѣ, бг҃оро́диченъ, подо́бенъ. Творе́нїе  патрїа́рха ге́рмана: 
Вострꙋ́бимъ трꙋбо́ю пѣ́сней: прини́кши бо свы́ше,  всецр҃и́ца мт҃и дв҃а благослове́ньми вѣнчева́етъ  воспѣва́ющыѧ ю҆̀. лю́дїе да стекꙋ́тсѧ, и҆ цр҃и́цѣ да  воспле́щꙋтъ въ пѣ́снехъ, цр҃ѧ̀ ро́ждшей, и҆̀же сме́ртїю  держи̑мыѧ пе́рвѣе разрѣши́ти чл҃вѣколю́бнѡ  благоволи́вшаго: па́стырїе и҆ оу҆чи́телїе, до́брагѡ  па́стырѧ пречⷭ҇тꙋю мт҃рь, соше́дшесѧ, восхва́лимъ.  свѣ́щникъ златоза́рный, свѣтоно́сный ѻ҆́блакъ, нб҃съ  простра́ннѣйшꙋю ѡ҆дꙋшевле́нный кївѡ́тъ, ѻ҆гнезра́чный  влⷣчень престо́лъ, маннопрїе́мнꙋю златꙋ́ю ста́мнꙋ,  затворе́ннꙋю сло́ва две́рь, всѣ́хъ хрⷭ҇тїа́нъ прибѣ́жище,  пѣ́сньми бг҃огла́сными похвалѧ́юще, си́це рце́мъ: пала́то  сло́ва, сподо́би смире́нныхъ на́съ нбⷭ҇нагѡ црⷭ҇твїѧ:  ничто́же бо невозмо́жно хода́тайствꙋ твоемꙋ̀. 
Славосло́вїе вели́кое. И҆ ѿпꙋ́стъ. Дае́тсѧ же и҆  є҆ле́й бра́тїи ѿ канди́ла ст҃а́гѡ, и҆ ча́съ а҃. На  лїтꙋргі́и: бл҃жє́нна ѿ канѡ́на, а҃-гѡ (с. 97) пѣ́снь  г҃-ѧ, и҆ в҃-гѡ канѡ́на пѣ́снь ѕ҃. Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши, бж҃е, гла́съ мо́й: А҆пⷭ҇лъ  къ є҆вре́ємъ, зача́ло тл҃є. А҆ллилꙋ́їа, гла́съ д҃:  Свѧще́нницы твоѝ ѡ҆блекꙋ́тсѧ въ пра́вдꙋ: Є҆ѵⷢ҇лїе  лꙋкѝ, зача́ло к҃д. Прича́стенъ: Въ па́мѧть  вѣ́чнꙋю: 


(с. 97) 
Мѣ́сѧца тогѡ́же въ з҃-й де́нь. 
И҆́же во ст҃ы́хъ ѻ҆тца̀ на́шегѡ а҆мвро́сїа,  є҆пі́скопа медїола́нскагѡ: 
И҆ прпⷣбнагѡ ѻ҆ц҃а̀ на́шегѡ а҆нтѡ́нїа, сі́йскагѡ  чꙋдотво́рца: 
И҆ преставле́нїе прпⷣбнагѡ ѻ҆тца̀ на́шегѡ ні́ла,  и҆̀же на є҆́зерѣ селиге́рѣ, на ѻ҆́стровѣ, зово́момъ  столобно́е, но́вагѡ чꙋдотво́рца. 
Слꙋ́жбы и҆́хъ пи̑саны по се́й слꙋ́жбѣ.  А҆ллилꙋ́їа, и҆лѝ тропа́рь. 
На Гдⷭ҇и, воззва́хъ, стїхи̑ры а҆мвро́сїа, гла́съ  а҃. Поⷣ: Нбⷭ҇ныхъ чинѡ́въ: 
Влⷣчества престо́лъ оу҆краша́ѧ добродѣ́тельми, ꙳  ѿ вдохнове́нїѧ бжⷭ҇твенна ꙳ свѧщеннонача́лїе подо́бнѣ  прїѧ́лъ є҆сѝ: ꙳ тѣ́мже вѣ́ренъ строи́тель благода́ти ꙳  во ѻ҆бои́хъ, а҆мвро́сїе, бы́въ, ꙳ сꙋгꙋ́бъ вѣне́цъ  наслѣ́довалъ є҆сѝ. 
Въ воздержа́нїи и҆ болѣ́знехъ, и҆ во бдѣ́нїихъ  мно́зѣхъ, ꙳ и҆ моли́твахъ спротѧже́нныхъ, ꙳ дꙋ́шꙋ и҆ тѣ́ло  ѡ҆чи́стилъ є҆сѝ, бг҃омꙋ́дре: ꙳ сосꙋ́дъ про́чее и҆збра́нъ  ꙗ҆ви́всѧ хрⷭ҇тꙋ̀ бг҃ꙋ, ꙳ а҆пⷭ҇лѡмъ ра́венъ ꙗ҆́вльсѧ, ꙳  воспрїѧ́лъ є҆сѝ дарова̑нїѧ. 
Благочести́ваго царѧ̀, согрѣши́вша и҆ногда̀, ꙳  ꙗ҆́кѡ дв҃да наѳа́нъ, дерзнове́нїемъ ѡ҆бличи́лъ є҆сѝ, ꙳  а҆мвро́сїе всеблаже́нне, ꙳ сего̀ ꙗ҆́вѣ ѿлꙋче́нїю  подложи́лъ є҆сѝ, ꙳ и҆ покаѧ́нїемъ наказа́въ бг҃олѣ́пнѡ, ꙳  сочи́слилъ є҆сѝ па́ствѣ твое́й. (с. 98) 
И҆́ны стїхи̑ры бцⷣы, гла́съ и҆ подо́бенъ то́йже: 
(А҆́ще А҆ллилꙋ́їа, сі́и стїхи̑ры пою́тсѧ пре́жде.) 
Жезло́мъ твоегѡ̀ предста́тельства, ꙳  бг҃ороди́тельнице чⷭ҇таѧ, ꙳ ѕвѣри̑ныѧ стра̑сти ѻ҆каѧ́нныѧ  дꙋшѝ моеѧ̀ ѿженѝ: ꙳ и҆ ѿвсю́дꙋ ми́рнѡ къ жи́зни мѧ̀  оу҆правлѧ́ющи: ꙳ ст҃о́мꙋ ста́дꙋ ꙳ и҆збра́нныхъ твои́хъ  ѻ҆ве́цъ причтѝ. 
Ꙗ҆́кѡ помо́щница ты̀ є҆сѝ безпомо́щныхъ  человѣ́кѡвъ, ꙳ ꙗ҆́кѡ наде́жда є҆сѝ всѣ́хъ ненаде́жныхъ,  ꙳ рѣше́нїе, бцⷣе, въ лю́тыхъ, ꙳ и҆ по́мощь мнѣ̀ бꙋ́ди, ꙳  грѣхѡ́въ и҆ бѣ́дъ, ꙗ҆́кѡ ми́лостива, ꙳ и҆збавлѧ́ющи мѧ̀,  пречⷭ҇таѧ. 
Всегꙋби́тельныхъ страсте́й мои́хъ ѻ҆гнепа̑льнаѧ  стремлє́нїѧ, росо́ю бжⷭ҇твенною, ꙳ во́льнымъ ѡ҆дожде́нїемъ  твои́мъ оу҆гасѝ, дв҃о: ꙳ да и҆ а҆́зъ, ꙗ҆́коже ѻ҆́троцы,  ꙳ бг҃а, и҆зъ тебє̀ рожде́ннаго, благодарю̀, ꙳ и҆ сла́влю и҆  благословлю̀ бл҃года́ть твою̀, влⷣчце. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Нра́вомъ гнилы́мъ попо́лзсѧ, ни́цъ лежꙋ̀, ꙳ и҆ къ  твое́й, дв҃о, притека́ю тишинѣ̀, ꙳ ѿ бꙋ́ри сопроти́вныѧ ꙳  и҆ и҆скꙋше́нїй многоѻбра́зныхъ мѧ̀ и҆зба́ви: ꙳ да пою̀  твою̀ бл҃года́ть непреста́ннѡ, ꙳ бцⷣе мт҃и, приснодв҃о. 
Крⷭ҇тобг҃оро́диченъ. Подо́бенъ: то́йже. 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆  долготерпѣ́нїе тогѡ̀ смотрѧ́ющи, ꙳ глаго́лаше: пла́чꙋщи,  мт҃и чⷭ҇таѧ: ꙳ оу҆вы̀ мнѣ̀, ча́до сладча́йшее, ꙳ что̀ сїѧ̑  стра́ждеши непра́веднѡ, сло́ве бж҃їй, ꙳ да спасе́ши  человѣ́чество; 
На стїхо́внѣ, ѻ҆ктѡ́иха. Тропа́рь, гла́съ д҃: 
Пра́вило вѣ́ры и҆ ѻ҆́бразъ кро́тости, воздержа́нїѧ  оу҆чи́телѧ ꙗ҆ви́ тѧ ста́дꙋ твоемꙋ̀ ꙗ҆́же веще́й и҆́стина.  сегѡ̀ ра́ди стѧжа́лъ є҆сѝ смире́нїемъ высѡ́каѧ, нището́ю  бога̑таѧ: ѻ҆́ч҃е а҆мвро́сїе, молѝ хрⷭ҇та̀ бг҃а, спасти́сѧ  дꙋша́мъ на́шымъ. (с. 99) 
На оу҆́трени ѻ҆́ба канѡ́на ѻ҆ктѡ́иха: И҆ ст҃а́гѡ  канѡ́нъ на д҃, є҆гѡ́же краегране́сїе: Всевели́каго  а҆мвро́сїа восхвалю̀. 
Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Бжⷭ҇твенными свѣтоли̑тїи, прпⷣбне, ѡ҆блиста́емь,  свѣ́тлое и҆ свѣтоно́сное и҆ ст҃о́е твоѐ оу҆спе́нїе  благоче́стнѡ чтꙋ́щыѧ твои́ми моли́твами просвѣтѝ. 
Сло́во бж҃їе премꙋ́дрости тебѣ̀ сло́во дарова̀,  оу҆кра́шенное зна́нїемъ и҆́стиннымъ, і҆ера́рше а҆мвро́сїе,  є҆реті́чествꙋющихъ безслове́сное ѿража́ѧ ѕломы́слїе. 
Оу҆ма̀ твоегѡ̀ зри́тельное, пребога́те,  пред̾ѡчи́стивъ ѿ стра́стныѧ мглы̀, прїѧ́тно чи́стыхъ  блиста́нїй всест҃а́гѡ дх҃а содѣ́лалъ є҆сѝ, всеблаже́нне. 
Всемꙋ́дрыми и҆ свѧще́нными твои́ми догма̑ты  а҆рїемꙋ́дрственнꙋю ѿгна́въ па́гꙋбꙋ, ꙗ҆́кѡ па́стырь, на  ѕла́цѣ оу҆па́слъ є҆сѝ правосла́вїѧ, всемꙋ́дре,  словє́сныѧ твоѧ̑ вѣ́рою ѻ҆́вцы. 
Бг҃оро́диченъ: 
Безсѣ́меннѡ ѻ҆́ч҃ею во́лею, ѿ бжⷭ҇твеннагѡ дх҃а  бж҃їѧ зачала̀ є҆сѝ сн҃а, и҆ пло́тїю родила̀ є҆сѝ и҆зъ  ѻ҆ц҃а̀ безма́тернѧ, и҆ на́съ ра́ди и҆зъ тебє̀ без̾ѻ́тча. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ, па́че тебє̀, чл҃вѣколю́бче. 
Велича́йшꙋ бл҃года́ть ѿ бг҃а прїе́мъ и҆ си́лꙋ,  твои́мъ чꙋ́вственнымъ прикоснове́нїемъ разли̑чныѧ стра̑сти,  ѻ҆́ч҃е а҆мвро́сїе, и҆сцѣлѧ́лъ є҆сѝ приходѧ́щихъ къ  тебѣ̀. (с. 100) 
Наꙋче́нъ, ꙗ҆́кѡ і҆ера́рхъ бжⷭ҇твенный, прпⷣбне,  всѧ́кое разꙋмѣ́нїе писа́нїѧ, невѣ́дꙋщымъ, ѻ҆́ч҃е  а҆мвро́сїе, неꙋдобопости̑жнаѧ ꙗ҆́вѣ оу҆ѧсни́лъ є҆сѝ. 
Тебѣ̀, мꙋ́дростїю дꙋхо́вною сїѧ́ющꙋ, несмы́сленнѡ  прибли́житисѧ де́рзостнѡ сквернѣ́йшꙋю оу҆стре́мльшꙋюсѧ  скорѣ́йше оу҆мертви́лъ є҆сѝ бжⷭ҇твеннымъ  приглаго́ланїемъ. 
Бг҃оро́диченъ: 
Ро́дъ человѣ́ческїй ѡ҆бнови́ла є҆сѝ є҆ди́на,  ро́ждши є҆стества̀ на́шегѡ содѣ́телѧ же и҆ гдⷭ҇а: тѣ́мже  тѧ̀ сла́вимъ, бг҃ора́дованнаѧ. 
Сѣда́ленъ, гла́съ и҃. Подо́бенъ: Премꙋ́дрости: 
Прⷪ҇ро́ка и҆лїю̀ ревноѡбразꙋ́ѧ, и҆ і҆ѡа́нна та́кожде  крⷭ҇ти́телѧ, мꙋ́жески ѡ҆бличи́лъ є҆сѝ царѧ̀  беззако́нновавша, і҆ера́рше: прⷭ҇то́лъ бжⷭ҇твеннѣ  оу҆краси́лъ є҆сѝ, и҆ чꙋде́съ мно́жествомъ мі́ръ  ѡ҆богати́лъ є҆сѝ. тѣ́мже и҆ бжⷭ҇твенными писа̑нїи  наꙋче́нъ, вѣ̑рныѧ оу҆тверди́лъ є҆сѝ, и҆ невѣ̑рныѧ  ѡ҆брати́лъ є҆сѝ, і҆ера́рше а҆мвро́сїе, молѝ хрⷭ҇та̀ бг҃а,  прегрѣше́нїй ѡ҆ставле́нїе дарова́ти пра́зднꙋющымъ любо́вїю  ст҃ꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Помышле́ньми поползо́хсѧ лꙋка́выми, во глꙋбинꙋ̀  впадо́хъ грѣхо́внꙋю, и҆ стенѧ̀ взыва́ю тѝ ѿ се́рдца,  пречⷭ҇таѧ: на мнѣ̀ оу҆дивѝ бога́тꙋю ми́лость, и҆ твоегѡ̀  милосе́рдїѧ неизмѣ́рнꙋю пꙋчи́нꙋ, и҆ щедро́тъ твои́хъ  неизче́тное бога́тство: и҆ да́ждь мѝ покаѧ́нїе, и҆  прегрѣше́нїй проще́нїе, да любо́вїю взыва́ю тебѣ̀: молѝ  хрⷭ҇та̀ бг҃а, прегрѣше́нїй ѡ҆ставле́нїе дарова́ти мѝ: тѧ́  бо наде́ждꙋ и҆мѣ́ю ра́бъ тво́й. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, (с. 101) оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  долготерпѣли́ве, гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
І҆ера́рхъ показа́лсѧ є҆сѝ, пома́завсѧ мѵ́ромъ  свѧще́нства, соверша́ѧ свѧще́нники, всѣ̑мъ спаси́тельное  да́рꙋѧ ѡ҆чище́нїе. 
Соблю́лъ є҆сѝ па́ствꙋ твою̀ ѿ всѧ́кагѡ вре́да  проти́вныхъ, бл҃же́нне, и҆ а҆́рїевꙋ ле́сть всю̀ ѡ҆мрачи́лъ  є҆сѝ сїѧ́нїемъ слове́съ твои́хъ. 
Дх҃а си́лою ѡ҆гражде́нъ, лꙋка́выѧ ѿгонѧ́еши  ѕло́бы, всебл҃же́нне, дꙋ́хи, не терпѧ́щыѧ твоегѡ̀  запреще́нїѧ. 
Бг҃оро́диченъ: 
Всѧ̑ во́лею содѣ́тельствовавый содѣ́тельствꙋетсѧ  хотѧ̀ ѿ чⷭ҇тыхъ твои́хъ крове́й, спаса́ѧ вѣ́дꙋщыѧ тѧ̀,  чⷭ҇тꙋю бг҃ома́терь. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й ѡ҆браща́ѧй и҆зъ мра́чна невѣ́дѣнїѧ, вѣ́рою  воспѣва́ющыѧ тѧ̀. 
Оу҆́мъ, сїѧ́ющъ свѣ́томъ невеще́ственнымъ,  стѧжа́въ ѡ҆блиста́лъ є҆сѝ врачева́нїй и҆ чꙋде́съ зари̑,  а҆мвро́сїе бл҃же́нне. 
Воздви́глъ є҆сѝ тебѐ сама́го, сщ҃е́нное жили́ще  дх҃а, разори́лъ є҆сѝ хра́мы і҆́дѡльскїѧ, а҆мвро́сїе  бг҃одохнове́нне. 
Велича́йшихъ добродѣ́телей свѣтозаре́нїемъ  сїѧ́юща, постыдѣ́шасѧ ца́рїе тебє̀, и҆ предѣ́ла ѧ҆зы́ка  твоегѡ̀ не поколеба́ша. 
Бг҃оро́диченъ: 
Хотѣ́нїемъ всѐ мꙋ́дрѣ содѣ́ловаѧ, хотѧ̀  ѡ҆бнови́ти человѣ́ки, дв҃о, въ твою̀ оу҆тро́бꙋ всели́сѧ.  (с. 102) 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ри́мъ твоѧ̑ честна̑ѧ благохва́литъ и҆справлє́нїѧ:  ꙗ҆́кѡ бо ѕвѣзда̀ свѣтови́дна, всю́дꙋ лꙋчы̀ чꙋде́съ  твои́хъ, і҆ера́рше, и҆спꙋсти́лъ є҆сѝ, вѣ́рнѡ  оу҆дивлѧ́емь. 
Оу҆́треневавъ ко хрⷭ҇тꙋ̀, та́мѡ сꙋ́щими  свѣтлостьмѝ ѡ҆зари́лсѧ є҆сѝ бога́тнѡ, и҆ свѣ́та  напо́лнилсѧ є҆сѝ бжⷭ҇твеннѣйшагѡ, и҆ просвѣща́еши  вѣ́рнѡ чтꙋ́щыѧ тѧ̀ всегда̀. 
Тѣ́ло и҆ дꙋ́шꙋ твою̀ бг҃ꙋ ѡ҆свѧти́въ, и҆ прїѧ́тнѡ  содѣ́лалъ є҆сѝ дарова́нїй, ѻ҆́ч҃е, твоѐ се́рдце,  непреста́ннѡ вне́млющее сла́дкомꙋ жела́нїю. 
Бг҃оро́диченъ: 
И҆сцѣлѝ дꙋшѝ моеѧ̀, дв҃о, ꙗ҆́звы, ѡ҆сѣне́нїемъ  твои́мъ бжⷭ҇твеннымъ, и҆ оу҆́мъ мо́й просвѣтѝ,  ѡ҆мраче́нный лѣ́ностїю и҆ ѕло́бою врага̀ борца̀. 
Конда́къ, гла́съ г҃. Подо́бенъ: Бжⷭ҇твенныѧ вѣ́ры: 
Бжⷭ҇твенными догма̑ты ѡ҆блиста́ѧ, помрачи́лъ є҆сѝ  а҆́рїевꙋ пре́лесть, свѧщеннотаи́нниче и҆ па́стырю  а҆мвро́сїе: чꙋдодѣ́йствꙋѧ же си́лою дх҃а, стра̑сти  разли̑чныѧ ꙗ҆́вѣ и҆сцѣли́лъ є҆сѝ, ѻ҆́ч҃е прпⷣбне,  хрⷭ҇та̀ бг҃а молѝ, спасти́сѧ дꙋша́мъ на́шымъ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Бжⷭ҇твенное вѣща́нїе твои́хъ догма́тѡвъ, ѻ҆́ч҃е  всемꙋ́дре, ꙗ҆́коже мо́лнїѧ, про́йде всю̀ зе́млю: и҆ чꙋде́съ  показа́ньми, ꙗ҆́кѡ свѣ́тъ ѡ҆блиста̀, ꙗ҆̀же во мра́цѣ  сердца̀ просвѣща́ющее. 
Законоположе́нїємъ сп҃са ты̀ послѣ́дꙋѧ, ѻ҆́ч҃е,  да́нный (с. 103) тебѣ̀ тала́нтъ, ꙗ҆́кѡ ра́бъ блажа́йшїй,  тща́тельнѡ оу҆многосꙋгꙋ́билъ є҆сѝ, влⷣчнїѧ сподоблѧ́емь  ра́дости. 
И҆з̾ѡстри́въ бг҃осло́вный тво́й оу҆́мъ, стрꙋи̑  свѧще́нныхъ догма́тѡвъ, ꙗ҆́кѡ рѣкꙋ̀, и҆спꙋсти́лъ є҆сѝ  напоѧ́ѧ вѣ́рныхъ и҆сполне́нїе, свѧщеннотаи́нниче ѻ҆́ч҃е  а҆мвро́сїе. 
Бг҃оро́диченъ: 
Сѐ, дв҃о, во оу҆тро́бѣ твое́й зачала̀ є҆сѝ  сло́во, ѻ҆ц҃ꙋ̀ собезнача́льно: и҆ пло́тїю породила̀ є҆сѝ  да́рꙋющее всѣ̑мъ воззва́нїе, сꙋ́щымъ и҆зъ а҆да́ма па́дшымъ,  всенепоро́чнаѧ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Оу҆мертви́въ оу҆́ды и҆ ме́ртво плотско́е  мꙋдрова́нїе содѣ́лавъ, дꙋ́шꙋ ѡ҆живи́лъ є҆сѝ, прпⷣбне, и҆  и҆сто́чникъ чꙋде́съ и҆сточи́лъ є҆сѝ оу҆мерщвлє́ннымъ ѿ  страсте́й, жи́знь подаю́щи вопїю́щымъ: благослови́те, всѧ̑  дѣла̀ гдⷭ҇нѧ, гдⷭ҇а. 
Оу҆вѣ́дѣлъ є҆сѝ преставле́нїе, мꙋ́дре, є҆́же  ѿ тѣлесѐ, бжⷭ҇твеннымъ дх҃омъ: прⷪ҇ро́чески бо сїѐ  сꙋ́щымъ съ тобо́ю сказа́лъ є҆сѝ, и҆ ра́достнѡ на нб҃са̀  вопїѧ̀ восте́клъ є҆сѝ: благослови́те, всѧ̑ дѣла̀ гдⷭ҇нѧ,  гдⷭ҇а. 
Тѣ́ло, и҆ се́рдце, и҆ оу҆́мъ пред̾ѡчи́стивъ ѿ  страсте́й смѣше́нїѧ, ѻ҆гнено́снꙋ лꙋчꙋ̀ свы́ше прїѧ́лъ  є҆сѝ дх҃а, ꙗ҆́коже бжⷭ҇твеннїи оу҆ч҃ницы̀ вопїѧ̀,  а҆мвро́сїе: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ꙗ҆ви́ласѧ є҆сѝ превы́шши нб҃съ, бг҃а нбⷭ҇наго  поро́ждши, земна̑ѧ, пречⷭ҇таѧ, нбⷭ҇нымъ совокꙋ́пльшаго, и҆  позна́нїе своѐ всѣ̑мъ подаю́щаго, вопїю́щымъ:  благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀,  тебє̀, дв҃о, (с. 104) краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀: тѣ́мъ,  веселѧ́щесѧ, тѧ̀, бцⷣе, велича́емъ. 
Ви́дѣлъ є҆сѝ, во и҆зстꙋпле́нїи бы́въ, вѣ̑чныѧ  ст҃ы̑мъ, ѻ҆́ч҃е, лежа́щыѧ по́чєсти: къ ни́мже преше́лъ  є҆сѝ, воспрїе́мъ твои́хъ трꙋдѡ́въ, сла́вне, воздаѧ̑нїѧ,  веселѧ́сѧ. 
Ꙗ҆́кѡ гро́здъ зрѣ́лъ, бг҃омꙋ́дре, въ точи́лѣхъ  го́рнихъ досто́йнѡ сокро́вищствовалсѧ є҆сѝ, и҆сточа́ѧ  безсме́ртїѧ вїно̀, а҆мвро́сїе, и҆ врачева́нїй дарова̑нїѧ  благоче́стнѡ къ тебѣ̀ притека́ющымъ. 
Тѧ̀, златоза́рный, ѻ҆́ч҃е, бжⷭ҇твеннагѡ дх҃а  свѣти́льникъ, свѣ́тъ благочести́выхъ оу҆че́нїй, и҆  врачева́нїй лꙋчꙋ̀ и҆спꙋща́ющъ, и҆ вѣ̑рныѧ просвѣща́ющъ,  велегла́снѡ оу҆блажа́емъ. 
Днесвѣ́тлꙋю тѧ̀ ѕвѣздꙋ̀ цр҃ковь стѧжа́вши, тмы̀  и҆збѣга́етъ всѧ́кїѧ, всеблаже́нне, льстѝ, и҆ свѣ́тлостьми  сщ҃е́нныхъ твои́хъ догма́тѡвъ ѡ҆зарѧ́ема, блажи́тъ тѧ̀. 
Бг҃оро́диченъ: 
Гла́съ тебѣ̀ вопїе́мъ, дв҃о, ра́достнѣ  а҆рха́гг҃ловъ: ра́дꙋйсѧ, проклѧ́тства разрѣше́нїе, лю́тыхъ  всѣ́хъ, ра́дꙋйсѧ, и҆збавле́нїе, земны̑ѧ ѡ҆божи́вшаѧ па́че  оу҆ма̀ рождество́мъ твои́мъ. 
Слꙋ́жба прпⷣбнагѡ а҆нтѡ́нїа сі́йскагѡ. 
На ма́лѣй вече́рни стїхи̑ры, гла́съ а҃. Поⷣ:  Всехва́льнїи мꙋ́чєницы: 
Жела́ѧ оу҆лꙋчи́ти, а҆нтѡ́нїе блаже́нне, нбⷭ҇нꙋю  добро́тꙋ, ꙳ земна̑ѧ всѧ̑ преминꙋ́лъ є҆сѝ, ꙳ и҆ ꙗ҆́кѡ  безпло́тенъ подвиза́всѧ въ маловре́меннѣй жи́зни се́й, ꙳  мы́слєнныѧ врагѝ крѣ́пкѡ побѣди́лъ є҆сѝ и҆ мꙋ́жески, ꙳  и҆мѣ́ѧ посо́бїе (с. 105) ѻ҆рꙋ́жїе непобѣди́мое, ꙳  ра́дꙋѧсѧ восте́клъ є҆сѝ къ присножела́емомꙋ тебѣ̀  блаже́нствꙋ. ꙳ тѣ́мже моли́сѧ, ꙳ дарова́ти дꙋша́мъ на́шымъ  ꙳ ми́ръ и҆ ве́лїю ми́лость. 
Мїрска́гѡ пристра́стїѧ возгнꙋша́всѧ, ꙳ сꙋ̑щаѧ мі́ра,  ꙗ҆́кѡ не сꙋ̑щаѧ, вмѣни́лъ є҆сѝ, ꙳ и҆ сегѡ̀ ра́ди ѿ  всѣ́хъ оу҆праздни́всѧ, ꙳ безмо́лвнѡ жи́ти и҆збра́лъ  є҆сѝ, ꙳ несмꙋ́тнымъ оу҆мо́мъ и҆ немѧте́жнымъ се́рдцемъ  вы́нꙋ слꙋжа̀ бг҃ꙋ: ꙳ ѿѻнꙋ́дꙋже и҆ сосꙋ́дъ ст҃а́гѡ дх҃а  ѡ҆брѣ́лсѧ є҆сѝ, ꙳ чистоты̀ ра́ди дꙋшѝ твоеѧ̀, ꙳ є҆мꙋ́же  моли́сѧ, ꙳ поми́ловати дꙋ́шы на́шѧ. 
Бжⷭ҇твенныѧ ра́дости и҆ весе́лїѧ дꙋхо́внагѡ ꙳  и҆спо́лнена ꙗ҆ви́сѧ свѣтоно́снаѧ твоѧ̀ па́мѧть, ѻ҆́ч҃е  а҆нтѡ́нїе: ꙳ ѿѻнꙋ́дꙋже дꙋхѡ́внаѧ твоѧ̑ ча̑да, ꙳  ра́достнѣ соше́дшесѧ, свѣ́тлѡ пра́зднꙋемъ, ꙳ бг҃олѣ́пнꙋ  сла́вꙋ воздаю́ще ꙳ прославлѧ́ющемꙋ тѧ̀ бг҃ꙋ, ꙳ вѣ́дꙋщемꙋ  прославлѧ́ти ст҃ы̑ѧ своѧ̑ оу҆го́дники, ꙳ є҆мꙋ́же моли́сѧ,  ꙳ спастѝ дꙋ́шы на́шѧ. 
Сла́ва, гла́съ и҃: 
Прїиди́те, ѻ҆тцы̀ и҆ бра́тїѧ, честно́е мона́шеское  собра́нїе, дне́сь ѡ҆бстоѧ́ще всечестнꙋ́ю ра́кꙋ любе́знагѡ  ѻ҆тца̀, благоче́стнѣ лобза́емъ: и҆ ра́достнѡ пою́ще  ѱалѡ́мскаѧ пѣ̑нїѧ, во оу҆стѣ́хъ и҆мꙋ́ще дꙋхѡ́внаѧ  словеса̀, любо́вїю принесе́мъ є҆мꙋ̀, ꙗ҆́кѡ вои́стиннꙋ  мона́шескомꙋ оу҆добре́нїю и҆ прпⷣбныхъ сожи́телю. и҆  свѣ́тлѡ всепра́зднствєннаѧ сотворѧ́юще, си́це рце́мъ:  ра́дꙋйсѧ, свѣти́льниче многосвѣ́тлый, возводѧ̀ ко хрⷭ҇тꙋ̀  мона́хѡвъ мно́жество: ра́дꙋйсѧ, похвало̀ на́ша и҆  оу҆твержде́нїе, и҆ всѣ̑мъ вѣ̑рнымъ благоꙋти́шное  приста́нище спасе́нїѧ, болѧ́щихъ цѣли́телю, а҆нтѡ́нїе,  всечестны́й ѻ҆́ч҃е на́шъ, не ѡ҆ста́ви на́съ си́рыхъ, но  пребꙋ́ди съ на́ми ча̑ды твои́ми, ꙗ҆́коже ѡ҆бѣща́лсѧ  є҆сѝ: и҆ не преста́й молѧ́сѧ прест҃ѣ́й трⷪ҇цѣ, ꙗ҆́кѡ да  ми́лостива бꙋ́детъ на́мъ ѡ҆ грѣсѣ́хъ на́шихъ, и҆ спасе́тъ  дꙋ́шы на́шѧ. (с. 106) 
И҆ ны́нѣ, бг҃оро́диченъ: Влⷣчце, прїимѝ моли̑твы  ра̑бъ твои́хъ: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Пи́щи ра́йскїѧ наслади́тисѧ возжелѣ́лъ є҆сѝ, ꙳  гла́домъ и҆ жа́ждею и҆ста́илъ є҆сѝ пло́ть твою̀, ꙳ и҆  сла́вою ѿ бг҃а вѣнча́нъ бы́ти восхотѣ́въ, ꙳ земнꙋ́ю  сла́вꙋ преѡби́дѣлъ є҆сѝ: ꙳ ѿ негѡ́же и҆ просла́вилсѧ  є҆сѝ, всебл҃же́нне. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Любо́вїю бж҃їею оу҆крѣ́пльсѧ, бл҃же́нне а҆нтѡ́нїе,  жела́нїе пло́ти оу҆мертви́лъ є҆сѝ: ꙳ дꙋше́вное же ѻ҆́ко  ѿ помы́сленныхъ прилѡ́гъ ꙳ свобо́днѡ къ бг҃ꙋ возве́лъ  є҆сѝ, ꙳ и҆ всего̀ себѐ чи́ста ꙳ предста́вилъ є҆сѝ бг҃ꙋ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Свѣти́ло вели́кое ꙗ҆ви́сѧ на́мъ дне́сь, ꙳ ст҃а́ѧ  твоѧ̀ па́мѧть, прпⷣбне а҆нтѡ́нїе, ꙳ мі́ръ ве́сь  просвѣща́ющи зарѧ́ми ꙳ и҆зрѧ́дныхъ чꙋде́съ твои́хъ, ꙳  любо́вїю пра́зднꙋющымъ и҆сцѣлє́нїѧ неѡскꙋ́днѡ подава́ющи. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Го́рнїи тѧ̀ ли́цы, ꙳ бцⷣе дв҃о, ꙳ пою́тъ съ  до́льными, ꙳ славосло́вѧще непреста́ннѡ ꙳ ржⷭ҇тво̀ твоѐ  пречⷭ҇тое. 
Тропа́рь, гла́съ а҃: 
Жела́нїемъ дꙋхо́внымъ распали́всѧ, и҆ мѧте́жи  мїрскі̑ѧ ѿри́нꙋвъ, ко є҆ди́номꙋ же бг҃ꙋ любо́вїю  прилѣпи́лсѧ є҆сѝ, и҆ тогѡ̀ вседꙋ́шнѣ взыскꙋ́ѧ, во  внꙋ́треннюю пꙋсты́ню ѿше́лъ є҆сѝ, при вода́хъ всели́всѧ.  и҆дѣ́же во слеза́хъ и҆ трꙋдѣ́хъ пребыва́ѧ многолѣ́тное  вре́мѧ, въ терпѣ́нїи мно́зѣмъ житїѐ а҆́гг҃льское  проходи́лъ є҆сѝ, въ наставле́нїи бжⷭ҇твеннагѡ ра́зꙋма: и҆  мно́жество мона́хѡвъ собра́лъ є҆сѝ, мꙋ́дре, и҆̀хже  посѣща́ѧ не ѡ҆ста́ви, а҆нтѡ́нїе прпⷣбне, ѻ҆́ч҃е на́шъ,  прест҃ѣ́й трⷪ҇цѣ молѧ́сѧ ѿ ѕѡ́лъ всѧ́ческихъ и҆зба́вити  и҆ спастѝ дꙋ́шы на́шѧ. (с. 107) 
Сла́ва, и҆ ны́нѣ, бг҃оро́диченъ: Гаврїи́лꙋ  вѣща́вшꙋ: 
На вели́цѣй вече́рни пое́мъ: Бл҃же́нъ мꙋ́жъ, а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры, гла́съ ѕ҃. Подо́бенъ:  Всѐ ѿло́жше: 
Всѧ̑ ѡ҆ста́вилъ є҆сѝ, ꙳ къ нбⷭ҇нымъ возложи́въ  оу҆́мъ тво́й, ꙳ хрⷭ҇та̀ є҆ди́нагѡ въ слѣ́дъ ходи́ти  возлюби́лъ є҆сѝ. ꙳ сегѡ̀ ра́ди безмо́лвнѡ жи́ти взыска́лъ  є҆сѝ, ꙳ оу҆клони́всѧ въ пꙋсты́ню, ꙳ въ не́йже  подвиза́всѧ, ꙳ житїѐ а҆́гг҃льское притѧжа́лъ є҆сѝ, ꙳ къ  боре́нїю льсти́вагѡ посто́мъ и҆ моли́твами воѡрꙋжи́въ себѐ,  ꙳ и҆скꙋшє́нїѧ мнѡ́га претерпѣ́лъ є҆сѝ, ꙳ и҆ вѣнцы̑  нетлѣ́нными ѡ҆богати́лсѧ є҆сѝ. ꙳ бл҃года́ть прїе́мъ ѿ  бг҃а, ꙳ и҆сцѣлѧ́еши недꙋ́ги разли̑чныѧ: ꙳ тѣ́мъ прест҃о́мꙋ  дх҃ꙋ, а҆нтѡ́нїе прпⷣбне, моли́сѧ, ꙳ поми́ловатисѧ дꙋша́мъ  на́шымъ. 
Ве́сь ѡ҆свѧще́нъ, ꙳ бг҃оно́сецъ показа́лсѧ є҆сѝ, ꙳  дре́внѧгѡ человѣ́ка совле́ксѧ съ похотьмѝ, ꙳ и҆ во хрⷭ҇та̀  вои́стиннꙋ ѡ҆бле́къ себѐ, ꙳ дꙋхо́внꙋю хра́минꙋ  нерꙋкотворе́ннꙋю назда́лъ є҆сѝ, ꙳ положи́въ ѡ҆снова́нїе  добродѣ́телей: ꙳ къ высотѣ̀ безстра́стїѧ дости́глъ є҆сѝ,  ꙳ оу҆ма̀ высо́кое смире́нїемъ возве́лъ є҆сѝ бг҃ꙋ, ꙳ ѿ  негѡ́же зна́нїѧ глꙋбо́кое воспрїѧ́лъ є҆сѝ, ꙳  проразꙋмѣва́ти бꙋ̑дꙋщаѧ, ꙗ҆́кѡ настоѧ̑щаѧ, ꙳ и҆ оу҆ма̀  сокровє́ннаѧ человѣ́кѡмъ пред̾глаго́лати. ꙳ и҆ ны́нѣ  прест҃ѣ́й трⷪ҇цѣ, бл҃же́нне, моли́сѧ ꙳ ѡ҆ дꙋша́хъ на́шихъ. 
Зрѣ́ти жела́ѧ мы́сленнꙋю добро́тꙋ, ꙳ чꙋ́вствєннаѧ  всѧ̑ преминꙋ́лъ є҆сѝ, ꙳ въ слеза́хъ и҆ воздыха́нїихъ живѧ̀  дни̑ своѧ̑, ꙳ ѡ҆горчева́лъ є҆сѝ пло́ть твою̀ всено́щными  бдѣ̑нїи и҆ ча́стыми колѣнопреклонє́нїи. ꙳ и҆ сегѡ̀ ра́ди  всѧ́къ ви́дъ добродѣ́телей проходи́лъ є҆сѝ, ꙳ немощна̑ѧ  ѡ҆полчє́нїѧ вра̑жїѧ ѡ҆бличи́въ, ꙳ крѣпкодꙋ́шнымъ  терпѣ́нїемъ, ꙳ многоболѣ́зненнымъ страда́нїемъ къ  неболѣ́знєннымъ дости́глъ є҆сѝ, ꙳ и҆дѣ́же свѣ́тъ  невече́рнїй и҆ а҆́гг҃лъ ликостоѧ́нїе. ꙳ (с. 108) съ ни́миже,  прпⷣбне, хрⷭ҇тꙋ̀ со дерзнове́нїемъ моли́сѧ ꙳ ѡ҆ спасе́нїи  дꙋ́шъ на́шихъ. 
И҆́ны стїхи̑ры, гла́съ д҃. Подо́бенъ: Зва́нный  свы́ше: 
Є҆гда̀ бжⷭ҇твенное раче́нїе ꙳ на́йде на тѧ̀,  пребога́те, ꙳ тогда̀ тѧ́жесть мі́ра ѿ дꙋшѝ твоеѧ̀  ѿри́нꙋвъ, ꙳ вѣ́трило оу҆ма̀ ꙗ҆́кѡ легко̀ къ бг҃ꙋ  впери́лъ є҆сѝ, ꙳ кора́бль тво́й направлѧ́ѧ въ ти́хое  приста́нище, ꙳ и҆дѣ́же и҆ сподо́билсѧ є҆сѝ ст҃а́гѡ  ѻ҆́браза мона́шескагѡ благоꙋкраше́нїѧ, ꙳ и҆ та́мѡ  оу҆чи́телемъ твои́мъ наставлѧ́емь, ꙳ ѻ҆́бразы благоче́стїѧ  сїѧ́ѧ, ꙳ благи́ми нра̑вы оу҆краша́ѧсѧ, ꙳ свѧще́нства,  ꙗ҆́кѡ сосꙋ́дъ и҆збра́нъ, сподо́билсѧ є҆сѝ. ꙳ тѣ́мъ  хрⷭ҇тꙋ̀ бг҃ꙋ моли́сѧ, ꙳ спастѝ и҆ просвѣти́ти дꙋ́шы на́шѧ. 
Є҆гда̀ любо́вь бж҃їѧ ꙳ двиза́шесѧ въ се́рдцы  твое́мъ, преблаже́нне, ꙳ тогда̀ мі́ра сегѡ̀ сꙋетꙋ̀ ꙳ и҆  преле́стное мꙋдрова́нїе въ ничто́же вмѣни́лъ є҆сѝ: ꙳ въ  пꙋсты́ню пресели́всѧ, ꙳ и҆ въ не́й, ꙗ҆́кѡ безпло́тенъ, ꙳  до́брымъ по́двигомъ подвиза́всѧ, ꙳ неви́димыхъ врагѡ́въ  ѡ҆полчє́нїѧ ꙳ терпѣ́нїемъ твои́мъ всѧ̑ побѣди́лъ є҆сѝ.  ꙳ но є҆мꙋ́же ѿ ю҆́ности твоеѧ̀ послꙋжи́лъ є҆сѝ, ꙳  хрⷭ҇тꙋ̀ бг҃ꙋ моли́сѧ, ꙳ спастѝ и҆ просвѣти́ти дꙋ́шы на́шѧ. 
Є҆гда̀ бжⷭ҇твеннымъ манове́нїемъ ꙳ пока́заннаго  тебѣ̀ въ видѣ́нїи оу҆зрѣ́въ, ꙳ крⷭ҇тнымъ зна́менїемъ  воѡрꙋжа́юща тебѐ, ꙳ тогда̀, прпⷣбне а҆нтѡ́нїе, ꙳ и҆ ты̀,  крⷭ҇то́мъ воѡрꙋжи́въ себѐ, ꙳ вседꙋ́шнѡ хрⷭ҇тꙋ̀  послѣ́довалъ є҆сѝ, ꙳ и҆ тогѡ̀ любо́вїю простира́ѧсѧ, ꙳  кро́тость и҆ неѕло́бїе стѧжа́лъ є҆сѝ. ꙳ тѣ́мъ и҆  кро́ткихъ зе́млю наслѣ́довалъ є҆сѝ, ꙳ ѿѻнꙋ́дꙋже  и҆сто́чникъ цѣле́нїй пролива́еши приходѧ́щымъ тѝ съ  вѣ́рою, ꙳ прест҃ѣ́й трⷪ҇цѣ молѧ́сѧ, ꙳ ю҆́же молѝ ꙳  спастѝ и҆ просвѣти́ти дꙋ́шы на́шѧ. 
Сла́ва, гла́съ и҃: 
Прпⷣбне ѻ҆́ч҃е бг҃облаже́нне а҆нтѡ́нїе, жесто́кое  твоѐ (с. 109) житїѐ и҆ трꙋды̀, ꙗ҆̀же по бг҃ꙋ, въ  безмо́лвнѣмъ се́мъ оу҆едине́нїи, ꙗ҆́кѡ прїѧ́то бы́сть  бг҃ꙋ: тогда̀ вседѣ́йствїемъ прест҃а́гѡ дх҃а стезѧ́ми  пра́выми и҆справлѧ́лъ є҆сѝ жи́знь твою̀, и҆́миже дости́глъ  є҆сѝ ѡ҆брѣстѝ бг҃ода́ненъ да́ръ свѣтолѣ́пный,  свѧще́ннꙋю мздꙋ̀ трꙋдѡ́въ твои́хъ премꙋ́дрое сниска́нїе,  пречꙋ́дный ѻ҆́бразъ є҆диносꙋ́щныѧ трⷪ҇цы: къ не́йже  хода́тайствы твои́ми моли́твенными, дꙋше́внымъ ѻ҆́комъ  взира́ѧ къ бжⷭ҇твꙋ̀ трисвѣ́тломꙋ, зарѧ́ми чꙋде́съ, па́че  со́лнца, ве́сь мі́ръ ѡ҆зари́лъ є҆сѝ, тмꙋ̀ де́мѡнѡвъ  дале́че прогонѧ́ѧ. дне́сь же, и҆ по твое́мъ преставле́нїи  бг҃ꙋ хотѧ́щꙋ наипа́че просла́вити тѧ̀, ѻ҆би́льна  и҆сцѣлє́нїѧ и҆сточа́етъ съ вѣ́рою приходѧ́щымъ къ  цѣльбоно́сномꙋ твоемꙋ̀ гро́бꙋ, благоꙋха́нїе подаѧ̀  прест҃а́гѡ дх҃а. тѣ́мже, ꙗ҆́кѡ и҆мѣ́ѧ дерзнове́нїе,  прилѣ́жнѡ моли́сѧ прест҃ѣ́й трⷪ҇цѣ, цр҃квамъ  є҆диномышле́нїе и҆ правосла́вномꙋ наро́дꙋ на́шемꙋ здра́вїе  неѡскꙋ́дное дарова́ти, и҆ на врагѝ крѣ́пкое ѡ҆долѣ́нїе и҆  спасе́нїе и҆спроси́ти дꙋша́мъ на́шымъ. 
И҆ ны́нѣ, бг҃оро́диченъ: Цр҃ь нбⷭ҇ный за  чл҃вѣколю́бїе: 
Вхо́дъ, прокі́менъ днѐ, чтє́нїѧ г҃, пи́саны сегѡ̀  мѣ́сѧца въ є҃ де́нь. 
На лїті́и стїхи̑ры самогла́сны, гла́съ в҃: 
Стезе́ю присноживо́тною при́снѡ ходи́ти возжелѣ́лъ  є҆сѝ бꙋ́дꙋщїѧ ра́ди ѻ҆́ныѧ присноблаже́нныѧ сла́вы: тогѡ̀  ра́ди, въ пꙋсты́нѧхъ пребыва́ѧ, слꙋжи́лъ є҆сѝ бг҃ꙋ,  подо́бѧсѧ свѣти́лꙋ ѻ҆́номꙋ, вели́комꙋ а҆нтѡ́нїю: ꙗ҆́коже  бо ѻ҆́нъ вели́кїй въ пꙋсты́нѧхъ є҆гѵ́петскихъ безмо́лвїѧ  ра́ди всели́сѧ, та́коже и҆ ты̀, всеблаже́нне, дꙋше́внагѡ  ра́ди безмо́лвїѧ, тѣлє́снаѧ чꙋ̑вства во внꙋ́треннихъ  пꙋсты́нѧхъ си́хъ неисхо́днѣ затвори́лъ є҆сѝ. но ѻ҆́нъ  оу҆́бѡ дре́внихъ ст҃ы́хъ ѻ҆тцє́въ, въ постѣ̀  просїѧ́вшихъ, ѻ҆тє́цъ и҆ нача́льникъ бы́сть: ты́ же,  прпⷣбне, въ послѣ̑днїѧ ро́ды сїѧ̑ (с. 110) возсїѧ́лъ  є҆сѝ бг҃оꙋго́днымъ житїе́мъ твои́мъ, ѻ҆те́цъ, и҆  нача́льникъ бы́въ мона́хѡмъ. є҆мꙋ́же бо въ житїѝ се́мъ  наслѣ́дникъ и҆ ревни́тель бы́лъ є҆сѝ, си́це тогѡ̀ и҆  и҆менова́нїе ѿ дѣ́лъ прїе́мъ, съ ни́мже прест҃ѣ́й  трⷪ҇цѣ моли́сѧ, спасти́сѧ дꙋша́мъ на́шымъ. 
Прїиди́те, бг҃олюбе́зное ста́до, мона́шеское  собра́нїе, съ празднолюбе́зными чи́нми хрⷭ҇тїа́нскагѡ  мно́жества бг҃оимени́тыхъ люде́й бж҃їихъ, дне́сь восхва́лимъ  хрⷭ҇то́ва рачи́телѧ, граждани́на пꙋсты́ннаго, мона́хѡмъ  премꙋ́драго наста́вника, пꙋсты́нникѡвъ похвалꙋ̀  свѧтолѣ́пнꙋю, бжⷭ҇твєнныѧ пѣ̑сни принесе́мъ є҆мꙋ̀. се́й  бо ре́вность бжⷭ҇твеннꙋю въ се́рдцы прїе́мъ, мїрскꙋ́ю  пре́лесть всю̀ ѡ҆ста́вивъ, хрⷭ҇тꙋ̀ послѣ́дова, трꙋды̑  по́стническими простира́ѧсѧ, де́мѡнскїѧ па̑гꙋбы побѣдѝ  мꙋ́жески, дх҃а ст҃а́гѡ ѻ҆рꙋ́жїи непобѣди́мыми. тѣ́мже,  возше́дъ на лѣ́ствицꙋ добродѣ́телей, дости́же крꙋгѡ́въ  ѻ҆́ныхъ нбⷭ҇ныхъ, и҆дѣ́же бг҃онача́льнымъ свѣ́томъ со  а҆́гг҃льскими ли̑ки просвѣща́ѧсѧ, моли́твенникъ  непреста́ненъ быва́етъ за дꙋ́шы на́шѧ. 
Въ ти́хое и҆ небꙋ́рное приста́нище безмо́лвїѧ  вше́дъ, во ѿхо́днꙋю пꙋсты́ню бг҃олюбе́знꙋю, и҆дѣ́же съ  бг҃омъ є҆ди́нъ безмо́лвствовалъ є҆сѝ, тѣ́снымъ пꙋте́мъ  и҆ приско́рбнымъ присноше́ствовавъ, та́мѡ житїѐ а҆́гг҃льско  проходи́лъ є҆сѝ, неꙋдобопокори́вое пло́ти возрази́въ  воздержа́нїемъ, наꙋчи́въ сего̀ повинова́тисѧ благо́мꙋ  по́мыслꙋ въ хотѣ̑нїѧ бж҃їѧ. тѣ́мже свѣ́тъ безстра́стїѧ  возсїѧ̀ тебѣ̀, въ не́мже оу҆зрѣ́лъ є҆сѝ присносꙋ́щнаго  свѣ́та, хрⷭ҇та̀, бг҃а на́шего. є҆го́же непреста́ннѡ  моли́ти мо́лимсѧ, ѿ всѧ́кихъ ѕѡ́лъ на́съ и҆зба́вити,  всечестно́е твоѐ оу҆спе́нїе пра́зднꙋющыѧ, и҆ спастѝ дꙋ́шы  на́шѧ. 
Сла́ва, гла́съ ѕ҃: 
Ра́дꙋйтесѧ и҆ весели́тесѧ ѡ҆ гдⷭ҇ѣ, бг҃оизбра́нное  ста́до (с. 111) бл҃же́нное, дꙋхѡ́внаѧ ча̑да преподо́бнагѡ,  ꙗ҆́кѡ такова́го свѣти́льника ѻ҆тца̀ себѣ̀ и҆мꙋ́ще, и҆  ча̑да нареко́стесѧ, пресвѣ́тлымъ житїе́мъ свои́мъ ве́сь  мі́ръ ѡ҆зари́вшаго: є҆го́же просла́ви бг҃ъ зна́мєнїи же и҆  чꙋдесы̀ свои́ми пресла́вными, ѻ҆би̑льна и҆сцѣлє́нїѧ  неѡскꙋ́днѡ да́рꙋюща приходѧ́щымъ къ немꙋ̀ съ вѣ́рою.  тѣ́мже, ѡ҆бстоѧ́ще всечестнꙋ́ю ра́кꙋ є҆гѡ̀, мо́лимсѧ  є҆мꙋ̀, глаго́люще: ѽ всебл҃же́нне а҆нтѡ́нїе, ѻ҆́ч҃е  на́шъ, непреста́ннѡ молѝ всест҃ꙋ́ю трⷪ҇цꙋ, ста́до твоѐ  спастѝ и҆ вѣ́рнѡ чтꙋ́щихъ пресвѧтꙋ́ю па́мѧть твою̀, и҆  трꙋды̀ твоѧ̑ и҆ терпѣ̑нїѧ любоче́стнѣ и҆мѣ́ющихъ, ꙗ҆̀же  за хрⷭ҇та̀ под̾ѧ́лъ є҆сѝ, ꙗ҆́кѡ да то́й ми́лостивъ  бꙋ́детъ на́мъ ѡ҆ грѣсѣ́хъ на́шихъ въ де́нь сꙋ́дный, и҆  спасе́тъ дꙋ́шы на́шѧ. 
И҆ ны́нѣ, бг҃оро́диченъ: Творе́цъ и҆ и҆зба́витель: 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ. 
Ра́дꙋйсѧ, всесвѧще́ннаѧ главо̀, прпⷣбне ѻ҆́ч҃е  на́шъ а҆нтѡ́нїе, оу҆го́дниче хрⷭ҇то́въ присножела́нный,  вы́шнихъ си́лъ ревни́телю и҆ собесѣ́дниче а҆́гг҃лѡвъ. на  земли́ бо, въ пло́ти сы́й, безпло́тныхъ житїѐ проходи́лъ  є҆сѝ, подо́бѧсѧ тѣ́хъ житїю́ же и҆ нра́вꙋ: съ ни́миже  ны́нѣ въ присноблаже́ннѣмъ свѣ́тѣ пребыва́ѧ,  наслажда́ѧсѧ зрѣ́нїй бжⷭ҇твенныхъ, хрⷭ҇тꙋ̀ бг҃ꙋ моли́сѧ,  ми́ръ вселе́ннѣй дарова́ти, и҆ дꙋша́мъ на́шымъ ве́лїю  ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ, свѧще́нный ве́рше предо́брый, прпⷣбнымъ  и҆ пра́вєднымъ совсе́льниче є҆динонра́вный. тѣ́хъ бо  житїю̀ послѣ́дствовавъ, страсте́й и҆гра̑нїѧ, ꙗ҆́кѡ  сѣ́чивомъ, крⷭ҇та̀ зна́менїемъ посѣ́клъ є҆сѝ, свѣ́томъ  пресвѣ́тлымъ, дх҃омъ ст҃ы́мъ ѡ҆зарѧ́емь, на свѣ́щницѣ  добродѣ́телей всѧ̑ ѡ҆свѣща́еши, бл҃гоче́стїѧ ве́рше  преизѧ́щный, оу҆кра́шенный (с. 112) дарова̑нїи  бжⷭ҇твенными. тѣ́мже хрⷭ҇тꙋ̀ бг҃ꙋ моли́сѧ, дарова́ти  дꙋша́мъ на́шымъ ми́ръ и҆ ве́лїю ми́лость. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ра́дꙋйсѧ, свѧще́нный на́шъ наста́вниче, главо̀  предо́браѧ, оу҆ч҃ни̑къ твои́хъ ста́до и҆збра́нное, и҆̀хже  бг҃олю́бнѣ въ пꙋсты́ни се́й собра́лъ є҆сѝ мꙋ́дрѣ, ѡ҆  ни́хже трꙋды̀ и҆ по́ты простира́ѧ, дꙋ́шꙋ твою̀ положи́лъ  є҆сѝ: не ѡ҆ста́ви посѣща́ѧ, и҆ ѡ҆ и҆̀же вѣ́рою  соверша́ющихъ па́мѧть твою̀ свѧтꙋ́ю, и҆ любоче́стнѣ  почита́ющихъ всечестны̑ѧ твоѧ̑ мо́щи ст҃ы̑ѧ, хрⷭ҇тꙋ̀  моли́сѧ, и҆зба́вити всѣ́хъ на́съ всѧ́кагѡ гнѣ́ва и҆  томле́нїѧ, и҆ спасе́нїе дарова́ти дꙋша́мъ на́шымъ. 
Сла́ва, гла́съ и҃: 
Пꙋсты́нѧ, пре́жде непло́дствꙋющи, ны́нѣ же  весели́тсѧ, зрѧ́щи въ себѣ̀ ста́до мона́хѡвъ, ѡ҆бстоѧ́щихъ  всечестны́й гро́бъ пречꙋ́днагѡ ѻ҆тца̀ сегѡ̀ и҆ дꙋхо́внѡ  веселѧ́щихсѧ, и҆̀же пра́зднствєннаѧ торжествꙋ́ютъ,  глаго́лющи: ра́дꙋйсѧ, свѣти́льниче пресвѣ́тлый, и҆́же,  чꙋдесы̀ сїѧ́ѧ, ѡ҆зарѧ́еши дꙋ́шы вѣ́рныхъ. ра́дꙋйсѧ, ѻ҆́ч҃е  всеблагі́й, оу҆мно́живый ча̑да въ пꙋсты́ни дꙋхо́вныхъ  жела́нїй, ѡ҆ ни́хже, трꙋды̀ и҆ по́ты полага́ѧ, дꙋ́шꙋ твою̀  пре́далъ є҆сѝ бг҃ꙋ, є҆мꙋ́же моли́сѧ, свѧ́те а҆нтѡ́нїе, ѡ҆  на́съ, ча́дахъ твои́хъ, бл҃гоче́стнѣ па́мѧть твою̀  пра́зднꙋющихъ, и҆зба́вити ѿ навѣ̑тъ вра́жїихъ: ꙗ҆́кѡ да,  до́брѣ сконча́вше жи́знь свою̀, дерзнове́нїе полꙋчи́мъ въ  де́нь стра́шнагѡ и҆спыта́нїѧ. 
И҆ ны́нѣ: Безневѣ́стнаѧ дв҃о: 
Тропа́рь, и҆ бг҃оро́диченъ, пи́саны на ма́лѣй  вече́рни. (с. 113) 
На оу҆́трени, на Бг҃ъ гдⷭ҇ь, тропа́рь ст҃а́гѡ,  два́жды. Сла́ва, и҆ ны́нѣ, бг҃оро́диченъ: 
По а҃-мъ стїхосло́вїи, сѣда́ленъ, гла́съ и҃: 
Мно́гимъ воздержа́нїемъ, прпⷣбне, жи́знь твою̀  оу҆краси́въ, пꙋ́ть показа́лъ є҆сѝ, ведꙋ́щїй въ жи́знь  добродѣ́тели смире́нїемъ: мі́ра бо ѿве́ргсѧ, и҆ всѧ̑,  ꙗ҆̀же въ мі́рѣ кра̑снаѧ, преѡби́дѣвъ, є҆ѵⷢ҇льскимъ  оу҆че́нїємъ послѣ́довалъ є҆сѝ: жесто́кимъ же житїе́мъ  пло́ть твою̀ и҆знꙋрѧ́ѧ, го́рдаго ѕмі́ѧ воздержа́нїемъ  оу҆би́лъ є҆сѝ. тѣ́мже, на нб҃сѣ́хъ водворѧ́ѧсѧ,  трисо́лнечномꙋ бжⷭ҇твꙋ̀ предстои́ши, прпⷣбне а҆нтѡ́нїе,  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  чтꙋ́щымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рꙋ и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти бл҃гоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
По в҃-мъ стїхосло́вїи, сѣда́ленъ, гла́съ д҃: 
Ѿ ю҆́ности взе́мъ тво́й крⷭ҇тъ, бл҃гоче́стнѡ  хрⷭ҇тꙋ̀ послѣ́довалъ є҆сѝ, оу҆вѧди́въ плотско́е  мꙋдрова́нїе воздержа́нїемъ и҆ побѣ́дꙋ взе́мъ на дїа́вола,  надъ страстьмѝ тѣле́сными воцари́лсѧ є҆сѝ. тѣ́мже и҆ по  кончи́нѣ и҆сточа́еши и҆сцѣлє́нїѧ вѣ́рою приходѧ́щымъ къ  чꙋдотво́рномꙋ ѻ҆́бразꙋ всест҃ы́ѧ трⷪ҇цы и҆ къ твоемꙋ̀  цѣльбоно́сномꙋ гро́бꙋ: а҆нтѡ́нїе всече́стне, и҆спросѝ  на́мъ ве́лїю ми́лость. 
Два́жды. (с. 114) 
Сла́ва, и҆ ны́нѣ, бг҃оро́диченъ: 
Безневѣ́стнаѧ, чⷭ҇таѧ бцⷣе дв҃о, є҆ди́на  предста́тельнице вѣ́рныхъ и҆ покро́въ, бѣ́дъ и҆ скорбе́й  и҆ лю́тыхъ ѡ҆бстоѧ́нїй всѧ̑ и҆зба́ви, и҆̀же на тѧ̀  оу҆пова́нїе и҆мꙋ́щыѧ, ѻ҆трокови́це, и҆ дꙋ́шы на́шѧ спасѝ  бжⷭ҇твенными мольба́ми твои́ми. 
По полѷеле́и сѣда́ленъ, гла́съ и҃: 
Въ пꙋсты́ню, пребл҃же́нне, всели́лсѧ є҆сѝ, и҆ въ  не́й проходѧ̀ жесто́кое жи́тельство, ꙗ҆́коже безпло́тенъ,  жи́знь и҆справлѧ́ѧ, пло́ть твою̀ оу҆мертви́лъ є҆сѝ, и҆  поревнова́въ а҆нтѡ́нїа вели́кагѡ и҆зрѧ́дномꙋ жи́тельствꙋ,  трⷪ҇цы слꙋжи́тель показа́лсѧ є҆сѝ преизѧ́щный. тѣ́мже къ  ре́вности тоѧ̀ бжⷭ҇твеннѣй ли́къ мона́шествꙋющихъ, сла́вне,  совокꙋпи́лъ є҆сѝ, бг҃оно́се ѻ҆́ч҃е на́шъ а҆нтѡ́нїе: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ  любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀, безъ  сѣ́мене ро́ждшꙋю бг҃а пло́тїю, всѝ оу҆блажа́емъ, ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ младе́нца, дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е рождество̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ пред̾ гдⷭ҇емъ сме́рть прпⷣбныхъ є҆гѡ̀.  Всѧ́кое дыха́нїе: Сті́хъ: Хвали́те бг҃а во ст҃ы́хъ  є҆гѡ̀. Є҆ѵⷢ҇лїе матѳе́а, зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Пребл҃же́нне ѻ҆́ч҃е на́шъ а҆нтѡ́нїе, є҆гда̀ къ  бг҃ꙋ во ѿше́ствїи твое́мъ ѿсю́дꙋ бг҃олюбе́зное собра́нїе  оу҆чени̑къ твои́хъ нака́зовалъ є҆сѝ, ꙗ҆́кѡ ѻ҆ц҃ъ  чадолюби́въ, вели́кꙋю глави́знꙋ соблюда́ти и҆ и҆спо́лнити  бжⷭ҇твенныхъ прⷪ҇рѡ́къ и҆ (с. 115) зако́на, глаго́лѧ:  пребыва́йте, ча̑да, въ соверше́нїи дх҃о́внагѡ ва́шегѡ  и҆сполне́нїѧ, любо́вь и҆мѣ́ти и҆̀мъ къ бг҃ꙋ и҆ бли́жнемꙋ,  и҆ є҆ли́ка си́ла, подвиза́тисѧ на ѻ҆́бщаго врага̀,  внима́ющымъ своемꙋ̀ спасе́нїю, да полꙋча́тъ бꙋ́дꙋщее  присноблаже́нствїе. но оу҆́бѡ, всеблаже́нне, не преста́й  молѧ́сѧ прест҃ѣ́й трⷪ҇цѣ, и҆ на́съ, чтꙋ́щихъ тѧ̀,  сохрани́ти въ любвѝ тоѧ̀, ꙗ҆́кѡ да полꙋчи́мъ ѿ неѧ̀  вели́кꙋю ми́лость. 
Канѡ́нъ бцⷣѣ со і҆рмосо́мъ на ѕ҃. И҆ ст҃а́гѡ два̀  канѡ́на на и҃. 
Пе́рвый канѡ́нъ: 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Ѽ трⷪ҇це всемилосе́рдаѧ, бж҃е пребл҃гі́й, ѻ҆́ч҃е,  и҆ сн҃е, и҆ ст҃ы́й дш҃е, трист҃о́е є҆стество̀, немꙋ́дрыхъ  наказа́телю! пода́ждь просвѣще́нїе моемꙋ̀ неразꙋ́мїю,  пѣ́снь воспѣ́ти твоемꙋ̀ слꙋжи́телю, въ наставле́нїи  бжⷭ҇твеннагѡ твоегѡ̀ просвѣще́нїѧ. 
Ѿ ма́тернѧ чре́ва прилѣпи́лсѧ є҆сѝ къ бг҃ꙋ,  прпⷣбне, сегѡ̀ ра́ди жи́знь сїю̀ въ ничто́же вмѣни́въ,  крⷭ҇тъ гдⷭ҇ень и҆зъ ю҆́ности твоеѧ̀ возжелѣ́лъ є҆сѝ  носи́ти, и҆ всѧ̑ земна̑ѧ возненави́дѣвъ, въ нбⷭ҇наѧ  приснѡблажє́нствїѧ взира́лъ є҆сѝ. 
Ди́внѡ житїѐ твоѐ, бл҃же́нне, кꙋ́пнѡ же и҆  смире́нїе, є҆́же ѿ ю҆́ности стѧжа́лъ є҆сѝ. и҆ сегѡ̀  ра́ди ѿ всегѡ̀ мі́ра ѿлꙋчи́въ себѐ, и҆ а҆́гг҃льскимъ  ѻ҆́бразомъ ѡ҆бле́ксѧ, бы́лъ є҆сѝ мона́хъ преди́венъ,  цвѣтѧ̀ въ добродѣ́телехъ. 
Бг҃оро́диченъ: 
Вопло́щсѧ и҆зъ пречⷭ҇тыхъ ложе́снъ твои́хъ, дв҃о  всечⷭ҇таѧ, бж҃їе сло́во, всѣ̑мъ и҆з̾ѧснѝ бг҃оразꙋ́мїѧ  любо́вь: человѣ́ческое торжество̀ ли́кꙋ а҆́гг҃льскомꙋ  совокꙋпи́въ, въ нбⷭ҇наѧ возведѐ. (с. 116) 
Дрꙋгі́й канѡ́нъ прпⷣбномꙋ. 
Гла́съ и҃. І҆рмо́съ: 
Колесницегони́телѧ фараѡ́нѧ погрꙋзѝ, чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ, и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Ве́сь вседержи́телю бг҃ꙋ возложи́въ себѐ,  бг҃омꙋ́дре, и҆ къ томꙋ̀ жела́нїемъ и҆ любо́вїю оу҆́мъ тво́й  впери́въ: тогѡ̀ ра́ди безмѡ́лвнаѧ и҆ оу҆единє́ннаѧ мѣ̑ста  возлюби́лъ є҆сѝ, да со хрⷭ҇то́мъ пребыва́ѧ, жи́знь  вѣ́чнꙋю наслѣ́диши. 
Оу҆пова́нїемъ на бг҃а всебл҃га́го оу҆крѣплѧ́емь,  блаже́нне а҆нтѡ́нїе, къ бꙋ́дꙋщымъ благи̑мъ простира́лсѧ  є҆сѝ, и҆ твое́й пло́ти неми́лостивъ, ѻ҆́ч҃е, бы́лъ  є҆сѝ. 
Лꙋка́вый вра́гъ, ѻ҆па́снѡ вѣ́дый ꙗ҆́кѡ хо́щетъ  тобо́ю и҆згна́нъ бы́ти ѿ мѣ́ста сегѡ̀ ст҃а́гѡ, сегѡ̀  ра́ди непра́вєдныѧ человѣ́ки воздвиза́етъ на тѧ̀: но сі́и  оу҆́бѡ, ничто́же сотво́рше, вспѧ́ть бѣжа́ша, лꙋка́вый же  побѣжде́нъ бы́сть ѻ҆рꙋ́жїемъ моли́твъ твои́хъ: бг҃ъ бо  снабдѣва́ше тѧ̀. 
Бг҃оро́диченъ: 
Неискꙋсомꙋ́жнѡ хрⷭ҇та̀ родила̀ є҆сѝ, сꙋ́ща по  на́мъ на́съ ра́ди, непремѣ́нна є҆стество́мъ, пречⷭ҇таѧ, и҆  невра́щна во ѻ҆бои́хъ пребы́вша. є҆го́же молѝ  непреста́ннѡ, грѣхѡ́въ мои́хъ дарова́ти и҆ напа́стей  и҆збавле́нїе. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Вели́ко къ бг҃ꙋ дерзнове́нїе стѧжа́лъ є҆сѝ,  преподо́бне, присносꙋ́щныѧ трⷪ҇цы ст҃о́мꙋ ѻ҆́бразꙋ,  стѧжа̑нїи трꙋдѡ́въ твои́хъ, бл҃года́ть и҆спросѝ прест҃а́гѡ  дх҃а: є҆го́же и҆зъ пла́мене пресла́внѡ и҆зы́ти сотвори́лъ  є҆сѝ моли́твами твои́ми. (с. 117) 
Въ нача́лѣ ѡ҆снова́нїе добродѣ́телей, блаже́нне,  положи́лъ є҆сѝ въ дꙋшѝ твое́й стра́хъ бж҃їй, и҆ на се́мъ  ѡ҆снова́нїи назда́лъ є҆сѝ чи̑стыѧ добродѣ́тєли  сохране́нїемъ бж҃їихъ за́повѣдей. и҆ сегѡ̀ ра́ди всели́лсѧ  є҆сѝ въ вѣ̑чнаѧ блага̑ѧ, ꙗ҆̀же оу҆гото́ва бг҃ъ  боѧ́щымсѧ є҆гѡ̀. 
Вре́менныхъ и҆ до́льныхъ возгнꙋша́всѧ, высѡ́каѧ  при́снѡ пребыва̑ющаѧ возлюби́лъ є҆сѝ, бжⷭ҇твеннымъ  раче́нїемъ распала́ѧ благолюби́вꙋю твою̀ дꙋ́шꙋ, и҆ тогѡ̀  сотвори́въ живꙋ́щагѡ бг҃а во́лю, воспрїѧ́лъ є҆сѝ блага̑ѧ  нбⷭ҇наѧ. 
Бг҃оро́диченъ: 
Сказꙋ́ѧ и҆ногда̀ сокрове́нное та́инство,  ѻ҆трокови́це, тебѣ̀ дре́вле гаврїи́лъ, зовѧ́ше: ра́дꙋйсѧ,  бж҃їѧ пала́то, въ ню́же всели́всѧ, ѡ҆божѝ всѧ̑ человѣ́ки,  ꙗ҆́кѡ милосе́рдъ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Оу҆тверди́въ твоѧ̑ помышлє́нїѧ, блаже́нне,  оу҆пова́нїемъ на бг҃а, вра́жїихъ навѣ́тѡвъ ника́коже  оу҆боѧ́сѧ, но мы́сленныхъ рѣ́къ стремлє́нїѧ, къ  дꙋше́внѣй твое́й хра́минѣ приража̑ющаѧсѧ, возрази́лъ  є҆сѝ ѡ҆ ка́мень терпѣ́нїѧ. 
Жела́ѧ, прпⷣбне, насыща́тисѧ приснопребыва́ющїѧ  сла́дости, бы̑лїи самора́сленными трилѣ́тное вре́мѧ  проводи́лъ є҆сѝ жи́зни твоеѧ̀: тѣ́мже и҆ ны́нѣ полꙋчи́лъ  є҆сѝ трапе́зꙋ ѻ҆́нꙋ неги́бнꙋщїѧ ꙗ҆́ди, но при́снѡ  пребыва́ющїѧ въ жи́зни вѣ́чнѣй. 
Во оу҆́мъ прїе́мъ црⷭ҇твїѧ нбⷭ҇нагѡ вѣ́чное  наслажде́нїе, земна̑ѧ всѧ̑ пренебре́глъ є҆сѝ: и҆ сегѡ̀  ра́ди скѡ́рбнаѧ нашє́ствїѧ мнѡ́га, и҆ и҆згна̑нїѧ въ жи́зни  се́й претерпѣ́лъ є҆сѝ, но ѿ всѣ́хъ си́хъ свободи́ тѧ  тебѣ̀ жи́знь вѣ́чнꙋю дарова́вый. 
Бг҃оро́диченъ: 
Твою̀ по́мощь пода́ждь мѝ, рабꙋ̀ твоемꙋ̀ (с. 118)  недосто́йномꙋ, дв҃о влⷣчце, и҆ вразꙋми́вши бжⷭ҇твенное сїѐ  начина́нїе, сотворѝ ѿ недосто́йнагѡ достѡ́йнаѧ, и҆  и҆зба́ви бѣ́дъ и҆ скорбе́й и҆ прегрѣше́нїй мно́гихъ,  ꙗ҆́кѡ ро́ждши всѣ́хъ и҆збавле́нїе. 
Сѣда́ленъ, гла́съ г҃: 
Многомѧте́жїе мі́ра и҆ непостоѧ́ннꙋю сꙋетꙋ̀, ꙗ҆́кѡ  пра́хъ, вмѣни́въ, къ премі̑рнымъ возве́лъ є҆сѝ оу҆́мъ  тво́й, затво́ромъ безмо́лвїѧ воздержа́въ тѣлє́снаѧ  чꙋ̑вства, и҆ стѧжа́въ жи́знь а҆́гг҃льскꙋ, бг҃ꙋ оу҆годи́лъ  є҆сѝ, де́мѡнѡвъ па́гꙋбникъ, страсте́й и҆скорени́тель,  человѣ́кѡвъ спаси́тель нело́женъ бы́лъ є҆сѝ. тѣ́мже и҆  на́съ ѿ тлетво́рныхъ страсте́й и҆зба́ви, мо́лимсѧ, твою̀  па́мѧть при́снѡ въ пѣ́снехъ почита́ющихъ, блаже́нне  а҆нтѡ́нїе, ѻ҆́ч҃е на́шъ. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющъ на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ  винꙋ́ тѧ до́брыхъ блажа́ще, при́снѡ со а҆́гг҃ломъ вопїе́мъ  тѝ: ра́дꙋйсѧ, ѡ҆бра́дованнаѧ. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ: до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Ко́ль бла́гѡ положи́лъ є҆сѝ во оу҆мѣ̀ твое́мъ,  є҆́же прилѣплѧ́тисѧ бг҃ꙋ на́шемꙋ: сегѡ̀ ра́ди ѡ҆ста́вивъ  всѧ̑, на землѝ сꙋ̑щаѧ, оу҆́мъ тво́й вседꙋ́шнѡ возложи́лъ  є҆сѝ къ нбⷭ҇нымъ ѡ҆би́телемъ, въ безмо́лвїи мно́зѣ  препровожда́лъ жи́знь твою̀: да никогда́же ѿто́ргнешисѧ  сладча́йшагѡ твоегѡ̀ і҆и҃са. 
Сме́рть, па́че всегѡ̀ житїѧ̀ сегѡ̀, и҆збра́лъ  є҆сѝ, да хрⷭ҇тꙋ̀ жи́ти бꙋ́деши, сегѡ̀ ра́ди въ ме́ртвость  повседне́внꙋю вдаѧ́лсѧ є҆сѝ, трꙋды̑ по́стническими  оу҆мерщвлѧ́лъ є҆сѝ всѧ̑ оу҆́ды своѧ̑, и҆стни́въ пло́ть  свою̀ посты̑ мно́гими. (с. 119) 
Помина́ѧй, прпⷣбне, послѣ́днїй де́нь жи́зни сеѧ̀,  прише́льца вмѣнѧ́лъ є҆сѝ себѐ въ мі́рѣ се́мъ бы́ти, на  всѧ́къ де́нь гото́вилсѧ є҆сѝ ко и҆схожде́нїю, благи́ми  дѣ́лы оу҆краша́ѧ дꙋ́шꙋ твою̀, ѡ҆жида́ѧ прише́ствїѧ влⷣки  твоегѡ̀. 
Бг҃оро́диченъ: 
Бг҃овидѣ́нїемъ просвѣ́щсѧ прⷪ҇ро́къ, ꙗ҆вле́ннѡ  зри́тъ го́рꙋ бж҃їю бл҃гослове́ннꙋю, земны̑мъ оу҆краше́нїе,  нбⷭ҇нымъ славосло́вїе бг҃олѣ́пное, є҆ди́нꙋ всепѣ́тꙋю. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Потѡ́ки сле́зными пꙋсты̑ни напои́лъ є҆сѝ,  блаже́нне, сѣ́мѧ трꙋдѡ́въ твои́хъ сѣ́ѧ въ ни́хъ. тѣ́мже  и҆ стори́чный пло́дъ ра́достнѣ пожа́лъ є҆сѝ, вопїѧ̀:  сла́ва си́лѣ твое́й, гдⷭ҇и. 
Стена́нїемъ се́рдца и҆ оу҆миле́нїемъ мно́зѣмъ  житїѧ̀ по́прище преше́дъ, мꙋ́дре, и҆ въ странꙋ̀ безстра́стїѧ  преселѝ себѐ, въ не́йже свѣ́тъ прїе́мъ въ се́рдцы  твое́мъ, непреста́ннѡ весели́шисѧ, неизрече́ннагѡ свѣ́та  хрⷭ҇та̀ наслажда́ѧсѧ. 
Молѧ́сѧ не преста́й, ѻ҆́ч҃е, ѡ҆ ста́дѣ твое́мъ,  є҆го́же мно́гими трꙋды̑ и҆ пѡ́ты стѧжа́лъ є҆сѝ,  и҆збавле́нїѧ просѧ̀ ѕлы́хъ ѡ҆бстоѧ́нїй и҆ скорбе́й  всѧ́ческихъ: да тѧ̀ всѝ, ꙗ҆́кѡ ѻ҆ц҃а̀ чадолюби́ва,  непреста́ннѡ воспѣва́емъ. 
Бг҃оро́диченъ: 
Ко́рень и҆зъ чре́слъ ца́рскихъ, цр҃ь всѣ́хъ, ꙗ҆́кѡ  сꙋ́щꙋ возлюби́въ, и҆ вы́шшꙋ херꙋві̑мъ и҆ серафі̑мъ показа̀,  ве́сь, бцⷣе, всели́сѧ въ тѧ̀. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ приведе́нїе и҆́мамы. 
Ꙗ҆́кѡ дре́во благора́сленно, при и҆схо́дищахъ  мно́гихъ (с. 120) во́дъ насажде́нъ бы́въ, ѻ҆́ч҃е, вѣ̑тви  добродѣ́телей мнѡ́ги и҆зрасти́лъ є҆сѝ, подъ сѣ́нь твою̀  всѧ̑ прїе́млѧ, хотѧ́щыѧ спасе́нїѧ. 
Пꙋчи́ною сле́зъ твои́хъ мо́ре грѣхо́вное потопи́лъ  є҆сѝ, погрꙋжа́ѧ оу҆́мъ сво́й во глꙋбинꙋ̀ видѣ́нїй  бжⷭ҇твенныхъ, и҆дѣ́же сокрове́нныхъ та̑инъ ꙗ҆́снѡ зри́тель  бы́въ, проре́клъ є҆сѝ комꙋ́ждо напослѣ́докъ хотѧ̑щаѧ  бы́ти и҆̀мъ. 
Моли́твенникъ ꙗ҆́кѡ те́плъ въ жи́зни се́й  прест҃ѣ́й трⷪ҇цѣ бы́лъ є҆сѝ, бл҃же́нне, хода̑тайствы  твои́ми здра́вїе всѣ̑мъ подава́ѧ нескꙋ́дное. тѣ́мъ и҆  ны́нѣ па́че въ моли́твꙋ предлага́емъ тѧ̀, просѧ́ще тобо́ю  прїѧ́ти ми́лѡсти и҆ грѣхѡ́въ ѡ҆ставлє́нїѧ. 
Бг҃оро́диченъ: 
Мои́хъ прегрѣше́нїй плени́цꙋ, влⷣчце, расто́ргни,  твоего̀ сн҃а и҆ бг҃а молѧ́щи, и҆ томѧ́щїй грѣ́хъ,  приснодв҃о, низложѝ: ꙗ҆́кѡ да пою́ тѧ всегда̀,  всенепоро́чнаѧ, тобо́ю спаса́емь. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго. но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Пи́щи малопрїѧ́тїемъ скꙋ́днымъ ѕѣлѡ̀ жела́нїе  пло́ти ѡ҆бꙋзда́лъ є҆сѝ, во всено́щныхъ же славосло́вїихъ  бжⷭ҇твенныхъ слове́съ дш҃ѝ слове́сное непоро́чнѡ бг҃ꙋ  соблю́лъ є҆сѝ. 
Црⷭ҇тво нбⷭ҇ное стѧжа́въ нището́ю самово́льною,  ѿѻнꙋ́дꙋже и҆сточа́еши ѡ҆би̑льнаѧ дарова̑нїѧ дꙋхо́вныхъ  и҆сцѣле́нїй вѣ́рнѡ почита́ющымъ всест҃ꙋ́ю твою̀ па́мѧть. 
Свѣщꙋ̀ твою̀ дх҃о́внꙋю, чистоты̀ свѣти́ло вже́глъ  є҆сѝ, бл҃же́нне, є҆ле́емъ ми́лости напоѧ́ѧ непреста́ннѡ.  тѣ́мъ дости́глъ є҆сѝ черто́га нбⷭ҇нагѡ, и҆дѣ́же є҆́сть  жени́хъ ѻ҆́нъ, є҆го́же и҆змла́да возжелѣ́лъ є҆сѝ. 
Бг҃оро́диченъ: 
Хра́мъ ꙗ҆ви́ласѧ є҆сѝ че́стенъ, дв҃о мт҃и мр҃і́е,  (с. 121) всѧ́чєскаѧ всеси́льнѡ и҆ премꙋ́дрѡ соста́вльшагѡ  хрⷭ҇та̀, и҆ ѡ҆чи́стивша и҆ носѧ́ща: є҆го́же на́мъ  ми́лостива сотворѝ ма́терними твои́ми мольба́ми. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Честно́е тѣ́ло твоѐ, прпⷣбне, мнѡ́га  и҆сцѣлє́нїѧ, ꙗ҆́кѡ и҆сто́чникъ при́снѡ кипѧ́щь,  и҆сточа́етъ вѣ́рою приходѧ́щымъ къ чꙋдотво́рномꙋ ѻ҆́бразꙋ  всест҃ы́ѧ трⷪ҇цы и҆ къ цѣльбоно́сномꙋ твоемꙋ̀ гро́бꙋ. 
Непреста́нными твои́ми къ бг҃ꙋ, ѻ҆́ч҃е, моли́твами,  крꙋгѡ́въ нбⷭ҇ныхъ дости́глъ є҆сѝ, и҆дѣ́же є҆́сть свѣ́тъ  неизрече́нный и҆ наслажде́нїе првⷣныхъ, съ ни́миже  предстои́ши трⷪ҇цѣ всѣ́хъ бг҃ꙋ, ѿѻнꙋ́дными  свѣтлостьмѝ просвѣща́ѧсѧ. 
А҆нтѡ́нїе прпⷣбне, а҆́ще и҆ напослѣ́докъ лѣ́тъ  ѿ землѝ, ꙗ҆́кѡ сл҃нце, возсїѧ́лъ є҆сѝ, но дре́внихъ  ѻ҆тє́цъ, пре́жде тебє̀ бы́вшихъ, че́сти и҆ да́ра ѿ бг҃а  сподо́билсѧ є҆сѝ: бꙋ́дꙋтъ бо, речѐ гдⷭ҇ь, послѣ́дни  пе́рвїи. 
Бг҃оро́диченъ: 
Возсїѧ̀ и҆зъ тебє̀ мы́сленное сл҃нце, и҆ свѣ̑тлыѧ  лꙋчѝ своегѡ̀ бж҃ества̀ всѣ̑мъ прострѐ, бцⷣе влⷣчце:  тѣ́мъ тѧ̀ всѝ непреста́нными пѣ̑нїи велича́емъ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Въ пꙋсты́нѧхъ, ꙗ҆́кѡ пти́чищь, возгнѣзди́лсѧ  є҆сѝ, прпⷣбне, ѿ всѣ́хъ хотѧ̀ є҆ди́номꙋ бг҃ꙋ  є҆ди́нствовати: но, ꙗ҆́кѡ на свѣ́щницѣ, ꙗ҆́вѣ бы́ша  всѣ̑мъ твоѧ̑ и҆справлє́нїѧ, бг҃ꙋ тѧ̀ прославлѧ́ющꙋ. 
Но́щь тебѣ̀, ꙗ҆́кѡ де́нь, бл҃же́нне, вмѣнѧ́шесѧ,  и҆ де́нь, (с. 122) ꙗ҆́кѡ но́щь. не да́лъ є҆сѝ поко́ѧ  тѣлесѝ твоемꙋ̀, ни сна̀ ѻ҆чесє́мъ, ни вѣ́ждѡмъ  дрема́нїѧ, до́ндеже дости́глъ є҆сѝ поко́ѧ нбⷭ҇нагѡ. 
Со́нъ и҆ сѣ́нь житїѐ сїѐ, прпⷣбне вмѣни́лъ  є҆сѝ, тѣ́мъ, и҆ на ничто́же ѡ҆браща́лсѧ є҆сѝ сꙋ́щихъ въ  не́мъ: но всѐ твоѐ помышле́нїе и҆ дꙋ́шꙋ къ бꙋ́дꙋщымъ  просте́рлъ є҆сѝ, и҆дѣ́же съ преподо́бными всѣ́ми ны́нѣ  весели́шисѧ. 
Бг҃оро́диченъ: 
Расто́ргни мои́хъ прегрѣше́нїй рꙋкописа́нїе,  ѡ҆держа́щихъ мѧ̀ печа́лей и҆ страсте́й разрѣше́нїе  да́рꙋющи, и҆ соблюда́ющи вы́нꙋ неврежде́на, влⷣчце. 
Конда́къ, гла́съ и҃. Подо́бенъ: Взбра́нной: 
Ѿ ю҆́ности, прпⷣбне, пло́ть твою̀ въ постѣ́хъ и҆  моли́твахъ и҆стончи́лъ є҆сѝ, и҆ крⷭ҇тъ тво́й взе́мъ,  хрⷭ҇тꙋ̀ послѣ́довалъ є҆сѝ. тѣ́мже и҆ къ вы̑шнимъ  тече́нїе ра́достнѡ соверши́лъ є҆сѝ, и҆дѣ́же со всѣ́ми  ст҃ы́ми ст҃ѣ́й трⷪ҇цѣ предстои́ши: и҆ ны́нѣ ста́до твоѐ  посѣща́ѧ, помина́й чтꙋ́щихъ прест҃ꙋ́ю па́мѧть твою̀, да  всѝ благода́рнѣ вопїе́мъ тѝ: ра́дꙋйсѧ, бг҃омꙋ́дре  а҆нтѡ́нїе, наста́вниче пꙋсты́нный. 
І҆́косъ: 
Є҆ѵⷢ҇льскагѡ гла́са ревни́тель блаже́нне,  ѡ҆брѣ́лсѧ є҆сѝ, всѧ̑ бо земна̑ѧ вмѣни́въ оу҆ме́ты,  хрⷭ҇то́въ вослѣ́дователь въ жи́зни се́й и҆зѧ́щенъ бы́лъ  є҆сѝ, ѿ негѡ́же и҆ ра́зꙋмомъ ѡ҆богати́всѧ дарова́нїй  бжⷭ҇твенныхъ, вразꙋми́ ны вѣща́ти тебѣ̀ сицева̑ѧ:  ра́дꙋйсѧ, бг҃оно́се, нбⷭ҇ный чл҃вѣ́че, земны́й а҆́гг҃ле:  ра́дꙋйсѧ, чи́стый до́ме прест҃а́гѡ дх҃а: ра́дꙋйсѧ, ꙗ҆́кѡ въ  жи́зни се́й слꙋжи́тель прест҃ы́ѧ трⷪ҇цы бы́лъ є҆сѝ:  ра́дꙋйсѧ, ꙗ҆́кѡ моли́твами твои́ми ѻ҆би́тель твою̀  и҆зба́вилъ є҆сѝ невре́днꙋ ѿ ѻ҆́гненнагѡ возгорѣ́нїѧ:  ра́дꙋйсѧ, ꙗ҆́кѡ пꙋсты́ню слеза́ми напои́въ, многопло́днꙋ  сотвори́лъ є҆сѝ: ра́дꙋйсѧ, ꙗ҆́кѡ всено́щными бжⷭ҇твенными  пѣснопѣ̑нїи сїю̀ (с. 123) просвѣти́лъ є҆сѝ: ра́дꙋйсѧ,  ꙗ҆́кѡ въ не́й сѣ́мѧ бжⷭ҇твенное многотрꙋ́днѡ всѣ́ѧлъ  є҆сѝ, є҆гѡ́же оу҆плодѝ бг҃ъ во мно́го: ра́дꙋйсѧ, ꙗ҆́кѡ  въ то́й оу҆чени̑къ стада̀ собра́въ, стра́хꙋ бж҃їю наказа́лъ  є҆сѝ: ра́дꙋйсѧ, ꙗ҆́кѡ моли́твами твои́ми нечи́стїи дꙋ́си  ѿ чл҃вѣ̑къ ѿгони́ми быва́ютъ: ра́дꙋйсѧ, ꙗ҆́кѡ  непреста́ннѡ мо́лишисѧ прест҃ѣ́й трⷪ҇цѣ ѡ҆ соверша́ющихъ  благоче́стнѡ па́мѧть твою̀, є҆́же соблюсти́сѧ ѿ вра̑гъ  ненавѣ̑тнымъ, да зове́мъ тѝ: ра́дꙋйсѧ, бг҃омꙋ́дре  а҆нтѡ́нїе, пꙋсты́нный наста́вниче. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть. хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й  бл҃гослове́нъ и҆ препросла́вленъ. 
Смире́нъ нра́въ и҆ ѻ҆бы́чай кро́токъ и҆мѣ́въ,  блаже́нне, кро́ткомꙋ па́стырю хрⷭ҇тꙋ̀, ꙗ҆́кѡ ѻ҆вча̀  неѕло́биво, оу҆се́рднѡ послѣ́довалъ є҆сѝ. є҆мꙋ́же  непреста́ннѡ пое́ши со и҆збра́нными всѣ́ми: ѻ҆ц҃ъ на́шихъ  бж҃е, бл҃гослове́нъ є҆сѝ. 
Жела́ѧ наслади́тисѧ нбⷭ҇нагѡ хлѣ́ба, хрⷭ҇та̀,  є҆го́же ꙗ҆ды́й никогда́же оу҆́мретъ, а҆́лчбою и҆ жа́ждею  томи́лъ є҆сѝ пло́ть твою̀: є҆гѡ́же ны́нѣ, ѻ҆́ч҃е  а҆нтѡ́нїе, насыща́ѧсѧ, и҆ на́мъ прича́стникѡмъ бы́ти  ѻ҆́нагѡ моли́сѧ. 
Свѣти́ло мі́ра въ послѣ́днемъ ро́дѣ се́мъ гдⷭ҇ь  сотворѝ тѧ̀, ѻ҆́ч҃е, чꙋ́вствєннымъ ѻ҆чесє́мъ и҆  дꙋшє́внымъ тобо́ю да́рꙋетъ прозрѣ́нїе. того̀ молѝ  просвѣти́ти ны̀ свѣ́томъ за́повѣдей бжⷭ҇твенныхъ,  пою́щыѧ: ѻ҆ц҃ъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Ѡ҆бветша́вшыѧ ны̀ го́рькимъ дре́вле дре́ва  вкꙋше́нїемъ, и҆ па́дшыѧ престꙋпле́нїемъ, пречи́стаѧ,  ѡ҆бнови́ла є҆сѝ, зижди́телѧ, ро́ждши, сло́во ѵ҆поста́сное,  дв҃о мт҃и, влⷣчце. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою (с. 124) трⷪ҇ческою пла́мень пе́щный  попра́ша, пою́ще: ѻ҆тцє́въ бж҃е, бл҃гослове́нъ є҆сѝ. 
Ꙗ҆́кѡ высо́къ оу҆́мъ, прпⷣбне, ѿ земны́хъ  всѣ́хъ къ бг҃ꙋ и҆мѣ́ѧ, высо́къ въ добродѣ́телехъ  ѡ҆брѣ́лсѧ є҆сѝ, и҆ къ вы̑шнимъ тече́нїе твоѐ  и҆спра́вивъ, сла́виши съ ни́ми непреста́нными гла́сы  прест҃ꙋ́ю трⷪ҇цꙋ: ѻ҆ц҃ъ на́шихъ бж҃е, благослове́нъ є҆сѝ. 
Ни́щыѧ ми́лꙋѧ, а҆́лчꙋщыѧ пита́лъ є҆сѝ, жа́ждꙋщыѧ  напаѧ́лъ є҆сѝ. тѣ́мъ прїѧ̀ тебѐ въ вѣ̑чныѧ кро́вы,  тебє̀ ра́ди въ ни́щихъ бы́вый. є҆мꙋ́же пое́ши: ѻ҆ц҃ъ  на́шихъ бж҃е, бл҃гослове́нъ є҆сѝ. 
Не оу҆страшѝ тебє̀, блаже́нне, долгота̀ лѣ́тнѧѧ,  ни пꙋсты́нное ѡ҆ѕлобле́нїе, ни въ потре́бныхъ скꙋ́дость, ни  разбѡ́йникъ наше́ствїе: но є҆ди́но предъ ѻ҆чи́ма и҆мѣ́ѧ,  є҆́же хрⷭ҇та̀ ра́ди сме́рть прїѧ́ти въ пꙋсты́ни се́й, да  хрⷭ҇тꙋ̀ жи́ти бꙋ́деши. 
Бг҃оро́диченъ: 
Оу҆краси́ласѧ є҆сѝ дѣ́вства добро́тами, и҆  є҆́ѵы покры́ла є҆сѝ стꙋ́дъ ѕлоѻбра́зный, хрⷭ҇та̀  ро́ждшаѧ, ѡ҆дѣѧ́нїе безсме́ртїѧ да́рꙋющаго тебѐ чтꙋ́щымъ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Свѣтоно́снаѧ бл҃года́ть и҆ и҆сцѣле́нїй дарова̑нїѧ  да́шасѧ ѿ бг҃а все́й странѣ̀ на́шей, прпⷣбне,  чꙋдотво́рный ѻ҆́бразъ є҆диносꙋ́щныѧ трⷪ҇цы и҆ твоѧ̑ мо́щи  ст҃ы̑ѧ. є҆мꙋ́же покланѧ́ющесѧ, тѧ̀ почита́емъ. 
Ꙗ҆́кѡ шипо́къ сладкоꙋха́нный, ѻ҆́ч҃е а҆нтѡ́нїе,  гро́бъ тво́й мі́рꙋ ѡ҆брѣ́тесѧ. къ немꙋ́же всѝ приходѧ́щїи  дх҃о́вное благово́нїе въ сердца́хъ свои́хъ ѿ негѡ̀  ѡ҆б̾е́млютъ благопотре́бное ѕѣлѡ̀. (с. 125) 
Всѣ̑мъ всѧ́къ, бл҃же́нне, благоче́стнѣ предложи́лъ  є҆сѝ себѐ: ѻ҆́вѣмъ оу҆́бѡ и҆збавле́нїе подаѧ̀ ѿ  всѧ́кихъ ѕлы́хъ ѡ҆бстоѧ́нїй, ѻ҆́вѣмъ же ѿ недꙋ̑гъ  здра́вїе неѡскꙋ́дное, ѻ҆́вѣмъ же спасе́нїе предлага́ѧ,  хотѧ́щымъ мона́шеское пребыва́нїе. 
Бг҃оро́диченъ: 
Оу҆мертвѝ, бцⷣе, многоко́зненнаго врага̀, всю̀  тва́рь пре́жде тле́ю оу҆мертви́вшаго: ны́нѣ же тобо́ю  ме́ртвїи на жи́знь взыдо́хомъ: родила́ бо є҆сѝ вои́стиннꙋ  жи́знь бг҃а всѣ́хъ. 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
А҆́ще и҆ за́йде подъ зе́млю тѣ́ло твоѐ, но, ꙗ҆́кѡ  со́лнце, дне́сь возсїѧ̀, всѧ̑ ѡ҆свѣща́ющее, хва́лѧщыѧ  хрⷭ҇та̀ во вѣ́ки. 
Многосвѣ́тлое житїѧ̀ твоегѡ̀, бг҃облаже́нне  а҆нтѡ́нїе, просвѣща́етъ дꙋшє́вныѧ ѻ҆́чи, и҆ и҆справлѧ́етъ  стопы̑ къ добродѣ́тели хва́лѧщихъ хрⷭ҇та̀ во вѣ́ки. 
По сме́рти ꙗ҆вле́нїемъ твои́мъ ꙗ҆́кѡ прокаже́ннаго  ѡ҆чи́стилъ є҆сѝ, та́кѡ, блаже́нне, и҆ менѐ, оу҆ѧ́звленна  грѣхо́мъ, моли́твъ твои́хъ ѵ҆ссѡ́помъ ѡ҆чи́сти, пою́ща  хрⷭ҇та̀ во вѣ́ки. 
Бг҃оро́диченъ: 
На тѧ̀ наде́ждꙋ возложи́хъ, мт҃и приснодв҃о,  спасе́нїѧ моегѡ̀, и҆ тѧ̀ предста́тельницꙋ и҆мѣ́ю жи́зни  моеѧ̀, поѧ̀ хрⷭ҇та̀ во вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Тѣ́снымъ и҆ приско́рбнымъ на землѝ ше́ствовавъ  пꙋте́мъ, простра́нства нбⷭ҇нагѡ ра́достнѣ дости́глъ є҆сѝ:  и҆дѣ́же зри́ши ꙗ҆́снѣ прест҃ꙋ́ю трⷪ҇цꙋ со а҆́гг҃льскими  ли̑ки. 
Ꙗ҆́кѡ зла́то, и҆скꙋше́но въ горни́лѣ терпѣ́нїѧ,  ꙗ҆ви́лсѧ є҆сѝ, блаже́нне, безъ всѧ́кагѡ ѕло́бы примѣ́са:  и҆ тогѡ̀ (с. 126) ра́ди высотꙋ̀ дости́гъ добродѣ́телей,  воспрїѧ́лъ є҆сѝ прест҃а́гѡ дх҃а ѡ҆заре́нїе. 
Честна̀ вои́стиннꙋ сме́рть твоѧ̀, прпⷣбне: а҆́ще бо  и҆ преста́вилсѧ є҆сѝ ѿ на́съ, но дꙋ́хомъ неѿстꙋ́пнѡ съ  на́ми пребыва́еши, вѣ́рнѡ почита́ющими тѧ̀. 
Бг҃оро́диченъ: 
Всѧ̑ сотво́ршаго матеролѣ́пнѡ въ твои́хъ нѣ́дрѣхъ  носи́вши, марі́е дв҃о, ѿ рꙋки́ мѧ и҆зба́ви борца̀, ꙗ҆́кѡ,  да спаса́емь тобо́ю, твоѧ̑ хвалю̀ вели̑чїѧ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Є҆ди́нагѡ лѣ́та ко ѻ҆сми́десѧтимъ въ тече́нїи  твое́мъ не досконча́въ, блаже́нне, вы́шнее црⷭ҇твїе  воспрїѧ́лъ є҆сѝ, со хрⷭ҇то́мъ црⷭ҇твꙋѧ во вѣ́ки. 
Ѡ҆ста́вивъ земнꙋ́ю сла́вꙋ, къ нбⷭ҇нѣй взѧ́лсѧ  є҆сѝ любо́вїю, и҆ ꙗ҆́кѡ а҆́гг҃лъ, въ жи́зни се́й бг҃ꙋ  послꙋжи́въ, къ премі̑рнымъ дꙋховѡ́мъ преста́вилсѧ є҆сѝ,  бжⷭ҇твеннымъ та́мѡ свѣ́томъ просвѣща́ѧсѧ. 
Рꙋ́ки, а҆нтѡ́нїе свѧ́те, къ прест҃ѣ́й трⷪ҇цѣ на  мольбꙋ̀ прострѝ, ми́лостивное просѧ̀, и҆̀же съ любо́вїю  пѣ́нїе тѝ сїѐ прине́сшымъ: и҆ и҆зба́ви всѣ́хъ напа́стей  и҆ бѣ́дъ вѣ́рою соверша́ющихъ па́мѧть твою̀ ст҃ꙋ́ю. 
Бг҃оро́диченъ: 
Пѣ́нїе съ пѣ́снїю и҆ хвале́нїе, и҆сплете́нное ѿ  болѣ́зненны дꙋшѝ, принесо́хъ со стра́хомъ тебѣ̀, ро́ждшей  хрⷭ҇та̀, є҆стество́мъ сꙋ́ща бг҃а: є҆го́же молѧ́щи, бцⷣе,  благопрїѧ̑тна сотворѝ молє́нїѧ на̑ша, и҆ моли́твами  твои́ми соблюдѝ лю́ди твоѧ̑. 
Свѣти́ленъ. 
Твоѐ оу҆спе́нїе въ пѣ́снехъ пра́зднꙋющихъ  посѣща́й (с. 127) моли́твами твои́ми, ѡ҆ставле́нїе просѧ̀  грѣхо́вныхъ собла̑знъ и҆ и҆зба́вити всѣ́хъ ѿ разли́чныхъ  напа́стей: да вси́ тѧ прославлѧ́емъ, бл҃же́нне а҆нтѡ́нїе. 
Два́жды. 
Сла́ва, и҆ ны́нѣ, бг҃оро́диченъ: 
Съ бг҃омъ оу҆пова́нїе на тѧ̀, пречⷭ҇таѧ,  возложи́хомъ, и҆зъ тебє̀ проше́дшемꙋ распѧ́томꙋ хрⷭ҇тꙋ̀,  твои́ми къ немꙋ̀ мольба́ми неврє́дны да́же до конца̀  сохрани́ ны. 
На хвали́техъ стїхи̑ры на д҃, гла́съ и҃. Поⷣ: Ѽ  пресла́внагѡ чꙋдесѐ! 
Прпⷣбне ѻ҆́ч҃е а҆нтѡ́нїе, ꙳ ты̀ ѿ ю҆́ности  хрⷭ҇тꙋ̀ послѣ́довати возлюби́въ, ꙳ всѧ̑, ꙗ҆̀же на землѝ,  мꙋдрова̑нїѧ ѿри́нꙋвъ, ꙳ по́стническими трꙋды̑ бг҃ꙋ  оу҆годи́лъ є҆сѝ, ꙳ сла́бое по́мысла повинꙋ́ѧ дꙋ́хꙋ. ꙳ и҆  ны́нѣ на нб҃сѣ́хъ со ст҃ы́ми всѣ́ми трⷪ҇цѣ предстои́ши,  ꙳ бжⷭ҇твєнныѧ да́ры ѿ неѧ̀ прїе́млѧ: ꙳ ю҆́же молѝ,  бл҃же́нне, ꙳ ѡ҆ и҆̀же вѣ́рою пресвѧтꙋ́ю твою̀ па́мѧть  почита́ющихъ. 
Два́жды. 
Прпⷣбне ѻ҆́ч҃е а҆нтѡ́нїе, ꙳ ты̀ стрꙋѧ́ми сле́зъ  твои́хъ пꙋсты́ню безпло́днꙋю напои́лъ є҆сѝ, ꙳ и҆ въ не́й  плоды̀ преподо́бїѧ и҆ пра́вды и҆зрасти́лъ є҆сѝ: ꙳ и҆ сегѡ̀  ра́ди всыновле́нїѧ да́ръ прїѧ́ти ѿ бг҃а сподо́билсѧ  є҆сѝ, ꙳ ст҃ы́мъ дх҃омъ просвѣща́емь, ꙳ сокрове́нныхъ  та̑инъ ꙗ҆́снѡ зри́тель ѡ҆брѣ́лсѧ є҆сѝ, сбытїѧ̀  послѣ́днихъ време́нъ ꙳ сказа́тель нело́женъ бы́въ. ꙳  тѣ́мже моли́сѧ, спастѝ дꙋ́шы на́шѧ. 
Прпⷣбне ѻ҆́ч҃е, блаже́нне а҆нтѡ́нїе, ꙳ и҆́го  хрⷭ҇то́во на ра́мо твоѐ взе́мъ, ꙳ добродѣ́тели ве́рхъ  оу҆се́рднѡ дости́глъ є҆сѝ, ꙳ на не́мже оу҆твержде́на  любо́вїю гдⷭ҇а оу҆зрѣ́лъ є҆сѝ, ꙳ восхо́дъ тебѣ̀ къ  нбⷭ҇нымъ ѻ҆би́телемъ и҆справлѧ́юща. ꙳ є҆мꙋ́же предстои́ши  съ преподо́бными всѣ́ми, ꙳ молѧ́сѧ спастѝ благоче́стнѣ  вѣ́рꙋющыѧ въ прест҃ꙋ́ю трⷪ҇цꙋ, ꙳ и҆ любоче́стнѣ  почита́ющыѧ ꙳ честны̑ѧ мо́щи твоѧ̑ трꙋдолюбє́зныѧ. 
Сла́ва, гла́съ ѕ҃: 
Ра́дꙋйсѧ, пꙋсты́не ст҃а́ѧ и҆ бг҃олюбе́знаѧ,  и҆зрасти́вшаѧ (с. 128) ѻ҆ц҃а̀ сего̀ досточꙋ́днаго, и҆  воспита́вшаѧ самора́сленными свои́ми бы̑лїи, є҆гѡ́же  житїе́мъ ѡ҆свѧти́вши ложесна̀ своѧ̑, небꙋ́рное приста́нище  всѣ̑мъ вѣ̑рнымъ ѡ҆брѣ́тесѧ: то́й бо просла́ви бг҃а  добродѣ́тельнымъ житїе́мъ свои́мъ, въ жи́зни се́й вѣ́рнѡ  послꙋжи́въ є҆мꙋ̀. сегѡ̀ ра́ди и҆ бг҃ъ просла́ви тогѡ̀  чꙋдесы̀ свои́ми бг҃одарова́нными, ѻ҆би̑льна и҆сцѣлє́нїѧ  подава́етъ приходѧ́щымъ съ вѣ́рою къ цѣльбоно́сномꙋ  ст҃о́мꙋ є҆гѡ̀ гро́бꙋ. тѣ́мже и҆ мы̀, ѡ҆бстоѧ́ще  всечестнꙋ́ю ра́кꙋ є҆гѡ̀, со стра́хомъ покланѧ́ющесѧ,  благоче́стнѣ цѣлꙋ́емъ ст҃ы́й ѻ҆́бразъ свѧщеннолѣ́пнагѡ  є҆гѡ̀ подо́бїѧ, и҆ любе́знѡ вопїе́мъ къ немꙋ̀: ѽ  всебл҃же́нне ѻ҆́ч҃е на́шъ а҆нтѡ́нїе! моли́сѧ неѿстꙋ́пнѡ  прест҃ѣ́й трⷪ҇цѣ, во́инствꙋ дарова́ти на врагѝ посо́бїе  и҆ крѣ́пкое ѡ҆долѣ́нїе и҆ хрⷭ҇тоимени̑тыѧ лю́ди ѿ ѕѡ́лъ  спастѝ всѧ́ческихъ, и҆ дꙋша́мъ на́шымъ и҆спросѝ ми́ръ и҆  ве́лїю ми́лость. 
И҆ ны́нѣ: Бцⷣе, ты̀ є҆сѝ лоза̀: 
Славосло́вїе вели́кое, и҆ ѿпꙋ́стъ. На лїтꙋргі́и,  Бл҃жє́нна, пѣ́снь г҃-ѧ и҆ ѕ҃-ѧ. Прокі́менъ: Честна̀  пред̾ гдⷭ҇емъ сме́рть прпⷣбныхъ є҆гѡ̀. А҆пⷭ҇лъ къ  гала́тѡмъ, зача́ло сг҃і. Є҆ѵⷢ҇лїе матѳе́а зача́ло і҃.  Прича́стенъ: Въ па́мѧть вѣ́чнꙋю. 
Слꙋ́жба прпⷣбнагѡ ѻ҆ц҃а̀ на́шегѡ ні́ла, и҆́же на  є҆́зерѣ селиге́рѣ, на ѻ҆́стровѣ зово́момъ столобно́е,  но́вагѡ чꙋдотво́рца. 
На ма́лѣй вече́рни стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Наста̀, бг҃оно́се, сл҃нца свѣтлѣ́йшїй тво́й  пра́здникъ, ѡ҆зарѧ́етъ приходѧ́щыѧ къ тебѣ̀ вѣ́рою, и҆  безсме́ртїемъ (с. 129) ѡ҆бл҃гоꙋха́етъ, и҆ дꙋша́мъ  и҆сточа́етъ и҆сцѣле́нїе, ні́ле прпⷣбне, мл҃твенниче ѡ҆  дꙋша́хъ на́шихъ. 
Два́жды. 
Чꙋ́вствєнныѧ стра̑сти тѣлє́сныѧ оу҆кроти́въ  воздержа́нїѧ брозда́ми, чꙋдодѣ́йственниче ні́ле, и҆  ре́вность безпло́тныхъ во пло́ти показа́въ, всѧ̑ плѡтска́ѧ  жела̑нїѧ дх҃ови повинꙋ́лъ є҆сѝ. тѣ́мъ ны́нѣ въ нбⷭ҇ныхъ  селе́нїихъ водворѧ́ѧсѧ, молѝ ѡ҆ дꙋша́хъ на́шихъ. 
Бл҃же́нне ні́ле, ѡ҆снова́нїе положи́въ  добродѣ́телей, и҆ ве́тхагѡ человѣ́ка совле́ксѧ съ  похотьмѝ, во хрⷭ҇та̀ ѡ҆бле́клсѧ є҆сѝ вои́стиннꙋ. тѣ́мъ  и҆ побѣди́лъ є҆сѝ, прпⷣбне, мнѡ́гаѧ врагѡ́въ  ѡ҆полчє́нїѧ, наста́вникъ мона́хѡмъ бы́въ, молѝ спасти́сѧ  дꙋша́мъ на́шымъ. 
Сла́ва, гла́съ и҃: 
Прпⷣбне и҆ бг҃оно́се ѻ҆́ч҃е на́шъ ні́ле, ты̀  оу҆се́рднѡ въ пꙋсты́ни подвиза́лсѧ є҆сѝ, любвѐ ра́ди  гдⷭ҇а своегѡ̀, и҆ воздаѧ́нїѧ ра́ди, є҆́же со всѣ́ми  ст҃ы́ми бꙋ́дꙋщихъ є҆гѡ̀ бла̑гъ, и҆ житїе́мъ свои́мъ  по́стническимъ, ꙗ҆́кѡ а҆́гг҃лъ на землѝ, человѣ́ки  оу҆диви́лъ є҆сѝ: бѣ́сы же и҆ всю̀ си́лꙋ и҆́хъ  оу҆страши́лъ є҆сѝ, и҆ востаю́щыѧ на тѧ̀ ѕлотво́рцы,  неми́лѡстивыѧ разбо́йники по́мощїю бж҃їею посрами́лъ є҆сѝ.  и҆ ны́нѣ, прпⷣбне оу҆го́дниче хрⷭ҇то́въ, ѻ҆́ч҃е на́шъ  ні́ле, молѝ ѡ҆ на́съ всеми́лостиваго бг҃а, пода́ти ми́ръ  мі́рови, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ и҆ селе́нїе ѻ҆ц҃ꙋ̀ безнача́льномꙋ бы́лъ  є҆сѝ, прпⷣбне ні́ле, ѻ҆́ч҃е на́шъ, того̀ молѝ пода́ти  ми́ръ цр҃кви є҆гѡ̀, и҆ дꙋша́мъ на́шымъ ве́лїю ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
До́мъ и҆ ѻ҆би́тель безнача́льнагѡ ѻ҆ц҃а̀  є҆диноро́дномꙋ сн҃ꙋ бы́лъ є҆сѝ, прпⷣбне ні́ле, ѻ҆́ч҃е  на́шъ. того̀ молѝ дꙋша́мъ на́шымъ пода́ти ве́лїю ми́лость.  (с. 130) 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
До́мъ и҆ жили́ще дх҃ꙋ прест҃о́мꙋ бы́лъ є҆сѝ,  прпⷣбне ні́ле, ѻ҆́ч҃е на́шъ. того̀ молѝ, пода́ти ми́ръ  всемꙋ̀ правосла́вїю и҆ дꙋша́мъ на́шымъ ве́лїю ми́лость. 
Сла́ва, подо́бенъ то́йже: 
До́мъ и҆ пребыва́нїе прест҃ѣ́й и҆ безнача́льнѣй  трⷪ҇цѣ бы́лъ є҆сѝ, прпⷣбне ні́ле, ѻ҆́ч҃е на́шъ. ю҆́же  молѝ, ми́ръ ѻ҆би́тели твое́й пода́ти, и҆ дꙋша́мъ на́шымъ  ве́лїю ми́лость. 
И҆ ны́нѣ, бг҃оро́диченъ. Подо́бенъ: то́йже. 
До́мъ и҆ хра́мъ прекра́сенъ воздви́женъ во  ѻ҆би́тели твое́й, прпⷣбне, въ похвалꙋ̀ и҆ сла́вꙋ  прест҃ѣ́й бцⷣѣ мр҃і́и. ю҆́же молѝ, прпⷣбне ѻ҆́ч҃е  на́шъ ні́ле, пода́ти дꙋша́мъ на́шымъ ве́лїю ми́лость. 
Тропа́рь, гла́съ д҃: 
Ꙗ҆́кѡ свѣти́льникъ всесвѣ́телъ, ꙗ҆ви́лсѧ є҆сѝ  во ѻ҆́стровѣ селиге́ра є҆́зера, прпⷣбне ѻ҆́ч҃е ні́ле:  ты́ бо крⷭ҇тъ хрⷭ҇то́въ ѿ ю҆́ности своеѧ̀ на ра́мо взе́мъ,  оу҆се́рднѡ томꙋ̀ послѣ́довалъ є҆сѝ, чистото́ю бг҃ови  прибли́живсѧ, ѿѻнꙋ́дꙋже и҆ чꙋде́съ дарова́нїемъ  ѡ҆богати́лсѧ є҆сѝ. тѣ́мъ и҆ мы̀, притека́юще къ ра́цѣ  моще́й твои́хъ, оу҆ми́льнѡ глаго́лемъ: ѻ҆́ч҃е прпⷣбне,  молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На вели́цѣй вече́рни пое́мъ, Блаже́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры, на и҃, гла́съ д҃.  Поⷣ: Ꙗ҆́кѡ до́блѧ: 
Въ пꙋсты́ню дости́глъ є҆сѝ, пребл҃ги́мъ бг҃омъ  наставлѧ́емь, прпⷣбне ѻ҆́ч҃е ні́ле, ꙗ҆́кѡ дре́во при  вода́хъ насажде́нъ, де́нь и҆ но́щь поꙋча́ѧсѧ въ зако́нѣ  гдⷭ҇ни, плоды̀ воздержа́нїѧ прине́слъ є҆сѝ всест҃ѣ́й  трⷪ҇цѣ: ю҆́же, прпⷣбне, молѝ вѣ́рою притека́ющымъ къ  ра́цѣ моще́й твои́хъ (с. 131) бл҃года́ть и҆сцѣле́нїѧ  дарова́ти, и҆ спастѝ и҆ просвѣти́ти дꙋ́шы на́шѧ. 
Въ пꙋсты́ню всели́всѧ, пребл҃ги́мъ хрⷭ҇то́мъ бг҃омъ  наста́влѧемь, прпⷣбне ѻ҆́ч҃е ні́ле, въ не́йже ꙗ҆́кѡ  дре́во при вода́хъ насади́всѧ, и҆ въ зако́нѣ гдⷭ҇ни  поꙋчи́всѧ де́нь и҆ но́щь, плоды̀ дх҃ѡ́вныѧ прине́слъ є҆сѝ  хрⷭ҇тꙋ̀ бг҃ꙋ. є҆го́же молѝ ѡ҆ притека́ющихъ съ вѣ́рою къ  ра́цѣ моще́й твои́хъ, бл҃года́ть и҆сцѣле́нїй дарова́ти, и҆  спастѝ и҆ просвѣти́ти дꙋ́шы на́шѧ. 
Въ пꙋсты́ню водвори́лсѧ є҆сѝ бл҃года́тїю хрⷭ҇та̀  бг҃а, преблаже́нне ѻ҆́ч҃е ні́ле, въ не́йже ꙗ҆́кѡ лоза̀  благопло́днаѧ при вода́хъ насажде́нъ є҆сѝ, плоды̀ хрⷭ҇тꙋ̀  бг҃ꙋ приносѧ̀, и҆ къ жи́зни вѣ́чнѣй наставлѧ́ѧ вѣ́рою  пра́зднꙋющихъ честнꙋ́ю па́мѧть твою̀: молѝ хрⷭ҇та̀ бг҃а ѿ  тлѝ и҆ бѣ́дъ и҆зба́витисѧ на́мъ, и҆ спастѝ и҆  просвѣти́ти дꙋ́шы на́шѧ. 
Сла́ва, гла́съ и҃: 
Прпⷣбне ѻ҆́ч҃е ні́ле, ты̀ въ зако́нѣ гдⷭ҇ни де́нь  и҆ но́щь поꙋчи́всѧ, досто́инъ бы́въ дре́ва живо́тнагѡ  вѣ́твь бы́ти, и҆ пло́дъ тво́й страда́ньми и҆ вѣнцы̑  процвѣтѐ, дерзнове́нїе и҆мѣ́ѧ къ подвигополо́жникꙋ  хрⷭ҇тꙋ̀ бг҃ꙋ, просѝ и҆ на́мъ ѡ҆чище́нїѧ грѣхѡ́въ и҆ ве́лїѧ  ми́лости. 
И҆ ны́нѣ, бг҃оро́диченъ: Цр҃ь нбⷭ҇ный: 
Вхо́дъ, прокі́менъ днѐ, и҆ чтє́нїѧ г҃  прпⷣбничєскаѧ, пи́саны сегѡ̀ мцⷭ҇а въ є҃ де́нь. На лїті́и  стїхи̑ры, гла́съ и҃: 
Ра́дꙋйсѧ, свѣти́льниче пресвѣ́тлый, прпⷣбне и҆  бг҃оно́се ѻ҆́ч҃е на́шъ ні́ле: ты̀ на землѝ, ꙗ҆́кѡ  безпло́тенъ, пожи́лъ є҆сѝ, посто́мъ и҆ моли́твою бг҃а  себѣ̀ ми́лостива сотвори́лъ є҆сѝ, и҆ да́ръ ѿ негѡ̀  прозрѣ́нїѧ и҆ прⷪ҇ро́чества прїѧ́лъ є҆сѝ, и҆ по  преставле́нїи чꙋдеса̀ ѿ ст҃ы́хъ моще́й твои́хъ, ꙗ҆́кѡ ѿ  и҆сто́чника, преиз̾ѻби́льнѡ и҆сточа́ютсѧ, и҆ съ вѣ́рою  приходѧ́щїи, разли́чными недꙋ́ги ѡ҆держи́мїи,  и҆сцѣлева́ютсѧ. (с. 132) и҆ ны́нѣ, прпⷣбне ѻ҆́ч҃е на́шъ  ні́ле, молѝ ѡ҆ на́съ хрⷭ҇та̀ бг҃а, пода́ти ми́ръ мі́рови и҆  дꙋша́мъ на́шымъ ве́лїю ми́лость. 
Ра́дꙋйсѧ, рѡссі́йскїѧ землѝ свѣти́ло незаходи́мое,  прпⷣбне ѻ҆́ч҃е на́шъ ні́ле: ты̀ въ пꙋсты́ни трина́десѧть  лѣ́тъ, гдⷭ҇а ра́ди своегѡ̀, терпѣли́вѡ подвиза́лсѧ є҆сѝ,  и҆ плотскі̑ѧ стра̑сти воздержа́нїемъ свои́мъ оу҆мертви́лъ  є҆сѝ, и҆ въ не́й, мно́гѡ пострада́въ ѿ нача́льника  ѕло́бы, гꙋби́телѧ врага̀, съ ни́мъ мꙋ́жественнѡ бра́лсѧ  є҆сѝ, и҆ по́мощїю бж҃їею, и҆ свое́ю къ бг҃ꙋ те́плою  вѣ́рою, всѐ є҆гѡ̀ ѕлоко́знство, ꙗ҆́кѡ паꙋчи́нꙋ, до  конца̀ расто́ргнꙋлъ є҆сѝ, и҆ посрами́лъ є҆сѝ всеси́льною  по́мощїю пречⷭ҇тыѧ бцⷣы прише́дшыѧ на тѧ̀ ѕлы̑ѧ  разбо́йники: и҆ ны́нѣ, прпⷣбне ѻ҆́ч҃е на́шъ ні́ле, не  преста́й ѡ҆ на́съ молѧ̀ хрⷭ҇та̀ бг҃а, дарова́ти ми́ръ мі́рꙋ,  и҆ дꙋша́мъ на́шымъ ве́лїю ми́лость. 
Ра́дꙋйсѧ, прпⷣбне ѻ҆́ч҃е на́шъ ні́ле, ты̀ на  ѻ҆́стровъ столобно́е, ꙗ҆́кѡ на ѻ҆́блакъ, ра́дꙋѧсѧ  возше́лъ є҆сѝ, и҆ на не́мъ моли́твою и҆ посто́мъ,  чистото́ю и҆ бл҃гоговѣ́нїемъ, смире́нїемъ и҆ безѕло́бїемъ,  и҆ всѣ́ми добродѣ́тельми, ꙗ҆́кѡ а҆́гг҃лъ, подвиза́лсѧ  є҆сѝ во вре́меннѣй се́й жи́зни: два́десѧть бо и҆ се́дмь  лѣ́тъ препроводи́лъ є҆сѝ, соверша́ѧ за́пѡвѣди гдⷭ҇ни, и҆  оу҆строѧ́ѧ себѣ̀ на нб҃сѣ́хъ пала̑ты нерꙋкотворє́ны и҆  вѣ̑чны, ѡ҆ ни́хже рече́но бы́сть: и҆́хже ѻ҆́ко не ви́дѣ,  и҆ оу҆́хо не слы́ша, и҆ на се́рдце человѣ́кꙋ не взыдо́ша,  ꙗ҆̀же оу҆гото́ва бг҃ъ лю́бѧщымъ є҆го̀: а҆́може и҆  пресели́лсѧ є҆сѝ къ вѣ̑чнымъ ѻ҆би́телємъ ѻ҆́нѣмъ, и҆  прїѧ́тъ тѧ̀ гдⷭ҇ь съ првⷣными, и҆́хже житїю̀ послѣ́довалъ  є҆сѝ. ра́ка же и҆ ст҃ы̑ѧ мо́щи твоѧ̑, ꙗ҆́кѡ мо́ре, съ  вѣ́рою приходѧ́щымъ неѡскꙋ́днѡ и҆сцѣлє́нїѧ и҆злива́ютъ,  и҆ мно́зи мнѡ́гїѧ и҆ разли̑чныѧ цѣльбы̑ прїе́млютъ:  слѣпі́и прозира́ютъ, глꙋсі́и слы́шатъ, слꙋкі̑ѧ  и҆справлѧ́ютсѧ, прокаже́ннїи ѡ҆чища́ютсѧ, нѣмі́и  бл҃гоглаго́ливи быва́ютъ, бѣ́си же ѿ (с. 133) человѣ̑къ  моли́твами твои́ми ѿбѣга́ютъ. и҆ ны́нѣ, прпⷣбне ѻ҆́ч҃е  на́шъ ні́ле, не преста́й молѧ́сѧ хрⷭ҇тꙋ̀ бг҃ꙋ ѡ҆ ста́дѣ и҆  ѡ҆ ѻ҆би́тели свое́й, и҆ дꙋша́мъ на́шымъ пода́ти ми́ръ и҆  ве́лїю ми́лость. 
Сла́ва, гла́съ и҃: 
Что́ ти принесе́мъ, прпⷣбне, ꙗ҆́кѡ неѡскꙋ́днѡ  и҆злива́еши тре́бꙋющымъ благода́ть; и҆́бо тѣ́ло твоѐ,  ѻ҆́ч҃е, чистоты̀ жили́ще показа́сѧ. тѣ́мъ и҆,  посѣще́нїемъ ст҃а́гѡ дх҃а ѡ҆зари́вшесѧ, нетлѣ́нно въ на́ше  благослове́нїе соблюда́етсѧ, бл҃года́тныхъ лꙋ̑чь сїѧ́нїй  и҆спо́лнено, и҆́хже бѣ́сове не терпѧ́тъ зрѣ́ти, дале́че  ѿбѣга́ютъ, да́нныѧ тѝ бл҃года́ти трепе́щꙋтъ: и҆̀хже ѿ  дꙋ́шъ на́шихъ и҆ тѣле́съ ѿженѝ, мо́лимсѧ, и҆ ненавѣ́тны  на́съ при́снѡ соблюдѝ ѿ тѣ́хъ ла́ѧнїѧ твои́ми  моли́твами. 
И҆ ны́нѣ, бг҃оро́диченъ: Ра́дꙋйсѧ, вселе́нныѧ  похвало̀: 
На стїхо́внѣ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Прпⷣбне и҆ бг҃оно́се, ѻ҆́ч҃е на́шъ ні́ле, ты̀ ѿ  ю҆́ности ѿве́рглсѧ є҆сѝ мі́ра и҆ срѡ́дникъ свои́хъ, и҆  прїѧ́лъ є҆сѝ ѻ҆́бразъ а҆́гг҃льскїй и҆́ноческагѡ житїѧ̀ во  ѻ҆би́тели ст҃а́гѡ а҆пⷭ҇ла и҆ є҆ѵⷢ҇лі́ста і҆ѡа́нна  бг҃осло́ва, и҆ прпⷣбнагѡ ѻ҆ц҃а̀ на́шегѡ са́ввы, и҆́же въ  кри́пцахъ, и҆ въ не́й подвиза́всѧ смире́нїемъ и҆  послꙋша́нїемъ, ꙗ҆́кѡ до́брый во́инъ хрⷭ҇то́въ: того̀ ѡ҆  на́съ молѝ, прпⷣбне, со ст҃ы́ми си́ми, пода́ти грѣхѡ́въ  ѡ҆ставле́нїе и҆ дꙋша́мъ на́шымъ ве́лїю ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Прпⷣбне и҆ равноа́гг҃льне ѻ҆́ч҃е на́шъ ні́ле, ты̀  ѿ ю҆́ности хрⷭ҇та̀ возлюби́въ, и҆ ле́гкое и҆́го є҆гѡ̀ на  сѧ̀ воспрїѧ́лъ є҆сѝ, и҆ невозвра́тнымъ по́мысломъ  послѣ́довалъ є҆сѝ стопа́мъ влⷣки своегѡ̀, и҆ прїѧ́лъ  є҆сѝ ѿ негѡ̀ трꙋдѡ́мъ свои̑мъ воздаѧ̑нїѧ, є҆́же съ  ни́мъ пребыва́нїе, и҆ со а҆́гг҃лы ликова́нїе, и҆ со всѣ́ми  ст҃ы́ми ра́дованїе: того̀ молѝ ѡ҆ (с. 134) на́съ, прпⷣбне,  пода́ти грѣхѡ́въ проще́нїе, и҆ дꙋша́мъ на́шымъ ве́лїю  ми́лость. 
Сті́хъ: Блаже́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Прпⷣбне и҆ бг҃омꙋ́дре ѻ҆́ч҃е на́шъ ні́ле, ты̀  хрⷭ҇та̀ ра́ди ѿ ю҆́ности въ пꙋсты́ню всели́лсѧ є҆сѝ, и҆  въ не́й, ꙗ҆́кѡ безпло́тенъ, на стра̑сти плотскі̑ѧ  подвиза́лсѧ є҆сѝ посто́мъ и҆ моли́твою, и҆ ст҃ы́мъ  смире́нїемъ, и҆ нача́льника ѕло́бы врага̀ съ кова̑рствы  є҆гѡ̀ до конца̀ низложи́лъ є҆сѝ, и҆ ны́нѣ, прпⷣбне,  предстоѧ̀ оу҆ прⷭ҇то́ла всѣ́хъ цр҃ѧ̀, моли́сѧ ѡ҆  почита́ющихъ свѧще́ннꙋю и҆ многора́достнꙋю па́мѧть твою̀,  пода́ти грѣхѡ́въ ѡ҆ставле́нїе и҆ дꙋша́мъ на́шымъ ве́лїю  ми́лость. 
Сла́ва, гла́съ то́йже: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ ні́ле: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ, хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче,  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇ꙋ, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ: Безневѣ́стнаѧ дв҃о: 
На благослове́нїи хлѣ́бѡвъ, тропа́рь ст҃а́гѡ,  два́жды. 
Пи́санъ на ма́лѣй вече́рни, и҆ Бцⷣе дв҃о:  є҆ди́ножды. 
На оу҆́трени, на Бг҃ъ гдⷭ҇ь, тропа́рь прпⷣбномꙋ,  два́жды. Сла́ва, и҆ ны́нѣ, бг҃оро́диченъ: 
По а҃-мъ стїхосло́вїи, сѣда́ленъ, гла́съ д҃. Поⷣ:  Ско́рѡ предварѝ: 
Зва́нїю гдⷭ҇а своегѡ̀ послѣ́довалъ є҆сѝ, мі́ръ  ѡ҆ста́вивъ, и҆ всѧ̑, ꙗ҆̀же въ мі́рѣ, красова̑нїѧ,  преблаже́нне ні́ле, претерпѣ́лъ є҆сѝ оу҆се́рднѡ  пꙋсты́нное ѡ҆ѕлобле́нїе, полки́ же бѣсѡ́вскїѧ побѣди́лъ  є҆сѝ мꙋ́жески: тѣ́мже па́мѧть твою̀ при́снѡ восхвалѧ́емъ  пѣ́сньми вѣ́рнѡ. 
Два́жды. (с. 135) 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее страстьмѝ земноро́дныхъ сꙋщество̀, и҆  возста́вила є҆сѝ ѿ сме́рти къ жи́зни нетлѣ́нїѧ. тѣ́мже  тѧ̀ по до́лгꙋ блажи́мъ всѝ, дв҃о препросла́вленнаѧ,  ꙗ҆́коже прорекла̀ є҆сѝ. 
По в҃-мъ стїхосло́вїи, сѣда́ленъ, гла́съ є҃. Поⷣ:  Собезнача́льное сло́во: 
По́стника гдⷭ҇нѧ пѣ́сньми почти́мъ, ꙗ҆́кѡ  оу҆мертви́вша всѧ̑ прило́ги страсте́й воздержа́нїемъ  тве́рдымъ и҆ крѣ́пкимъ терпѣ́нїемъ вои́стиннꙋ, и҆  посрами́вша ѕѣлѡ̀ сопроти́внагѡ всю̀ горды́ню, и҆ ны́нѣ  молѧ́щасѧ гдⷭ҇еви поми́ловатисѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Стра́шно чꙋ́до зача́тїѧ, и҆ несказа́ненъ ѻ҆́бразъ  ржⷭ҇тва̀ въ тебѣ̀ позна́сѧ, чⷭ҇таѧ приснодв҃о, оу҆жаса́етъ  мѝ оу҆́мъ, и҆ оу҆дивлѧ́етъ помышлє́нїѧ: сла́ва твоѧ̀,  бцⷣе, всѣ̑мъ простре́сѧ на спасе́нїе дꙋ́шъ на́шихъ. 
По полѷеле́и сѣда́ленъ, гла́съ а҃. Подо́бенъ:  Гро́бъ тво́й, сп҃се: 
Погре́блъ є҆сѝ страсте́й всѐ воста́нїе  оу҆мерщвле́нїемъ пло́ти, свѧще́нный ѻ҆́ч҃е, жи́знь  безконе́чнꙋю по сме́рти прїѧ́лъ є҆сѝ: тѣ́мже дне́сь  хрⷭ҇то́ва цр҃ковь пра́зднꙋетъ твою̀ досточꙋ́днꙋю па́мѧть,  прпⷣбнымъ оу҆краше́нїе. 
Два́жды. 
Сла́ва, и҆ ны́нѣ, бг҃оро́диченъ: 
Наста́ви на́съ на пꙋ́ть покаѧ́нїѧ, оу҆клонѧ́ющихсѧ  при́снѡ къ безпꙋ́тїѧмъ ѕѡ́лъ, и҆ преблага́го бг҃а  прогнѣ́вающихъ, неискꙋсобра́чнаѧ бл҃гослове́ннаѧ мр҃і́е,  прибѣ́жище ѿча́ѧнныхъ человѣ́кѡвъ, бж҃їе селе́нїе. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃. Честна̀ предъ гдⷭ҇емъ: Сті́хъ: Что̀  возда́мъ гдⷭ҇еви ѡ҆ всѣ́хъ: Всѧ́кое дыха́нїе.  Є҆ѵⷢ҇лїе ѿ матѳе́а, зача́ло м҃г. (с. 136) 
По н҃-мъ ѱалмѣ̀, стїхи́ра, гла́съ и҃: 
Прпⷣбне ѻ҆́ч҃е ні́ле, мі́ра красоты̑ и҆ пи̑щи  сла́дѡстныѧ возненави́дѣвъ, и҆́ноческое житїѐ па́че  возлюби́лъ є҆сѝ, и҆ а҆́гг҃лѡмъ собесѣ́дникъ бы́въ,  свѣти́льникъ многосвѣ́тлый ꙗ҆ви́лсѧ є҆сѝ чꙋдесмѝ,  ꙗ҆́кѡ со́лнце сїѧ́ѧ. тѣ́мъ всѣ́хъ на́съ помина́й,  соверша́ющихъ свѧще́ннꙋю па́мѧть твою̀: мы́ бо ча̑да твоѧ̑  и҆ ѻ҆́вцы слове́сныхъ тѝ оу҆че́нїй, и҆ тѧ̀ на по́мощь  призыва́емъ, просѧ́ще тобо́ю прїѧ́ти ми́ръ и҆ ве́лїю  ми́лость. 
Канѡ́нъ бцⷣы, со і҆рмосо́мъ, на ѕ҃, и҆ ст҃о́мꙋ  є҆ди́нъ канѡ́нъ, на и҃. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ? и҆ воспою̀ ра́дꙋѧсѧ тоѧ̀ чꙋдеса̀. 
Смири́лсѧ є҆сѝ хрⷭ҇та̀ ра́ди, ѻ҆́ч҃е ні́ле, и҆  крⷭ҇тъ взе́мъ, ѻ҆те́чества и҆ срѡ́дникъ бѣ́глъ є҆сѝ:  ѿню́дꙋже въ пꙋсты́ню вше́дъ, и҆ въ не́й трꙋдолю́бнѡ  подвиза́лсѧ є҆сѝ, прпⷣбне. 
Ѿ ю҆́ности своеѧ̀, ѻ҆́ч҃е ні́ле, оу҆́мъ къ бг҃ꙋ  впери́въ, и҆ тлѣ́нными нетлѣ̑ннаѧ, ꙗ҆́кѡ до́брый кꙋпе́цъ,  и҆скꙋпи́лъ є҆сѝ: тѣ́мже, ны́нѣ соше́дшесѧ, па́мѧть твою̀  почита́емъ. 
Хрⷭ҇то́вымъ раче́нїемъ, ѻ҆́ч҃е ні́ле, па́че ѻ҆гнѧ̀  распала́емь, настоѧ̑щаѧ, ꙗ҆́кѡ ничто́же сꙋ́щи, презрѣ́лъ  є҆сѝ: и҆ тогѡ̀ ра́ди въ поко́ище всели́сѧ, и҆дѣ́же  пра́ведныхъ дꙋ́шы веселѧ́тсѧ. 
Бг҃оро́диченъ: 
Болѧ́ща и҆сцѣлѝ дꙋше́ю же и҆ тѣ́ломъ, влⷣчце,  раба̀ твоего̀, бл҃же́ннагѡ ні́ла моле́нїемъ: тебе́ бо  предста́тельницꙋ всѝ сꙋ́щїи въ печа́лѣхъ стѧжа́хомъ,  ꙗ҆́кѡ ро́ждшꙋю спасе́нїе на́ше. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ (с. 137) себѣ̀ совокꙋ́пльшыѧ, дꙋхо́внѡ  оу҆твердѝ, въ бжⷭ҇твеннѣй твое́й сла́вѣ, вѣнцє́въ  сла́вы сподо́би. 
Сна̀ твои̑мъ ѻ҆чесє́мъ не да́лъ є҆сѝ, бл҃же́нне  ні́ле, ни вѣ́ждѡмъ дрема́нїѧ, до́ндеже сподо́билсѧ є҆сѝ  пра́ведныхъ селе́нїѧ, ꙗ҆̀же оу҆гото́ва бг҃ъ лю́бѧщымъ  є҆го̀. 
Бо́дренными твои́ми моли́твами, ѻ҆́ч҃е ні́ле, и҆  жесто́кимъ воздержа́нїемъ бг҃ꙋ на землѝ до́брѣ оу҆годи́лъ  є҆сѝ: и҆ сегѡ̀ ра́ди бы́въ стра́шенъ врагѡ́мъ и҆ сла́венъ  человѣ́кѡмъ. 
Ра́йскꙋю жи́знь, и҆ та́мѡ ст҃ы̑мъ весе́лїе, всегда̀  во оу҆мѣ̀ свое́мъ помышлѧ́ѧ, прпⷣбне, тѣ́мже во слеза́хъ  и҆ въ воздыха́нїи всю̀ жи́знь свою̀, ѻ҆́ч҃е ні́ле, проше́лъ  є҆сѝ: и҆ сегѡ̀ ра́ди по сме́рти ѿ хрⷭ҇та̀ чꙋдесы̀  просла́висѧ. 
Бг҃оро́диченъ: 
И҆сточа́еши и҆сцѣле́нїемъ стрꙋи̑ болѧ́щымъ, дв҃о,  всю́дꙋ: тѧ́ бо и҆сто́чникъ показа̀ и҆сцѣле́нїй, влⷣчце,  и҆́же ми́лости гдⷭ҇ь, и҆зъ тебє̀ рожде́йсѧ па́че оу҆ма̀. 
Сѣда́ленъ, гла́съ д҃. Подо́бенъ: Ско́рѡ предварѝ: 
Стра́стное покори́лъ є҆сѝ плотско́е мꙋдрова́нїе,  и҆ хꙋ́ждшее порабо́тилъ є҆сѝ лꙋ́чшемꙋ, ѻ҆́ч҃е ні́ле  пресла́вне, сокрꙋши́лъ є҆сѝ бѣсѡ́вскїѧ кѡ́зни посто́мъ,  и҆ возсїѧ́лъ є҆сѝ въ мі́рѣ, ꙗ҆́кѡ лꙋча̀ со́лнечнаѧ,  сїѧ̑нїи твои́хъ добродѣ́телей: сегѡ̀ ра́ди тѧ̀  воспѣва́емъ. 
Два́жды. 
Сла́ва, и҆ ны́нѣ, бг҃оро́диченъ: 
Стѣна̀ непобѣди́маѧ на́мъ хрⷭ҇тїа́нѡмъ є҆сѝ,  бцⷣе дв҃о, къ тебѣ̀ прибѣга́юще невреди́ми пребыва́емъ,  и҆ па́ки согрѣша́юще, и҆́мамы тѧ̀ моли́твенницꙋ. тѣ́мъ  благодарѧ́ще вопїе́мъ тѝ: ра́дꙋйсѧ, бл҃года́тнаѧ, гдⷭ҇ь съ  тобо́ю. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. (с. 138) 
Житїѐ своѐ, ѻ҆́ч҃е ні́ле, чꙋ́дно на землѝ  показа́лъ є҆сѝ, вели́ко поще́нїе и҆ смире́нїе: и҆ сегѡ̀  ра́ди на нб҃сѣ́хъ жи́знь вѣ́чнꙋю наслѣ́довалъ є҆сѝ,  молѝ спасти́сѧ ѿ бѣ́дъ пою́щымъ тѧ̀. 
Сѷмеѡ́на вели́кагѡ, на столпѣ̀ жи́вшагѡ, житїю̀  послѣ́дꙋѧ, прпⷣбне: тѣ́мже тогѡ̀, є҆ли́кѡ мо́щно,  и҆менова́нїе ѿ житїѧ̀ стѧжа́лъ є҆сѝ, ні́ле пребога́те. 
Посто́мъ и҆ моли́твами тѣ́ло твоѐ, ѻ҆́ч҃е ні́ле,  и҆знꙋри́лъ є҆сѝ, и҆ сегѡ̀ ра́ди сподо́билсѧ є҆сѝ  ви́дѣти неизречє́ннаѧ блага̑ѧ, ꙗ҆̀же ст҃ы̑мъ  оу҆готѡ́вана: съ ни́миже, ѻ҆́ч҃е ні́ле, ѡ҆ на́съ моли́сѧ. 
Бг҃оро́диченъ: 
Покро́въ и҆ застꙋпле́нїе и҆ прибѣ́жище бꙋ́ди мѝ,  дв҃о, рабꙋ̀ твоемꙋ̀, и҆сцѣли́ мѧ ѿ безмѣ́рныхъ ѕѡ́лъ,  воспѣва́ти, пречⷭ҇таѧ: сла́ва ржⷭ҇твꙋ̀ твоемꙋ̀. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀, ми́ръ  подава́ющаѧ. 
Чи́сто житїѐ твоѐ ѿ ю҆́ности потща́лсѧ є҆сѝ,  прпⷣбне, сохрани́ти: тѣ́мже, чистотꙋ̀ твою̀ ви́дѣвъ,  прест҃ы́й дх҃ъ въ тѧ̀ всели́сѧ. 
Ꙗ҆́кѡ преѡби́дѣвъ тлѣ̑ннаѧ, вѣ̑чныѧ, ѻ҆́ч҃е,  сподо́билсѧ є҆сѝ прїѧ́ти, по нело́жномꙋ словесѝ:  проси́те, и҆ прїи́мете. тѣ́мже ꙗ҆́кѡ проси́лъ, сїѧ̑ по  досто́инствꙋ прїѧ́лъ є҆сѝ. 
Мѣ́сто ѡ҆свѧти́сѧ, на не́мже честны̑ѧ мо́щи твоѧ̑  положи́шасѧ, прпⷣбне, и҆ по мнѡ́гимъ страна́мъ  прославлѧ́емо є҆́сть, ꙗ҆́кѡ въ себѣ̀ мо́щи твоѧ̑  и҆мꙋ́щее. 
Бг҃оро́диченъ: 
Не преста́й молѧ́щи, є҆го́же родила̀ є҆сѝ,  бг҃оневѣ́сто, ꙗ҆́кѡ сп҃са и҆ влⷣкꙋ, разрѣше́нїе мѝ  пода́ти скорбе́й, и҆ (с. 139) болѣ́зней ѡ҆блегче́нїе:  ꙗ҆́кѡ да прїимꙋ̀ проще́нїе, пѣсносло́вѧ тѧ̀ во вѣ́ки. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Твоѐ вели́кое житїѐ и҆ чистотꙋ̀, къ си̑мъ же  безмѣ́рное смире́нїе прови́дѣвъ прест҃ы́й дх҃ъ, сла́вна  тѧ̀, ѻ҆́ч҃е, показа̀: тѣ́мже, ѿ сегѡ̀ житїѧ̀ ко ѻ҆́номꙋ  преше́дъ, полꙋчи́лъ є҆сѝ съ пра́ведными та́мѡ весе́лїе. 
Дне́сь наста́вши свѧще́ннаѧ па́мѧть твоѧ̀, прпⷣбне  ні́ле, весели́тъ оу҆ченикѝ твоѧ̑, воспѣва́ющыѧ любо́вїю  по́двиги твоѧ̑, и҆̀же, честно́е твоѐ оу҆спе́нїе сла́вѧще,  торжествꙋ́ютъ, и҆̀хже моли́твами твои́ми, ѻ҆́ч҃е, соблюдѝ. 
Разбо́йницы и҆ногда̀ прїидо́ша тебѐ ѡ҆скорби́ти,  прпⷣбне, но ты̀, тѣ́хъ лꙋка́вство разꙋмѣ́въ, превѣ́чнагѡ  хрⷭ҇та̀ бг҃а си́лою, и҆ пречⷭ҇тыѧ є҆гѡ̀ мт҃ре по́мощїю,  си́хъ не́мѡщны сотвори́лъ є҆сѝ, и҆̀же, не могꙋ́ще тебѣ̀  проти́витисѧ, стра́хомъ ѿбѣго́ша, побѣжде́ни па́че  бы́вше, не́жели побѣди́ша. 
Бг҃оро́диченъ: 
Твою̀ по́мощь да́ждь мѝ, и҆ и҆зба́ви мѧ̀ ѿ  бѣ́дъ, и҆ скорбе́й, и҆ прегрѣше́нїй мои́хъ, ꙗ҆́же всѣ́хъ  ро́ждши и҆збавле́нїе. 
Конда́къ, гла́съ и҃: 
Ѻ҆те́чества, прпⷣбне, оу҆дали́всѧ, въ пꙋсты́ню  всели́лсѧ є҆сѝ, и҆ на ѻ҆́стровъ селиге́ра є҆́зера  возше́дъ, жесто́ко житїѐ показа́лъ є҆сѝ, и҆ мно́гихъ  добродѣ́тельми оу҆диви́въ, дарова̑нїѧ чꙋде́съ ѿ хрⷭ҇та̀  прїѧ́лъ є҆сѝ. помина́й на́съ, чтꙋ́щихъ па́мѧть твою̀, да  зове́мъ тѝ: ра́дꙋйсѧ, ні́ле, ѻ҆́ч҃е на́шъ. 
І҆́косъ: 
Возлюби́въ, прпⷣбне, хрⷭ҇тѡ́вы бжⷭ҇твєнныѧ  за́пѡвѣди, и҆ возненави́дѣвъ мі́ра сегѡ̀ наслажде́нїе,  прите́клъ є҆сѝ оу҆се́рднѡ къ томꙋ̀, и҆ бы́лъ є҆сѝ  свѣти́льникъ, просвѣща́ѧй (с. 140) концы̀ блиста́нїемъ  дꙋхо́внымъ. тѣ́мъ, припа́даѧ, молю̀ тѧ̀: просвѣти́ ми  ѻ҆́чи сердє́чныѧ, воспѣ́ти твоѧ̑ по́двиги, поще́нїе,  бдѣ́нїе, сле́зы, болѣ̑зни, и҆знꙋре́нїе тѣ́ла, блаже́нныѧ  ра́ди бꙋ́дꙋщїѧ жи́зни, є҆ѧ́же ны́нѣ наслажда́ѧсѧ, молѝ  непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
И҆сточа́етъ чꙋдеса̀ честна́ѧ ра́ка твоѧ̀, прпⷣбне,  преиз̾ѡби́лꙋющи благода́тїю, вѣ́рою приходѧ́щымъ здра́вїе  да́рꙋетъ, хрⷭ҇тꙋ̀ ѿ дꙋшѝ вопїю́щымъ: бл҃гослове́нъ бг҃ъ  ѻ҆тцє́въ на́шихъ. 
Дре́внихъ ѻ҆́нѣхъ и҆ вели́кихъ ѻ҆тцє́въ, въ  постѣ̀ просїѧ́вшихъ, житїю̀ подо́бѧсѧ, прпⷣбне, въ  пꙋсты́ню всели́лсѧ є҆сѝ, и҆ та́мѡ въ поще́нїихъ мнѡ́га  лѣ̑та пребы́лъ є҆сѝ, ні́ле, ѻ҆́ч҃е на́шъ. 
Ꙗ҆́кѡ и҆́стиннагѡ и҆ кро́ткагѡ пастыренача́льника  хрⷭ҇та̀ неѕло́бивое ѻ҆вча̀, ѻ҆́ч҃е ні́ле, бы́лъ є҆сѝ.  тѣ́мже неѕло́бивъ хотѧ́щымъ тебѐ ѡ҆ѕло́бити ꙗ҆ви́лсѧ  є҆сѝ, хрⷭ҇тꙋ̀ вопїѧ̀: бл҃гослове́нъ бг҃ъ ѻ҆тцє́въ  на́шихъ. 
Бг҃оро́диченъ: 
Ѡ҆бощрє́ны болѣ̑зни ра́намъ мои̑мъ ѿ  безмѣ́рныхъ мои́хъ прегрѣше́нїй, влⷣчце, ведꙋ́тъ въ  сме́рть дꙋше́внꙋю и҆ тѣле́снꙋю: но и҆схи́ти, ꙗ҆́кѡ  си́льна, всѧ́кихъ скорбе́й и҆ недꙋ̑гъ. 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
И҆здѣ́тска, прпⷣбне ѻ҆́ч҃е, потща́лсѧ є҆сѝ  свою̀ со́вѣсть (с. 141) и҆ се́рдце съ дꙋше́ю чи́сто гдⷭ҇ꙋ  предста́вити. тѣ́мъ и҆ хрⷭ҇то́съ чꙋдесы̀ тебѐ  прославлѧ́етъ, томꙋ̀ вопїю́ща: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Ны́нѣ пꙋсты́нѧ весе́лїемъ красꙋ́етсѧ, ѻ҆́ч҃е,  и҆мꙋ́щи мо́щи твоѧ̑ въ себѣ̀, ні́ле прпⷣбне: оу҆ченицы́  же твоѝ, твоемꙋ̀ житїю̀ ревнꙋ́юще, ѡ҆ твое́й па́мѧти  ра́дꙋющесѧ, творцꙋ̀ вопїю́тъ: гдⷭ҇а воспѣва́йте дѣла̀, и҆  превозноси́те є҆го̀ во вѣ́ки. 
Въ пꙋсты́ню, прпⷣбне, и҆дѣ́же селе́нїе и҆мѣ́лъ  є҆сѝ, прече́стенъ хра́мъ во сла́вꙋ бг҃оѧвле́нїѧ гдⷭ҇нѧ  воздви́глъ є҆сѝ, въ не́мже прославлѧ́етсѧ пречⷭ҇тое тогѡ̀  и҆́мѧ, и҆ всѝ вопїю́тъ: гдⷭ҇а воспѣва́йте дѣла̀, и҆  превозноси́сте є҆го̀ во вѣ́ки. 
Бг҃оро́диченъ: 
Свѣти́льникъ свѣ́та трисо́лнечнагѡ сꙋ́щи, заре́ю  бл҃гоꙋтро́бїѧ твоегѡ̀, тмꙋ̀ ѿимѝ прегрѣше́нїй мои́хъ,  бг҃ороди́тельнице, и҆збавле́нїе нꙋ́ждныхъ болѣ́зней  подаю́щи, вѣ́рою превозносѧ́щемꙋ пречⷭ҇тое твоѐ ржⷭ҇тво̀. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чⷭ҇таѧ  приснодв҃о. 
Бога́тство и҆ пи́ща, похвала̀ и҆ ра́дость прпⷣбнымъ  є҆сѝ, хрⷭ҇тѐ бж҃е, є҆го́же возлюби́въ прпⷣбный ні́лъ,  всѧ̑, ꙗ҆̀же въ мі́рѣ кра̑снаѧ, нивочто́же вмѣнѝ: тѣ́мже  наслажда́етсѧ твоеѧ̀ красоты̀ во бл҃же́нномъ свѣ́тѣ. 
Страстьмѝ коле́блющихсѧ, и҆ бꙋ́рею грѣхо́вною  погрꙋжа́емыхъ, ꙗ҆́кѡ дерзнове́нїе и҆мѣ́ѧй ко гдⷭ҇ꙋ,  всегда̀ сохранѧ́й благоче́стнѡ тѧ̀ воспѣва́ющихъ и҆  прославлѧ́ющихъ. 
Ѡ҆блиста́въ заре́ю, просїѧ́лъ є҆сѝ дꙋхо́внѡ, и҆  ꙗ҆ви́лсѧ є҆сѝ вы́шнемꙋ ликостоѧ́нїю свѣ́телъ: ѡ҆зари́ ми  оу҆́мъ, (с. 142) бл҃же́нне, трисїѧ́ннымъ свѣ́томъ  бж҃ества̀, и҆ ѿ страсте́й мѧ̀ и҆зба́ви моли́твами твои́ми. 
Бг҃оро́диченъ: 
Ты̀ є҆сѝ вѣ̑рнымъ похвала̀, безневѣ́стнаѧ, ты̀  застꙋпле́нїе и҆ свѧще́нное прибѣ́жище хрⷭ҇тїа́нѡмъ: къ сн҃ꙋ  бо своемꙋ̀ и҆ бг҃ꙋ мольбы̑ но́сиши, всенепоро́чнаѧ, и҆ ѿ  бѣ́дъ спаса́еши, вѣ́рою и҆ любо́вїю бцⷣꙋ чⷭ҇тꙋю тѧ̀  воспѣва́ющихъ и҆ велича́ющихъ. 
Свѣти́ленъ. Подо́бенъ: Не́бо ѕвѣзда́ми: 
Посто́мъ тече́нїе твоѐ соверши́въ, на нб҃са̀  возше́лъ є҆сѝ, и҆ хрⷭ҇тꙋ̀ бг҃ꙋ предстои́ши: ні́ле ѻ҆́ч҃е  прпⷣбне, за ны̀ моли́сѧ, те́плѣ пою́щихъ тѧ̀. 
Два́жды. 
Сла́ва, и҆ ны́нѣ, бг҃оро́диченъ: 
Ра́дость неизрече́ннꙋю ро́ждши гдⷭ҇а, ра́дости  нбⷭ҇ныѧ прича́стникѡвъ всѣ́хъ на́съ сотворѝ, тебѐ  почита́ющихъ, пречⷭ҇таѧ, и҆ ѿ дꙋшѝ вопїю́щихъ тѝ: не  забꙋ́ди твоѧ̑ рабы̑, бл҃гослове́ннаѧ мр҃і́е. 
На хвали́техъ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Свѣтлѣ́йшїй со́лнца просїѧ̀ всепра́зднственнаѧ  па́мѧть твоѧ̀, преподо́бне, лꙋча́ми блиста́ющи твои́хъ  добродѣ́тельныхъ дѣѧ́нїй, и҆ ѡ҆зарѧ́ющи вѣ́рныхъ чꙋ̑вства  свѣ́томъ чꙋде́съ твои́хъ: сїю̀ оу҆́бѡ пра́зднꙋюще,  ра́достнѡ тѧ̀ восхвалѧ́емъ и҆ вѣ́рнѡ оу҆блажа́емъ. 
Два́жды. 
Ꙗ҆́коже а҆́гг҃лъ на землѝ пожи́лъ є҆сѝ,  воздержа́нїемъ тѣ́ло твоѐ оу҆вѧди́въ, сла́вне, бдѣ́нїемъ  же и҆ па́мѧтїю сме́ртною къ верхо́вномꙋ бг҃омы́слїю возше́лъ  є҆сѝ: тѣ́мъ и҆ прибли́жилсѧ є҆сѝ къ самомꙋ̀  краеꙋго́льномꙋ ка́меню хрⷭ҇тꙋ̀, бг҃ꙋ на́шемꙋ. 
Стра̑сти тѣлє́сныѧ прилѣ́жнымъ моле́нїемъ къ бг҃ꙋ  и҆ воздержа́нїемъ оу҆кроти́лъ є҆сѝ, ѕмі́ѧ льсти́ваго  сле́зными потѡ́ки оу҆мертви́лъ є҆сѝ, ѻ҆́ч҃е прпⷣбне, и҆  оу҆годи́лъ є҆сѝ (с. 143) бг҃ꙋ па́че и҆нѣ́хъ,  досточꙋ́дне: тѣ́мъ тѧ̀ оу҆красѝ нбⷭ҇ными дарова́ньми  і҆и҃съ чл҃вѣколю́бецъ и҆ сп҃съ дꙋ́шъ на́шихъ. 
Сла́ва, гла́съ є҃: 
Прпⷣбне ѻ҆́ч҃е ні́ле, гла́съ є҆ѵⷢ҇льскїй гдⷭ҇ень  оу҆слы́шавъ, мі́ра ѡ҆ста́вилъ є҆сѝ красотꙋ̀, бога́тство  и҆ сла́вꙋ нивочто́же вмѣни́лъ є҆сѝ, всѣ̑мъ вопїѧ̀,  глаго́лѧ: возлюби́те бг҃а, и҆ ѡ҆брѧ́щете благода́ть  вѣ́чнꙋю, и҆ ничто́же предпочти́те па́че любвѐ є҆гѡ̀: да  є҆гда̀ прїи́детъ во сла́вѣ свое́й, ѡ҆брѧ́щете поко́й со  всѣ́ми ст҃ы́ми, и҆́хже моли́твами, хрⷭ҇тѐ, сохранѝ и҆  спасѝ дꙋ́шы на́шѧ. 
И҆ ны́нѣ, бг҃оро́диченъ: 
Блажи́мъ тѧ̀, бцⷣе дв҃о, и҆ сла́вимъ тѧ̀ вѣ́рнїи  по до́лгꙋ, гра́дъ непоколеби́мый, стѣ́нꙋ неѡбори́мꙋ,  тве́рдꙋ предста́тельницꙋ и҆ прибѣ́жище дꙋша́мъ на́шымъ. 
Славосло́вїе вели́кое. И҆ ѿпꙋ́стъ. На лїтꙋргі́и  Бл҃жє́нна, ѿ канѡ́на ст҃а́гѡ, пѣ́снь г҃ и҆ ѕ҃.  Прокі́менъ гла́съ з҃: Честна̀ предъ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ: А҆пⷭ҇лъ къ корі́нѳѧнѡмъ, зача́ло рѻ҃ѕ.  А҆ллилꙋ́їа, гла́съ ѕ҃: Блаже́нъ мꙋ́жъ, боѧ́йсѧ гдⷭ҇а:  Є҆ѵⷢ҇лїе лꙋкѝ, зача́ло к҃д. Прича́стный: Въ па́мѧть  вѣ́чнꙋю: 


(с. 144) 
Мѣ́сѧца тогѡ́же въ и҃-й де́нь. 
Прпⷣбнагѡ ѻ҆ц҃а̀ на́шегѡ пата́пїа. 
А҆́ще и҆зво́литъ настоѧ́тель, а҆ллилꙋ́їа, и҆лѝ  тропа́рь, да пое́тъ по оу҆ста́вꙋ. 
На Гдⷭ҇и, воззва́хъ, стїхи̑ры, гла́съ а҃: Поⷣ:  Всехва́льнїи мч҃ницы: 
Ѻ҆́ч҃е пата́пїе, ꙳ пло́ти стремлє́нїѧ ꙳  воздержа́нїемъ оу҆вѧди́въ разжже́нїе, ꙳ въ пꙋсты́ню  всели́лсѧ є҆сѝ, ꙳ ꙗ҆́кѡ и҆лїа̀ дре́вле, ꙳ оу҆́мъ  ѡ҆чища́ѧ непреста́нными къ бг҃ꙋ моли́твами. ꙳ и҆ ны́нѣ  молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Ѻ҆́ч҃е пата́пїе, ꙳ ликѡ́мъ по́стничєскимъ  причи́слилсѧ є҆сѝ, ꙳ безстра́стїемъ оу҆краша́ѧсѧ, ꙳ и҆  всели́лсѧ є҆сѝ во ѻ҆би́телехъ прпⷣбныхъ, ꙳ и҆дѣ́же  свѣ́тъ незаходи́мый, ꙳ и҆дѣ́же є҆́сть дре́во жи́зни. и҆  ны́нѣ молѝ ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Ѻ҆́ч҃е пата́пїе, ꙳ свѣти́льникъ и҆зъ є҆гѵ́пта  возсїѧ́лъ є҆сѝ, ꙳ просвѣща́ѧ подсо́лнечнꙋю ꙳ чꙋде́съ  свѣ́тлостьми, ꙳ дꙋшетлѣ́нныхъ недꙋ̑гъ ѿгонѧ́ѧ мра́къ, ꙳  де́мѡнѡвъ ѡ҆хꙋжда́ѧ тмꙋ̀. и҆ ны́нѣ молѝ хрⷭ҇та̀, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
И҆́ны стїхи̑ры прест҃ѣ́й бцⷣѣ, гла́съ и҆ подо́бенъ  то́йже. 
Нетлѣ́ннѡ родила̀ є҆сѝ бг҃а, ꙳ тлю̀  потре́бльшаго, ꙳ и҆ нетлѣ́нїе и҆сточи́вшаго, ꙳ нетлѣ́ннаѧ  непоро́чнаѧ. тѣ́мже молю̀ тѧ̀: ꙳ лю́тыми и҆стлѣ́вшаго мѧ̀  ꙳ моли́твами твои́ми, чⷭ҇таѧ, ѡ҆бновѝ, да сла́влю тѧ̀, ꙳ да  любо́вїю велича́ю тѧ̀, ꙳ ро́дъ на́шъ возвели́чившꙋю. (с.  145) 
Всепѣ́таѧ влⷣчце, ꙳ наде́жде вѣ́рныхъ и҆  оу҆твержде́нїе, прибѣ́жище и҆ по́мощь, ꙳ тѧ̀ мо́лимъ: ѿ  всѧ́кихъ бѣ́дъ рабы̑ твоѧ̑ сохранѝ, ꙳ вѣ́рою  покланѧ́ющыѧсѧ ржⷭ҇твꙋ̀ твоемꙋ̀. ꙳ хрⷭ҇тꙋ̀ моли́сѧ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Оу҆вы̀ мнѣ̀, что̀ бꙋ́дꙋ, ꙳ оу҆́мъ и҆ дꙋ́шꙋ и҆  тѣ́ло ѡ҆скверни́въ прегрѣше́ньми; ꙳ что̀ сотворю̀; ка́кѡ  же и҆збѣ́гнꙋ ꙳ пла́мене неꙋгаси́магѡ, ꙳ и҆ нерѣши́мыхъ  оу҆́зъ вѣ́чныхъ; ꙳ но, ѽ всенепоро́чнаѧ, ꙳ пре́жде конца̀  оу҆молѝ сн҃а твоего̀, ꙳ пода́ти мѝ ѡ҆ставле́нїе. 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Ѻ҆́гнь бжⷭ҇тва̀, ꙳ хрⷭ҇та̀ во оу҆тро́бѣ носи́ла  є҆сѝ, ꙳ є҆го́же ны́нѣ молѝ, ꙳ всечⷭ҇таѧ, ꙳  оу҆добопали́мꙋю ве́щь ꙳ страсте́й мои́хъ оу҆гаси́ти всю̀,  ꙳ и҆ и҆зба́вити мѧ̀ ѻ҆гнѧ̀ вѣ́чнꙋющагѡ, ꙳ и҆ свѣ́тлости  пра́ведныхъ сподо́бити мѧ̀, ꙳ є҆гда̀ прїи́детъ сꙋди́ти  всѧ́чєскаѧ. 
Крⷭ҇тобг҃оро́диченъ: 
Своего̀ а҆́гнца ꙳ а҆́гница и҆ непоро́чнаѧ влⷣчца ꙳  на крⷭ҇тѣ̀ ꙗ҆́кѡ ви́дѣ, ꙳ зра́ка не и҆мꙋ́ща, нижѐ  добро́ты, ꙳ оу҆вы̀ мнѣ̀, рыда́ющи, глаго́лаше: ꙳ гдѣ̀  добро́та твоѧ̀ за́йде, сладча́йшїй; ꙳ гдѣ̀ бл҃голѣ́пїе; ꙳  гдѣ̀ бл҃года́ть блиста́ющаѧ ѻ҆́браза твоегѡ̀, ꙳ сн҃е мо́й  вселюбе́знѣйшїй; 
На стїхо́внѣ ѻ҆ктѡ́иха. Тропа́рь, гла́съ и҃: 
Въ тебѣ̀, ѻ҆́ч҃е, и҆звѣ́стнѡ спасе́сѧ є҆́же по  ѻ҆́бразꙋ: прїи́мъ бо крⷭ҇тъ, послѣ́довалъ є҆сѝ хрⷭ҇тꙋ̀,  и҆ дѣ́ѧ оу҆чи́лъ є҆сѝ презира́ти оу҆́бѡ пло́ть,  прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй.  тѣ́мже и҆ со а҆́гг҃лы сра́дꙋетсѧ, прпⷣбне пата́пїе, дх҃ъ  тво́й. 
Сла́ва, и҆ ны́нѣ, бг҃оро́диченъ. (с. 146) 
На оу҆́трени ѻ҆́ба канѡ́на ѻ҆ктѡ́иха: и҆  прпⷣбнагѡ, на д҃. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Свѣ́тлагѡ твоегѡ̀ житїѧ̀, свѣ̑тлаѧ хотѧ́щꙋ  и҆справлє́нїѧ похвали́ти, молю́сѧ тебѣ̀, прпⷣбне, лꙋчꙋ̀  богатода́тнꙋ съ нб҃се́ ми дарова́ти, гдⷭ҇ꙋ, помоли́сѧ,  ѻ҆́блакъ ѿгонѧ́щꙋ невѣ́дѣнїѧ моегѡ̀, пата́пїе. 
Є҆гѵ́птѧны пе́рвѣе глꙋбино́ю покры́вый  бжⷭ҇твеннымъ манове́нїемъ, ꙗ҆́кѡ и҆зъ глꙋбины̀ мїрска́гѡ  смѣше́нїѧ тѧ̀ воспрїи́мъ, просвѣтѝ бжⷭ҇твенными  ѡ҆сїѧ̑нїи, и҆ всесвѣ́тлꙋ тѧ̀ показа̀ ѕвѣздꙋ̀, ѻ҆́ч҃е  прпⷣбне. 
Разже́гсѧ, ꙗ҆́кѡ оу҆́гль мы́сленный, теплото́ю  дх҃а, мра́зъ де́мѡнскїй ты̀ растопи́лъ є҆сѝ: разжжє́нныѧ  же стрѣ́лы грѣхѡ́вныѧ оу҆гаси́лъ є҆сѝ, прпⷣбне, и҆ къ  безстра́стїѧ высотѣ̀ возве́лсѧ є҆сѝ чистѣ́йшъ. 
Бг҃оро́диченъ: 
Дре́внїѧ и҆збавле́нїе клѧ́твы мі́рꙋ подава́ѧ  и҆зба́витель, и҆зъ тебє̀, дв҃о, ражда́етсѧ, чл҃вѣ́къ  бы́въ, и҆́же прпⷣбнаго пата́пїа показа̀ и҆сто́чникъ  и҆сцѣле́нїй всѣ̑мъ, вѣ́рою къ немꙋ̀ прири́щꙋщымъ. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь прише́ствїемъ твои́мъ, въ  не́йже оу҆тверди́сѧ моѐ се́рдце. 
Сле́зъ тече́ньми напои́въ и҆зрѧ́днѡ дꙋше́внꙋю твою̀  браздꙋ̀, пшени́цꙋ бжⷭ҇твеннꙋю прине́слъ є҆сѝ дѣѧ́нїй, въ  жи́тницахъ вы́шнихъ соблюда́емꙋ. 
Любо́вїю воѡрꙋжа́емь, ꙗ҆́коже мече́мъ, прпⷣбне, и҆  щито́мъ покрыва́емь, бжⷭ҇твеннымъ твои́мъ смире́нїемъ  де́мѡнѡвъ полкѝ потреби́лъ є҆сѝ. (с. 147) 
Воздержа́нїѧ цвѣ́томъ, ꙗ҆́коже крі́нъ, процвѣ́лъ  є҆сѝ, благово́нствꙋѧ, прпⷣбне, сердца̀ воспѣва́ющихъ  тѧ̀, и҆ соверша́ющихъ вѣ́рою па́мѧть твою̀. 
Бг҃оро́диченъ: 
На ѡ҆б̾ѧ́тїихъ носи́мь ро́ждшїѧ тѧ̀, гдⷭ҇и,  є҆гѵ́петскїѧ і҆́дѡлы си́лою твое́ю сокрꙋши́лъ є҆сѝ, и҆зъ  негѡ́же мно́жество прпⷣбныхъ прозѧбѐ. 
Сѣда́ленъ, гла́съ и҃. Подо́бенъ: Премꙋ́дрости: 
Воздержа́нїѧ пѡ́ты по́стническими оу҆гаси́лъ є҆сѝ  пла́мень страсте́й, всѣ̑мъ и҆сточи́въ чꙋде́съ пꙋчи́нꙋ, и҆  въ не́й, ꙗ҆́коже вторы́й мѡѷсе́й, потопи́лъ є҆сѝ  лє́стнаѧ стремлє́нїѧ де́мѡнѡвъ полкѝ. тѣ́мже,  соше́дшесѧ, по до́лгꙋ почита́емъ всечестнꙋ́ю па́мѧть твою̀  моле́бнꙋю, прпⷣбне бг҃оно́се пата́пїе: молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Сла́ва, и҆ ны́нѣ, бг҃оро́диченъ: 
Ми́лостиваго сло́ва и҆ милосе́рдаго ꙗ҆́кѡ ро́ждшаѧ,  влⷣчце всѣ́хъ, поми́лꙋй всѧ̑, къ тебѣ̀ прибѣга́ющыѧ, и҆  напа́стей и҆ болѣ́зней, и҆ всѧ́кагѡ ѡ҆ѕлобле́нїѧ, и҆  вѣ́чнꙋющагѡ пла́мене свободѝ: ꙗ҆́кѡ да благода́рственнѡ  мно́гихъ щедро́тъ твои́хъ бога́тство просла́вимъ, и҆  безмѣ́рнꙋю ми́лость, и҆ вопїе́мъ тѝ всегда̀: молѝ хрⷭ҇та̀  бг҃а, грѣхѡ́въ ѡ҆ставле́нїе пода́ти покланѧ́ющымсѧ вѣ́рою  ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
Дв҃а и҆ мт҃и и҆зба́вителѧ крⷭ҇тꙋ̀ предстоѧ́щи,  болѣ́зненнѡ со слеза́ми рыда́ющи, мт҃рски вопїѧ́ше: что̀  стра́нное сїѐ и҆ пресла́вное, сн҃е, и҆сточа́ѧй всѣ̑мъ  человѣ́кѡмъ безстра́стїе посредѣ̀ ѡ҆сꙋждє́ною на крⷭ҇тѣ̀  распѧ́тсѧ, въ рє́бра пробода́емь и҆ же́лчїю напоѧ́емь ѿ  рꙋ́къ, ꙗ҆̀же созда̀; но воста́ни, и҆ да́рꙋй прегрѣше́нїй  ѡ҆ставле́нїе вѣ́рою пою́щымъ бжⷭ҇твєннаѧ твоѧ̑ страда̑нїѧ.  (с. 148) 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Бе́здна те́плыхъ твои́хъ сле́зъ потопѝ де́мѡнскаѧ  вѡ́инства и҆ грѣхѡ́вныѧ вѡ́лны: пꙋчи́на же чꙋде́съ сꙋ́щымъ  во глꙋбинѣ̀ страсте́й показа́сѧ. 
Смире́нїе, бдѣ́нїе, и҆ спротѧже́ннꙋю моли́твꙋ, и҆  любо́вь нелицемѣ́рнꙋ, и҆ вѣ́рꙋ и҆ наде́ждꙋ стѧжа́въ, бы́лъ  є҆сѝ собесѣ́дникъ нбⷭ҇нымъ а҆́гг҃лѡмъ, ѻ҆́ч҃е прпⷣбне. 
Оу҆спи́лъ є҆сѝ страсте́й многоѻбра́зныхъ  волнє́нїѧ бж҃е́ственными восхождє́нїи и҆ непреста́нными  ѡ҆чищє́нїи. тѣ́мже къ невече́рнемꙋ сїѧ́нїю по оу҆спе́нїи  ѿше́лъ є҆сѝ. 
Бг҃оро́диченъ: 
Возсїѧ́лъ є҆сѝ и҆зъ дв҃ы, ꙗ҆́кѡ и҆зъ ѻ҆́блака  со́лнце, ѕвѣ́зды ѡ҆зарѧ́ющыѧ показа́въ прпⷣбныѧ твоѧ̑,  мі́рꙋ и҆ страсте́мъ распе́ншихсѧ, ще́дре, си́лою твое́ю. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю  цр҃ю̀ ми́ра, просвѣти́ мѧ сїѧ́нїемъ твои́мъ, и҆но́гѡ бо,  ра́звѣ тебє̀, бо́га не зна́ю. 
Просвѣще́нїе во тмѣ̀ лежа́щихъ, возсїѧ́й мѝ зарю̀  бжⷭ҇твенными прпⷣбнагѡ твоегѡ̀ моли́твами, разорѝ  ѻ҆́блаки ѻ҆каѧ́нныѧ дꙋшѝ моеѧ̀, ѡ҆дожди́ ми стрꙋю̀  ѡ҆ставле́нїѧ: и҆но́гѡ бо, ра́звѣ тебє̀ бо́га не вѣ́мъ. 
Сквє́рны страсте́й ѡ҆чи́стивъ ѻ҆́ко мы́сленное,  ѻ҆́ч҃е бг҃оно́се, воздержа́нїемъ: бжⷭ҇твенною же моли́твою  ты̀ ѿве́рзлъ є҆сѝ зѣ̑ницы ѡ҆слѣплє́нныѧ, и҆ разори́лъ  є҆сѝ сїѧ́нїемъ и҆сцѣле́нїй лю́тыхъ ѡ҆мраче́нїе. 
Здра́вїе дꙋше́вное, здра́вїе тѣле́сное, всѝ  незави́стнꙋю бл҃года́ть прїиди́те, почерпе́мъ: ꙗ҆́кѡ ѿ  и҆сто́чника (с. 149) бжⷭ҇твенныѧ ра́ки мꙋ́драгѡ пата́пїа:  чꙋдеса́ бо и҆сточа́етъ, ꙗ҆́кѡ во́ды, вѣ́рою несомнѣ́нною  къ немꙋ̀ притека́ющымъ. 
Бг҃оро́диченъ: 
Да́телѧ жи́зни всѧ́ческихъ содержа́щаго родила̀  є҆сѝ неизрече́ннымъ ржⷭ҇тво́мъ, во ст҃ы́хъ сла́вимаго,  ѻ҆трокови́це, и҆ на прпⷣбныхъ почива́ющаго, є҆го́же ѡ҆  на́съ молѝ, бг҃оневѣ́сто. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Свѣтлѣ́йшими оу҆́мъ просвѣща́ѧй, ѻ҆́ч҃е,  восхождє́нїи, ꙗ҆́коже безпло́тенъ съ пло́тїю по́жилъ  є҆сѝ не оу҆мокри́всѧ грѣхмѝ, пата́пїе. 
И҆лїю̀ ѳесві́тѧнина подража́ѧ, и҆ послѣ́дꙋѧ  і҆ѡа́ннꙋ прⷣте́чи, въ пꙋсты́ню пе́рвѣе всели́лсѧ є҆сѝ,  безмо́лвїемъ оу҆́мъ ѡ҆чи́стивъ. 
И҆зъ є҆гѵ́пта свѣти́льникъ бг҃оза́рнѣйшїй, въ  кѡнстанті́новѣ гра́дѣ сїѧ́нїемъ и҆сцѣле́нїй просвѣща́емь  ѡ҆блиста́лъ є҆сѝ, свѣтлѣ́йшїй ѻ҆́ч҃е пата́пїе. 
Бг҃оро́диченъ: 
На ѻ҆́блацѣ ле́гцѣ сѣдѧ́й, дре́вле во є҆гѵ́петъ  хрⷭ҇то́съ прїи́де, и҆ низложи́въ і҆́дѡлы, и҆ прпⷣбныхъ  ли́ки собра̀. 
Конда́къ гла́съ г҃. Подо́бенъ: Дв҃а дне́сь: 
Хра́мъ тво́й, ст҃е, дꙋхо́вное врачевство̀ лю́дїе  ѡ҆брѣ́тше, со тща́нїемъ къ немꙋ̀ приходѧ́ще, цѣльбꙋ̀  недꙋ́гѡвъ про́сѧтъ прїѧ́ти, рѣше́нїе же въ житїѝ  прегрѣше́нныхъ: ты́ бо всѣ́хъ сꙋ́щихъ въ нꙋ́ждахъ  предста́тель ꙗ҆ви́лсѧ є҆сѝ, пата́пїе преподо́бне. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. (с. 150) 
Ѻ҆гне́мъ мы́сленнымъ разже́глъ є҆сѝ дꙋшє́внаѧ  чꙋ̑вствїѧ, ѻ҆́гнь грѣхо́вный и҆спепели́лъ є҆сѝ  содѣ́йствомъ дх҃а, и҆ свѣтови́дѣнъ ꙗ҆ви́лсѧ є҆сѝ,  воспѣва́ѧ, пата́пїе: бл҃гослове́нъ є҆сѝ, бж҃е ѻ҆тє́цъ  на́шихъ. 
Слѣпы̑ѧ воѡчи́вый содѣ́йствомъ бжⷭ҇твеннымъ,  бг҃облаже́нне, стра̑сти разли̑чныѧ и҆сцѣли́лъ є҆сѝ, и҆  бжⷭ҇твенными призыва̑нїи полкѝ лꙋка̑выѧ де́мѡнѡвъ ѿгна́лъ  є҆сѝ, воспѣва́ѧ: бл҃гослове́нъ є҆сѝ, бж҃е ѻ҆тє́цъ  на́шихъ. 
Чꙋде́съ глꙋбина̀, врачева́нїй рѣка̀, и҆сто́чникъ  непреста́ненъ, стрꙋѧ̀, ника́коже ѡ҆скꙋдѣ́ема, тво́й гро́бъ  показа́сѧ, ѻ҆́ч҃е, вѣ́рнѡ пристꙋпа́ющымъ и҆ те́плѣ  взыва́ющымъ: бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Ѡ҆божа́етъ мѧ̀ и҆зъ тебє̀, дв҃о, пребжⷭ҇твенный  бг҃ъ, ра́бїй зра́къ прїе́мъ, ѡ҆бновлѧ́етъ же стєзѝ  зна́нїѧ, ꙗ҆́коже предѣ́лы є҆стества̀, мно́жество  мона́хѡвъ и҆ преподо́бныхъ приве́дъ пою́щихъ: бл҃гослове́нъ  є҆сѝ, бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Ѡ҆чи́стивъ тѧ̀ сама́го ѿ ти́ны страсте́й  попече́нїемъ, свѣтлѣ́йше ꙗ҆ви́лсѧ є҆сѝ, ѻ҆́ч҃е,  прїѧ́телище бж҃їе, взыва́ѧ: по́йте гдⷭ҇а, и҆ превозноси́те  во всѧ̑ вѣ́ки. 
Оу҆стро́ивъ твою̀ жи́знь бг҃олѣ́пнѡ, прпⷣбне  ѻ҆́ч҃е, строи́тель показа́лсѧ є҆сѝ, слꙋжи́въ до́брѣ  потре́бамъ ст҃ы́хъ, прпⷣбне, съ ни́миже сподо́билсѧ є҆сѝ  вы́шнѧгѡ наслѣ́дїѧ. 
Ко гдⷭ҇ꙋ моли́твами ѡ҆чи́сти ны̀ ѿ всѧ́кїѧ  скве́рны, те́плою твое́ю моли́твою ѿ треволне́нїѧ  страсте́й и҆ болѣ́зней и҆ скорбе́й и҆зба́ви, тѧ̀ досто́йнѡ,  пата́пїе, чтꙋ́щыѧ. 
Бг҃оро́диченъ: 
Ꙗ҆́же ѡ҆небеси́вшаѧ на́ше земно́е и҆ тлѣ́нное,  чⷭ҇таѧ, (с. 151) сꙋщество̀, а҆́гг҃лѡвъ сла́ва и҆ прпⷣбныхъ  ра́дость, є҆ди́на тва́рей влⷣчца, ꙗ҆́кѡ бг҃а ро́ждшаѧ, да  пое́тсѧ во вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Де́нь спаси́тельный па́мѧть твоѧ̀ возсїѧ̀, сꙋ̑щаѧ во  тмѣ̀ сердца̀ просвѣща́ющїй, и҆ страсте́й мглꙋ̀ рѣша́щїй,  сы́ны свѣ́та показꙋ́ѧй, ѻ҆́ч҃е, ны́нѣ чтꙋ́щыѧ тѧ̀ гдⷭ҇нѧ  оу҆го́дника. 
Ѳиве́анѡвъ прозѧбе́нїе, пꙋсты́ни хвале́нїе,  мона́шествꙋющихъ сла́вꙋ и҆ благолѣ́пїе, вѷзанті́йскаго  свѣти́льника, на землѝ а҆́гг҃ла ꙗ҆́вльшасѧ, пата́пїа всѝ  досто́йнѡ оу҆блажи́мъ. 
А҆́гг҃лѡвъ собесѣ́дникъ, прпⷣбныхъ равностоѧ́тель,  прⷪ҇ро́кѡвъ и҆ а҆пⷭ҇лѡвъ, мꙋ́ченикѡвъ, і҆ера́рхѡвъ,  прпⷣбне, соприча́стникъ бы́въ, и҆ чⷭ҇тнѣ́й трⷪ҇цѣ слꙋжѧ̀  оу҆ма̀ чистото́ю, ѡ҆ всѣ́хъ на́съ моли́сѧ. 
Бг҃оро́диченъ: 
Вели́кое та́инство, є҆́же па́че оу҆ма̀ ржⷭ҇тва̀  твоегѡ̀, оу҆жаса́етъ а҆́гг҃лы, бг҃ора́дованнаѧ,  оу҆слажда́етъ прпⷣбныхъ собо́ры, чи́стаѧ свѧщє́нныѧ  весели́тъ ѻ҆тцы̀, бжⷭ҇твеннѡ пою́щыѧ тѧ̀, бцⷣе  неискꙋсобра́чнаѧ. 


(с. 151) 
Мѣ́сѧца тогѡ́же въ ѳ҃-й де́нь. 
Зача́тїе ст҃ы́ѧ а҆́нны, є҆гда̀ зача́тъ прест҃ꙋ́ю  бцⷣꙋ. 
И҆ пра́зднованїе пресвѧтѣ́й бцⷣѣ, въ че́сть і҆кѡ́ны  є҆ѧ̀ нарица́емыѧ неча́ѧннаѧ ра́дость. 
Слꙋ́жба є҆ѧ̀ пи́сана въ приложе́нїи. 
На Гдⷭ҇и, воззва́хъ, стїхи̑ры на ѕ҃, гла́съ д҃.  Поⷣ: Зва́нный свы́ше: 
Плодородѧ́щи непло́ды па́че наде́жды ꙳ дв҃ꙋ,  хотѧ́щꙋю роди́ти бг҃а пло́тїю, ꙳ ра́достїю свѣ́титсѧ, ꙳ и҆  ликꙋ́етъ (с. 152) ра́дꙋющисѧ, ꙳ велегла́снѡ взыва́ющи: ꙳  колѣ̑на всѧ̑ сра́дꙋйтесѧ мнѣ̀ і҆и҃лєва. ꙳ сѐ во чре́вѣ  ношꙋ̀, ꙳ и҆ поноше́нїе безча́дства ѿлага́ю, ꙳ ꙗ҆́коже  благоизво́ли содѣ́тель, ꙳ оу҆слы́шавъ моли́твꙋ мою̀, ꙳ и҆  болѣ̑зни се́рдца и҆сцѣлѝ, ꙳ въ жела́емыхъ мѝ. 
И҆́же ѿ немо́кренна ка́мене, ꙳ и҆сточи́вый во́дꙋ,  ꙳ пло́дъ чре́вꙋ твоемꙋ̀, а҆́нно, ꙳ да́рꙋетъ, приснодв҃ꙋ  влⷣчцꙋ: ꙳ и҆зъ неѧ́же вода̀ спасе́нїѧ хо́щетъ произы́ти. ꙳  нектомꙋ̀ ꙗ҆́кѡ непло́днаѧ землѧ̀ ꙳ пребꙋ́деши на землѝ, ꙳  поноше́нїе ѿчꙋжди́ла є҆сѝ: ꙳ зе́млю бо возрасти́вши  плодоносѧ́щꙋ жи́зни кла́съ поношє́нїѧ ѿе́млющїй всѣ̑мъ  человѣ́кѡмъ, ꙳ ꙗ҆́коже благоизво́ли, ꙳ за милосе́рдїе  ми́лости воѡбрази́тисѧ въ чꙋжде́е. 
Прⷪ҇ро́чєскаѧ речє́нїѧ ꙳ ны́нѣ и҆сполнѧ́ютсѧ: ꙳  гора́ бо ст҃а́ѧ ꙳ въ ложесна́хъ водрꙋжа́етсѧ: ꙳ лѣ́ствица  бжⷭ҇твеннаѧ насажда́етсѧ: прⷭ҇то́лъ вели́кїй цр҃е́въ  проꙋготовлѧ́етсѧ: ꙳ мѣ́сто оу҆краша́етсѧ бг҃овходи́мое: ꙳  кꙋпина̀ неѡпали́маѧ ꙳ начина́етъ прозѧба́ти: ꙳  мѷрополо́жница ст҃ы́ни оу҆жѐ и҆стека́етъ, ꙳ непло́дствїѧ  рѣ́ки простира́ющи бг҃омꙋ́дренныѧ а҆́нны, ꙳ ю҆́же вѣ́рою  оу҆блажа́емъ. 
Сла́ва, и҆ ны́нѣ, гла́съ в҃: Ге́рманово: 
Недовѣ́домое а҆́гг҃лѡмъ и҆ человѣ́кѡмъ вели́кое,  є҆́же ѿ вѣ́ка сокрове́нное та́инство пресла́вное, дне́сь  въ ложесна́хъ цѣломꙋ́дренныѧ а҆́нны младоно́ситсѧ марі́а  бг҃оѻтрокови́ца, оу҆готовлѧ́ема во вселе́нїе всѣ́хъ цр҃ѧ̀  вѣкѡ́въ, и҆ во ѡ҆бновле́нїе ро́да на́шегѡ. ю҆́же чи́стою  со́вѣстїю (с. 153) оу҆мо́лимъ, вопїю́ще къ не́й: молѝ  сн҃а твоего̀ и҆ бг҃а, ꙗ҆́кѡ предста́тельница сꙋ́щи на́съ  хрⷭ҇тїа́нъ, спастѝ дꙋ́шы на́шѧ. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
А҆́нна, бжⷭ҇твеннаѧ бл҃года́ть, и҆ногда̀ молѧ́щисѧ  ѡ҆ ча́дѣ, возопѝ всѣ́хъ бг҃ꙋ и҆ зижди́телю: а҆дѡнаі̀  саваѡ́ѳъ, безча́дїѧ вѣ́си поноше́нїе, са́мъ болѣ́знь  се́рдца моегѡ̀ разрѣшѝ, и҆ хлѧ́би оу҆трѡ́бныѧ разве́рзи,  и҆ непло́днꙋю плодоно́снꙋ покажѝ: ꙗ҆́кѡ да ражда́емое  да́ръ тѝ принесе́мъ, благословѧ́ще, пою́ще и҆  є҆диномꙋ́дреннѡ сла́вѧще твоѐ благоꙋтро́бїе, и҆́мже мі́рꙋ  дае́тсѧ ве́лїѧ ми́лость. 
Сті́хъ: Клѧ́тсѧ гдⷭ҇ь дв҃дꙋ и҆́стиною и҆ не  ѿве́ржетсѧ є҆ѧ̀. 
Дре́вле молѧ́щисѧ вѣ́рнѡ а҆́нна цѣломꙋ́дреннаѧ и҆  бг҃а оу҆молѧ́ющи, а҆́гг҃льскїй гла́съ оу҆слы́ша,  и҆звѣствꙋ́ющїй є҆́й про́симыхъ бжⷭ҇твенное сбытїѐ. къ  не́йже безтѣле́сный ꙗ҆́вственнѡ бесѣ́доваше: моле́нїе  твое́ бо гдⷭ҇ꙋ прибли́жисѧ, не сѣ́тꙋй и҆ ѿ сле́зъ  ѿстꙋпѝ, благопло́дна бо бꙋ́деши ма́слина, прозѧба́ющи  вѣ́твь кра́снꙋю дв҃ꙋ, ꙗ҆́же цвѣ́тъ процвѣте́тъ хрⷭ҇та̀  пло́тїю, подаю́щаго мі́рꙋ ве́лїю ми́лость. 
Сті́хъ: Ѿ плода̀ чре́ва твоегѡ̀ посаждꙋ̀ на  престо́лѣ твое́мъ. 
Сꙋпрꙋ́гъ плодороди́тъ че́стенъ бжⷭ҇твеннꙋю ю҆́ницꙋ,  и҆зъ неѧ́же про́йдетъ теле́цъ, неизрече́ннымъ сло́вомъ  оу҆пита́нный вои́стиннꙋ, за ве́сь мі́ръ закала́емый.  тѣ́мъ, ра́дꙋющесѧ, и҆сповѣ́данїе непреста́нное во  оу҆миле́нїи гдⷭ҇еви прино́сѧтъ, и҆ всѧ́чєскаѧ по́льзꙋющꙋю  и҆мѣ́ти бꙋ́дꙋтъ. сїѧ̑ оу҆̀бо да оу҆блажи́мъ, и҆ вѣ́рою  ликовствꙋ́имъ въ зача́тїи бжⷭ҇твеннѣ, ꙗ҆́же ѿ ни́хъ бг҃а  на́шегѡ мт҃ре ражда́емыѧ, є҆́юже дае́тсѧ бога́тнѡ ве́лїѧ  ми́лость. 
Сла́ва, и҆ ны́нѣ, гла́съ в҃: 
Дне́сь и҆зъ ко́рене дв҃дова ца́рскаѧ порфѵ́ра  прозѧ́бши, ѿ і҆ессе́а и҆зрасти́ти начина́етъ цвѣ́тъ  та́инственный, въ не́йже хрⷭ҇то́съ бг҃ъ на́шъ процвѣтѐ,  спаса́ѧй дꙋ́шы на́шѧ. (с. 154) 
Тропа́рь, гла́съ д҃: 
Дне́сь безча́дїѧ оу҆́зы разрѣша́ютсѧ, і҆ѡакі́ма бо  и҆ а҆́ннꙋ оу҆слы́шавъ бг҃ъ, па́че наде́жды роди́ти тѣ̑мъ  ꙗ҆́вѣ ѡ҆бѣщава́етъ бг҃оѻтрокови́цꙋ, и҆зъ неѧ́же са́мъ  роди́сѧ неѡпи́санный, человѣ́къ бы́въ, а҆́гг҃лѡмъ  повелѣ́въ вопи́ти є҆́й: ра́дꙋйсѧ, бл҃года́тнаѧ, гдⷭ҇ь съ  тобо́ю. 
Се́й тропа́рь глаго́летсѧ безъ бг҃оро́дична. 
На оу҆́трени, на Бг҃ъ гдⷭ҇ь, тропа́рь три́жды. 
По а҃-й каѳі́смѣ, сѣда́ленъ, гла́съ а҃. Поⷣ:  Ли́къ а҆́гг҃льскїй: 
Но́вое не́бо во чре́вѣ а҆́нны зи́ждетсѧ бг҃а  вседѣ́телѧ повелѣ́нїемъ, и҆зъ негѡ́же возсїѧ́етъ  невече́рнее сл҃нце, мі́ръ ве́сь просвѣща́ющее лꙋча́ми  бжⷭ҇тва̀, премно́жествомъ бл҃гоꙋтро́бїѧ, є҆ди́нъ  чл҃вѣколю́бецъ. 
Сла́ва, и҆ ны́нѣ, то́йже. 
По в҃-й каѳі́смѣ, сѣда́ленъ, гла́съ и҆ поⷣ:  то́йже: 
Ли́къ прⷪ҇ро́ческїй проповѣ́да дре́вле непоро́чнꙋю  чⷭ҇тꙋю и҆ бг҃оѻтрокови́цꙋ дв҃ꙋ, ю҆́же а҆́нна зача́тъ,  непло́ды сꙋ́щи и҆ безча́дна: сїю̀ дне́сь весе́лїемъ се́рдца  оу҆блажи́мъ, спа́сшесѧ є҆ѧ̀ ра́ди, ꙗ҆́кѡ є҆ди́нꙋ  непоро́чнꙋю. 
Сла́ва, и҆ ны́нѣ, то́йже. 
Канѡ́на два̀ ст҃ы́ѧ а҆́нны: а҃-й со і҆рмосо́мъ на и҃:  вторы́й на ѕ҃. 
Творе́нїе а҆ндре́ево. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Зача́тїе дне́сь, бг҃омꙋ́драѧ а҆́нно, твоѐ  пра́зднꙋемъ, ꙗ҆́кѡ вмѣсти́вшꙋю нигдѣ́же вмѣсти́маго  зачала̀ є҆сѝ, непло́дныхъ ѿрѣ́шшисѧ оу҆́зъ. 
Пра́ведныхъ оу҆слы́шалъ є҆сѝ моли́твꙋ, ст҃ы́хъ  и҆спо́лнилъ є҆сѝ ѡ҆бѣща́нїе, гдⷭ҇и, пра́ѻтєцъ твои́хъ,  и҆ си̑мъ да́лъ є҆сѝ пло́дъ тебѐ ро́ждшꙋю, чⷭ҇тꙋю. (с.  155) 
А҆́нна сла́внаѧ ны́нѣ зачина́етъ чⷭ҇тꙋю,  безпло́тнаго заче́ншꙋю гдⷭ҇а пребл҃га́го: и҆ роди́ти и҆́мать  пло́тїю и҆мꙋ́щꙋю роди́ти хрⷭ҇та̀. 
Ѿ тлѣ́нныхъ возсїѧ́ла є҆сѝ, дв҃о, ложе́снъ: въ  нетлѣ́ннѣ во чре́вѣ сла́вы сл҃нце носи́ла є҆сѝ, бы́вша  ꙗ҆́коже є҆смы̀, кромѣ̀ враще́нїѧ и҆ смѣше́нїѧ. 
Дрꙋгі́й канѡ́нъ, є҆гѡ́же краегране́сїе по  а҆лфави́тꙋ. 
Гла́съ то́йже. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̀ землѧ̀, и҆ весе́лїемъ воспо́йте лю́дїе, ꙗ҆́кѡ  просла́висѧ. 
Чи́стꙋю дв҃ꙋ бг҃оѻтрокови́цꙋ, мт҃рь бы́ти хотѧ́щꙋю  созда́телѧ, во чре́вѣ прїе́мши а҆́нна, ра́достнѡ вопїѧ́ше:  кѡлѣ́на всѧ̑ і҆и҃лєва сра́дꙋйтесѧ мнѣ̀, се́ бо и҆ а҆́зъ  зача́хъ. 
Кни́гꙋ, ю҆́же проречѐ прⷪ҇ро́къ, запеча́танꙋ дх҃омъ  бж҃е́ственнымъ, въ ложесна́хъ свои́хъ содержа́щи, а҆́нна  всѣ̑мъ вопїѧ́ше: ю҆́же всѧ̑ списа̑нїѧ проѧвлѧ́ютъ,  возвелича́юсѧ а҆́зъ, прозѧба́ющи дне́сь. 
Во чре́вѣ вмѣща́етсѧ и҆ созида́етсѧ хра́мъ  бжⷭ҇твенный и҆ спаси́тельный въ ложесна́хъ мт҃рнихъ:  насажда́етсѧ лѣ́ствица, ꙗ҆́же къ вы̑шнимъ всѧ̑ человѣ́ки  возводѧ́щаѧ. є҆ѧ́же зача́тїе вѣ́рнѡ да торжествꙋ́емъ. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Пло́дъ чре́ва а҆́ще пода́си мнѣ̀, вопїѧ́ше а҆́нна  ко гдⷭ҇ꙋ, возвели́чꙋсѧ, и҆ тебѣ̀ принесꙋ̀ се́й. сегѡ̀ ра́ди  зачина́етъ чⷭ҇тꙋю бг҃ома́терь. 
Ꙗ҆́же по зако́нꙋ сконча́вши, и҆ бг҃ꙋ непоро́чнѡ (с.  156) рабо́тавши, чревоно́сиши вои́стиннꙋ законода́вца  ро́ждшꙋю, а҆́нно всечестна́ѧ: тѣ́мже тѧ̀ вѣ́рнїи  оу҆блажа́емъ. 
Въ садꙋ̀ молѧ́щейсѧ тебѣ̀, гла́съ оу҆слы́ша  высоча́йшїй, а҆́нно бг҃омꙋ́драѧ, и҆ пло́дъ чре́вꙋ твоемꙋ̀  дае́тъ, раѧ̀ ѿве́рзшꙋю две́рь благода́тїю. 
Бг҃оро́диченъ: 
Непло́дствꙋющїѧ мы́сли моеѧ̀ непло́дїе всѧ́кое  ѿженѝ, и҆ плодоно́снꙋ добродѣ́тельми дꙋ́шꙋ мою̀ покажѝ,  всест҃а́ѧ бцⷣе, вѣ́рныхъ по́моще. 
И҆́нъ. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ  гдⷭ҇и. 
Прїе́млетъ съ высоты̀ молѧ́йсѧ гдⷭ҇ꙋ і҆ѡакі́мъ  вожделѣ́нное вѣща́нїе, предста́вшꙋ а҆́гг҃лꙋ є҆мꙋ̀ и҆  глаго́лющꙋ: ѿидѝ, твоѧ̑ прошє́нїѧ, пра́ведне, всѣ́хъ  бг҃ъ и҆спо́лни. 
Призыва́ющи всѣ́хъ бг҃а, а҆́нна и҆ногда̀ въ садꙋ̀  стоѧ́щи, предста́вша зрѧ́ше себѣ̀ а҆́гг҃ла и҆ глаго́люща:  да не скорби́ши, мт҃ри бо бж҃їей ма́ти и҆́маши бы́ти. 
Ревнꙋ́ющи а҆́ннѣ, сꙋ́щей пре́жде тебє̀, молє́нїѧ  къ бг҃ꙋ принесла̀ є҆сѝ, и҆ безсѣ́меннѡ прїе́мшꙋю сло́во  невмѣсти́мое, чи́стꙋю во оу҆тро́бѣ зачала̀ є҆сѝ,  благоча́дїемъ твои́мъ всѧ̑ ны̀ а҆́нна ѡ҆благода́тивши. 
Сѣда́ленъ, гла́съ д҃. Подо́бенъ: Вознесы́йсѧ: 
І҆ѡакі́мъ свѧще́нный и҆ а҆́нна да́ръ принесо́ша  дрє́внимъ свѧще́нникѡмъ, и҆ не прїѧ́ти бы́ша, непло́ды  сꙋ́ще, мольбꙋ̀ принесо́ша да́телю всѧ́ческихъ, и҆ моли́твꙋ  и҆́хъ оу҆слы́шавъ, да́рꙋетъ и҆̀мъ сꙋ́щѡ две́рь жи́зни,  є҆ѧ́же ст҃о́е почти́мъ зача́тїе. 
Сла́ва, и҆ ны́нѣ: Подо́бенъ: Оу҆диви́сѧ і҆ѡ́сифъ: 
Нескве́рнаѧ а҆́гница и҆ пречⷭ҇тый черто́гъ, ѿ  првⷣникѡвъ произы́ти ны́нѣ начина́етъ, вѣ́рнїи,  бг҃оꙋкраше́ннаѧ марі́а (с. 157) пресла́внѡ. весели́тесѧ  про́чее, не́бо и҆ землѧ̀, и҆ всѝ земноро́днїи,  совзыгра́йте: ꙗ҆́кѡ сотворѝ дне́сь пресла̑внаѧ бг҃ъ, во  чре́вѣ непло́дствꙋющїѧ пло́дъ, є҆ди́нꙋ показа́въ дв҃ꙋ,  ю҆́же вѣ́рнѡ воспое́мъ. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Ѽ бжⷭ҇твеннагѡ вѣща́нїѧ! ѽ стра́ннагѡ  глаго́ланїѧ! а҆́ще и҆ а҆́зъ зачнꙋ̀; а҆́гг҃лꙋ къ не́й  посла́вшꙋсѧ, а҆́нна, оу҆дивлѧ́ющисѧ, велегла́снѡ вопїѧ́ше:  бг҃ꙋ моемꙋ̀ сла́ва, творѧ́щемꙋ пресла̑внаѧ. 
Сра́дꙋйтесѧ мнѣ̀ всѧ̑ племена̀ і҆и҃лєва: во  оу҆тро́бѣ зача́хъ но́вое не́бо, и҆зъ негѡ́же ѕвѣзда̀  возсїѧ́етъ пома́лѣ спасе́нїѧ, і҆и҃съ свѣтода́вецъ, а҆́нна,  ра́дꙋющисѧ, взыва́ше. 
Оу҆слы́ша а҆́ннино бг҃ъ стена́нїе, и҆ внѧ́тъ гдⷭ҇ь  моли́твѣ є҆ѧ̀, и҆ безча́дїѧ ѻ҆́блакъ разори́въ, свѣ́томъ  ѡ҆зарѧ́етъ благоча́дїѧ пресла́внѡ. тѣ́мже зачина́етъ  є҆ди́нꙋ чⷭ҇тꙋю. 
Бг҃оро́диченъ: 
Дв҃о бцⷣе, нескве́рнаѧ ски́нїе, ѡ҆скверне́ннаго  прегрѣше́ньми ѡ҆чи́сти мѧ̀ ны́нѣ щедро́тъ твои́хъ  чистѣ́йшими кропле́ньми, и҆ да́ждь мѝ рꙋ́кꙋ по́мощи, да  зовꙋ̀: сла́ва тебѣ̀, чⷭ҇таѧ бг҃опросла́вленнаѧ. 
И҆́нъ. І҆рмо́съ: 
Же́злъ и҆зъ ко́рене і҆ессе́ева и҆ цвѣ́тъ ѿ негѡ̀,  хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀, хва́льный,  приѡсѣне́нныѧ ча́щи, прише́лъ є҆сѝ вопло́щсѧ ѿ  неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Ѿве́рзесѧ оу҆тро́ба твоѧ̀, ꙗ҆́же пре́жде  неражда́ющаѧ, и҆ прїе́млеши, а҆́нно, ѻ҆́блакъ нбⷭ҇ный, и҆зъ  негѡ́же на́мъ (с. 158) свѣ́тлое возсїѧ́въ сл҃нце, всѧ̑  свѣ́томъ и҆́стины ѡ҆зарѝ, и҆ глꙋбо́кꙋю тмꙋ̀ безбо́жїѧ  ѿгна̀. 
Престо́лъ ѻ҆гнеѻбра́зный бж҃їй въ ложесна́хъ  твои́хъ водрꙋзи́сѧ: на не́мже сѣ́дъ воспочѝ, и҆ всѣ́хъ  благочести́выхъ трꙋ́дъ ѿѧ́тъ, и҆ чи́стое бг҃озна́нїе  водрꙋзѝ на землѝ, а҆́нно блаже́ннаѧ, бг҃опрїѧ́тнаѧ. 
Сѐ, є҆го́же проречѐ соломѡ́нъ, во оу҆тро́бѣ  ѻ҆́дръ прїѧ́ла є҆сѝ, сохранѧ́емь и҆́стиннѣйше,  и҆́стинномꙋ цр҃ю̀, къ бжⷭ҇твенномꙋ воззва́нїю, ро́да  человѣ́ча ѡ҆браще́нїю: тѣ́мже тѧ̀ ра́достнѡ, а҆́нно,  вѣ́рнїи оу҆блажа́емъ. 
Пѣ́снь є҃. І҆рмо́съ: 
Тво́й ми́ръ да́ждь на́мъ, сн҃е бж҃їй: и҆но́гѡ бо,  ра́звѣ тебє̀, бг҃а не зна́емъ, и҆́мѧ твоѐ и҆менꙋ́емъ,  ꙗ҆́кѡ бг҃ъ живы́хъ и҆ ме́ртвыхъ є҆сѝ. 
И҆зъ ко́рене прозѧ́бшаѧ дв҃дова и҆ і҆ессе́ева,  а҆́нна ны́нѣ расти́ти начина́етъ бжⷭ҇твенный же́злъ,  прозѧ́бшїй та́инственный цвѣ́тъ хрⷭ҇та̀, всѣ́хъ  зижди́телѧ. 
Ма́терь бы́вшꙋю мѧ̀, а҆́нна вопїѧ́ше, оу҆́зрѧтъ  лю́дїе и҆ оу҆чꙋдѧ́тсѧ: се́ бо рождꙋ̀, ꙗ҆́кѡ благоволѝ  соꙋ́зы разрѣши́вый непло́дствїѧ моегѡ̀. 
Ѻ҆трокови́цꙋ, ю҆́же зача́хъ а҆́зъ, проро́честїи  гла́си и҆здале́ча провозвѣсти́ша, го́рꙋ и҆ две́рь  непрохо́днꙋю, прера́достнѡ а҆́нна вопїѧ́ше приходѧ́щымъ. 
Бг҃оро́диченъ: 
Ѻ҆́блакъ, и҆ ра́й, и҆ две́рь тѧ̀ свѣ́та, трапе́зꙋ,  и҆ рꙋно̀ вѣ́мы, и҆ ста́мнꙋ, внꙋ́трь ма́ннꙋ носѧ́щꙋю,  сла́дость мі́ра, чⷭ҇таѧ дв҃о мт҃и. 
И҆́нъ. І҆рмо́съ: 
Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ:  тѣ́мъ, бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Сни́де съ горы̀ і҆ѡакі́мъ, не скрижа́ли зако́на  прїе́мый, (с. 159) но ю҆́же зако́нъ преднаписа̀, и҆ всѧ̑  прⷪ҇ро́чєскаѧ ѿкры́ша речє́нїѧ, бж҃їю мт҃рь чⷭ҇тꙋю, и҆  и҆гра́ѧ вопїѧ́ше: возвели́чисѧ се́рдце моѐ. 
Въ ложесна́хъ ꙗ҆́кѡ ѡ҆щꙋтѝ а҆́нна и҆ногда̀  насажде́ннꙋю благопло́днꙋю ло́зꙋ, и҆зъ неѧ́же гро́здъ  процвѣтѐ зрѣ́лый, на́мъ вїно̀ безсме́ртїѧ ѻ҆би́льнѡ  и҆ска́пающїй, что́ ти возда́мъ, бл҃гоꙋтро́бне гдⷭ҇и,  вѣща́ше; 
Не терпѧ̀ і҆ѡакі́мъ тва́рь зрѣ́ти благоче́стїемъ не  пло́дствꙋющꙋ, непло́дствꙋ а҆́ннинꙋ преитѝ молѧ́шесѧ, и҆  сїю̀ воз̾имѣ́ти ѻ҆трокови́цꙋ, и҆зъ неѧ́же сн҃ъ даде́сѧ,  всѧ̑ сыноположи́вый своемꙋ̀ ѻ҆ц҃ꙋ̀, высоча́йшїй. 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Ка́кѡ вмѣща́етсѧ во чре́вѣ вмѣсти́вшаѧ бг҃а;  ка́кѡ ражда́етсѧ хрⷭ҇та̀ роди́вшаѧ пло́тїю; ка́кѡ же  сосца́ми пита́етсѧ, ꙗ҆́же зижди́телѧ млеко́мъ напои́вшаѧ; 
Мольбꙋ̀ ва́шꙋ оу҆слы́шавъ бг҃ъ, плодови́тъ пло́дъ  ны́нѣ да́рꙋетъ ва́мъ, всехва́льнїи і҆ѡакі́ме и҆ а҆́нно,  дне́сь. 
Чи́стꙋю голꙋби́цꙋ заче́нши во чре́вѣ, ра́дости  дꙋхо́вныѧ и҆спо́лнисѧ и҆́стиннѡ, приносѧ́щи пѣ̑сни  благода̑рныѧ а҆́нна бг҃ꙋ. 
Бг҃оро́диченъ: 
Треволнє́нїѧ помыслѡ́въ, и҆ страсте́й наведє́нїѧ,  и҆ глꙋбина̀ грѣхѡ́въ ѻ҆каѧ́ннꙋю дꙋ́шꙋ мою̀ ѡ҆бꙋрева́ютъ:  помози́ ми, ст҃а́ѧ влⷣчце. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее, про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Зако́на сѣ̑ни ꙗ҆́вѣ прехо́дѧтъ: се́ бо зарѧ̀  бжⷭ҇твенныѧ бл҃года́ти показꙋ́етсѧ, дв҃а ѻ҆́блакъ, и҆зъ  негѡ́же (с. 160) свѣ́тлое бжⷭ҇тва̀ возсїѧ́етъ вои́стиннꙋ  сл҃нце, а҆́нна ра́дꙋющисѧ взыва́ше, бг҃а і҆и҃лева  велича́ющи. 
Стра́нное, а҆́ще и҆ а҆́зъ зачнꙋ̀, зрѣ́нїе, ꙗ҆́же  пре́жде непло́дна и҆ неражда́ющаѧ, а҆́нна глаго́лаше,  вѣща́ющаго а҆́гг҃ла ꙗ҆́кѡ оу҆слы́ша, ꙗ҆́кѡ ѻ҆троча̀  роди́тсѧ, и҆ взыва́ше: до́брѣ блага́гѡ слы́шанїѧ, а҆́ще  слове́съ сбытїѐ бꙋ́детъ. 
Го́ры и҆ хо́лми, полѧ̀ и҆ мо́ре, а҆́гг҃льское  мно́жество, и҆ всѐ є҆стество̀ человѣ́ческое да  веселѧ́тсѧ: влⷣки бо бжⷭ҇твенный хра́мъ, нача́токъ  примире́нїѧ прїѧ́тъ а҆́нна, є҆гда̀ ѡ҆щꙋтѝ себѐ самꙋ́ю  заче́ншꙋю, вѣща́ше. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Пра́зднꙋетъ дне́сь вселе́ннаѧ а҆́ннино зача́тїе,  бы́вшее ѿ бг҃а: и҆́бо та̀ породѝ па́че сло́ва сло́во  ро́ждшꙋю. 
І҆́косъ: 
І҆ѡакі́мъ чꙋ́дный и҆ а҆́нна бг҃омꙋ́драѧ, ѻ҆́ба  живꙋ́ще во всѧ́комъ благоче́стїи, по зако́нꙋ мѡѷсе́евꙋ,  непло́дни бѧ́хꙋ, и҆ молѧ́хꙋсѧ бг҃ꙋ все́ю дꙋше́ю, глаго́люще:  гдⷭ҇и саваѡ́ѳъ пребл҃гі́й, всѧ́ческихъ наде́жда,  безча́дствїѧ болѣ́знь и҆ оу҆кори́знꙋ вѣ́си и҆ печа́ль,  пода́ждь оу҆̀бо на́мъ пло́дъ и҆зъ чре́ва, и҆ принесе́мъ  того̀ въ хра́мъ тво́й да́ръ свѧще́нъ, и҆ приноше́нїе  и҆спо́лнено, па́че сло́ва сло́во ро́ждшꙋю. 
Пѣ́снь з҃. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̀ поѧ́хꙋ и҆ бл҃гословлѧ́хꙋ, глаго́люще:  бл҃гослове́нъ бг҃ъ ѻ҆ц҃ъ на́шихъ. 
Безча́дства оу҆кори́зны оу҆бѣжа́ти молѧ́ше а҆́нна  всѣ́хъ влⷣкꙋ, и҆ сеѧ̀ ми́лостивый гла́съ оу҆слы́шавъ,  того̀ ро́ждшꙋю пло́дъ подадѐ то́й, ꙗ҆́коже благоволѝ. 
Ца́рскаѧ порфѵ́ра въ твое́мъ чре́вѣ и҆стка́тисѧ,  а҆́нно, начина́етсѧ, ю҆́же бг҃ъ и҆ цр҃ь всѣ́хъ поне́съ,  человѣ́кѡмъ ꙗ҆ви́тсѧ, и҆ смири́тъ врагѝ, борю́щыѧ ны̀.  (с. 161) 
Мѵ́ро благово́нное во оу҆тро́бѣ зачала̀ є҆сѝ  а҆́нно, мѵ́ро жи́зни преесте́ственнѡ воспрїе́мшꙋю влⷣкꙋ,  дыха́ньми благода́ти помышлє́нїѧ на̑ша ѡ҆благоꙋха́вшаго. 
Бг҃оро́диченъ: 
Ꙗ҆́кѡ ѿ трⷪ҇цы є҆ди́наго тѧ̀, хрⷭ҇тѐ, сла́вимъ,  ꙗ҆́кѡ и҆зъ дв҃ы вопло́щсѧ, кромѣ̀ враще́нїѧ человѣ́ческа,  всѧ̑ поне́слъ є҆сѝ, не ѿстꙋпи́въ є҆стества̀  ѻ҆ч҃ескагѡ, і҆и҃се, а҆́ще и҆ соедини́лсѧ є҆сѝ на́мъ. 
И҆́нъ. І҆рмо́съ: 
Ѻ҆́троцы, благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѝ пла́мене, стоѧ́ще, поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Ѻ҆гнено́снꙋю дре́вле кꙋпинꙋ̀, мѡѷсе́й на сїна́и  ю҆́же ви́дѣ, а҆́нна зача́тъ во чре́вѣ безча́дствїѧ,  ѻ҆́гнь погаша́ющꙋю, ꙗ҆́кѡ нѣ́кое ѕлоче́стїе, пою́щымъ:  ѻ҆тцє́въ бж҃е, бл҃гослове́нъ є҆сѝ. 
Ка́плѧ твое́й оу҆тро́бѣ пресла́внѡ ны́нѣ, а҆́нно,  и҆сточи́сѧ, ꙗ҆́же во́дꙋ жи́зни всю̀ внꙋ́трь воспрїѧ́ше,  ѡ҆роша́ющꙋю вѣ́рнѡ томꙋ̀ зовꙋ́щыѧ: ѻ҆тцє́въ бж҃е,  бл҃гослове́нъ є҆сѝ. 
Пте́нчее ꙗ҆́кѡ оу҆зрѣ̀ гнѣздо̀, впери́ласѧ  є҆сѝ дꙋ́хомъ и҆ моли́твою: голꙋби́цꙋ прїѧ́ла є҆сѝ  нескве́рнꙋ, сꙋче́цъ носѧ́щꙋю хрⷭ҇та̀ ма́слинный, а҆́нно,  мы́сленнагѡ пото́па на́съ свобожда́ющїй. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте сщ҃е́нницы, просла́вите,  ѻ҆́троцы, бл҃гослови́те лю́дїе и҆ превозноси́те во всѧ̑  вѣ́ки. 
Дв҃дъ ꙗ҆́же проречѐ цр҃и́цꙋ, сѐ, во чре́вѣ  прїе́млю, а҆́нна вопїѧ́ше: и҆ рождꙋ̀ всѣ́хъ  предста́тельницꙋ вѣ́рныхъ, цр҃ѧ̀ хрⷭ҇та̀ и҆мꙋ́щꙋю роди́ти. 
Землѧ̀, въ ню́же всели́сѧ землѝ содѣ́тель,  ски́птръ ст҃ы́й, но́вый кївѡ́тъ, ста́мна ма́нны въ  ложесна́хъ ма́тере, сего̀ ро́ждшꙋю начина́етъ прозѧба́ти.  (с. 162) 
Кꙋпина̀ неѡпа́льнаѧ, свѣ́щникъ златы́й,  ѡ҆дꙋшевле́нный черто́гъ гдⷭ҇а бг҃а, честны́й же́злъ, во  чре́вѣ ма́тере, сего̀ ро́ждшꙋю начина́етъ прозѧба́ти. 
Бг҃оро́диченъ: 
Возста́ви лежа́щаго мѧ̀ во глꙋбинѣ̀ ѕѡ́лъ, ны́нѣ  борю́щыѧ мѧ̀ побѣдѝ врагѝ. оу҆ѧ́звена безмѣ́стными  сластьмѝ бл҃га́ѧ чⷭ҇таѧ, не пре́зри, но оу҆ще́дри и҆  спасѝ. 
И҆́нъ. І҆рмо́съ: 
Чꙋ́да преесте́ственнагѡ, росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Что́ ми оу҆тро́бꙋ содѣ́лалъ є҆сѝ безча́дствꙋющꙋ,  и҆ сосцы̀ сꙋхі̑ѧ; ꙗ҆́коже проре́клъ є҆сѝ во прⷪ҇ро́цѣхъ,  влⷣко, вопїѧ́ше а҆́нна и҆ногда̀: безча́дїѧ моегѡ̀  оу҆кори́знꙋ разрѣшѝ, и҆ да́ждь мѝ пло́дъ, съ ни́мже  вопїю̀: да благослови́тъ тва́рь всѧ̀ гдⷭ҇а, и҆ превозно́ситъ  во всѧ̑ вѣ́ки. 
Вни́де въ твою̀, а҆́нно, оу҆тро́бꙋ свѣ́щникъ,  и҆́же свѣщꙋ̀ бжⷭ҇твеннꙋю та́йнѡ вмѣстѝ, просвѣща́ющꙋю  всѧ́ко дыха́нїе сїѧ̑нїи та́йными бжⷭ҇твеннагѡ зна́нїѧ.  тѣ́мже ра́дꙋющисѧ взыва́ла є҆сѝ: да благослови́тъ тва́рь  всѧ̀ гдⷭ҇а, и҆ превозно́ситъ во всѧ̑ вѣ́ки. 
Но́сѧтъ, ꙗ҆́коже краснѣ́йшїй ны́нѣ сопрꙋ́гъ,  бжⷭ҇твеннꙋю ю҆́ницꙋ, и҆зъ неѧ́же теле́цъ кра́сный возсїѧ̀,  за всѣ́хъ закла́выйсѧ, сла́вный і҆ѡакі́мъ и҆ а҆́нна,  пою́ще: да благослови́тъ тва́рь всѧ̀ гдⷭ҇а, и҆ превозно́ситъ  во всѧ̑ вѣ́ки. 
Пѣ́снь ѳ҃. І҆рмо́съ: 
Живопрїе́мный и҆сто́чникъ приснотекꙋ́щїй,  свѣтоно́сный свѣти́льникъ бл҃года́ти, хра́мъ  ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ  простра́ннѣйшꙋю, бцⷣꙋ, вѣ́рнїи велича́емъ. 
Живопрїе́мный и҆сто́чникъ зачина́ющи, а҆́нно  бг҃омꙋ́драѧ, (с. 163) ра́дость ны́нѣ прїимѝ, хра́мъ ст҃ы́й  внꙋ́трь во чре́вѣ твое́мъ прїе́млющи, свѣ́томъ пра́вды  ѡ҆блиста́емꙋ созда́телѧ велича́ющи. 
Сопрꙋ́гъ честны́й и҆ пресла́вный, превѣ́чнагѡ сн҃а  пра́ѻтцы, зако́на храни́телїе и҆звѣ́стнїи бы́вше,  нача́токъ ра́дости ро́ждшїи, і҆ѡакі́мъ же и҆ а҆́нна почте́ни  да бꙋ́дꙋтъ. 
Ю҆́же данїи́лъ го́рꙋ вели́кꙋю ви́дѣ, и҆ і҆ѡ́иль  зе́млю ст҃ꙋ́ю оу҆зрѣ̀, две́рь непрохо́днꙋ, и҆́нъ же  проречѐ запеча́танный и҆сто́чникъ, и҆ бжⷭ҇твенное рꙋно̀  бцⷣꙋ дв҃ꙋ воспои́мъ. 
Бг҃оро́диченъ: 
Порфѵ́ра, ꙗ҆́же рꙋно̀ ѡ҆багри́вшаѧ, неизрече́ннагѡ  сло́ва воплоще́нїѧ, кади́льница злата́ѧ, трапе́за, на не́йже  хлѣ́бъ хрⷭ҇то́съ возложи́сѧ, бцⷣа дв҃а сла́витсѧ. 
И҆́нъ. І҆рмо́съ: 
Та́инство стра́нное ви́жꙋ и҆ пресла́вное: не́бо,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ: є҆го́же, воспѣва́юще, велича́емъ. 
Ликовствꙋ́йте всѧ̑ дꙋ́шы, и҆ взыгра́йте: ны́нѣ  землѧ̀ созда́сѧ, ꙗ҆́же плодороди́тъ неѡра́ннѣ кла́съ  жизноно́сный, ѿ негѡ́же ꙗ҆́дше, не вза́лчꙋтъ когда̀,  благосты́ню тогѡ̀ велича́ющїи. 
Ѱалти́рь съ гꙋ́слїю воспрїимѝ, дв҃де, и҆  пѣсновоспо́й: сѐ, кївѡ́тъ ꙗ҆ви́сѧ бж҃їй, є҆го́же  предре́клъ є҆сѝ ꙗ҆́вѣ бꙋ́дꙋщїй въ назда́нїе, и҆́мже  воста́хомъ мы̀ ѿ грѣхопаде́нїѧ. 
Ꙗ҆́кѡ велича́йшыѧ двѣ̀ ѕвѣзды̀, и҆знесо́сте  всесвѣ́тлꙋю зарю̀, ꙗ҆́же возсїѧ́етъ вели́кое сл҃нце мі́рꙋ.  тѣ́мже бл҃гохва́лимъ и҆ сла́вимъ ва́съ, і҆ѡакі́ме и҆  а҆́нно, ꙗ҆́кѡ бг҃омꙋ̑дрыѧ. 
Свѣти́ленъ. Подо́бенъ: Свѣ́те неизмѣ́нный: 
Свѣ́тъ ро́ждшаѧ, всю̀ ѡ҆зарѧ́ющїй, тва́рь, дне́сь  начина́етъ прозѧба́ти а҆́нна непло́дными ложєсны̀. тѣ́мже  стеце́мсѧ всѝ, и҆́бо прїи́де и҆збавле́нїе ѡ҆сꙋжде́нїѧ  є҆́ѵина. (с. 164) 
Сла́ва, и҆ ны́нѣ, то́йже. 
На хвали́техъ стїхи̑ры на д҃, гла́съ а҃. Поⷣ:  Нбⷭ҇ныхъ чинѡ́въ: 
Ꙗ҆́же пре́жде человѣ́кѡвъ є҆стество̀  непло́дствꙋющее, ꙳ ꙗ҆́же къ бг҃ꙋ наде́жди, ꙳ нача́токъ  благоче́стїѧ, прозѧба́етъ дв҃ꙋ, ꙳ є҆́юже до́брыхъ  благопло́дїе проповѣ́дꙋетсѧ, ꙳ въ зача́тїи сеѧ̀ на землѝ,  ꙳ припода́ти прише́ствїю хрⷭ҇то́вꙋ. 
Два́жды. 
Непроходи́маѧ две́рь цр҃ѧ̀ хрⷭ҇та̀, ꙳ ꙗ҆́же бж҃їимъ  совѣ́томъ, ꙳ въ непло́дныхъ ложесна́хъ зача́тїе прїе́млетъ.  ꙳ є҆́йже на землѝ предлага́емѣй, ꙳ во́змꙋтсѧ нбⷭ҇наѧ  врата̀, и҆ земны̑мъ попꙋ́стѧтъ вхо́дъ. 
И҆́же пре́жде вѣ̑къ неизрече́ннѡ ꙳ ѿ бг҃а  земны̑мъ проповѣ́данныхъ бжⷭ҇твенныхъ ꙳ и҆ стра́шныхъ  та́инствъ, ꙳ нача́токъ вѣ́ры ꙗ҆ви́сѧ, ꙳ чⷭ҇тыѧ и҆  бг҃оѻтрокови́цы зача́тїе. ꙳ є҆́юже дѣлѡ́мъ тмы̀ и҆  страстє́мъ преста́ти предвозвѣща́етъ. 
Сла́ва, и҆ ны́нѣ, гла́съ и҃: Мала́ѯа: 
Прїиди́те, ра́достнѡ дне́сь, всѧ́къ чи́нъ и҆  во́зрастъ человѣ́ческїй, со а҆́гг҃льскими ли̑ки,  пресла́вное зача́тїе бцⷣы свѣ́тлѡ пра́зднꙋемъ: патрїа́рси,  всѣ́хъ цр҃ѧ̀ мт҃рь: прⷪ҇ро́цы, ю҆́же ва́ми проповѣ́даннꙋю:  пра́ѻтцы, ю҆́же ѿ ва́съ бг҃ома́терь: ста́рцы,  бг҃оѻтцє́въ: бг҃оѻтцы̀, бг҃оѻтрокови́цꙋ: дѣ̑вы,  приснодв҃ꙋ: вѣ́рнїи, ко́рень вѣ́ры: свѧще́нницы,  всесвѧще́нный хра́мъ бж҃їй: ст҃ы́хъ всѣ́хъ ли́цы, винꙋ̀  собра́нїѧ ва́шегѡ: а҆́гг҃льскаѧ же вѡ́инства, ро́ждшꙋю  влⷣкꙋ всеѧ̀ тва́ри и҆ сп҃са дꙋ́шъ на́шихъ. 
Славосло́вїе вели́кое. По трист҃о́мъ тропа́рь  є҆ди́ножды: и҆ ѿпꙋ́стъ. 
На лїтꙋргі́и: Бл҃жє́нна ѿ канѡ́на пѣ́снь г҃-ѧ, и҆  втора́гѡ пѣ́снь ѕ҃-ѧ. Прокі́менъ, гла́съ д҃: Ди́венъ бг҃ъ  во ст҃ы́хъ свои́хъ, бг҃ъ і҆и҃левъ. Сті́хъ: Въ цр҃квахъ  благослови́те бг҃а: А҆пⷭ҇лъ къ гала́тѡмъ, зача́ло с҃і,  ѿ полꙋ̀. А҆ллилꙋ́їа, гла́съ а҃: Спасе́нїе првⷣныхъ ѿ  гдⷭ҇а: Є҆ѵⷢ҇лїе лꙋкѝ, зача́ло л҃ѕ. Прича́стенъ:  Ра́дꙋйтесѧ, пра́веднїи, ѡ҆ гдⷭ҇ѣ: 


(с. 165) 
Мѣ́сѧца тогѡ́же въ і҃-й де́нь. 
Ст҃ы́хъ мꙋ́чєникъ, ми́ны, є҆рмоге́на и҆  є҆ѵгра́фа. 
На Гдⷭ҇и, воззва́хъ, стїхи̑ры ѻ҆ктѡ́иха г҃, и҆  ст҃ы́хъ г҃, гла́съ а҃. 
Подо́бенъ: Всехва́льнїи: 
Мꙋ́чениче пресла́вне ми́но, ꙳ по плесна́мъ бїе́мь, ꙳  и҆ ѻ҆чесы̀ и҆збода́емь, ꙳ и҆ ѿе́млемꙋ бг҃осло́вномꙋ  ѧ҆зы́кꙋ, ꙳ твердѣ́йше терпѣ́лъ є҆сѝ, ꙳ на бжⷭ҇твєннаѧ  воздаѧ̑нїѧ зрѧ̀. ꙳ тѣ́мже молѝ ꙳ дарова́ти дꙋша́мъ на́шымъ  ꙳ ми́ръ и҆ ве́лїю ми́лость. 
Рꙋ́къ ѿсѣче́нїе ꙳ и҆ но́гъ лю́битъ ѿѧ́тїе ꙳  є҆рмоге́нъ сла́вный: ꙳ и҆ взира́ѧ на ѻ҆́гнь, ꙳ мно́жайшꙋ  теплотꙋ̀ серде́чнꙋ ꙗ҆влѧ́ше, ꙳ бг҃ꙋ прилѣплѧ́ѧсѧ. ꙳  є҆мꙋ́же и҆ мо́литсѧ ны́нѣ, ꙳ дарова́ти дꙋша́мъ на́шымъ ꙳  ми́ръ и҆ ве́лїю ми́лость. 
Оу҆десы̀ сокрꙋша́еми, мꙋ́дрїи, ꙳ во глꙋбинꙋ̀  морскꙋ́ю вве́ржени бы́сте, ст҃і́и: ꙳ ма́нїемъ же лꙋ́чшимъ,  къ ти́хомꙋ приста́нищꙋ ꙳ сла́дости напра́вистесѧ, ꙳  пото́пльше ѕло́бꙋ ѕмі́евꙋ. ꙳ тѣ́мже моли́тесѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Сла́ва, и҆ ны́нѣ, бг҃оро́диченъ: гла́съ и҆  подо́бенъ то́йже: 
Нетлѣ́ннѡ родила̀ є҆сѝ бг҃а, ꙳ тлю̀  потреби́вшаго, и҆ нетлѣ́нїе и҆сточи́вшаго, ꙳ нетлѣ́ннаѧ,  непоро́чнаѧ. ꙳ тѣ́мже молю̀ тѧ̀: ꙳ лю́тыми и҆стлѣ́вшаго  мѧ̀, ꙳ моли́твами твои́ми, чⷭ҇таѧ, ѡ҆бновѝ, ꙳ да сла́влю  тѧ̀, ꙳ да любо́вїю велича́ю тѧ̀, ꙳ ро́дъ на́шъ  возвели́чившꙋю. 
Крⷭ҇тобг҃оро́диченъ, гла́съ и҆ подо́бенъ то́йже: 
Дв҃а нескве́рнаѧ ꙳ и҆ногда̀ на дре́вѣ ви́дѣвши ꙳  є҆го́же (с. 166) родѝ и҆зъ безсѣ́менныѧ оу҆тро́бы, ꙳ не  терпѧ́щи оу҆тро́бнагѡ оу҆ѧзвле́нїѧ, ꙳ власы̀ терза́ющи,  глаго́лаше: ꙳ ма́нїемъ содержа́й тва́рь всю̀, ꙳ ка́кѡ,  ꙗ҆́кѡ ѡ҆сꙋжде́нный, ꙳ на крⷭ҇тъ вознесе́нъ є҆сѝ, ꙳ всѧ́кѡ  хотѧ́й спастѝ человѣ́чество; 
На стїхо́внѣ ѻ҆ктѡ́иха. Тропа́рь, гла́съ и҃: 
Воздержа́нїемъ страсте́й ѻ҆гнепа̑льныѧ  оу҆мертви́вше зра́ки и҆ движє́нїѧ, хрⷭ҇тѡ́вы мꙋ́чєницы,  прїѧ́ша бл҃года́ть недꙋ́ги ѿгонѧ́ти немощны́хъ, и҆ жи́вше  и҆ по кончи́нѣ чꙋдодѣ́йствовати. вои́стиннꙋ чꙋ́до  пресла́вно, ꙗ҆́кѡ кѡ́сти на́ги и҆сточа́ютъ и҆сцѣлє́нїѧ,  сла́ва є҆ди́номꙋ и҆ созда́телю бг҃ꙋ. 
На оу҆́трени ѻ҆́ба канѡ́на ѻ҆ктѡ́иха. И҆ ст҃ы́хъ  канѡ́нъ на д҃, є҆гѡ́же краегране́сїе: 
Твє́рдыѧ воспою̀ мꙋ́ченики вѣнценѡ́сныѧ.  І҆ѡ́сифъ. 
Гла́съ а҃. Пѣ́снь а҃. І҆рмо́съ: 
Го́рькїѧ рабо́ты и҆зба́вльсѧ і҆и҃ль, непроходи́мое  про́йде, ꙗ҆́кѡ сꙋ́шꙋ, врага̀ зрѧ̀ потоплѧ́ема, пѣ́снь,  ꙗ҆́кѡ бл҃годѣ́телю, пое́тъ бг҃ꙋ, чꙋдодѣ́ющемꙋ мы́шцею  высо́кою, ꙗ҆́кѡ просла́висѧ. 
Вѣнцы̑ сла́вы оу҆краша́емїи, и҆ прⷭ҇то́лꙋ бж҃їю  предстоѧ́щїи, и҆ бжⷭ҇твеннагѡ свѣ́та и҆сполнѧ́емїи,  любо́вїю свѣтоно́снꙋю па́мѧть ва́шꙋ соверша́ющыѧ,  ѡ҆мраче́нїѧ страсте́й, мꙋ́чєницы, и҆зба́вите. 
Бжⷭ҇твенное лю́бѧще благосла́вїе, бж҃їѧ добро́ты  жела́юще, житїѧ̀ кра̑снаѧ ѿри́нꙋсте, и҆ всю̀ си́лꙋ  преѧ́вственнѡ: и҆ сме́ртїю безконе́чнꙋю жи́знь, мꙋ́чєницы,  ѡ҆брѣто́сте. 
Бжⷭ҇твенною ре́вностїю распалѧ́еми, ѻ҆́гнь  нече́стїѧ оу҆гаси́ша: и҆ свѣти́льницы, свѣ́тъ сїѧ́юще  всѣ̑мъ благоче́стїѧ пресвѣ́тлѡ, ꙗ҆ви́шасѧ вѣ́рою,  є҆рмоге́нъ и҆ ми́на велемꙋ́дреннїи. 
Бг҃оро́диченъ: 
И҆зба́витисѧ, ѻ҆трокови́це всенепоро́чнаѧ,  страсте́й (с. 167) ѡ҆держа́нїѧ рабѡ́мъ твои̑мъ, твоего̀  прилѣ́жнѡ молѝ гдⷭ҇а и҆ влⷣкꙋ: є҆го́же и҆зъ твои́хъ,  пречⷭ҇таѧ, крове́й воплоти́ла є҆сѝ, на́мъ приѡбщи́вшагосѧ. 
Пѣ́снь г҃. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ,  гдⷭ҇и. 
Заре́ю нбⷭ҇ною ꙗ҆́снѡ просвѣти́вшесѧ мꙋ́чєницы,  тмꙋ̀ разори́ша і҆́дѡльскїѧ ле́сти: и҆ сїѧ́нїе на́мъ  и҆сцѣле́нїй ѡ҆блиста́ша, пѣснопою́щымъ всѣ́хъ бг҃ꙋ: ст҃ъ  є҆сѝ, гдⷭ҇и. 
Ме́ртвости жива́гѡ послѣ́дꙋѧ влⷣки, ми́но чꙋ́дне,  плесна́ми сокрꙋша́ешисѧ, и҆ главꙋ̀ мꙋчи́телѧ сокрꙋша́еши  врага̀, оу҆твержда́ѧ но́ги твоѧ̑ на тве́рдѣмъ мꙋче́нїѧ  пꙋтѝ, мч҃ниче мꙋ́жественнѣйше. 
Пое́тъ сп҃са є҆рмоге́нъ, рꙋка́ми оу҆сѣка́емь,  сщ҃е́нства ѻ҆де́ждꙋ свѣтлѣ́йшꙋ крове́й ѡ҆моче́ньми  ꙗ҆́снѡ содѣ́лавъ, и҆ подража́тель страда́вшагѡ пло́тїю  благода́тїю ꙗ҆влѧ́емь. 
Бг҃оро́диченъ: 
Є҆ди́нꙋ въ жена́хъ тѧ̀ кра́сный кра́снꙋю ѡ҆брѣ́тъ,  плотоно́сецъ и҆зъ чре́ва твоегѡ̀ произы́де, ѻ҆трокови́це,  хрⷭ҇то́съ, бжⷭ҇твенными красота́ми просвѣща́ѧ ро́дъ на́шъ.  тѣ́мъ тѧ̀ почита́емъ. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Ми́нꙋ чꙋ́днаго, є҆рмоге́на бжⷭ҇твеннаго, и҆  є҆ѵгра́фа кꙋ́пнѡ свѧще́нными сладкопѣ̑нїи почти́мъ всѝ,  ꙗ҆́кѡ почествова́вшыѧ гдⷭ҇а, и҆ страда́льчествовавшыѧ за  него̀, и҆ ли́ка безпло́тныхъ на нб҃сѣ́хъ дости́гшыѧ, и҆  чꙋдеса̀ точа́щыѧ. 
Сѣда́ленъ, гла́съ и҃. Подо́бенъ: Премꙋ́дрости: 
Презрѣ́вше сла́вꙋ мїрскꙋ́ю, ѡ҆крили́вшесѧ сла́вою  бжⷭ҇твенною, ми́на, є҆рмоге́нъ же и҆ сла́вный є҆ѵгра́фъ,  и҆ (с. 168) оу҆се́рднымъ нра́вомъ тѧ́гость претерпѣ́ша  лю́тыхъ мꙋче́нїй, пло́ти не пощадѣ́вше. тѣ́мже, по  кончи́нѣ во глꙋбинꙋ̀ морскꙋ́ю вве́ржени бы́вше,  напра́вишасѧ къ бжⷭ҇твенномꙋ хотѣ́нїю. и҆̀мже вѣ́рою  возопїе́мъ: моли́те хрⷭ҇та̀ бг҃а, грѣхѡ́въ ѡ҆ставле́нїе  дарова́ти, чтꙋ́щымъ любо́вїю свѧтꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ, согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве, гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Же́злъ и҆зъ ко́рене і҆ессе́ова, и҆ цвѣ́тъ ѿ  негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀  хва́льный, приѡсѣне́нныѧ ча́щи, прише́лъ є҆сѝ вопло́щсѧ  ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Зако́ны возвѣща́ѧ свѣтоза̑рныѧ, беззако́ннѡ  твои́хъ ѻ҆че́съ и҆збоде́нїе, ми́но, претерпѣ́лъ є҆сѝ,  се́рдца ѻ҆чеса̀ къ (с. 169) свѣ́тꙋ незаходи́момꙋ и҆мѣ́ѧ  прилѣ́жнѡ смотрѧ̑ющаѧ, и҆ поѧ̀ ра́достнѡ: сла́ва си́лѣ  твое́й, гдⷭ҇и. 
Ꙗ҆ви́сѧ ѧ҆зы́къ тво́й ѻ҆гне́мъ дх҃а мꙋдрѣ́йше  и҆з̾ѡщре́нъ, внегда̀ ѿсѣщи́сѧ: глаго́лаше бо, поѧ̀ бж҃їѧ  чꙋдеса̀, и҆ мꙋчи́телѧ безгла́сїе преводѧ̀ во благочести́вꙋю  сла́вꙋ ꙗ҆́вѣ сотво́ршагѡ. 
Вельмѝ стра́сть терпѧ̀, нога́ми ѿсѣца́етсѧ  є҆рмоге́нъ, ѕмїи́нꙋю попира́ѧ главꙋ̀, и҆ пꙋ́ть гото́вѧ  нра́вомъ неꙋкло́ннымъ свидѣ́тельства, вводѧ́щь къ жи́зни  нбⷭ҇ныѧ свѣ́тлости. 
Неꙋѧ́звленꙋ соблюда́ющꙋ дꙋ́шꙋ хрⷭ҇то́съ тебѣ̀  ꙗ҆влѧ́етсѧ, твоѧ̑ ꙗ҆́звы, ми́но, и҆сцѣлѧ́ѧ, мꙋ́жески же  терпѣ́ти тебѣ̀ повелѣва́ѧ: ꙗ҆́кѡ да тебє̀ ра́ди  спасе́нїе ми́лости хоти́тель всѣ́хъ зрѧ́щихъ содѣ́лаетъ. 
Бг҃оро́диченъ: 
Же́злъ и҆зъ ко́рене і҆ессе́ева и҆зрасти́ла є҆сѝ,  процвѣ́тшаѧ садодѣ́лателѧ всеѧ̀ тва́ри, оу҆вѧди́вшаго  сады̀ непло́днагѡ зна́нїѧ, вѣ́рꙋ же на́мъ и҆́стиннѣйшꙋю  всади́вшаго благоче́стнѡ, чⷭ҇таѧ дв҃о всепѣ́таѧ. 
Пѣ́снь є҃. І҆рмо́съ: 
Бг҃ъ сы́й мі́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ.  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Что̀ всꙋ́е мѧте́шисѧ, вопїѧ́хꙋ кꙋ́пнѡ сꙋдїѝ  пребеззако́нномꙋ мч҃ницы; си́лꙋ подаѧ́й предстои́тъ на́мъ,  є҆ди́нъ въ крѣ́пости непобѣди́мь сы́й, є҆гѡ́же ра́ди  ра̑ны терпи́мъ крѣпча́йше. 
Бѧ́ше внеза́пное преложе́нїе чꙋ́днагѡ є҆рмоге́на ко  гдⷭ҇ꙋ: ба́нею бо ѡ҆чища́етсѧ, и҆ сꙋдо́мъ бжⷭ҇твеннымъ  а҆рхїере́йства свѣ́тъ воспрїе́млетъ, оу҆че́ньми ѡ҆зарѧ́ѧй  въ нощѝ лю́тыхъ сꙋ́щыѧ. 
Виті́й ѡ҆ста́вльше неискꙋ́сный оу҆́мъ,  непи́смѧникѡвъ (с. 170) плете́ньми оу҆лови́стесѧ,  оу҆мꙋдри́вшꙋ дх҃ꙋ вы̀, ꙗ҆́кѡ и҆́стиннѡ мч҃ницы, и҆ ко  всѧ́кой мꙋ́къ бꙋ́ри си́льны въ крѣ́пости содѣ́лавшꙋ  вѣ́рою. 
Бг҃оро́диченъ: 
Ст҃ы́хъ а҆́гг҃лъ, дв҃о чⷭ҇таѧ, преимꙋ́щи ꙗ҆ви́ласѧ  є҆сѝ, ро́ждшаѧ совѣ́та вели́кагѡ а҆́гг҃ла, бг҃а  є҆мманꙋ́ила, человѣ́ки нбⷭ҇ными свои́мъ сни́тїемъ  содѣ́лавша, ѻ҆трокови́це, за бл҃гоꙋтро́бїе  неисповѣди́мое. 
Пѣ́снь ѕ҃. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во и҆  пло́ть прїе́мшее про́йде, сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Спа́слъ є҆сѝ і҆ѡ́нꙋ ѿ ѕвѣ́рѧ тридне́внагѡ  ѡ҆бразꙋ́юща погребе́нїе твоѐ, всеси́льне: тѣлеса́ же  мч҃никъ, въ пꙋчи́нꙋ вве́ржєна, напра́вилъ є҆сѝ къ  тиша́йшемꙋ приста́нищꙋ погребе́нїѧ: и҆дѣ́же твоѐ  бжⷭ҇твенное хотѣ́нїе, въ на́ше вѣ́рныхъ снабдѣ́нїе. 
Тѣлеса̀ ва̑ша, непобѣди́мїи мꙋ́чєницы, глꙋбина̀  невре́днѡ сꙋ́ши подае́тъ, предводѧ́щымъ нбⷭ҇нымъ а҆́гг҃лѡмъ,  блаже́ннїи, и҆ всѣ̑мъ положе́нїе повѣ́дающымъ ва́ше,  сꙋ́щее и҆сцѣле́нїй и҆сточе́нїе, и҆ страсте́й дꙋше́вныхъ  и҆збавле́нїе. 
Чи́ни а҆́гг҃льстїи ва́шемꙋ оу҆диви́шасѧ терпѣ́нїю,  ка́кѡ безпло́тнаго съ тѣ́ломъ побѣди́сте мч҃ницы ѕмі́ѧ, и҆  побѣ́ды вѣнцы̑ оу҆вѧзо́стесѧ, престо́лꙋ бж҃їю  предстоѧ́ще, и҆ бжⷭ҇твенными зарѧ́ми ѡ҆свѣща́еми. 
Бг҃оро́диченъ: 
Преста̀ тобо́ю, дв҃о, сме́рть, жи́знь бо хрⷭ҇та̀  родила̀ є҆сѝ, да́рꙋющаго чи́стѣ вѣ́рꙋющымъ въ тогѡ̀  безсме́ртїе и҆ бжⷭ҇твенное ра́дованїе: семꙋ̀, всест҃а́ѧ,  моли́сѧ, и҆зба́вити ѿ бѣ́дъ рабы̑ твоѧ̑. 
Конда́къ, гла́съ д҃. Подо́бенъ: Вознесы́йсѧ: 
Добропѣ́сненный гла́съ твои́хъ слове́съ,  є҆рмоге́на и҆зъ (с. 171) глꙋбины̀ поги́бели возве́дъ,  поста́ви на ка́мени жи́зни: ѿѻнꙋ́дꙋже и҆ є҆ѵгра́фъ,  царѧ̀ ѡ҆бличи́въ, ра́дꙋѧсѧ посѣка́етсѧ въ сла́внꙋю главꙋ̀:  но прилѣ́жнѡ молѝ, ми́но, спасти́сѧ всѣ̑мъ, любо́вїю  чтꙋ́щымъ тѧ̀. 
І҆́косъ: 
Житїѐ твоѐ бг҃олѣ́пно, и҆ сла́дко твоѐ сло́во,  мно́гое дерзнове́нїе, ми́но, и҆ оу҆че́нїе твоѐ, и҆  мꙋ́жество чꙋ́дно бѧ́ше къ беззако́нникѡмъ, показꙋ́ѧсѧ  тве́рдѡ, ника́коже оу҆боѧ́всѧ: но наказꙋ́ѧ всѧ̑ наꙋчи́лъ  є҆сѝ въ тре́хъ ли́цѣхъ покланѧ́тисѧ бг҃ꙋ є҆ди́номꙋ, и҆  слꙋжи́ти несомнѣ́нною мы́слїю: и҆ па́ки на́съ ра́ди ны́нѣ  въ послѣ̑днѧѧ сн҃а бж҃їѧ пло́ть прїе́мша, є҆го́же  и҆сповѣ́дꙋѧ, оу҆лови́лъ є҆сѝ є҆рмоге́на. тѣ́мъ съ  ни́мъ молѝ, спасти́сѧ всѣ̑мъ, любо́вїю чтꙋ́щымъ тѧ̀. 
Пѣ́снь з҃. І҆рмо́съ: 
Ѻ҆́троцы благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѝ пла́мене стоѧ́ще поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Гла́съ пра́зднꙋющихъ чи́стѣ, и҆дѣ́же и҆ шꙋ́мъ  слы́шитсѧ, ра́достною дꙋше́ю страда́льцы всели́стесѧ,  весе́лїѧ и҆сполнѧ́еми и҆ пою́ще: ѻ҆тцє́въ бж҃е,  бл҃гослове́нъ є҆сѝ. 
Сладка̀ мнѣ̀, вопїѧ́ше є҆рмоге́нъ, є҆́юже  оу҆мира́ю, сме́рть: мнѣ̀ є҆́же жи́ти є҆́сть хрⷭ҇то́съ,  є҆́же оу҆мре́ти же приѡбрѣ́тенїе безмѣ́рно. да  ѿсѣкꙋ́тсѧ моѝ оу҆́ды любо́вїю пою́щꙋ: ѻ҆тцє́въ бж҃е,  бл҃гослове́нъ є҆сѝ. 
Мꙋ́дростїю твердѣ́йшею въ живꙋ́щихъ тебѐ сама́го  написа́лъ є҆сѝ кни́зѣ, ѽ є҆ѵгра́фе мꙋ́дре: главѣ́ бо  ѿсѣ́ченѣй, ꙗ҆́коже на колесни́цꙋ твое́ю всѣ́лъ є҆сѝ  кро́вїю, и҆ къ невече́рнемꙋ свѣ́тꙋ преста́вилсѧ є҆сѝ. 
Бг҃оро́диченъ: 
Не ѡ҆пали́въ твоегѡ̀ чре́ва, не поколеба́въ  дѣ́вства зна́менїй, вопло́щшеесѧ сло́во и҆зъ тебє̀  про́йде, подаѧ̀ (с. 172) нетлѣ́нїе и҆ жи́знь на́мъ,  ѻ҆трокови́це, пою́щымъ: ѻ҆тцє́въ бж҃е, бл҃гослове́нъ  є҆сѝ. 
Пѣ́снь и҃. І҆рмо́съ: 
Чꙋ́да преесте́ственнагѡ росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ воспѣва́юще воспое́мъ: да благослови́тъ  тва́рь всѧ̀ гдⷭ҇а, и҆ превозно́ситъ во всѧ̑ вѣ́ки. 
Па́даетъ предъ нога́ми твои́ми сꙋемꙋ́дренный  попира́емь, ми́но бг҃омꙋ́дре: ѻ҆че́съ бо лиши́въ тѧ̀ и҆  ѧ҆зы́ка, твоегѡ̀ по́мысла не поколеба̀ стоѧ́нїѧ лꙋ́чшагѡ.  тѣ́мже ра́достнѡ взыва́лъ є҆сѝ: да благослови́тъ тва́рь  всѧ̀ гдⷭ҇а, и҆ превозно́ситъ во всѧ̑ вѣ́ки. 
Є҆гда̀ сꙋро́вѣйшимъ произволе́нїемъ, ѻ҆бои́хъ  рꙋ́къ и҆ но́гъ тѧ̀ мꙋчи́тель лишѝ пребезꙋ́мный, тогда̀,  мꙋ́дре, натрижне́нїѧ жела́ѧ, є҆рмоге́не, хрⷭ҇тꙋ̀  пѣснопѣ́лъ є҆сѝ ра́дꙋѧсѧ: да благослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
Пою̀ твоѧ̑, ми́но, бжⷭ҇твєннаѧ страда̑нїѧ, чтꙋ̀  є҆рмоге́новы по́двиги, покланѧ́юсѧ мощє́мъ, воспѣва́ю  ра̑ны, ю҆́зы, гонє́нїѧ и҆ сме́рть, и҆́миже къ жи́зни  взѧ́стесѧ, вопїю́ще: да благослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Бг҃оро́диченъ: 
Ста́мнꙋ тѧ̀, ма́ннꙋ и҆мꙋ́щꙋю бжⷭ҇тва̀, позна́хомъ,  ѻ҆трокови́це, кївѡ́тъ и҆ трапе́зꙋ, и҆ свѣ́щникъ, прⷭ҇то́лъ  бж҃їй, и҆ пала́тꙋ, и҆ мо́стъ, преводѧ́щь къ бжⷭ҇твеннѣй  жи́зни воспѣва́ющыѧ: да благослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Сѐ свѣтоза́рное торжество̀ свѣтови́дныхъ  мч҃никѡвъ (с. 173) всѣ̑мъ просїѧ̀, ѡ҆зарѧ́ющее вселе́нныѧ  концы̀ и҆ дꙋ́шъ слѣпотꙋ̀ ѿе́млющее: стеце́мсѧ  преꙋсе́рднѡ, свѧще́нїе почерпе́мъ. 
И҆́хже бла̑гъ полꙋчи́сте нбⷭ҇ныѧ сла́вы, є҆ѧ́же  сподо́бистесѧ, вѣ́рою свѣ́тлꙋю па́мѧть ва́шꙋ чтꙋ́щымъ,  ꙗ҆́кѡ бг҃ꙋ предстоѧ́ще всегда̀, полꙋчи́ти моли́тесѧ,  великомꙋ́чєницы, мо́лимсѧ. 
Тѣ́ло и҆ дꙋ́шꙋ принесо́сте творцꙋ̀ всѣ́хъ же́ртвꙋ  непоро́чнꙋ, всесожже́гшесѧ ѻ҆гне́мъ мꙋче́нїй, и҆  мꙋ́ченикѡвъ ликѡ́мъ причи́слистесѧ, свѣ́томъ чистѣ́йшимъ  просвѣща́еми, всехва́льнїи. 
Взѧ́тсѧ ко ѻ҆би́телємъ вселѧ́ѧсѧ свѣтови́дный  мꙋ́ченикѡвъ ли́къ бжⷭ҇твенный, и҆ предстои́тъ ѻ҆ц҃ꙋ̀, сн҃ꙋ  же и҆ дх҃ꙋ, наслажда́ѧсѧ ꙗ҆́снѡ ѡ҆боже́нїѧ, ми́на со  є҆рмоге́номъ и҆ є҆ѵгра́фомъ, бг҃омꙋ́дрїи. 
Бг҃оро́диченъ: 
Сїѧ́нїе блиста́нїѧ ржⷭ҇тва̀ твоегѡ̀ ѿри́нꙋвшеесѧ  є҆стество̀ на́ше, всенепоро́чнаѧ, ви́дѣ, и҆ и҆зъ но́щи  невѣ́дѣнїѧ и҆зба́висѧ и҆ страсте́й те́мнагѡ смꙋще́нїѧ.  тѣ́мъ тѧ̀ ꙗ҆́кѡ вино́внꙋ спасе́нїѧ на́шегѡ чти́мъ. 
Свѣти́ленъ. Подо́бенъ: Не́бо ѕвѣзда́ми: 
Виті́йскими твои́ми словесы̀ и҆ бжⷭ҇твенными  чꙋдесы̀, ми́но, сострада́льца привле́клъ є҆сѝ свѧще́ннаго  є҆рмоге́на: съ ни́мже тѧ̀ и҆ со є҆ѵгра́фомъ ны́нѣ  прера́достнѡ благохва́лимъ. 
Сла́ва, и҆ ны́нѣ, бг҃оро́диченъ: 
Гора̀, ю҆́же прови́дѣ дре́вле бжⷭ҇твенный  а҆ввакꙋ́мъ, присѣ́ннаѧ и҆ часта̀ ты̀ показа́ласѧ є҆сѝ,  дв҃о, и҆ тѧ̀ дв҃дъ и҆менꙋ́етъ оу҆сыре́ннꙋю и҆ тꙋ́чнꙋю. 
На лїтꙋргі́и прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ своѧ̑  въ ни́хъ. Сті́хъ: Предзрѣ́хъ гдⷭ҇а предо мно́ю вы́нꙋ:  А҆пⷭ҇лъ ко є҆фесе́ємъ, зача́ло сл҃г. А҆ллилꙋ́їа, гла́съ  д҃: Воззва́ша пра́веднїи, и҆ гдⷭ҇ь оу҆слы́ша и҆̀хъ. (с.  174) Сті́хъ: Мнѡ́ги скѡ́рби пра́вєднымъ: Є҆ѵⷢ҇лїе  лꙋкѝ, зача́ло р҃ѕ. Прича́стенъ: Ра́дꙋйтесѧ,  пра́веднїи: 


(с. 174) 
Мѣ́сѧца тогѡ́же въ а҃і-й де́нь. 
Прпⷣбнагѡ ѻ҆тца̀ на́шегѡ данїи́ла сто́лпника. 
А҆ллилꙋ́їа, и҆лѝ тропа́рь. На Гдⷭ҇и, воззва́хъ,  стїхи̑ры г҃, гла́съ и҃. 
Подо́бенъ: Что̀ вы̀ нарече́мъ: 
Что́ тѧ, данїи́ле, провѣща́емъ; ꙳ страсте́й  и҆скорени́телѧ ꙳ и҆ садотща́телѧ добродѣ́телей, ꙳ и҆́стинна  чꙋдодѣ́лателѧ ꙳ и҆ моли́твенника ѡ҆ грѣ́шныхъ, ꙳ дꙋхѡ́въ  прогони́телѧ до́блественнѣйша, ꙳ свѣти́льника,  благоче́стїемъ сїѧ́юще, ꙳ цр҃кве побо́рника. ꙳ молѝ  спасти́сѧ дꙋша́мъ на́шымъ. 
Что́ тѧ, данїи́ле, воз̾именꙋ́емъ; ꙳ по́стника,  ꙗ҆́кѡ стра̑сти покори́лъ є҆сѝ оу҆мꙋ̀; ꙳ страда́льца,  ꙗ҆́кѡ всѧ́кꙋ претерпѣ́въ є҆сѝ лю́тость, ꙳ на высотꙋ̀ ѿ  землѝ ꙳ столпа̀ воздвиза́ема, ꙳ на ка́мени и҆́стины  водрꙋжа́ема, ꙳ подви́жника оу҆се́рднѣйша, и҆ врача̀  и҆скꙋ́снѣйша, молѝ спасти́сѧ дꙋша́мъ на́шымъ. 
Что́ тѧ, данїи́ле, ны́нѣ нарече́мъ; ꙳  мона́шествꙋющихъ ѻ҆́бразъ, ꙳ и҆ воздержа́нїѧ наказа́телѧ, ꙳  оу҆краше́нїе вѣ́рныхъ, ꙳ и҆ цѣле́нїй самодѣ́телѧ ꙳  свѣти́льника, сꙋ́щымъ во тмѣ̀ свѣ́тъ ѡ҆блиста́юща, ꙳  а҆́гг҃лѡвъ сограждани́на и҆ равноче́стна, ꙳ раѧ̀ жи́телѧ и҆  нбⷭ҇наго чл҃вѣ́ка. ꙳ молѝ спасти́сѧ дꙋша́мъ на́шымъ. 
И҆́ны стїхи̑ры прест҃ы́ѧ бцⷣы, гла́съ и҆ подо́бенъ  то́йже. 
А҆́ще а҆ллилꙋ́їа, пою́тсѧ сі́и стїхи̑ры пре́жде: 
Стра́нно та́инство, чи́стаѧ, ꙳ безсѣ́меннагѡ  твоегѡ̀ (с. 175) ржⷭ҇тва̀, дв҃о, и҆ оу҆жа́сно, ꙳  превосходѧ́що вели́чествомъ ꙳ всѧ́кꙋ мы́сль человѣ́чꙋ. ꙳  є҆го́же бо не терпѧ́тъ зрѣ́ти многоѻчи́тїи, ꙳ и҆ чи́ни  всѝ ст҃ы́хъ а҆́гг҃лъ трепе́щꙋтъ, ꙳ на́мъ пло́тїю породила̀  є҆сѝ, ꙳ неѿстꙋ́пльша же ѻ҆́ч҃а сꙋщества̀: ꙳ сла́вимъ  ро́ждшꙋю тѧ̀, бг҃оневѣ́сто. 
Комꙋ̀ оу҆подо́биласѧ є҆сѝ, ѻ҆каѧ́ннаѧ, ꙳ къ  покаѧ́нїю ника́коже возни́чꙋщи, дꙋшѐ, ꙳ и҆ ѻ҆гнѧ̀ не  оу҆жаса́ешисѧ ѕлы́хъ ждꙋ́щагѡ; ꙳ воста́ни, и҆ є҆ди́нꙋ къ  застꙋпле́нїю ꙳ ско́рꙋю призовѝ, и҆ возопі́й: ꙳ дв҃о мт҃и,  молѝ ꙳ твоего̀ сн҃а ꙳ и҆ бг҃а на́шего, ꙳ и҆зба́вити мѧ̀  сѣ́тей льсти́вагѡ. 
Ѻ҆́гнь ро́ждши нестерпи́мый, ꙳ попалѧ́ющїй грѣхѝ,  ꙳ и҆ ѡ҆роша́ющїй вѣ̑рныѧ, ꙳ вє́щнаѧ безмѣ́рныхъ мои́хъ,  пренепоро́чнаѧ чⷭ҇таѧ, согрѣше́нїй, ꙳ попалѝ моли́твами  твои́ми, ꙳ и҆ росо́ю и҆ста́ѧвшꙋю страстьмѝ, ꙳ дꙋ́шꙋ мою̀  прохладѝ, ꙳ ꙗ҆́кѡ да твою̀ велегла́снѡ ми́лость. и҆ си́лꙋ,  ꙳ велича́ю ра́бъ тво́й. 
Сла́ва, и҆ ны́нѣ, бг҃оро́диченъ, гла́съ и҆ подо́бенъ  то́йже: 
Всѣ́хъ застꙋпле́нїе, влⷣчце, ꙳ пꙋчи́ною  ѡ҆бꙋрева́емомꙋ мнѣ̀ тмы̀, ꙳ и҆ лю́тыхъ житїѧ̀ треволне́ньми  ꙳ погрꙋжа́емꙋ мѝ при́снѡ, ꙳ ка́плю млⷭ҇ти твоеѧ̀ низпослѝ,  ꙳ и҆ рꙋ́кꙋ по́мощи твоеѧ̀ пода́ждь мѝ, ꙳ и҆ ча́сти сподо́би  мѧ̀ ꙳ и҆збра́нныхъ и҆ пра́ведныхъ, ꙳ ꙗ҆́кѡ бе́зднꙋ ро́ждшаѧ  чл҃вѣколю́бца. 
А҆́ще ли среда̀, и҆лѝ пѧто́къ, И҆ ны́нѣ, 
Крⷭ҇тобг҃оро́диченъ, гла́съ и҆ подо́бенъ то́йже: 
А҆́гница а҆́гнца ꙗ҆́кѡ ви́дѣ на дре́вѣ, ꙳  просте́рта во́лею крⷭ҇тнѣмъ, ꙳ вопїѧ́ше мт҃рски, ꙳  болѣ́знꙋющи съ пла́чемъ: ꙳ сн҃е мо́й, что̀ стра́нное сїѐ  видѣ́нїе; ꙳ всѣ̑мъ живо́тъ даѧ́й, ꙗ҆́кѡ гдⷭ҇ь, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ земны̑мъ подаѧ̀  воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. 
А҆́ще ли, Бг҃ъ гдⷭ҇ь: Сла́ва, гла́съ є҃.  Стꙋді́тово: 
Ввѣ́ренный тебѣ̀ тала́нтъ ѿ хрⷭ҇та̀ до́брѣ  дѣ́лавъ, (с. 176) прпⷣбне ѻ҆́ч҃е, ꙗ҆ви́лсѧ є҆сѝ и҆ по  сме́рти де́мѡнѡвъ прогони́тель, и҆ вра́чь разли́чныхъ  болѣ́зней, сто́лпъ и҆ оу҆твержде́нїе, и҆ гора̀ ст҃а́ѧ  цр҃кве хрⷭ҇то́вы. тѣ́мъ тѧ̀ мо́лимъ, данїи́ле чꙋдотво́рче,  ми́ръ и҆спросѝ, и҆ дꙋша́мъ на́шымъ ве́лїю ми́лость. 
И҆ ны́нѣ, бг҃оро́диченъ: На стїхо́внѣ ѻ҆ктѡ́иха.  Тропа́рь, гла́съ а҃: 
Терпѣ́нїѧ сто́лпъ бы́лъ є҆сѝ, ревнова́вый  пра́ѻтцємъ, прпⷣбне, і҆́ѡвꙋ во страсте́хъ, і҆ѡ́сифꙋ во  и҆скꙋше́нїихъ, и҆ безпло́тныхъ жи́тельствꙋ, сы́й въ  тѣлесѝ, данїи́ле, ѻ҆́ч҃е на́шъ, молѝ хрⷭ҇та̀ бг҃а,  спасти́сѧ дꙋша́мъ на́шымъ. 
На оу҆́трени, ѻ҆́ба канѡ́на ѻ҆ктѡ́иха, и҆  прпⷣбнагѡ на д҃, є҆гѡ́же краегране́сїе: Пѣ́сньми  чествꙋ́ю данїи́ла сто́лпника. І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Пѣ́сньми бл҃говосхвали́ти хотѧ́щꙋ па́мѧть твою̀,  блаже́нне, свѣтоно́снꙋю мѝ зарю̀, данїи́ле, съ нб҃сѐ  низпослѝ. 
Ве́лїе сл҃нце и҆́стиннѡ, ѻ҆́ч҃е, возсїѧ́лъ є҆сѝ  концє́мъ, добродѣ́телей свѣ́тлостїю ѡ҆зарѧ́ѧй вѣ́рныхъ  собра̑нїѧ. 
Зако́нѡмъ влады̑чнимъ, ѻ҆́ч҃е, повинꙋ́ѧсѧ,  оу҆мертви́лъ є҆сѝ воздержа́нїемъ пло́ть, и҆ повинꙋ́лъ  є҆сѝ сїю̀ дх҃ꙋ. 
Бг҃оро́диченъ: 
Ве́сь чл҃вѣ́къ ꙗ҆ви́сѧ, пребы́въ є҆́же бѣ̀ и҆ по  воплоще́нїи, и҆́же и҆зъ тебє̀, бцⷣе, роди́выйсѧ  неизмѣ́нный гдⷭ҇и. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Жезло́мъ воздержа́нїѧ страсте́й мо́ре, ѻ҆́ч҃е,  растерза́въ, преше́лъ є҆сѝ непотопле́нъ, и҆ го́рꙋ  дости́глъ є҆сѝ и҆́стиннагѡ безстра́стїѧ, и҆ бг҃ꙋ  бесѣ́довалъ є҆сѝ оу҆ма̀ чистото́ю. (с. 177) 
Возше́дъ на высотꙋ̀ добродѣ́телей, зна́емь бы́лъ  є҆сѝ мі́рꙋ: на столпѣ́ бо стоѧ̀ возвы́шенъ, и҆ сїѧ́нїемъ  пресла́вныхъ чꙋде́съ ѡ҆зарѧ́ѧй вѣ́рою къ тебѣ̀  притека́ющыѧ. 
Водрꙋже́нъ, на ка́мени бж҃їѧ зна́нїѧ, всѣ́ми  козньмѝ бѣсо́вскими ꙗ҆ви́лсѧ є҆сѝ непоколеби́мь: на  сто́лпъ оу҆́бѡ тѣ́ло твоѐ на землѝ возвы́силъ є҆сѝ,  дꙋ́шꙋ же впери́лъ є҆сѝ къ нбⷭ҇нымъ. 
Бг҃оро́диченъ: 
И҆зба́ви мѧ̀ страсте́й наше́ствїѧ, влⷣчце, и҆  борю́щыѧ мѧ̀ врагѝ ны́нѣ преборѝ: оу҆тверди́ мѧ на  ка́мени бж҃їѧ во́ли: дꙋ́шꙋ мою̀ просвѣтѝ, две́ре  бжⷭ҇твеннагѡ свѣ́та. 
Сѣда́ленъ, гла́съ а҃. Подо́бенъ: Гро́бъ тво́й: 
На сто́лпъ тебѐ са́маго возвы́сивъ, ѻ҆́ч҃е,  воздержа́нїемъ, данїи́ле, пло́ть и҆знꙋри́лъ є҆сѝ. тѣ́мъ  и҆ дх҃а сосꙋ́дъ досто́инъ бы́лъ є҆сѝ: бл҃года́ть же  бжⷭ҇твеннꙋю воспрїе́мъ, требл҃же́нне, недꙋ́гъ всѧ́кїй  ѿго́ниши вѣ́рою чтꙋ́щихъ па́мѧть твою̀. 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма̀ и҆ сло́ва, непреста́ннѡ  молѝ ѡ҆ воспѣва́ющихъ тѧ̀, пода́ти ѡ҆ставле́нїе грѣхѡ́въ  на́шихъ всѣ́хъ, и҆ и҆справле́нїе житїѧ̀, вѣ́рою и҆  любо́вїю при́снѡ сла́вѧщымъ тѧ̀. 
Крⷭ҇тобг҃оро́диченъ: 
Нескве́рнаѧ а҆́гница а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше, мт҃рски  восклица́ющи: ка́кѡ претерплю̀ твоѐ, є҆́же па́че сло́ва,  сн҃е мо́й сни́тїе, и҆ вѡ́льныѧ стрⷭ҇ти, бж҃е пребл҃гі́й; 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче.  (с. 178) 
Ꙗ҆́кѡ свѣтоза́рное сл҃нце, ѻ҆́ч҃е приснопа́мѧтне,  на столпѣ̀ блиста́юща ви́дѣлъ є҆сѝ бж҃їѧ раба̀  сѷмеѡ́на: и҆ и҆стека́ющими ѿ тогѡ̀ бж҃е́ственными  свѣтлостьмѝ бж҃е́ственнѡ ѡ҆зари́лсѧ є҆сѝ, данїи́ле, и҆  во слѣ́дъ тогѡ̀ жи́тельства ходи́лъ є҆сѝ. 
Де́мѡнскїѧ полкѝ ѻ҆рꙋ́жїемъ вѣ́ры побѣди́лъ  є҆сѝ стрꙋѧ́ми же потопи́лъ є҆сѝ моли́твъ, па́гꙋбꙋ  тѣ́хъ, ѻ҆́ч҃е, ѿгна́въ, ю҆́же творѧ́хꙋ пла́вающымъ, и҆  спа́слъ є҆сѝ вѣ́рою бг҃ꙋ пѣснопою́щыѧ: си́лѣ твое́й  сла́ва, чл҃вѣколю́бче. 
Возстолплѧ́ѧ, ѻ҆́ч҃е, тебѐ сама́го, всебл҃же́нне,  всено́щнѣ стоѧ́лъ є҆сѝ, ꙗ҆́кѡ безпло́тенъ, не высо́ко  дꙋше́вное ѻ҆́ко стѧжа́въ, и҆ чи́сто ꙗ҆́коже зерца́ло дх҃а  зарю̀ и҆ бжⷭ҇твєннаѧ ꙗ҆влє́нїѧ чи́стымъ по́мысломъ  прїе́млю. 
Бг҃оро́диченъ: 
Зако́ни въ тебѣ̀ є҆стества̀ ѡ҆бновлѧ́ютсѧ:  законода́вца бо сло́ва родила̀ є҆сѝ, па́че вины̀ ꙗ҆́кѡ  и҆́стиннѡ, пречⷭ҇таѧ, и҆ сло́ва, безслове́сїѧ и҆зба́вльшаго  ро́дъ человѣ́ческїй, вѣ́рнѡ пѣснопою́щихъ: си́лѣ твое́й  сла́ва, чл҃вѣколю́бче. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Да безсме́ртныѧ сла́вы полꙋчи́ши, плѡтска́ѧ  оу҆мертви́лъ є҆сѝ жела̑нїѧ, ѻ҆́ч҃е, и҆ страсте́й  стремлє́нїѧ ѡ҆бꙋзда́лъ є҆сѝ воздержа́нїѧ трꙋды̑, и҆  рѣка̀ чꙋде́съ ꙗ҆ви́лсѧ є҆сѝ, и҆ и҆сто́чникъ врачева́нїй,  приснопа́мѧтне. 
Є҆́же хожда́ше стезе́ю, ѻ҆́ч҃е, на землѝ,  сѷмеѡ́нъ чꙋ́дный, во оу҆́жасѣ, бл҃же́нне, бы́вшꙋ тебѣ̀  ꙗ҆ви́сѧ, показꙋ́ѧ тебѣ̀ со двѣма̀ а҆́гг҃лы, грѧдѝ,  вопїѧ̀, и҆ ста́ни оу҆ менє̀, къ бг҃ꙋ возвыша́ѧсѧ  благода́тїю. 
Просвѣща́емь заре́ю, ѻ҆́ч҃е, невече́рнею и҆  бжⷭ҇твеннымъ (с. 179) ѡ҆сїѧ́нїемъ, бѣсо́вскїй мра́къ и҆  страсте́й мглꙋ̀ ѿгна́лъ є҆сѝ, и҆ ꙗ҆ви́лсѧ є҆сѝ  сто́лпъ свѣтови́дѣнъ, и҆ лѣ́ствица, и҆́стиннѡ къ бг҃ꙋ  вѣ̑рныѧ возводѧ́щаѧ. 
Бг҃оро́диченъ: 
Влⷣкꙋ ро́ждшаѧ ꙗ҆ви́ласѧ є҆сѝ превы́шши го́рнихъ  си́лъ, и҆ земны́хъ є҆стество̀ ѡ҆божи́ла є҆сѝ,  ѻ҆трокови́це бг҃оневѣ́стнаѧ. тѣ́мъ бцⷣꙋ тѧ̀ всеи́стиннꙋю  дꙋше́ю и҆ ѧ҆зы́комъ, вѣ́рнїи, дв҃о, сла́вимъ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Оу҆́мъ тво́й къ бг҃ꙋ приближе́нїемъ ѡ҆блиста́емь,  неѧ́тенъ сла́достей ѻ҆гне́мъ, ѻ҆́ч҃е, пребы́сть, и҆  страсте́й го́рншїй, и҆ къ пло́ти пристра́стїѧ вы́шшїй. 
Во́дъ животво́рныхъ дарова́нїй, дх҃а и҆спо́лншисѧ  твоѧ̀ дꙋша̀, бг҃омꙋ́дре всебл҃же́нне, рѣ́ки и҆сточѝ  врачева́нїй и҆́стиннѡ, то́ки страсте́й сꙋша́щыѧ. 
Бг҃оро́диченъ: 
Тѧ̀ предста́тельницꙋ вѣ́рнїи и҆ стѣ́нꙋ всѝ  стѧжа́хомъ, во глꙋбинѣ̀ ѕлы́хъ и҆ молвѣ̀ скорбе́й при́снѡ  бѣ́дствꙋюще, бцⷣе, є҆ди́на земны́хъ прибѣ́жище. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ꙗ҆́коже ѕвѣзда̀ многосвѣ́тлаѧ, ты̀ возше́дъ,  бл҃же́нне, на сто́лпъ, мі́ръ просвѣти́лъ є҆сѝ прпⷣбными  дѣ́лы твои́ми, и҆ тмꙋ̀ пре́лести ѿгна́лъ є҆сѝ, ѻ҆́ч҃е.  тѣ́мже мо́лимъ тѧ̀, и҆ ны́нѣ ѡ҆блиста́й въ сердца́хъ ра̑бъ  твои́хъ незаходѧ́щїй свѣ́тъ ра́зꙋма. 
І҆́косъ: 
Пѣ́снь скве́рна къ похвале́нїю пѡ́двигъ твои́хъ,  ѻ҆́ч҃е, прино́ситсѧ: не и҆́мамъ бо чи́сто се́рдце моѐ,  ꙗ҆́кѡ сїѐ сра́мнѡ ѡ҆калѧ́хъ: но пода́ждь мѝ сло́во,  свѧ́те, чи́стѣ (с. 180) воспѣ́ти твоѐ житїѐ, є҆мꙋ́же  оу҆диви́шасѧ вои́стиннꙋ и҆ а҆́гг҃ли: и҆́бо бы́лъ є҆сѝ,  ꙗ҆́коже безтѣле́сенъ, прїе́мъ свѣ́тъ незаходѧ́щїй  ра́зꙋма. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще.  благослове́нъ є҆сѝ, гдⷭ҇и бж҃е, во вѣ́ки. 
Чи́ни а҆́гг҃льстїи твоемꙋ̀ стоѧ́нїю оу҆диви́шасѧ,  всеблаже́нне бг҃оно́се: съ тѣ́ломъ бо тѣ́хъ жи́тельство  воспрїе́мъ, взыва́лъ є҆сѝ: бл҃гослове́нъ є҆сѝ, гдⷭ҇и  бж҃е, во вѣ́ки. 
Высото́ю невеще́ственнагѡ жи́тельства и҆  прⷪ҇ро́чества сїѧ́ѧ свѣтозаре́нїемъ, врачева́нїи на́мъ  ѡ҆блиста́лъ є҆сѝ лꙋчы̀, бл҃гоче́стнѡ чтꙋ́щымъ тѧ̀,  данїи́ле чꙋдоно́сне. 
Разрѣшѝ страсте́й мои́хъ мглꙋ̀ свѣ́тлостїю,  всебл҃же́нне, твоеѧ̀ моли́твы, и҆ на стезю̀ жи́зни наста́ви  вопїю́ща: благослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Ми́лостива мнѣ̀ бꙋ́ди, дв҃о, и҆ оу҆ѧ́звлена мѧ̀  ѻ҆рꙋ́жїемъ грѣха̀, врачевство́мъ твоеѧ̀ моли́твы  и҆злѣчѝ, бл҃гослове́нъ, зовꙋ́ща, пло́дъ чре́ва твоегѡ̀. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Жела́нїй коне́чное, до́брыхъ кра́йнѣйшее, ѻ҆́ч҃е  бг҃оно́се, и҆звѣ́стнѡ дости́глъ є҆сѝ, кри́лы  ѡ҆блегчева́ѧсѧ добродѣ́тельныхъ дѣѧ́нїй, и҆ со  безтѣле́сными, данїи́ле, взыва́еши: ѻ҆́троцы,  бл҃гослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Бж҃їѧ тѧ̀ си́ла проѧвле́ннѣ оу҆крѣпи́вши,  терпѣ́ти зимы̀ ѕлостꙋ́жное сотворѝ, и҆ сл҃нца зно́й, и҆  гни́лости (с. 181) твоеѧ̀ пло́ти, и҆ ѿ неѧ̀ бы́вшихъ  черве́й ѡ҆ѕлобле́нїе, вопїю́ща: ѻ҆́троцы, бл҃гослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Но́вый і҆́ѡвъ ты̀ ꙗ҆ви́лсѧ є҆сѝ, данїи́ле  досточꙋ́дне, мно́жествомъ и҆скꙋше́нїй ѡ҆бдержи́мъ и҆  скорбе́й, дв҃довꙋ кро́тость, и҆ і҆а́кѡвле безѕло́бїе, и҆  цѣломꙋ́дрїе і҆ѡ́сифово подража́лъ є҆сѝ, вопїѧ̀  бл҃года́рственнѣ: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Бг҃оро́диченъ: 
Бцⷣꙋ, влⷣчце всест҃а́ѧ, мꙋ́дрствꙋющїи тѧ̀,  глаго́лѡмъ послѣ́дꙋюще твои̑мъ, всепѣ́таѧ, тѧ̀ ны́нѣ  блажи́мъ, ꙗ҆́кѡ бг҃а бл҃же́ннаго родила̀ є҆сѝ на́мъ:  є҆го́же, во двꙋ̀ сꙋщества́хъ, є҆ди́нѣй же ѵ҆поста́си,  воспѣва́юще вопїе́мъ: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Сѐ, тебѣ̀ двє́ри нбⷭ҇ныѧ ѿверзо́шасѧ  преста́вльшемꙋсѧ, и҆ тече́нїе сконча́вшемꙋ, ѻ҆́ч҃е, и҆  а҆́гг҃лѡвъ чи́ни воспрїѧ́ша, вѣнцода́вецъ же хрⷭ҇то́съ  сла́вою вѣнча́ тѧ пра́вды. є҆го́же пою́ще, вѣ́рнїи,  велича́емъ. 
Ꙗ҆́кѡ крі́нъ, ѻ҆́ч҃е, се́льный въ раѝ  воздержа́нїѧ процвѣ́лъ є҆сѝ: и҆ ꙗ҆́кѡ кѷпарі́съ, на  высотꙋ̀ возвы́силсѧ є҆сѝ соверше́нства: ꙗ҆́кѡ ма́слина,  ѱало́мски ꙗ҆ви́лсѧ є҆сѝ, ли́ца и҆ сердца̀ на̑ша  оу҆маща́ѧ є҆ле́емъ болѣ́зней твои́хъ. 
Сто́лпъ тѧ̀ ѡ҆снова́нїемъ добродѣ́телей  оу҆твержда́емь тва́рь позна̀, забра́ло непоколеби́мо,  чꙋде́съ и҆сто́чникъ, приста́нище бл҃гоꙋти́шное, врачева́нїй  сокро́вище, прїѧ́телище дх҃а. тѣ́мъ твою̀ дне́сь, данїи́ле,  сотворѧ́емъ па́мѧть. 
Со́лнца дне́сь на́мъ возсїѧ̀ свѣтлѣ́е, прпⷣбне,  (с. 182) бжⷭ҇твеннаѧ па́мѧть твоѧ̀, вѣ́рныхъ сердца̀  просвѣща́ющи свѣ́томъ пра́вды, мра́къ же ѿгонѧ́щи  дꙋшетлѣ́нныхъ страсте́й: ю҆́же соверша́юще, благоче́стнѡ  воспѣва́емъ тѧ̀. 
Бг҃оро́диченъ: 
Пощади́ мѧ, сп҃се, рожде́йсѧ и҆ сохрани́въ ро́ждшꙋю  тѧ̀ нетлѣ́ннꙋ по рождествѣ̀, є҆гда̀ сѧ́деши сꙋди́ти  дѣла̀ моѧ̑, беззакѡ́нїѧ презира́ѧ и҆ грѣхѝ моѧ̑, ꙗ҆́кѡ  безгрѣ́шенъ, ꙗ҆́кѡ бг҃ъ, ми́лостивъ и҆ чл҃вѣколю́бецъ. 
Свѣти́ленъ ѻ҆ктѡ́иха. Сла́ва, ст҃а́гѡ. Поⷣ:  Свѣ́те неизмѣ́нный: 
Твоѧ̑ по́двиги сто́лпъ вопїе́тъ гла́сы  неглаго́льными, стра́ждꙋща безпокро́внѡ ка́чествы  проти́вными, ѿѻнꙋ́дꙋже, ꙗ҆́кѡ свѣти́льникъ  свѣтоно́сне, просїѧ́лъ є҆сѝ, ѻ҆́ч҃е, ѡ҆зарѧ́ѧ всю̀  тва́рь. 
И҆ ны́нѣ, бг҃оро́диченъ: 
Тѧ̀ пѣ́сньми немо́лчными блажи́мъ, дв҃о, ꙗ҆́кѡ ѿ  трⷪ҇цы є҆ди́наго родила̀ є҆сѝ, бцⷣе, и҆ но́сиши  бжⷭ҇твенными рꙋка́ми пресꙋ́щное сло́во, невра́щнѡ и҆  неизмѣ́ннѡ. 
На стїхо́внѣ ѻ҆ктѡ́иха. 
Вѣ́дати подоба́етъ, ꙗ҆́кѡ ѿ сегѡ̀ а҃і днѐ  начина́етсѧ недѣ́лѧ пра́ѻч҃ескаѧ, и҆ восхо́дитъ сегѡ́ же  деке́мврїа до з҃і днѐ. Быва́етъ же си́це: 
А҆́ще оу҆́бѡ слꙋчи́тсѧ ржⷭ҇тво̀ хрⷭ҇то́во въ  недѣ́лю: и҆ тогда̀ пра́ѻч҃ескаѧ недѣ́лѧ быва́етъ  деке́мврїа въ а҃і-й де́нь: 
А҆ ст҃ы́хъ ѻ҆ц҃ъ недѣ́лѧ, ꙗ҆́же предъ ржⷭ҇тво́мъ  хрⷭ҇то́вымъ, деке́мврїа въ и҃і-й де́нь. 
А҆́ще ли слꙋчи́тсѧ ржⷭ҇тво̀ хрⷭ҇то́во въ  понедѣ́льникъ: и҆ тогда̀ пра́ѻч҃ескаѧ недѣ́лѧ быва́етъ  деке́мврїа въ з҃і-й де́нь: 
А҆ недѣ́лѧ ст҃ы́хъ ѻ҆ц҃ъ, ꙗ҆́же предъ ржⷭ҇тво́мъ  хрⷭ҇то́вымъ, тогда̀ быва́етъ деке́мврїа въ к҃д-й де́нь. 
А҆́ще ли слꙋчи́тсѧ ржⷭ҇тво̀ хрⷭ҇то́во во вто́рникъ:  и҆ тогда̀ пра́ѻч҃ескаѧ недѣ́лѧ быва́етъ деке́мврїа въ  ѕ҃і-й де́нь: (с. 183) 
А҆ ст҃ы́хъ ѻ҆ц҃ъ недѣ́лѧ, ꙗ҆́же предъ ржⷭ҇тво́мъ  хрⷭ҇то́вымъ, деке́мврїа въ к҃г-й де́нь. 
А҆́ще ли слꙋчи́тсѧ ржⷭ҇тво̀ хрⷭ҇то́во въ сре́дꙋ: и҆  тогда̀ быва́етъ пра́ѻч҃ескаѧ недѣ́лѧ деке́мврїа въ є҃і-й  де́нь: 
А҆ ст҃ы́хъ ѻ҆ц҃ъ недѣ́лѧ деке́мврїа въ к҃в-й  де́нь. 
А҆́ще ли слꙋчи́тсѧ ржⷭ҇тво̀ хрⷭ҇то́во въ  четверто́къ: и҆ тогда̀ быва́етъ пра́ѻч҃ескаѧ недѣ́лѧ  деке́мврїа въ д҃і-й де́нь: 
А҆ ст҃ы́хъ ѻ҆ц҃ъ недѣ́лѧ деке́мврїа въ к҃а-й  де́нь. 
А҆́ще ли слꙋчи́тсѧ ржⷭ҇тво̀ хрⷭ҇то́во въ пѧто́къ: и҆  тогда̀ быва́етъ пра́ѻч҃ескаѧ недѣ́лѧ деке́мврїа въ г҃і-й  де́нь: 
А҆ ст҃ы́хъ ѻ҆ц҃ъ недѣ́лѧ въ к҃-й де́нь. 
А҆́ще ли слꙋчи́тсѧ ржⷭ҇тво̀ хрⷭ҇то́во въ сꙋббѡ́тꙋ:  и҆ тогда̀ быва́етъ пра́ѻч҃ескаѧ недѣ́лѧ деке́мврїа во  в҃і-й де́нь: 
А҆ недѣ́лѧ ст҃ы́хъ ѻ҆ц҃ъ, ꙗ҆́же предъ ржⷭ҇тво́мъ  хрⷭ҇то́вымъ, деке́мврїа въ ѳ҃і-й де́нь. 
Ѿ здѣ̀ блюдѝ недѣ́лю ст҃ы́хъ пра̑ѻц҃ъ въ ко́е  число̀ прилꙋчи́тсѧ. 
А҆́ще и҆ пре́жде недѣ́ли к҃и-ѧ, и҆лѝ по́слѣжде:  И҆ на лїтꙋргі́и є҆ѵⷢ҇лїе чтѝ недѣ́ли к҃и-ѧ, лꙋкѝ,  зача́ло ѻ҃ѕ: Человѣ́къ нѣ́кїй сотворѝ ве́черю ве́лїю:  непремѣ́ннѡ є҆ди́но. А҆ въ к҃и недѣ́лю чтѝ рѧдово́е,  ко́е прилꙋчи́тсѧ и҆ны́ѧ недѣ́ли. 
Подоба́етъ вѣ́дати ѡ҆ недѣ́ли ст҃ы́хъ пра̑ѻц҃ъ. 
Є҆гда̀ оу҆́бѡ быва́етъ недѣ́лѧ ст҃ы́хъ пра̑ѻц҃ъ,  ѡ҆ставлѧ́етсѧ послѣ́дованїе прилꙋчи́вшагѡсѧ ст҃а́гѡ въ тꙋ̀  недѣ́лю, и҆ пое́мъ пре́жде въ пѧто́къ на повече́рїи. 
Въ сꙋббѡ́тꙋ на ма́лѣй вече́рни пое́мъ по ѻ҆бы́чаю. 
На вели́цѣй вече́рни на Гдⷭ҇и, воззва́хъ  стїхи̑ры воскрⷭ҇ны г҃: и҆ ꙾восто́чны꙾꙾А҆натѡ́лїевы꙾ г҃: и҆  ст҃ы́хъ пра̑ѻц҃ъ д҃, гла́съ и҃. Подо́бенъ: И҆́же во  є҆де́мѣ: Сла́ва, пра́ѻц҃євъ, гла́съ ѕ҃: И҆́же  пре́жде зако́на: И҆ ны́нѣ, бг҃оро́диченъ настоѧ́щагѡ  гла́са. На лїті́и стїхи́ра хра́ма: Сла́ва, пра́ѻц҃євъ,  гла́съ а҃: Лꙋча́ми ѡ҆блиста́вшесѧ бг҃оглаго́ланїѧ: И҆  (с. 184) ны́нѣ, бг҃оро́диченъ: Сѐ, и҆спо́лнисѧ  и҆са́їино: На стїхо́внѣ стїхи̑ры воскрⷭ҇ны: Сла́ва,  пра́ѻц҃євъ, гла́съ г҃: Пра́ѻц҃ъ собо́ръ: И҆ ны́нѣ,  бг҃оро́диченъ: Безъ сѣ́мене ѿ бжⷭ҇твеннагѡ дх҃а:  На благослове́нїи хлѣ́бѡвъ тропа́рь: Бцⷣе дв҃о,  два́жды. и҆ пра́ѻц҃євъ є҆ди́ножды, гла́съ в҃: Вѣ́рою  пра́ѻц҃ы ѡ҆правда́лъ є҆сѝ: 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды, Сла́ва, и҆ ны́нѣ пра́ѻц҃євъ. По а҃-й и҆ по  в҃-й каѳі́смѣ сѣда́льны воскрⷭ҇ны, и҆ чте́нїе во є҆ѵⷢ҇лїи  толково́мъ, недѣ́лѧ рѧ́дъ. Посе́мъ полѷеле́й: и҆  тропарѝ воскрⷭ҇ны. А҆́гг҃льскїй собо́ръ: та́же ѵ҆пакоѝ  гла́са, и҆ сѣда́ленъ пра́ѻц҃євъ: и҆ чте́нїе.  Степє́нна, и҆ прокі́менъ гла́са. Всѧ́кое дыха́нїе:  Є҆ѵⷢ҇лїе воскрⷭ҇ное: и҆ Воскрⷭ҇нїе хрⷭ҇то́во: ѱало́мъ  н҃. Стїхи́ра воскрⷭ҇на. Канѡ́нъ воскрⷭ҇нъ, со і҆рмосо́мъ  на д҃: и҆ ѻ҆трокѡ́въ на д҃: гла́съ и҃: и҆ пра́ѻц҃євъ на  ѕ҃, гла́съ а҃: Катава́сїа: Хрⷭ҇то́съ ражда́етсѧ:  По г҃-й пѣ́сни ѵ҆пакоѝ пра́ѻц҃євъ є҆ди́ножды,  гла́съ в҃: Въ ро́сꙋ дѣ́темъ: По ѕ҃-й пѣ́сни  конда́къ пра́ѻц҃євъ, гла́съ ѕ҃: Рꙋкопи́саннагѡ  ѻ҆́браза не поче́тше: и҆ і҆́косъ. По ѳ҃-й пѣ́сни  свѣти́ленъ воскрⷭ҇нъ: Сла́ва, пра́ѻц҃євъ: И҆ ны́нѣ,  бг҃оро́диченъ. На хвали́техъ стїхи̑ры воскрⷭ҇ны д҃: и҆  ст҃ы́хъ пра́ѻц҃євъ, д҃, гла́съ в҃. Подо́бенъ: До́ме  є҆ѵфра́ѳовъ: Сла́ва, пра́ѻц҃євъ, гла́съ з҃: Прїиди́те  всѝ вѣ́рнѡ: И҆ ны́нѣ, Пребл҃гослове́нна є҆сѝ:  Славосло́вїе вели́кое, и҆ ѿпꙋ́стъ: Стїхи́рꙋ же  є҆ѵⷢ҇льскꙋю пое́мъ въ притво́рѣ: и҆ ча́съ а҃-й: и҆  коне́чный ѿпꙋ́стъ. 
На лїтꙋргі́и Бл҃жє́нна гла́са, на ѕ҃: и҆  пра́ѻц҃євъ пѣ́снь г҃-ѧ, на д҃. По вхо́дѣ тропа́рь  воскрⷭ҇нъ, и҆ пра́ѻц҃євъ: Сла́ва, и҆ ны́нѣ, конда́къ  пра́ѻц҃євъ. Прокі́менъ, пѣ́снь ѻ҆ц҃є́въ, гла́съ д҃.  Бл҃гослове́нъ є҆сѝ, гдⷭ҇и бж҃е ѻ҆ц҃ъ на́шихъ. Сті́хъ:  Ꙗ҆́кѡ пра́веденъ є҆сѝ: А҆пⷭ҇лъ пра́ѻц҃євъ къ  колосса́ємъ, зача́ло сл҃з. А҆ллилꙋ́їа, гла́съ д҃:  Мѡѷсе́й и҆ а҆арѡ́нъ: Є҆ѵⷢ҇лїе лꙋкѝ, зача́ло ѻ҃ѕ.  Рѧ́дъ же недѣ́ли ѡ҆ставлѧ́етсѧ. Прича́стенъ: Хвали́те  гдⷭ҇а: Дрꙋгі́й: Ра́дꙋйтесѧ. (с. 185) 
Недѣ́лѧ свѧты́хъ пра́ѻтєцъ. 
На Гдⷭ҇и, воззва́хъ, стїхи̑ры воскрⷭ҇ны, и҆  ꙾восто́чны꙾꙾А҆натѡ́лїевы꙾, г҃, и҆ пра́ѻц҃євъ на д҃,  гла́съ и҃. Подо́бенъ: И҆́же во є҆де́мѣ: 
Пра́ѻтцєвъ дне́сь, вѣ́рнїи, соверша́юще па́мѧть,  воспои́мъ хрⷭ҇та̀ и҆зба́вителѧ, возвели́чившаго и҆̀хъ во  всѣ́хъ ꙗ҆зы́цѣхъ, и҆ чꙋде́съ пресла̑внаѧ вѣ́рнѡ  соверши́вшаго гдⷭ҇а, ꙗ҆́кѡ держа́вна и҆ си́льна, и҆ ѿ  ни́хъ показа́вша же́злъ си́лы на́мъ є҆ди́нꙋ неискꙋсомꙋ́жнꙋю  и҆ бг҃оѻтрокови́цꙋ марі́ю чи́стꙋю, и҆зъ неѧ́же цвѣ́тъ  про́йде хрⷭ҇то́съ, и҆зрасти́вый всѣ̑мъ жи́знь и҆  неиждива́емꙋю пи́щꙋ, и҆ спасе́нїе вѣ́чное. 
И҆́же ст҃ы̑ѧ ѻ҆́троки и҆зъ ѻ҆гнѧ̀ и҆зба́вивый,  влⷣко, и҆ ѿ оу҆́стъ льво́выхъ данїи́ла, бл҃гослови́вый  а҆враа́ма, и҆ і҆саа́ка, раба̀ твоего̀, и҆ сего̀ сн҃а  і҆а́кѡва, бл҃говоли́вый ѿ сѣ́мене и҆́хъ бы́ти по на́мъ:  да пре́жде поползнꙋ́вшыѧсѧ спасе́ши пра́ѻтцы на́шѧ,  крⷭ҇то́мъ твои́мъ и҆ воскресе́нїемъ, и҆ расто́ргнꙋвъ  смє́ртныѧ оу҆́зы, совозста́виши всѧ̑, ꙗ҆̀же ѿ вѣ́ка  сꙋ́щыѧ въ ме́ртвыхъ, покланѧ́ющыѧсѧ тебѣ̀, хрⷭ҇тѐ, цр҃ю̀  вѣкѡ́въ. 
Ꙗ҆́коже въ хла́дѣ посредѣ̀ пла́мене, росо́ю дх҃а  ра́дꙋющесѧ ѻ҆́троцы бж҃їи хожда́хꙋ, та́инственнѡ въ не́мъ  проѡбрази́вше трⷪ҇цꙋ, и҆ воплоще́нїе хрⷭ҇то́во, и҆ ꙗ҆́кѡ  мꙋ́дрїи, вѣ́рою оу҆гаси́ша си́лꙋ ѻ҆́гненнꙋю: и҆ данїи́лъ  же пра́ведный львѡ́въ ꙗ҆ви́сѧ ѡ҆бꙋзда́тель: и҆́хже  моли́твами оу҆моле́нъ бы́въ, чл҃вѣколю́бче сп҃се, и҆ на́съ  негаси́магѡ (с. 186) вѣ́чнагѡ и҆зба́ви ѻ҆гнѧ̀, и҆ сподо́би  ны̀ црⷭ҇твїѧ твоегѡ̀ гдⷭ҇и. Ꙗ҆́коже въ росѣ̀ сꙋ́ще,  вѣ́рнїи и҆ ст҃і́и ѻ҆́троцы твоѝ въ пещѝ пла́мене  ѻ҆́гненнагѡ предживописа́хꙋ та́инственнѡ, є҆́же и҆зъ дв҃ы,  твоѐ прише́ствїе, неѡпа́льнѡ возсїѧ́вшее на́мъ, и҆ данїи́лъ  же пра́ведный и҆ во прⷪ҇ро́цѣхъ чꙋ́дный, ꙗ҆́снѡ  бжⷭ҇твенное второ́е твоѐ прише́ствїе проѧвлѧ́ѧ, ви́дѣхъ,  до́ндеже прⷭ҇то́ли поста́вишасѧ, глаго́летъ, и҆ сꙋдїѧ̀  сѣ́де, и҆ ѻ҆́гненнаѧ потечѐ рѣка̀: є҆ѧ́же да  и҆зба́вимсѧ, хрⷭ҇тѐ, моли́твами и҆́хъ, влⷣко. 
Сла́ва, гла́съ ѕ҃. А҆нато́лїево: 
И҆̀же пре́жде зако́на, ѻ҆тцы̀ всѧ̑ восхва́лимъ  дне́сь, вѣ́рнїи, а҆враа́ма бг҃олюби́ваго, и҆ і҆саа́ка ѿ  ѡ҆бѣща́нїѧ рожде́ннаго, и҆ і҆а́кѡва, и҆ двана́десѧть  патрїа́рхи, дв҃да кротча́йшаго, и҆ данїи́ла, жела́нїй  прⷪ҇ро́ка, и҆ трѝ ѻ҆́троки съ ни́ми сла́вѧще, пе́щь въ  ро́сꙋ преложи́вшыѧ, просѧ́ще ѡ҆ставле́нїѧ ѿ хрⷭ҇та̀ бг҃а,  прославлѧ́емаго во ст҃ы́хъ свои́хъ. 
И҆ ны́нѣ, бг҃оро́диченъ пе́рвый гла́са. 
На лїті́и стїхи́ра хра́ма. Сла́ва, гла́съ а҃: 
Лꙋча́ми ѡ҆блиста́вшесѧ бг҃оглаго́ланїѧ  великоимени́тїи прⷪ҇ро́цы прⷭ҇нѡ блажа́тсѧ: и҆ речє́нїѧ  дх҃а пло́дствꙋюще, несказа́нное ржⷭ҇тво̀ хрⷭ҇та̀ бг҃а  всѣ̑мъ проповѣ́даша: зако́ннѡ же кончи́нꙋ соверши́ша,  пожи́вше жи́знь пречꙋ́днꙋю. 
И҆ ны́нѣ, бг҃оро́диченъ: Сѐ, и҆спо́лнисѧ и҆са́їино  прорече́нїе: 
Стїхо́вна воскрⷭ҇на. Сла́ва, гла́съ г҃. Ге́рманово: 
Пра́ѻц҃євъ собо́ръ, празднолю́бцы, прїиди́те,  ѱало́мски да восхва́лимъ, а҆да́ма пра́ѻц҃а, є҆нѡ́ха,  нѡ́а, мелхїседе́ка, а҆враа́ма, і҆саа́ка, и҆ і҆а́кѡва: по  зако́нѣ мѡѷсе́а, и҆ а҆арѡ́на, і҆исꙋ́са, самꙋи́ла, и҆ дв҃да  съ ни́миже и҆са́їю, і҆еремі́ю, і҆езекі́илѧ, и҆ данїи́ла, и҆  двана́десѧть, кꙋ́пнѡ и҆лїю̀, є҆лїссе́а, и҆ всѧ̑: заха́рїю,  и҆ крⷭ҇ти́телѧ, и҆ проповѣ́давшыѧ хрⷭ҇та̀, жи́знь и҆  воскресе́нїе ро́да на́шегѡ. (с. 187) 
И҆ ны́нѣ, бг҃оро́диченъ: Безъ сѣ́мене: 
Тропа́рь, воскрⷭ҇нъ. Сла́ва, и҆ ны́нѣ, пра́ѻц҃ємъ,  гла́съ в҃: 
Вѣ́рою пра́ѻц҃ы ѡ҆правда́лъ є҆сѝ, ѿ ꙗ҆зы̑къ  тѣ́ми пред̾ѡбрꙋчи́вый цр҃ковь: хва́лѧтсѧ въ сла́вѣ  ст҃і́и, ꙗ҆́кѡ ѿ сѣ́мене и҆́хъ є҆́сть пло́дъ  бл҃госла́венъ, безъ сѣ́мене ро́ждшаѧ тѧ̀. тѣ́хъ  моли́твами, хрⷭ҇тѐ бж҃е, поми́лꙋй на́съ. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды. Сла́ва, и҆ ны́нѣ, пра́ѻц҃ємъ. По ѻ҆бо́ихъ  каѳі́смахъ сѣда́льны воскрⷭ҇ны, съ бг҃оро́дичны и҆́хъ. По  полѷеле́и ѵ҆пакоѝ гла́са. 
И҆ сѣда́ленъ пра́ѻц҃євъ, гла́съ и҃. Подо́бенъ:  Премꙋ́дрости: 
А҆враа́ма, і҆саа́ка же и҆ і҆а́кѡва восхва́лимъ всѝ  пѣ́сненнѡ, дв҃да кро́ткаго, і҆и҃сꙋ́са, и҆ двана́десѧть  патрїа́рхи, кꙋ́пнѡ съ тремѝ ю҆́ношами, оу҆гаси́вшими  ѻ҆́гненный пла́мень си́лою дх҃о́вною: ра́дꙋйтесѧ, вопїю́ще  къ ни̑мъ, пре́лесть до́блественнѣ ѡ҆бличи́вше царѧ̀  безꙋ́мнагѡ, и҆ хрⷭ҇тꙋ̀ моли́тесѧ, согрѣше́нїй ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть ва́шꙋ. 
Два́жды. 
Сла́ва, и҆ ны́нѣ, бг҃оро́диченъ: 
Бл҃года́рственное похвале́нїе до́лжно, ꙗ҆́коже  вдови́ца ѻ҆́наѧ два̀ ле́пта приношꙋ̀ тебѣ̀ влⷣчце, ѡ҆  всѣ́хъ дарова́нїихъ твои́хъ: ты́ бо ꙗ҆ви́ласѧ є҆сѝ  покро́въ, кꙋ́пнѡ и҆ по́мощь, напа́стей и҆ скорбе́й при́снѡ  мѧ̀ и҆з̾има́ющи. тѣ́мже ꙗ҆́кѡ ѿ среды̀ горѧ́щїѧ пе́щи  и҆зба́вльсѧ ѡ҆скорблѧ́ющихъ мѧ̀, ѿ се́рдца взыва́ю тебѣ̀:  бцⷣе, помози́ ми, молѧ́щи хрⷭ҇та̀ бг҃а, согрѣше́нїй  ѡ҆ставле́нїе да́ти мнѣ̀, тѧ́ бо и҆мѣ́ю наде́ждꙋ ра́бъ  тво́й. (с. 188) 
Канѡ́ни трѝ: воскрⷭ҇нъ на д҃: и҆ ст҃ы́хъ трїе́хъ  ѻ҆трокѡ́въ на д҃. и҆ пра́ѻц҃євъ на ѕ҃. Канѡ́нъ ст҃ы́хъ  трїе́хъ ѻ҆трокѡ́въ, є҆гѡ́же краегране́сїе: Трѝ  ѻ҆́троки пою̀, и҆ данїи́ла вели́каго. Ѳеофа́ново. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Безнача́льное сло́во и҆зъ ѻ҆ц҃а̀ пре́жде всѣ́хъ  вѣкѡ́въ рожде́нно бг҃олѣ́пнѡ, въ пещѝ ю҆́ношамъ  ѻ҆бра́знѡ ви́дѣно бы́вшее просла́вимъ. 
Глаго́лы мꙋчи́телѧ ѕлочести́вагѡ бл҃горо́днїи  ѻ҆́троцы ѡ҆плева́вше терпѣли́внѡ, снѣ́дьми беззако́нныхъ  ѡ҆скверни́тисѧ халде́йски не восхотѣ́ша. 
Пита́стесѧ оу҆́бѡ сло́вомъ дꙋше́внѣ, снѣ́дьми же  самора́сленными пло́тски, па́че пита́ющихсѧ дебе́лыми  снѣ́дьми, цр҃ю̀ краснѣ́йшїи ли́цы ꙗ҆ви́стесѧ. 
Бг҃оро́диченъ: 
Ꙗ҆́дъ ѕмїи́нъ въ слꙋ́хи го́рькѡ и҆злїѧ́вшїйсѧ  є҆́ѵины, ꙗ҆́же и҆зъ дв҃да возра́стшаѧ, ѻ҆трокови́це,  и҆сцѣлѧ́еши, и҆зба́вителѧ ро́ждши. 
И҆́нъ канѡ́нъ ст҃ы́хъ пра́ѻц҃євъ, є҆гѡ́же  краегране́сїе: Ѻ҆ц҃є́мъ хвалꙋ̀ въ лѣ́потꙋ ны́нѣ  приноша́ю. І҆ѡ́сифъ. 
Гла́съ а҃. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̀ землѧ̀, и҆ весе́лїемъ воспо́йте лю́дїе, ꙗ҆́кѡ  просла́висѧ. 
Ѻ҆ц҃є́мъ пѣ́нїе принесе́мъ, пре́жде зако́на, и҆  въ зако́нѣ возсїѧ́вшымъ, и҆ и҆зъ дв҃ы возсїѧ́вшемꙋ гдⷭ҇ꙋ и҆  влⷣцѣ во́лею пра́вою оу҆годи́вшымъ, и҆ незаходи́магѡ  просвѣще́нїѧ ны́нѣ наслажда́ющымсѧ. 
А҆да́ма пе́рваго почти́мъ, рꙋко́ю почте́ннаго (с.  189) зижди́телѧ, и҆ всѣ́хъ на́съ пра́ѻтца оу҆жѐ  бы́вшаго, и҆ въ ски́нїахъ нбⷭ҇ныхъ со всѣ́ми и҆збра́нными  почива́юща. 
А҆́велѧ, да́ры прине́сшаго дꙋше́ю бл҃горо́днѣйшею,  прїѧ́тъ всѣ́хъ бг҃ъ и҆ гдⷭ҇ь: сего́ же па́ки  скверноꙋбі́йственною рꙋко́ю оу҆мерщвле́на, принесѐ къ  свѣ́тꙋ, ꙗ҆́кѡ бжⷭ҇твенна мч҃ника. 
Бг҃оро́диченъ: 
Рече́нїй бжⷭ҇твенныхъ оу҆слы́шимъ, вопїю́щихъ  хрⷭ҇то́во ꙗ҆вле́нїе: се́ бо въ верте́пѣ ражда́етсѧ и҆зъ  ѻ҆трокови́цы неискꙋсомꙋ́жныѧ, є҆гѡ́же стра́шное ржⷭ҇тво̀  провозвѣща́етъ ѕвѣздосло́вцємъ ѕвѣзда̀ ꙗ҆́вльшаѧсѧ. 
Катава́сїа: Хрⷭ҇то́съ ражда́етсѧ, сла́вите: 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ра́зꙋмъ стѧжа́вше бг҃онаꙋче́нный, влⷣко, ѻ҆́троцы  дв҃довы, зако́ны ѻ҆те́чєскїѧ бг҃омꙋ́дреннѡ соблюдо́ша. 
Ѻ҆́гнь не ѡ҆палѝ чистѣ̑йшаѧ тѣлеса̀  благочести́выхъ: посто́мъ бо дꙋшепита́тельнымъ напаѧ́хꙋсѧ. 
Хвалꙋ̀ всемі́рнꙋю и҆ многопѣ́тꙋю пою́тъ ѻ҆́троцы  трїѐ, посредѣ̀ пе́щи чꙋ́днѡ ѡ҆роша́еми. 
Бг҃оро́диченъ: 
Да ржⷭ҇тво̀, влⷣко, и҆зъ дѣ́вствꙋющагѡ тѣлесѐ  пока́жеши на́мъ, спаса́еши въ пещѝ дѣ̑вствꙋющаѧ тѣлеса̀. 
И҆́нъ. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ  гдⷭ҇и. 
Пое́тсѧ въ мі́рѣ си́ѳово къ зижди́телю разжже́нїе,  и҆́бо въ непоро́чнѣмъ жи́тельствѣ и҆ дꙋше́внѣй любвѝ  томꙋ̀ и҆́стиннѡ оу҆годѝ, и҆ ны́нѣ во странѣ̀ живы́хъ  вопїе́тъ: ст҃ъ є҆сѝ, гдⷭ҇и. (с. 190) 
Оу҆сты̑ и҆ ѧ҆зы́комъ и҆ се́рдцемъ є҆нѡ́съ чꙋ́дный  призва́ти бг҃омꙋ́дреннѡ влⷣкꙋ всѣ́хъ и҆ бг҃а, надѣ́ѧшесѧ  въ дс҃ѣ: и҆ благоꙋго́днѡ пожи́въ на землѝ, сла́вꙋ  воспрїѧ́тъ. 
Свѧщеннослѡ́вїи свѧще́нными є҆нѡ́ха оу҆блажи́мъ,  благоꙋгоди́въ бо гдⷭ҇ꙋ, преста́висѧ въ сла́вѣ, ꙗ҆ви́всѧ  лꙋ́чши сме́рти, ꙗ҆́коже писа́сѧ, и҆́мже бж҃їй бы́въ ра́бъ  и҆́скреннѣйшїй. 
Бг҃оро́диченъ: 
Ны́нѣ ча́ѧнїе ꙗ҆зы́кѡвъ ѿ дв҃ы предгрѧде́тъ, и҆  виѳлее́мъ заключе́нный ѿверза́етъ свѣ́тлѡ є҆де́ма,  сло́во воплоща́емое прїе́млѧ, и҆ въ ꙗ҆́слѣхъ пло́тїю  возле́гшаго. 
Катава́сїа: Пре́жде вѣ̑къ: И҆ ѵ҆пакоѝ, гла́съ  в҃: 
Въ ро́сꙋ дѣ́темъ ѻ҆́гнь прелага́шесѧ, пла́чь въ  ра́дость жена́мъ премѣнѧ́шесѧ: а҆́гг҃лъ бо во ѻ҆бои́хъ  слꙋжа́ше чꙋдесѣ́хъ, ѻ҆́вымъ оу҆́бѡ во оу҆покое́нїе  претвори́вый пе́щь, си̑мъ же воскресе́нїе возвѣсти́вый  тридне́вное: нача́льниче жи́зни на́шеѧ, гдⷭ҇и, сла́ва  тебѣ̀. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Данїи́лъ мꙋдрѣ́йшїй бжⷭ҇твеннѣ оу҆мо́мъ  просвѣща́емь, сѡ́нїѧ разрѣшѝ самоде́ржцєвъ бжⷭ҇твенною  бл҃года́тїю. 
Ѡ҆блиста́етъ чꙋдесмѝ, є҆́же въ пещѝ, ѻ҆трокѡ́въ  страда́нїе: мꙋчи́телѧ бо оу҆лови́ша къ позна́нїю твоемꙋ̀,  всеси́льне. 
Согла́сїѧ ѻ҆рга́ны и҆ мꙋсїкі́и пѣ̑сни всесли̑чныѧ  до́блественныхъ не привлеко́ша, и҆ злато́мꙋ ѻ҆́бразꙋ не  подклони́ша. 
Бг҃оро́диченъ: 
Пѣ́сньми, всепѣ́таѧ, и҆̀же въ вавѷлѡ́нѣ, дѣ́ти  почита́ютъ сн҃а твоего̀ пребжⷭ҇твеннаго, є҆го́же въ пещѝ  позна́ша. 
И҆́нъ. І҆рмо́съ: 
Же́злъ и҆зъ ко́рене і҆ессе́ева и҆ цвѣ́тъ ѿ негѡ̀,  хрⷭ҇тѐ, ѿ дв҃ы (с. 191) прозѧ́блъ є҆сѝ, и҆зъ горы̀,  хва́льный, приѡсѣне́нныѧ ча́щи, прише́лъ є҆сѝ вопло́щсѧ  ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Хвалꙋ̀ принесе́мъ бг҃ꙋ, чтꙋ́ще пѣ́сньми нѡ́а,  вои́стиннꙋ сꙋ́ща пра́веднаго: во всѣ́хъ бо за́повѣдехъ  бжⷭ҇твенныхъ оу҆краша́емь ꙗ҆ви́сѧ, хрⷭ҇тꙋ̀ благоꙋгоди́въ,  є҆мꙋ́же пѣснопое́мъ вѣ́рнїи: сла́ва си́лѣ твое́й, гдⷭ҇и. 
Ви́дѣвъ твоѐ бг҃ъ благоро́дное нра́ва, и҆  просто́е, и҆ по всемꙋ̀ нѡ́е соверше́на втора́гѡ мі́ра,  ꙗ҆́вѣ началовожда́ тѧ показꙋ́етъ, спа́сшаго томꙋ̀ всѧ́кагѡ  ро́да ѿ пото́па чꙋ́вственнагѡ сѣ́мѧ, ꙗ҆́коже са́мъ  повелѣ̀. 
Нѡ́а сохра́ншаго бж҃їй зако́нъ невреди́мь, и҆  ѡ҆брѣ́тшасѧ тогда̀ пра́ведна въ ро́дѣ свое́мъ, и҆  дре́вѧнымъ спа́сша дре́вле ковче́гомъ безслове́сныхъ ро́ды,  повелѣ́нїемъ вседѣ́тельнымъ, пѣ́сньми благоче́стнѡ  оу҆блажи́мъ. 
Вїно̀ оу҆миле́нїѧ на́мъ то́читъ, чтꙋ́щымъ тѧ̀, нѡ́е  блаже́нне, па́мѧть твоѧ̀, веселѧ́щее и҆ дꙋ́шы и҆ сердца̀  всегда̀, чи́стѣ блажа́щихъ нра́вы твоѧ̑ честны̑ѧ и҆  жи́тельство бжⷭ҇твенное. 
Бг҃оро́диченъ: 
Ны́нѣ и҆збавле́нїе на́ше въ ꙗ҆́слѣхъ возлега́етъ,  и҆ пелена́ми повива́етсѧ, ꙗ҆́коже младе́нецъ. И҆ волсвѝ,  восто́чнїи ца́рїе прихо́дѧтъ, сего̀, ꙗ҆́кѡ бг҃а и҆ цр҃ѧ̀,  ро́ждшагосѧ ѿ чⷭ҇тыѧ, ви́дѣти, и҆ поклони́тисѧ съ да̑ры  вѣ́рнѡ. 
Катава́сїа: Же́злъ и҆зъ ко́рене і҆ессе́ева: 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Наꙋчи́вшесѧ зако́нꙋ, сп҃се, не ѿверго́шасѧ твоѝ  оу҆го́дницы, данїи́лъ вели́кїй съ тремѝ ю҆́ношами  бг҃омꙋ́дрыми: (с. 192) но, крѣ́пость прїе́мше ѿ тебє̀,  бл҃годѣ́телѧ, мꙋчи́тели мꙋ́жески побѣди́ша. 
Мы́сленнѡ наꙋча́шесѧ данїи́лъ, чл҃вѣколю́бче,  твои̑мъ та́йнамъ: на ѻ҆́блацѣ бо, ꙗ҆́кѡ сн҃а тѧ̀  человѣ́ча грѧдꙋ́ща, ꙗ҆зы́кѡвъ всѣ́хъ, ꙗ҆́кѡ сꙋдїю̀ и҆  цр҃ѧ̀, зрѧ́ше оу҆ма̀ чистото́ю. 
Оу҆краси́сѧ, ѽ дѣ́ти! па́че ка́мене сапфі́ра,  ва́ше совокꙋпле́нїе, ꙗ҆́кѡ зарѧ̀ злата́ѧ, благоче́стїѧ  ре́вностїю распа́льшесѧ, ходѧ́ще ра́достнѡ въ пещѝ, и҆  собира́юще ликова́нїе всемі́рное. 
Бг҃оро́диченъ: 
Данїи́лъ тѧ̀, дв҃о, го́рꙋ прописа̀ ꙗ҆́вѣ  бжⷭ҇твенный, трїе́ же ѻ҆́троцы ви́дѣвше пла́мень  ѡ҆роша́ющъ, твоѐ бжⷭ҇твенное ржⷭ҇тво̀ пѣснопѣ́сненнѡ  восхвалѧ́ютъ, ꙗ҆́кѡ сп҃са и҆ зижди́телѧ и҆ гдⷭ҇а. 
И҆́нъ. І҆рмо́съ: 
Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ:  тѣ́мъ, бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Хвала́ми бжⷭ҇твенными да почти́тсѧ си́мъ, ѻ҆ч҃еское  бл҃гослове́нїе приплоди́въ: и҆ предъ бг҃омъ благоꙋго́денъ  ꙗ҆́вльсѧ, къ пра́ѻч҃єскимъ ликѡ́мъ причте́сѧ, и҆ во  странѣ̀ живы́хъ ра́достнѡ почива́етъ. 
Ви́дѣти сподо́бисѧ, ꙗ҆́кѡ дрꙋ́гъ бж҃їй, а҆враа́мъ  де́нь зижди́телѧ своегѡ̀, и҆ и҆спо́лнь быва́етъ ра́дости  дх҃о́вныѧ: сего̀ оу҆́бѡ, оу҆ма̀ пра́востїю чтꙋ́ще,  оу҆блажи́мъ всѝ, ꙗ҆́кѡ хрⷭ҇то́ва бжⷭ҇твенна пра́ѻц҃а. 
Ви́дѣлъ є҆сѝ, ꙗ҆́коже є҆́сть мо́щно человѣ́кꙋ  ви́дѣти, трⷪ҇цꙋ, и҆ тꙋ́ю оу҆гости́лъ є҆сѝ, ꙗ҆́кѡ дрꙋ́гъ  при́сный, преблаже́нне а҆враа́ме: тѣ́мже мздꙋ̀ прїѧ́лъ  є҆сѝ стра́ннагѡ гоще́нїѧ, є҆́же бы́ти тебѣ̀  безчи́сленныхъ ꙗ҆зы́кѡвъ ѻ҆ц҃ꙋ̀ вѣ́рою. 
Бг҃оро́диченъ: 
По́лный и҆стощава́етсѧ пло́тїю на́съ ра́ди, и҆  нача́ло (с. 193) безнача́льный прїе́млетъ: ѡ҆бнищева́етъ же  бога́тый, и҆ сло́во сы́й бг҃ъ, въ ꙗ҆́слѣхъ безслове́сныхъ  возлежи́тъ, ꙗ҆́кѡ младе́нецъ, воззва́нїе всѣ́хъ сꙋ́щихъ  ѿ вѣ́ка содѣ́ловаѧ. 
Катава́сїа: Бг҃ъ сы́й ми́ра: 
Пѣ́снь ѕ҃. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ:  но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви: ѽ  оу҆пра́вителю! и҆ спасѝ. 
Ѡ҆блада́вше дꙋше́вными страстьмѝ си́лою сло́ва,  страны̀ ꙗ҆зы̑къ халде́йскихъ вла́стели бы́сте: вѣ́сть бо  добродѣ́тель че́сть дарова́ти стѧжа́вшымъ ю҆̀, ѽ дв҃довы  мꙋ́дрїи внꙋ́цы! 
Въ ме́ртвость данїи́лъ живоно́снꙋю ѡ҆дѣ́ѧвсѧ  дре́вле, ꙗ҆́кѡ бг҃а халде́ємъ ѕлочести́внѡ мни́маго,  оу҆бива́етъ снѣ́дїю ѕмі́ѧ ѕлѣ́йшаго. свѧще́нники же  ѕлочести̑выѧ мꙋ́дрѣ оу҆би́лъ є҆́сть. 
Бг҃оро́диченъ: 
Млⷭ҇тива мѝ сꙋдїю̀ сн҃а твоего̀, бцⷣе дв҃о,  твои́ми моли́твами бы́ти въ де́нь сꙋда̀, и҆зба́вителѧ же  лю́тыхъ, мт҃и, оу҆молѝ: на тѧ́ бо є҆ди́нꙋ наде́ждꙋ мою̀  возлага́ю. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее, про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Ѻ҆́бразъ хрⷭ҇то́вы стрⷭ҇ти бы́лъ є҆сѝ ꙗ҆́вѣ,  і҆саа́че преблаже́нне, возводи́мь ѻ҆́ч҃имъ  бл҃гопокоре́нїемъ, є҆́же закала́тисѧ. сегѡ̀ ра́ди  оу҆блажи́лсѧ є҆сѝ, и҆ ра́бъ бж҃їй вои́стиннꙋ ꙗ҆ви́лсѧ  є҆сѝ бли́жнїй, со всѣ́ми пра́ведными вселѧ́ѧсѧ. 
Ꙗ҆ви́сѧ і҆а́кѡвъ оу҆го́дникъ вѣ́рнѣйшїй всѣ́хъ  бг҃а: (с. 194) тѣ́мже и҆ бра́сѧ со а҆́гг҃ломъ, оу҆́мъ зрѧ̀  бг҃а нарече́сѧ, и҆ спѧ̀, бжⷭ҇твеннꙋю лѣ́ствицꙋ ви́дѣ, на  не́йже бг҃ъ оу҆твержда́шесѧ, пло́тїю ѡ҆бложи́выйсѧ за  благосты́ню. 
Любѧ̀ і҆ѡ́сифъ ко ѻ҆ц҃ꙋ̀ благопокоре́нїе, въ ро́въ  вве́рженъ, продаде́сѧ во ѻ҆́бразъ закла́ннагѡ и҆ въ ро́вѣ  положе́ннагѡ хрⷭ҇та̀: пшеницода́вецъ же є҆гѵ́пта бы́сть,  цѣломꙋ́дръ бы́въ и҆ пра́веденъ, ца́рь же страсте́й  и҆́стиннѣйшїй. 
Бг҃оро́диченъ: 
Мла́до на землѝ ѻ҆троча̀ познава́етсѧ, сы́й со  ѻ҆ц҃е́мъ при́снѡ и҆ дх҃омъ, пелена́ми же повива́етсѧ и҆́же  зе́млю повива́ѧй мгло́ю ꙗ҆́вѣ, и҆ въ ꙗ҆́слѣхъ  безслове́сныхъ возлежи́тъ. сегѡ̀ ны́нѣ предпра́зднꙋемъ  ра́дꙋющесѧ безсѣ́менное ржⷭ҇тво̀. 
Катава́сїа: И҆зъ оу҆тро́бы і҆ѡ́нꙋ: Конда́къ,  гла́съ ѕ҃: 
Рꙋкопи́саннагѡ ѻ҆́браза не поче́тше, но  неѡпи́саннымъ сꙋщество́мъ защити́вшесѧ, требл҃же́ннїи, въ  по́двизѣ ѻ҆гнѧ̀, просла́вистесѧ: средѣ́ же пла́мене  нестерпи́магѡ стоѧ́ще, бг҃а призва́сте: оу҆скорѝ, ѽ  ще́дрый, и҆ потщи́сѧ, ꙗ҆́кѡ млⷭ҇тивъ, въ по́мощь на́шꙋ,  ꙗ҆́кѡ мо́жеши хотѧ́й. 
І҆́косъ: 
Прострѝ твою̀ рꙋ́кꙋ, є҆́юже дре́вле прїѧ́ша  и҆скꙋше́нїе є҆гѵ́птѧне борю́щїи, и҆ є҆вре́є бори́мїи. не  ѡ҆ста́ви на́съ, да не пожре́тъ на́съ сме́рть, жа́ждꙋщаѧ  на́съ, и҆ сатана̀ ненави́дѧй на́съ, но прибли́жисѧ на́мъ, и҆  пощадѝ дꙋ́шы на́шѧ, ꙗ҆́коже пощади́лъ є҆сѝ и҆ногда̀  ѻ҆́троки твоѧ̑, сꙋ́щыѧ въ вавѷлѡ́нѣ, непреста́ннѡ  сла́вѧщыѧ тѧ̀, и҆ вве́ржєнныѧ тебє̀ ра́ди въ пе́щь, и҆ ѿ  сеѧ̀ вопїю́щыѧ тѝ: оу҆скорѝ, ще́дрый, и҆ потщи́сѧ, ꙗ҆́кѡ  ми́лостивъ на по́мощь на́шꙋ, ꙗ҆́кѡ мо́жеши хотѧ́й. 
Пѣ́снь з҃. І҆рмо́съ: 
Ѻ҆́троцы бг҃очести́вїи въ вавѷлѡ́нѣ ѻ҆́бразꙋ  злато́мꙋ не (с. 195) поклони́шасѧ, но посредѣ̀ пе́щи  ѻ҆́гненныѧ ѡ҆роша́еми, пѣ́снь воспѣва́хꙋ, глаго́люще:  превозноси́мый ѻ҆ц҃є́въ и҆ на́съ бж҃е, бл҃гослове́нъ  є҆сѝ. 
Гла́съ бг҃олюбе́зенъ поѧ́шесѧ и҆зъ среды̀ ѻ҆гнѧ̀  вседержи́телю, а҆за́рїа бо бжⷭ҇твенный ли́къ соста́вивъ,  пѣ́снь воспѣва́ѧ, глаго́лаше: бл҃гослове́нъ бг҃ъ ѻ҆тє́цъ  на́шихъ. 
Цѣвни́ца ю҆́ношей бг҃осло́вствꙋетъ всѣ́хъ бг҃а и҆  вседержи́телѧ, тѣ̑мъ въ пещѝ ꙗ҆́снѡ ꙗ҆́вльшагосѧ и҆  пѣ́снь воспѣва́хꙋ, глаго́люще: бл҃гослове́нъ бг҃ъ  ѻ҆тє́цъ на́шихъ. 
Трѝ въ пе́щь вве́ржєнныѧ ви́дѣвъ ца́рь, ꙗ҆́кѡ  оу҆зрѣ̀ четве́ртагѡ ви́дъ, сн҃а пронаречѐ бж҃їѧ, и҆  всѣ̑мъ возопѝ: бл҃гослове́нъ бг҃ъ ѻ҆ц҃ъ на́шихъ. 
Бг҃оро́диченъ: 
И҆мѣ́ѧ просвѣще́нъ бжⷭ҇твенною заре́ю оу҆́мъ,  данїи́ле бг҃облаже́нне, дв҃ы ржⷭ҇тво̀ ꙗ҆́вѣ предви́дѣлъ  є҆сѝ, та́инственными ѻ҆́бразы ѡ҆бразꙋ́емо, бл҃гослове́нъ,  вопїѧ̀, бж҃е ѻ҆ц҃ъ на́шихъ. 
И҆́нъ. І҆рмо́съ: 
Ѻ҆́троцы, благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѝ пла́мене, стоѧ́ще, поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Да воспое́тсѧ а҆на́нїа, а҆за́рїа, мїсаи́лъ съ  данїи́ломъ, пе́щь оу҆гаси́вше ѻ҆́гненнꙋю, и҆ львѡ́въ  ѡ҆бꙋзда́вше стремлє́нїѧ, и҆ хрⷭ҇тꙋ̀ согла́снѡ пою́ще:  ѻ҆тцє́въ бж҃е, бл҃гослове́нъ є҆сѝ. 
Зако́ннѡ пострада́въ въ напа́стехъ и҆ неѡсла́бныхъ  ско́рбехъ, оу҆го́дникъ нарече́сѧ і҆́ѡвъ бж҃їй  всеи́стиннѣйшїй, кро́токъ, неѕло́бивъ, пра́въ, соверше́нъ,  непоро́ченъ, вопїѧ̀: ѻ҆тцє́въ бж҃е, благослове́нъ є҆сѝ. 
Вѣ́рою мѡѷсе́а, а҆арѡ́на же и҆ ѡ҆́ра почти́мъ,  восхвалѧ́юще і҆исꙋ́са и҆ леѵі́ю свѧще́ннѣйшаго, гедеѡ́на же  и҆ самѱѡ́на, и҆ взыва́емъ: ѻ҆тцє́въ бж҃е, бл҃гослове́нъ  є҆сѝ. 
Бг҃оро́диченъ: 
Сѐ, ꙗ҆́коже проречѐ прⷪ҇ро́къ, во чре́вѣ зача̀  (с. 196) неискꙋсобра́чнаѧ бг҃а, и҆ роди́ти ꙗ҆́вѣ и҆́детъ  въ верте́пѣ виѳлее́млѣ. є҆мꙋ́же всѝ пое́мъ: ѻ҆тцє́въ  бж҃е, бл҃гослове́нъ є҆сѝ. 
Катава́сїа: Ѻ҆́троцы благоче́стїю совоспита́ни: 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
А҆враа́мово благоро́дїе сохрани́ти тща́щесѧ,  сво́йственное къ немꙋ̀ стѧжа́сте ѡ҆снова́нїе вѣ́ры и҆  наде́жды, преподо́бнїи, терпѣ́нїе и҆ напа́стемъ пожда́нїе,  вопїю́ще: благослови́те, свѧще́нницы влⷣкꙋ, лю́дїе,  превозноси́те є҆го̀ во вѣ́ки. 
Ꙗ҆́кѡ свѣти̑ла просїѧ́вше, и҆ зе́млю ѡ҆небеси́вше,  и҆ благоче́стїѧ просвѣще́нїемъ ѡ҆сїѧ́вшесѧ, всемі́рное  соста́вльше ликостоѧ́нїе, пою́тъ ѿ напа́стей спа́сшемꙋ  влⷣцѣ: ѻ҆́троцы, благослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Ю҆́ношески погаси́вше распали́мꙋю пе́щь, и҆ львѡ́въ  чє́люсти загра́ждше дв҃дѡвы внꙋ́цы, ны́нѣ ра́дꙋющесѧ  пою́тъ тѧ̀ бл҃годѣ́телѧ, цр҃ѧ̀ всѣ́хъ: ѻ҆́троцы,  благослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Бг҃оро́диченъ: 
Тайнонаꙋча́етъ, пречⷭ҇таѧ, данїи́лъ мꙋдрѣ́йшїй, и҆  предживописꙋ́ютъ ѻ҆́троцы трїѐ ржⷭ҇тво̀ твоѐ  бг҃омꙋ́дреннїи, ѻ҆́бразы зрѧ́ще и҆зъ оу҆тро́бы твоеѧ̀  проше́дшагѡ несказа́ннѡ: є҆го́же дѣ́ти благословѧ́тъ,  свѧще́нницы воспѣва́ютъ, лю́дїе превозно́сѧтъ во всѧ̑  вѣ́ки. 
И҆́нъ. І҆рмо́съ: 
Чꙋ́да преесте́ственнагѡ, росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, (с. 197) въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Дне́сь сꙋ́щихъ ѿ вѣ́ка бжⷭ҇твеннꙋю па́мѧть  соверша́емъ честны́хъ ѻ҆тє́цъ, а҆да́ма, а҆́велѧ же, си́ѳа,  и҆ нѡ́а, и҆ є҆нѡ́са, и҆ є҆нѡ́ха, и҆ а҆враа́ма,  мелхїседе́ка и҆ і҆́ѡва, і҆саа́ка и҆ вѣ́рнагѡ і҆а́кѡва: да  благослови́тъ тва́рь, вопїю́ще, гдⷭ҇а, и҆ превозно́ситъ во  всѧ̑ вѣ́ки. 
По́лкъ бг҃окра́сный бжⷭ҇твенныхъ ѻ҆тє́цъ да  восхва́лимъ, вара́ка, и҆ наѳа́на, и҆ є҆леаза́ра, і҆ѡсі́ю,  и҆ дв҃да, і҆ефѳа́ѧ, самꙋи́ла же, прє́днѧѧ зрѧ́ща че́стнѣ,  и҆ взыва́юща: да благослови́тъ тва́рь всѧ̀ гдⷭ҇а и҆  превозно́ситъ є҆го̀ во вѣ́ки. 
Похвалꙋ̀ пѣснопѣ́сненнѡ да принесе́мъ бж҃їимъ  прⷪ҇ро́кѡмъ, восхвалѧ́юще і҆ѡсі́ю, и҆ мїхе́а, софо́нїа, и҆  а҆ввакꙋ́ма, заха́рїю, и҆ і҆ѡ́нꙋ, а҆гге́а же, и҆ а҆мѡ́са, и҆  со а҆вді́емъ малахі́ю, и҆ наꙋ́ма, и҆са́їю и҆ і҆еремі́ю, и҆  і҆езекі́илѧ, кꙋ́пнѡ данїи́ла, и҆лїю̀ и҆ є҆лїссе́а. 
Глаго́лы трⷪ҇ческими всест҃ꙋ́ю воспое́мъ, вѣ́рнїи,  трⷪ҇цꙋ, ѻ҆ц҃а̀ безнача́льнаго, сн҃а же и҆ пра́ваго дх҃а  ст҃а́го, є҆ди́ницꙋ трїѷпоста́снꙋю, ю҆́же всѧ́кое дыха́нїе  сла́витъ, зовꙋ́ще: да благослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Ꙗ҆ви́лсѧ є҆сѝ ѿ дѣ́вственныхъ, хрⷭ҇тѐ,  крове́й, воплоща́емь неизрече́ннымъ сло́вомъ, и҆ ꙗ҆́кѡ  млⷣнецъ соверше́нъ въ верте́пѣ, премно́жествомъ  бл҃гоꙋтро́бїѧ, і҆и҃се, ражда́ѧсѧ: ѕвѣзда́ же тѧ̀ и҆здале́ча  возвѣстѝ ѕвѣздосло́вцємъ, по́йте, вѣ́рою зовꙋ́щымъ, и҆  превозноси́те хрⷭ҇та̀ во вѣ́ки. 
Катава́сїа: Чꙋ́да преесте́ственнагѡ: 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чи́стаѧ, съ безпло́тными ли́ки тѧ̀ велича́юще. 
Достиго́сте кончи́нꙋ жела́емꙋю, и҆ жела́нїй  кра́йнѣйшемꙋ предстоитѐ въ нбⷭ҇ныхъ черто́зѣхъ, ѻ҆́троцы  всеблаже́ннїи. (с. 198) 
Ра́дꙋющесѧ рꙋкоѧ́тїе, є҆́же ѿ сле́зъ, до́брагѡ  ва́шегѡ земледѣ́ланїѧ прїѧ́сте, нетлѣ́нїѧ кла́съ  плодоноси́вше. 
Возсїѧ̀ свѣ́тлость ны́нѣ ва́мъ досто́йнѡ, и҆  весе́лїе се́рдца процвѣтѐ: ѿѻнꙋ́дꙋже бо ѿбѣжѐ  печа́ль, всели́стесѧ. 
Бг҃оро́диченъ: 
Па́жить сме́ртнꙋю оу҆ста́вила є҆сѝ, дв҃о,  жизнода́вца ро́ждши и҆ гдⷭ҇а, животворѧ́щаго вѣ́рою  велича́ющыѧ тѧ̀. 
И҆́нъ. І҆рмо́съ: 
Та́инство стра́нное ви́жꙋ и҆ пресла́вное: не́бо,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ: є҆го́же, воспѣва́юще, велича́емъ. 
Крѣ́постїю твое́ю дре́вле си̑лы сотвори́ша дщє́ри,  гдⷭ҇и, а҆́нна, и҆ і҆ꙋді́ѳъ, и҆ девѡ́ра, ѻ҆лда̀, і҆аи́ль же,  є҆сѳи́рь, са́рра, марїа́мъ же мѡѷсе́ева, рахи́ль и҆  реве́кка и҆ рꙋ́ѳь, велемꙋ̑дрыѧ. 
Ꙗ҆́кѡ оу҆гаси́вшыѧ ѻ҆́троки ст҃ы̑ѧ пе́щь,  свѧще́ннѡ почти́мъ, кꙋ́пнѡ съ данїи́ломъ прⷪ҇ро́комъ, и҆  всѣ́ми пра́ведными ꙗ҆́вѣ, пре́жде зако́на ѡ҆блиста́вшими  до́брѣ и҆ въ зако́нѣ влⷣцѣ оу҆годи́вшими. 
Премꙋ́дрїи бжⷭ҇твеннїи прⷪ҇ро́цы бы́вше а҆враа́мѡвы  внꙋ́цы, є҆́же ѿ а҆враа́ма и҆ і҆ꙋ́ды ро́ждшеесѧ сло́во  бж҃їе провозвѣсти́ша дх҃омъ: тѣ́хъ мольба́ми, і҆и҃се, всѧ̑  оу҆ще́дри. 
Ѡ҆свѧти́сѧ всѧ̀ тва́рь па́мѧтїю ва́шею, и҆  торжествꙋ́ющи зове́тъ, ра́бски вопїю́щи: мольбꙋ̀ гдⷭ҇ꙋ  при́снѡ принеси́те, блаже́ннїи, оу҆лꙋчи́ти вѣ́чныхъ бла̑гъ  благохва́лѧщымъ ва́съ. 
Бг҃оро́диченъ: 
Ѡ҆блекі́йсѧ въ мѧ̀, ѿ дв҃ы предгрѧде́тъ, и҆ въ  верте́пѣ ражда́етсѧ сло́во ѻ҆́ч҃ее несли́тнѡ: ликꙋ́й  тва́рь, гла́сы благода́рственными велича́ющи, тогѡ̀ є҆́же  за милосе́рдїе всест҃о́е снизше́ствїе. 
Катава́сїа: Та́инство стра́нное: Свѣти́ленъ  воскрⷭ҇нъ. (с. 199) 
Сла́ва, пра́ѻц҃євъ. Подо́бенъ: Жєны̀  оу҆слы́шите: 
А҆да́ма восхва́лимъ, а҆́велѧ, си́ѳа и҆ є҆нѡ́са,  є҆нѡ́ха и҆ нѡ́а: а҆враа́ма, і҆саа́ка и҆ і҆а́кѡва: мѡѷсе́а,  і҆́ѡва и҆ а҆арѡ́на: є҆леаза́ра и҆ і҆исꙋ́са: вара́ка,  самѱѡ́на и҆ і҆ефѳа́ѧ: дв҃да и҆ соломѡ́на. 
И҆ ны́нѣ: 
Со́лнце вели́кое, созда́тель ѿ неискꙋсомꙋ́жныѧ  дв҃ы, ꙗ҆́же ѿ а҆да́ма просвѣти́ти въ виѳлее́мъ тщи́тсѧ.  тѣ́мже возвѣща́етъ чꙋ́до пра̑ѻц҃ъ, всесвѣтлѣ́йшаѧ  па́мѧть. 
На хвали́техъ стїхи̑ры воскрⷭ҇ны, д҃: и҆ ст҃ы́хъ  пра́ѻц҃євъ д҃, гла́съ в҃. 
Подо́бенъ: До́ме є҆ѵфра́ѳовъ: 
Всѝ честны́хъ ны́нѣ пра́ѻтєцъ ꙳ па́мѧть  соверша́емъ, ꙳ пою́ще бг҃оꙋго́дное си́хъ житїѐ, ꙳ є҆гѡ́же  ра́ди возвели́чишасѧ. 
Два́жды. 
Сті́хъ: Бл҃гослове́нъ є҆сѝ, гдⷭ҇и бж҃е ѻ҆ц҃ъ  на́шихъ, и҆ хва́льно, и҆ просла́влено и҆́мѧ твоѐ во вѣ́ки. 
Оу҆гаси́ша си́лꙋ ꙳ ѻ҆́троцы ѻ҆́гненнꙋю, ꙳  ликꙋ́юще посредѣ̀ пе́щи, ꙳ и҆ пою́ще ꙳ бг҃а всеси́льнаго. 
Сті́хъ: Ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же  сотвори́лъ є҆сѝ на́мъ. 
Въ ро́вѣ заключе́нъ, ꙳ ѕвѣрє́мъ соѻбита́тель, ꙳  данїи́лъ прⷪ҇ро́къ, ꙳ неприча́стенъ си́хъ ꙳ показа́сѧ  ѡ҆ѕлобле́нїѧ. 
Сла́ва, гла́съ з҃. Ге́рманово: 
Прїиди́те всѝ, вѣ́рнѡ торжествꙋ́имъ, пре́жде  зако́на ѻ҆ц҃ъ, а҆враа́ма и҆ сꙋ́щихъ съ ни́мъ, лѣ́тнюю  па́мѧть. і҆ꙋ́дово пле́мѧ досто́йнѡ почти́мъ, и҆̀же въ  вавѷлѡ́нѣ ѻ҆́троки оу҆гаси́вшыѧ пе́щный пла́мень, ꙗ҆́кѡ  трⷪ҇цы ѻ҆́бразъ, съ данїи́ломъ восхва́лимъ, проро́чєскаѧ  проречє́нїѧ и҆звѣ́стнѡ держа́ще, со и҆са́їемъ велегла́снѡ  возопїи́мъ: сѐ дв҃а во чре́вѣ прїи́метъ, и҆ роди́тъ сн҃а  є҆мманꙋ́ила, и҆́же є҆́сть съ на́ми бг҃ъ. 
И҆ ны́нѣ, бг҃оро́диченъ: Пребл҃гослове́нна є҆сѝ: 
Славосло́вїе вели́кое. Є҆ктєнїѝ, и҆ ѿпꙋ́стъ: и҆  стїхи́ра є҆ѵⷢ҇льскаѧ. Ча́съ а҃-й, и҆ коне́чный ѿпꙋ́стъ.  (с. 200) 
На лїтꙋргі́и бл҃жє́нна ѻ҆ктѡ́иха, на ѕ҃:  пра́ѻц҃євъ пѣ́снь г҃, на д҃. По вхо́дѣ тропа́рь  воскрⷭ҇нъ, и҆ пра́ѻц҃євъ: Сла́ва, и҆ ны́нѣ, конда́къ  пра́ѻц҃євъ. Прокі́менъ, пѣ́снь ѻ҆ц҃є́въ, гла́съ д҃:  Бл҃гослове́нъ є҆сѝ, гдⷭ҇и бж҃е ѻ҆ц҃ъ на́шихъ, и҆  хва́льно и҆ просла́влено и҆́мѧ твоѐ во вѣ́ки. Сті́хъ:  Ꙗ҆́кѡ пра́веденъ є҆сѝ ѡ҆ всѣ́хъ: А҆пⷭ҇лъ  пра́ѻц҃євъ, къ колосса́ємъ, зача́ло сн҃з. А҆ллилꙋ́їа,  гла́съ д҃: Мѡѷсе́й и҆ а҆арѡ́нъ во і҆ере́ехъ є҆гѡ̀, и҆  самꙋи́лъ въ призыва́ющихъ и҆́мѧ є҆гѡ̀. Є҆ѵⷢ҇лїе лꙋкѝ,  зача́ло ѻ҃ѕ. Прича́стенъ: Хвали́те гдⷭ҇а съ нб҃съ:  Дрꙋгі́й: Ра́дꙋйтесѧ, пра́веднїи ѡ҆ гдⷭ҇ѣ: 


(с. 200) 
Мѣ́сѧца тогѡ́же въ в҃і-й де́нь. 
Прпⷣбнагѡ ѻ҆тца̀ на́шегѡ спѷрїдѡ́на чꙋдотво́рца,  є҆пі́скопа трїмѷфі́йскагѡ. 
На Гдⷭ҇и, воззва́хъ, стїхи̑ры на ѕ҃, гла́съ є҃.  Подо́бенъ: Ра́дꙋйсѧ: 
Ра́дꙋйсѧ, а҆рхїере́євъ пра́вило, цр҃кве  непоколеби́мое оу҆твержде́нїе, сла́во правосла́вныхъ,  чꙋде́съ и҆сто́чниче, любвѐ стрꙋѧ̀ неистощи́маѧ,  свѣти́льниче многосвѣ́тлый, дх҃а ѻ҆рга́не, оу҆́ме  бжⷭ҇твенный, кро́ткїй и҆ неѕло́бивый, и҆́же простото́ю  и҆́стинною оу҆краша́емь, человѣ́че нбⷭ҇ный, земны́й  а҆́гг҃ле, вїногра́да дѣ́лателю, хрⷭ҇то́въ дрꙋ́же  и҆́скреннїй, того̀ молѝ, пода́ти тебѐ чтꙋ́щымъ ве́лїю  ми́лость. 
Кро́токъ и҆ наслѣ́дникъ землѝ ты̀ кро́ткихъ,  вои́стиннꙋ показа́лсѧ є҆сѝ, спѷрїдѡ́не ѻ҆тцє́въ сла́во:  и҆́же жи́лами мꙋ́дрыхъ и҆ просты́хъ твои́хъ слове́съ  бжⷭ҇твенною бл҃года́тїю, врага̀ вселꙋка́ваго и҆  пребезꙋ́мнаго а҆́рїа оу҆дави́лъ є҆сѝ: и҆ велѣ́нїе  бжⷭ҇твенное всѣ̑мъ оу҆ѧсни́въ, вѣ̑рнымъ показа́лъ є҆сѝ,  и҆ сп҃си́тельное возвы́сивъ дх҃омъ, всѧ̑ же (с. 201)  правосла̑вныѧ просвѣти́въ ꙗ҆снѣ́йше, є҆ди́но сла́вити  сло́во, ꙗ҆́кѡ вои́стиннꙋ є҆диносꙋ́щное ѻ҆ц҃ꙋ̀  пребезнача́льномꙋ, подаю́щее мі́рꙋ ве́лїю ми́лость. 
Стра̑сти оу҆мертви́въ плотскі̑ѧ, мє́ртвыѧ  благода́тїю бж҃їею возста́вилъ є҆сѝ, и҆ ѕмїю̀ въ зла́то  претвори́лъ є҆сѝ, и҆ рѣкѝ стремле́нїе моли́твою твое́ю,  ѻ҆́ч҃е, ѡ҆бꙋзда́лъ є҆сѝ: но́щїю же царю̀ ꙗ҆́вльсѧ  бѣ́дствꙋющемꙋ, сего̀ и҆сцѣли́лъ є҆сѝ къ се́рдцꙋ  приближе́нїемъ, гдⷭ҇ꙋ тѧ̀ пресла́внѡ прославлѧ́ющꙋ. тѣ́мже  велегла́снѡ твою̀ па́мѧть почита́емъ, и҆ моще́й бжⷭ҇твеннꙋю  и҆ свѧще́ннꙋю ра́кꙋ чти́мъ, и҆зъ неѧ́же и҆стека́етъ  врачева́нїй бжⷭ҇твеннаѧ стрꙋѧ̀, и҆ ве́лїѧ ми́лость. 
Сла́ва, гла́съ а҃: 
Прпⷣбне ѻ҆́ч҃е, бл҃же́нне спѷрїдѡ́не мꙋ́дре,  ме́ртвꙋю ꙗ҆́коже жи́вꙋ вопроси́лъ є҆сѝ любвѐ ра́ди  бж҃їѧ: ѕмїю́ же преложи́лъ є҆сѝ въ зла́то, нището́ю  ѡ҆бдержи́момꙋ. тече́нїе же оу҆держа́лъ є҆сѝ рѣкѝ,  сострада́тельствовавъ лю́демъ: царю́ же предста́лъ є҆сѝ  вра́чь промышле́нїемъ бж҃їимъ: мє́ртвыѧ же па́ки  возста́вилъ є҆сѝ, ꙗ҆́кѡ тогѡ̀ оу҆чени́къ, и҆ вѣ́рꙋ  оу҆ѧсни́лъ є҆сѝ посредѣ̀ ѻ҆тцє́въ мно́гихъ. всѧ̑  оу҆́бѡ могі́й во оу҆крѣплѧ́ющемъ тѧ̀ хрⷭ҇тѣ̀: того̀ и҆  ны́нѣ молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Всехва́льнїи мꙋ́чєницы: 
Заколе́нїе твоѐ непра́ведное, хрⷭ҇тѐ, ꙳ дв҃а  зрѧ́щи, ꙳ пла́чꙋщи вопїѧ́ше тѝ: ча́до сладча́йшее, ꙳ ка́кѡ  безъ пра́вды оу҆мира́еши; ꙳ ка́кѡ на дре́вѣ ви́сиши, ꙳  и҆́же всю̀ зе́млю повѣ́шей на вода́хъ; ꙳ не ѡ҆ста́ви менє̀  є҆ди́нꙋ, бл҃года́телю многоми́лостиве, ꙳ мт҃рь и҆ рабꙋ̀  твою̀, молю́сѧ. 
На стїхо́внѣ ѻ҆ктѡ́иха. Сла́ва, ст҃а́гѡ, гла́съ  в҃: 
Ст҃и́телей бжⷭ҇твенный сосꙋ́дъ, ѻ҆́ч҃е прпⷣбне  спѷрїдѡ́не мꙋ́дре, ты̀ добродѣ́тельми показа́лсѧ є҆сѝ:  сегѡ̀ ра́ди (с. 202) цр҃кве предста́тель бы́въ,  є҆ресенача́льники и҆згна́лъ є҆сѝ, и҆ а҆́рїево хꙋле́нїе  собо́рнѣ на зе́млю низложи́лъ. тѣ́мже чꙋдодѣ́йствꙋѧ  дѣ́ломъ и҆ сло́вомъ, сп҃са молѝ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀, і҆и҃се, пригвожде́на зрѧ́щи  неискꙋсобра́чнаѧ, пла́чꙋщи глаго́лаше: ча́до сла́дкое,  почто̀ ѡ҆ста́вилъ є҆сѝ менѐ, ро́ждшꙋю тѧ̀, є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆  просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же  бжⷭ҇твєнныѧ стрⷭ҇ти твоѧ̑ сла́вѧщїи. 
Тропа́рь, гла́съ д҃: 
Пра́вило вѣ́ры, и҆ ѻ҆́бразъ кро́тости,  воздержа́нїѧ оу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина: сегѡ̀ ра́ди стѧжа́лъ є҆сѝ смире́нїемъ  высѡ́каѧ, нището́ю бога̑таѧ, ѻ҆́ч҃е спѷрїдѡ́не, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
И҆лѝ се́й, гла́съ а҃: 
Собо́ра пе́рвагѡ показа́лсѧ є҆сѝ побо́рникъ и҆  чꙋдотво́рецъ, бг҃оно́се спѷрїдѡ́не, ѻ҆́ч҃е на́шъ. тѣ́мже  ме́ртвꙋ ты̀ во гро́бѣ возгласи́въ, и҆ ѕмїю̀ въ зла́то  претвори́лъ є҆сѝ: и҆ внегда̀ пѣ́ти тебѣ̀ ст҃ы̑ѧ  моли̑твы, а҆́гг҃лы сослꙋжа́щыѧ тебѣ̀ и҆мѣ́лъ є҆сѝ,  свѧще́ннѣйшїй. сла́ва да́вшемꙋ тебѣ̀ крѣ́пость: сла́ва  вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ  и҆сцѣлє́нїѧ. 
Сла́ва, и҆ ны́нѣ, бг҃оро́диченъ: 
На оу҆́трени ѻ҆́ба канѡ́на ѻ҆ктѡ́иха, безъ  мч҃ничнѡвъ: И҆ ст҃а́гѡ канѡ́нъ на ѕ҃. Творе́нїе  ѳеофа́ново. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство (с. 203) преѡрꙋже́ннаѧ си́ла, вопло́щшеесѧ же  сло́во всеѕло́бный грѣ́хъ потреби́ло є҆́сть:  препросла́вленный гдⷭ҇ь, сла́внѡ бо просла́висѧ. 
Кро́ткихъ зе́млю дости́гъ, ѻ҆́ч҃е, ꙗ҆́кѡ кро́токъ  и҆ ми́лостивъ и҆ чи́стъ бы́въ, настоѧ́щꙋю се́рдца моегѡ̀  оу҆кротѝ бꙋ́рю, ꙗ҆́кѡ, да, въ тишинѣ̀ бжⷭ҇твеннѣй  бы́въ, пѣсносло́влю тѧ̀. 
Дѣ̑ланїи бжⷭ҇твенными дꙋ́шꙋ, ѻ҆́ч҃е, ѡ҆чи́стивъ,  бг҃ови́дѣнъ, спѷрїдѡ́не, бы́лъ є҆сѝ, и҆ бжⷭ҇твеннагѡ  дх҃а пресвѣ́тлымъ ѡ҆богати́лсѧ є҆сѝ ѡ҆сїѧ́нїемъ: тѣ́мъ  ѡ҆зарѧ́еши чи́стѡ бл҃жа́щыѧ тѧ̀. 
Ѿ па́ствы, ꙗ҆́коже дв҃дъ, тѧ̀ воспрїе́мъ  содѣ́тель, слове́сныѧ тѧ̀ поста́ви па́ствы па́стырѧ  всеизѧ́щнѣйша, простото́ю и҆ кро́тостїю сїѧ́юща, и҆  безѕло́бїемъ, преподо́бне па́стырю, оу҆краша́ема. 
Бг҃оро́диченъ: 
Прест҃а́ѧ дв҃о чⷭ҇таѧ, просвѣтѝ и҆ ѡ҆свѧтѝ  помышлє́нїѧ и҆ дꙋ́шꙋ мою̀, молю́сѧ, ѻ҆́блаки разорѧ́ющи  невѣ́жества моегѡ̀, и҆ тмꙋ̀ ѿе́млющи грѣхо́внꙋю, ꙗ҆́кѡ  да по до́лгꙋ оу҆блажа́ю тѧ̀. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Оу҆́мъ тво́й безстра́стїемъ просвѣти́въ, и҆  бжⷭ҇твеннымъ смире́нїемъ оу҆краси́всѧ, дарова̑нїѧ дх҃а  прїѧ́лъ є҆сѝ ѿгони́ти дꙋ́хи, и҆ рѣши́ти недꙋ́ги вѣ́рнѡ  чтꙋ́щихъ тѧ̀ свѧще́ннѣйше. 
Ѕмі́ѧ началоѕло́бнаго оу҆би́въ, нра́въ  сребролю́бный попра́въ, ми́лꙋѧ тре́бꙋющаго, ст҃и́телю, ѕмі́ѧ  преложи́лъ є҆сѝ въ златꙋ́ю оу҆́тварь свѧще́нными твои́ми  моли́твами, ѻ҆́ч҃е преподо́бне. (с. 204) 
Возше́лъ є҆сѝ на го́рꙋ безстра́стїѧ, вше́лъ є҆сѝ  во хра́мъ бг҃овидѣ́нїѧ, въ скрижа́ли же се́рдца твоегѡ̀  прїѧ́лъ є҆сѝ зако́нъ спаси́тельный, ꙗ҆́кѡ свѧще́ннѣйшїи  и҆ оу҆го́дникъ при́сный влⷣки твоегѡ̀. 
Бг҃оро́диченъ: 
Оу҆врачѝ стрꙋ́пы дꙋшѝ моеѧ̀, оу҆́мъ мо́й  ѡ҆мраче́нный нерадѣ́нїемъ, бг҃оневѣ́сто, ѡ҆зарѝ, да пою̀:  нѣ́сть непоро́чны па́че тебє̀, непоро́чнаѧ, и҆ нѣ́сть  чи́сты па́че тебє̀, влⷣчце. 
Сѣда́ленъ, гла́съ и҃. Подо́бенъ: Премꙋ́дрости: 
Ѿ па́ствы ѻ҆ве́цъ предста́тельствовати хрⷭ҇то́вѣ  цр҃кви врꙋчи́всѧ, па́стырь бг҃опроизведе́нъ ты̀,  спѷрїдѡ́не, возсїѧ́лъ є҆сѝ: ѕлосла́вїѧ во́лки ѿгна́лъ  є҆сѝ словєсы̀ твои́ми, на благоче́стїѧ па́жити сїю̀  воспита́въ. тѣ́мже посредѣ̀ бг҃оно́сныхъ ѻ҆ц҃є́въ вѣ́рꙋ  оу҆тверди́лъ є҆сѝ мꙋ́дростїю дх҃а, і҆ера́рше бл҃же́нне,  молѝ хрⷭ҇та̀ бг҃а, прегрѣше́нїй ѡ҆ставле́нїе дарова́ти,  пра́зднꙋющымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ. Подо́бенъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ: прїѧ́телище ꙗ҆́кѡ сꙋ́щи  оу҆тѣ́шителѧ, всепѣ́таѧ, беззако́нїѧ мѧ̀ сꙋ́ща скве́рное  ѻ҆би́телище, и҆ де́мѡнѡвъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ,  нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, (с. 205) оу҆тро́ба же моѧ̀ гори́тъ, зрѧ́щи  твоѐ распѧ́тїе, є҆́же терпи́ши за милосе́рдїе ми́лости.  долготерпѣли́ве, гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Оу҆́гльми честна́гѡ разже́гсѧ дх҃а, страсте́й  оу҆добопопалѧ́емꙋю ве́щь, всебл҃же́нне, поже́глъ є҆сѝ:  мі́ръ же ѻ҆гнесїѧ́ньми добродѣ́телей твои́хъ, спѷрїдѡ́не,  просвѣти́лъ є҆сѝ. 
Оу҆мертви́въ твоѧ̑ плотска̑ѧ движє́нїѧ,  бг҃одохнове́нне, мє́ртвыѧ возста́вилъ є҆сѝ животво́рнымъ  твои́мъ приглаго́ланїемъ. тѣ́мже молю̀ тѧ̀:  оу҆мерщвле́ннꙋю дꙋ́шꙋ мою̀, ѻ҆́ч҃е, ѡ҆живѝ. 
Повинꙋ́ющисѧ ме́ртваѧ тебѣ̀ гла́съ, ѻ҆́ч҃е, дадѐ,  и҆ рѣ̑чнаѧ стремлє́нїѧ твои́ми оу҆держа́шасѧ повелѣ̑нїи:  ꙗ҆ви́лсѧ є҆си́ бо, бл҃же́нне, чꙋдодѣ́латель, бжⷭ҇твеннꙋю  бл҃года́ть прїе́мь. 
Бг҃оро́диченъ: 
Прⷪ҇ро́цы твоегѡ̀ та́инства глꙋбинꙋ̀ провозвѣсти́ша  недомы́сленнꙋю: є҆ди́на бо родила̀ є҆сѝ, чⷭ҇таѧ,  недоразꙋмѣва́емаго, воплоще́нна за милосе́рдїе  неисповѣди́мое. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Рѣка̀ сꙋ́щихъ въ тебѣ̀ дарова́нїй всѧ́кое  напоѧ́етъ, прпⷣбне, се́рдце, всѣ̑мъ да́рꙋетъ бога́тнѡ  здра́вїе: всѧ̑ бг҃а къ сла́вѣ возставлѧ́етъ тебѐ  просла́вльшаго, и҆ чꙋдодѣ́йствы всѧ́кими почествова́вшаго.  (с. 206) 
Тѧ̀ ца́рь земны́й, бл҃же́нне, цр҃ѧ̀ нбⷭ҇нагѡ ꙗ҆́вѣ  позна̀ и҆́скреннѧго раба̀, и҆ дарова́нїй бжⷭ҇твенныхъ  и҆спо́лненнаго, внегда̀ прїитѝ тебѣ̀ къ немꙋ̀, вели́каго  врача̀ къ бг҃ꙋ возвѣща́ѧ. 
А҆враа́мовꙋ страннолю́бномꙋ нра́вꙋ ты̀  оу҆подо́бивсѧ, всѣ̑мъ до́ма твоегѡ̀ вхо́ды ѿве́рзлъ  є҆сѝ, и҆ всѣ̑мъ всѧ́къ бы́лъ є҆сѝ, и҆ промышлѧ́ѧ  сꙋ́щими во ѡ҆бстоѧ́нїи, спѷрїдѡ́не блаже́нне. 
Бг҃оро́диченъ: 
Но́ва на́мъ породила̀ є҆сѝ млⷣнца, пре́жде  вѣкѡ́въ, ѻ҆трокови́це, рожде́нна ѿ ѻ҆ц҃а̀ безнача́льна.  є҆го́же оу҆молѝ ꙗ҆́кѡ сн҃а и҆ бг҃а твоего̀, оу҆ще́дрити  бцⷣꙋ тѧ̀, пречⷭ҇таѧ, дꙋше́ю чи́стою возвѣща́ющыѧ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Зла́то ꙗ҆́кѡ ка́лъ тебѣ̀ вмѣни́сѧ, па́че зла́та  безстра́стїемъ сїѧ́ющꙋ, и҆ ѡ҆богати́вшꙋсѧ, прпⷣбне,  дарова̑нїи всезлаты́ми дх҃а. 
Чи́стѡ слꙋжѧ̀ влⷣцѣ твоемꙋ̀, мно́жество и҆мѣ́лъ  є҆сѝ, прпⷣбне, послꙋ́шающее тебѐ а҆́гг҃льскихъ си́лъ,  неви́димыми гла́сы, свѧще́ннѣйше. 
Пресла́вное, всемꙋ́дре, житїѐ твоѐ мі́рꙋ тѧ̀  пресла́вна, ѻ҆́ч҃е, содѣ́ла. тѣ́мже бжⷭ҇твеннꙋю па́мѧть  твою̀, ра́дꙋющесѧ соверша́емъ пою́щїи тѧ̀. 
Бг҃оро́диченъ: 
Нб҃съ ши́рши чре́во твоѐ бы́сть неискꙋсомꙋ́жнаѧ,  бг҃а вмѣсти́вшее, нигдѣ́же вмѣсти́маго, всест҃а́ѧ дв҃о  бг҃оневѣ́сто. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Любо́вїю хрⷭ҇то́вою оу҆ѧзви́всѧ свѧще́ннѣйшїй,  оу҆́мъ впери́въ заре́ю дх҃а, дѣ́тельными видѣ́нїемъ  твои́мъ дѣѧ́нїе ѡ҆брѣ́лъ є҆сѝ, бг҃опрїѧ́тне,  же́ртвенникъ бжⷭ҇твенный бы́въ, просѧ̀ всѣ̑мъ бжⷭ҇твеннагѡ  сїѧ́нїѧ. (с. 207) 
І҆́косъ: 
И҆зъ чре́ва ѡ҆свѧще́ннаго і҆ера́рха гдⷭ҇нѧ  восхва́лимъ ны́нѣ спѷрїдѡ́на, бл҃года́ти скрижа̑ли  прїе́мшаго бжⷭ҇твенныѧ сла́вы, и҆ въ чꙋдесѣ́хъ пресла́внаго  все́й тва́ри, и҆ ꙗ҆́кѡ те́пла и҆ самови́дца бжⷭ҇твеннагѡ  ѡ҆сїѧ́нїѧ, ꙗ҆́кѡ ни́щихъ предста́телѧ, и҆ согрѣша́ющихъ  дꙋшево́дца: то́й бо бж҃е́ственна прⷭ҇то́лꙋ хрⷭ҇то́вꙋ же́ртва  бы́сть, просѧ̀ всѣ̑мъ бж҃е́ственнагѡ сїѧ́нїѧ. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Мѡѷсе́ево неѕло́бїе, дв҃довꙋ кро́тость, і҆́ѡва  а҆ѵсі́тїдскагѡ непоро́чное стѧжа́въ, дх҃а бы́лъ є҆сѝ  жили́ще, поѧ̀ свѧще́ннѣйше: сы́й бл҃гослове́нъ и҆  препросла́вленъ. 
Прошє́нїѧ на главꙋ̀ твою̀ во вре́мѧ жа́твы нб҃са̀  и҆ска́паша, бꙋ́дꙋщее прозна́меноваша: бг҃ъ бо, ꙗ҆́коже  речѐ, бжⷭ҇твеннꙋю па́мѧть твою̀, прпⷣбне, просла́ви,  вѣ̑рныѧ ѡ҆свѧща́ѧ хода́тайствомъ твои́мъ. 
Въ собо́рѣ ѻ҆тцє́въ тѧ̀ бг҃ъ прославлѧ́етъ, на  сꙋдѣ̀ словеса̀ твоѧ̑ сохра́нша, бл҃же́нне: ꙗ҆̀же вѣ́рою  прине́слъ є҆сѝ, безслове́снѣйшаго а҆́рїа ѡ҆бꙋѧ̑ющаѧ  ꙗ҆́вѣ, и҆ оу҆празднѧ́ющаѧ сегѡ̀ противле́нїе. 
Бг҃оро́диченъ: 
Гро́здъ возрасти́ла є҆сѝ неизрече́ннымъ сло́вомъ,  ꙗ҆́кѡ лоза̀, дв҃о, є҆ди́наго невоздѣ́ланнаго, вїно̀  и҆сточа́юща, всѧ̑ веселѧ́щее, всѧ̑ ѡ҆свѧща́юща земны̑ѧ, и҆  всѧ́ко пїѧ́нство лю́тыхъ ѿе́млюща. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства  раздѣлѧ́ше бж҃їимъ велѣ́нїемъ, халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Пе́щь страсте́й бжⷭ҇твенными ѡ҆дожде́ньми  бжⷭ҇твеннагѡ (с. 208) дх҃а погаси́лъ є҆сѝ, и҆ ро́сꙋ  и҆сточи́лъ є҆сѝ недꙋ́гѡвъ, ѻ҆́ч҃е, зно́й ѿе́млющꙋю,  вѣ́рнѡ къ тебѣ̀ приходѧ́щихъ всегда̀, бл҃же́нне  спѷрїдѡ́не пребога́те. 
Безѕло́бивъ, пра́въ, кро́токъ же и҆ ми́лостивъ, и҆  неѕлопа́мѧтливъ бы́лъ є҆сѝ, любо́венъ, страннолю́бецъ,  і҆ера́рхъ свѧще́ннѣйшїй, мꙋ́дростїю оу҆кра́шенъ, прпⷣбне,  правосла́вїѧ. тѣ́мже тѧ̀ вѣ́рою почита́емъ. 
Дре́вле тебѣ̀ гла́съ, ꙗ҆́кѡ жива̀, оу҆ме́ршаѧ,  вопро́шшꙋ тѝ, ѻ҆́ч҃е, дадѐ. ѽ чꙋдесѐ и҆зрѧ́дна! ѽ  пресла́внагѡ та́инства! ѽ бл҃года́ти, ю҆́же полꙋчи́лъ  є҆сѝ, житїе́мъ оу҆краша́емь а҆́гг҃льскимъ, досточꙋ́дне! 
Бг҃оро́диченъ: 
Стра̑сти моегѡ̀ се́рдца и҆сцѣлѝ ми́лостїю твое́ю,  всепѣ́таѧ, оу҆́мъ моѝ оу҆мирѝ, и҆ дꙋ́шꙋ мою̀  просвѣтѝ: и҆ ходи́ти мѧ̀ возблагопꙋ́тстви на стєзѝ  спаси́тєльныѧ, ꙗ҆́кѡ да при́снѡ пою́ тѧ, всепѣ́таѧ. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Безнача́льна роди́телѧ сн҃а ꙗ҆́снѡ проповѣ́далъ  є҆сѝ, є҆диносꙋ́щна ѻ҆ц҃ꙋ̀ и҆ соприсносꙋ́щна, посредѣ̀  бг҃оно́сныхъ ѻ҆ц҃є́въ возвели́чивсѧ, и҆ беззако́ннꙋющихъ  загради́лъ є҆сѝ оу҆ста̀, ст҃и́телю всебл҃же́нне. 
Многосвѣ́тлое со́лнце, ѻ҆тцє́въ оу҆краше́нїе,  і҆ере́євъ сла́ва, а҆́гг҃лѡвъ совсе́льниче, твою̀  свѣтоно́снꙋю па́мѧть ра́достнѡ ны́нѣ соверша́ющыѧ, свѣ́та  сподо́би невече́рнѧгѡ моли́твами твои́ми. 
Бжⷭ҇твєннаѧ селє́нїѧ, гра́дъ нбⷭ҇ный,  пра́зднꙋющихъ кра́сный ли́къ, ѡ҆свѧще́ннꙋю дꙋ́шꙋ твою̀, и҆  добродѣ́тельми оу҆кра́шеннꙋю, всеблаже́нне, прїѧ́тъ во  гла́сѣ ра́дованїѧ. (с. 209) 
Бг҃оро́диченъ: 
Ве́лїе та́инство па́че оу҆ма̀ ржⷭ҇тва̀ твоегѡ̀,  оу҆дивлѧ́етъ а҆́гг҃лы, бг҃ора́дованнаѧ, наслажда́етъ  прпⷣбныхъ собо́ръ, свѧщє́нныѧ же весели́тъ ѻ҆тцы̀,  бжⷭ҇твеннѡ пою́щыѧ тѧ̀, наде́ждꙋ дꙋ́шъ на́шихъ. 
Свѣти́ленъ ѻ҆ктѡ́иха. Сла́ва, ст҃а́гѡ. Подо́бенъ:  Не́бо ѕвѣзда́ми: 
Тѧ̀ ѿ безслове́сныѧ па́ствы преведѐ въ слове́снꙋю  дх҃ъ, бг҃оно́се, ꙗ҆́коже мѡѷсе́а и҆ дв҃да, и҆́хже  оу҆подо́билсѧ є҆сѝ нра́вꙋ, спѷрїдѡ́не, свѣ́те  вселе́нныѧ. 
Бг҃оро́диченъ: 
Сꙋ́щихъ ѿ бг҃а мі́рꙋ пода́нныхъ благи́хъ ты̀ вина̀  была̀ є҆сѝ, бцⷣе: но и҆ ны́нѣ оу҆ми́лостиви ѡ҆  ѻ҆́бщемъ спасе́нїи благопремѣ́ннаго бг҃а. 
На стїхо́внѣ ѻ҆ктѡ́иха. Сла́ва, ст҃а́гѡ, гла́съ  д҃: 
Прпⷣбне ѻ҆́ч҃е, ст҃и́телю прехва́льне,  а҆пⷭ҇льскагѡ оу҆че́нїѧ бы́въ и҆спо́лненъ, и҆ бжⷭ҇твеннагѡ  дх҃а жили́ще добродѣ́тельнагѡ ра́ди жи́тельства показа́всѧ,  цр҃кѡ́вныѧ во́лки оу҆че́ньми ѿгна́лъ є҆сѝ, и҆  правосла́вныхъ вѣ́рꙋ оу҆ѧсни́лъ є҆сѝ, сто́лпъ ꙗ҆ви́лсѧ  є҆сѝ благоче́стїѧ и҆ побо́рникъ. тѣ́мже и҆ чꙋдодѣ́йствꙋѧ  въ концѣ́хъ, ѕмїю̀ въ зла́то преложи́лъ є҆сѝ, и҆ ме́ртвꙋю  къ вопроше́нїю воздви́глъ є҆сѝ, но, ѽ ѻ҆тцє́въ  досточꙋ́дне, и҆ оу҆чи́телей собесѣ́дниче! сп҃сꙋ моли́сѧ  спастѝ дꙋ́шы на́шѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Ꙗ҆́кѡ до́блѧ: 
Оу҆мерщвлѧ́ема ви́дѧщи хрⷭ҇та̀, ꙳ пречⷭ҇таѧ влⷣчца  ꙳, оу҆мерщвлѧ́юща льсти́ваго ꙳, восклица́ше го́рцѣ  взыва́ющи, ꙳ и҆́же и҆зъ оу҆тро́бы тоѧ̀ произше́дшꙋ, ꙳ и҆  долготерпѣ́нїю є҆гѡ̀ чꙋдѧ́щисѧ, взыва́ше ꙳: ча́до моѐ  любе́знѣйшее ꙳, не забꙋ́ди рабы̀ твоеѧ̀ ꙳, не закоснѝ,  чл҃вѣколю́бче, моѐ оу҆тѣше́нїе. 
На лїтꙋргі́и, Бл҃жє́нна, ѻ҆ктѡ́иха, и҆ ст҃а́гѡ  пѣ́снь г҃. (с. 210) Прокі́менъ, гла́съ а҃: Оу҆ста̀  моѧ̑ возглаго́лютъ премꙋ́дрость, и҆ поꙋче́нїе се́рдца моегѡ̀  ра́зꙋмъ. Сті́хъ: Оу҆слы́шите сїѧ̑ всѝ ꙗ҆зы́цы:  А҆пⷭ҇лъ ко є҆вре́ємъ, зача́ло тл҃є. А҆ллилꙋ́їа, гла́съ  в҃: Оу҆ста̀ пра́веднагѡ поꙋча́тсѧ премꙋ́дрости: Сті́хъ:  Зако́нъ бг҃а є҆гѡ̀: Є҆ѵⷢ҇лїе лꙋкѝ, зача́ло к҃д.  Прича́стенъ: Въ па́мѧть вѣ́чнꙋю: 


(с. 210) 
Мѣ́сѧца тогѡ́же въ г҃і-й де́нь. 
Ст҃ы́хъ мч҃никъ, є҆ѵстра́тїа, а҆ѵѯе́нтїа,  є҆ѵге́нїа, марда́рїа и҆ ѻ҆ре́ста: 
И҆ ст҃ы́ѧ мꙋ́ченицы лꙋкі́и дѣ́вы. 
[Зрѝ] Вѣ́домо да є҆́сть, ꙗ҆́кѡ а҆́ще слꙋчи́тсѧ  па́мѧть ст҃ы́хъ си́хъ въ недѣ́лю пра̑ѻц҃ъ, вкꙋ́пѣ  возслѣ́дованїе и҆ мꙋ́ченикѡвъ пое́тсѧ. 
Ве́черъ, Блаже́нъ мꙋ́жъ: На Гдⷭ҇и, воззва́хъ,  стїхи̑ры на ѕ҃, гла́съ д҃: Подо́бенъ: Да́лъ є҆сѝ  зна́менїе: 
Сїѧ́етъ па́мѧть ꙳ страстоте́рпца твоегѡ̀, гдⷭ҇и,  є҆ѵстра́тїа, ꙳ ꙗ҆́кѡ со́лнце свѣ́тлостїю, ꙳ скры́вшагѡ  непобѣди́мыми словесы̀ многобо́жїе, ꙳ ꙗ҆́коже несвѣ́тлꙋ  сѣ́нь оу҆пражнѧ́емꙋ ѿ вѣ́ры, ꙳ и҆ четы́ри  сострада́льцы, ꙳ и҆ соѻ́бщники сотво́ршагѡ. ꙳ и҆́хже ра́ди  на́мъ да́рꙋй ѡ҆чище́нїе, ꙳ ꙗ҆́кѡ чл҃вѣколю́бецъ. 
Ка́менїе позна́ти ꙳ твоѐ влады́чество, ꙳  є҆ѵстра́тїй слове́сное оу҆стро́и, ꙳ ѡ҆щꙋти́ти си́лꙋ въ  пло́ти свое́й твою̀ понꙋ́дивша, ꙳ ꙗ҆́же ѿ мꙋ́къ  стра́шныхъ ѿложи́ти внеза́пнѡ ра̑ны, ꙳ и҆ лжꙋ̀  погꙋблѧ́юща, ꙳ бг҃осло́вити тѧ̀ оу҆сты̀, ꙳ і҆и҃се  всеси́льне, ꙳ сп҃се дꙋ́шъ на́шихъ. 
Словесы̀ и҆ страда̑нїи, ꙳ и҆ многоѻбра́зными  лише́ньми жи́зни, ꙳ показа́ша любо́вь ст҃і́и ꙳ къ тебѣ̀  соверше́нꙋ (с. 211) непоколеби́мꙋ, ꙳ со є҆ѵстра́тїемъ  мꙋ́дрымъ, и҆ а҆ѵѯе́нтїемъ подвиза́вшїисѧ, ꙳ ѻ҆ре́стъ и҆  марда́рїй ꙳ со є҆ѵге́нїемъ сла́внїи: ꙳ тѣ́хъ моли́твами,  гдⷭ҇и, спасѝ дꙋ́ши на́шѧ. 
И҆́ны стїхи̑ры, гла́съ то́йже. Подо́бенъ: Ꙗ҆́кѡ  до́блѧ: 
Ꙗ҆́кѡ до́брѣ во́инствовавъ, цр҃ю̀ си́лъ, ꙳ тебѐ  сама́го, є҆ѵстра́тїе ꙳ пре́далъ є҆сѝ во́льнѡ на мꙋче́нїе  ꙳ и҆ нꙋ́жднꙋю сме́рть, ꙳ приводѧ̀ съ собо́ю ли́къ  мꙋ́ченикѡвъ, блаже́нне. ꙳ съ ни́миже пострада́лъ є҆сѝ, ꙳  и҆ побѣ́ды прїѧ́лъ є҆сѝ вѣнцы̀: съ тѣ́ми моли́сѧ ꙳ ѡ҆  на́съ, всесла́вне. 
Бг҃омꙋ́дрый є҆ѵстра́тїй, ꙳ до́блїй а҆ѵѯе́нтїй, ꙳  сла́вный є҆ѵге́нїй и҆ марда́рїй, ꙳ со ѻ҆ре́стомъ  до́бльствоваша, врагѝ побѣди́вше, ꙳ и҆ возсїѧ́вше ꙗ҆́вѣ,  ꙗ҆́кѡ ѕвѣ́зды многосвѣ̑тлы, ꙳ оу҆ѧсни́ша вѣ́рныхъ  сердца̀, ꙳ и҆ пре́лести ѿгна́ша тмꙋ̀, ꙳ свѣтозаре́нїемъ  дх҃а. 
Неѡсла́бнѡ бїе́мь, и҆ ѻ҆гне́мъ и҆знꙋрѧ́емь, и҆ въ  сапогѝ желѣ́зны, всемꙋ́дре, пригвожда́емь, и҆ въ пꙋте́хъ  гони́мь, ꙳ въ темни́цѣ заключа́емь, и҆ ꙗ҆́кѡ же́ртва  чиста̀ въ пещѝ пеко́мь, прине́слсѧ є҆сѝ, тебє̀ ра́ди  поже́ршемꙋсѧ, ꙳ ꙗ҆́кѡ благово́нно сожже́нїе на вы́шнюю  трапе́зꙋ, ꙳ мч҃ниче є҆ѵстра́тїе. 
Сла́ва, гла́съ ѕ҃: 
Прїиди́те, мч҃николю́бцы, хрⷭ҇то́выхъ страда́льцєвъ  въ пѣ́снехъ почти́мъ, є҆ѵстра́тїа непобѣди́маго  мꙋ́ченика, а҆ѵѯе́нтїа, и҆ є҆ѵге́нїа, и҆ марда́рїа, и҆  ѻ҆ре́ста, пѧтоза́рный мꙋ́ченикѡвъ ли́къ, и҆̀же до́брѣ  подвиза́вшесѧ на неви́димаго врага̀, и҆ вѣнцы̑ побѣ́дными  оу҆вѧзе́ни, мо́лѧтсѧ хрⷭ҇тꙋ̀ ѡ҆ и҆̀же вѣ́рою и҆ любо́вїю  соверша́ющихъ па́мѧть и҆́хъ. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
Прокі́менъ днѐ, и҆ чтє́нїѧ г҃. Прⷪ҇ро́чества  и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ ꙗ҆зы́цы  собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ: кто̀  возвѣсти́тъ сїѧ̑ въ (с. 212) ни́хъ; и҆лѝ ꙗ҆̀же ѿ  нача́ла, кто̀ слы̑шана сотвори́тъ ва́мъ; да приведꙋ́тъ  свидѣ́тели своѧ̑ и҆ ѡ҆правдѧ́тсѧ, и҆ да оу҆слы́шатъ, и҆ да  рекꙋ́тъ и҆́стинꙋ. Бꙋ́дите мѝ свидѣ́тели, и҆ а҆́зъ  свидѣ́тель, глаго́летъ гдⷭ҇ь бг҃ъ, и҆ ѻ҆́трокъ, є҆го́же  и҆збра́хъ, да позна́ете, и҆ вѣ́рꙋете мѝ, и҆ разꙋмѣ́ете,  ꙗ҆́кѡ а҆́зъ є҆́смь: пре́жде менє̀ не бы́сть и҆́нъ бо́гъ,  и҆ по мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть  ра́звѣ менє̀ спаса́ѧй. А҆́зъ возвѣсти́хъ и҆ спасо́хъ,  оу҆ничижи́хъ, и҆ не бѣ̀ въ ва́съ чꙋ́ждїй. Вы̀ мнѣ̀  свидѣ́тели, и҆ а҆́зъ гдⷭ҇ь бг҃ъ. И҆ є҆щѐ ѿ нача́ла  а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй:  сотворю̀, и҆ кто̀ ѿврати́тъ то̀; Си́це гл҃го́летъ гдⷭ҇ь  бг҃ъ, и҆збавлѧ́ѧй ва́съ ст҃ы́й і҆и҃левъ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ, и҆ є҆́же ѡ҆ на́съ ше́ствїе сокрꙋше́нїе: ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. И҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ: сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ (с. 213) црⷭ҇твїе благолѣ́пїѧ, и҆ вѣне́цъ  добро́ты ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆  мы́шцею защити́тъ и҆̀хъ. Прїи́метъ всеѻрꙋ́жїе рве́нїе  своѐ, и҆ воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ  въ бронѧ̀ пра́вды, и҆ возложи́тъ шле́мъ, сꙋ́дъ  нелицемѣ́ренъ. Прїи́метъ щи́тъ непобѣди́мый преподо́бїе:  поѡстри́тъ же напра́сный гнѣ́въ во ѻ҆рꙋ́жїе: спобо́ретъ же  съ ни́мъ мі́ръ на безꙋ̑мныѧ. По́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ. И҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды, вознегодꙋ́етъ на ни́хъ вода̀  морска́ѧ: рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ. И҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. Слы́шите  оу҆̀бо, ца́рїе, и҆ разꙋмѣ́йте: навы́кните сꙋдїи̑ концє́въ  землѝ. Внꙋши́те держа́щїи мно́жєства и҆ гордѧ́щїисѧ ѡ҆  наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ гдⷭ҇а держа́ва  ва́мъ, и҆ си́ла ѿ вы́шнѧгѡ. 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Сто́лпъ свѣтлоѧвле́нъ, страда́льче, и҆́же мꙋ́дрости  и҆спꙋща́ѧ свѣ́тлость, воздви́глсѧ є҆сѝ на высотꙋ̀  терпѣ́нїѧ, мꙋ́дре, и҆ къ свѣ́тꙋ напра́вилсѧ є҆сѝ  ра́зꙋма, на́съ бжⷭ҇твенными твои́ми свѣ́тлыми,  є҆ѵстра́тїе, мꙋ́дрыми словесы̀ ѡ҆зарѧ́ѧ, сла́вне, твое́ю  любо́вїю ѡ҆крилѧ́емыхъ, блаже́нне. тѣ́мже и҆ похвала́ми  твою̀ па́мѧть чтꙋ́ще, мꙋ́чениче, ѿ любвѐ, бжⷭ҇твеннагѡ  чл҃вѣколю́бїѧ про́симъ оу҆лꙋчи́ти твои́ми моли́твами, и҆  мі́рꙋ дарова́ти ве́лїю ми́лость. 
Сті́хъ: Воззва́ша пра́веднїи, и҆ гдⷭ҇ь оу҆слы́ша  и҆̀хъ. 
Добро́тою и҆ сла́достїю и҆́стинною напо́лнена ча́ша  мꙋ́дрости твоеѧ̀, вїно̀ благоче́стїѧ въ сладча́йшихъ,  мꙋ́дре, и҆ ѻ҆би́льныхъ словесѣ́хъ и҆злїѧ́лъ є҆сѝ:  и҆́миже наслажда́еми, (с. 214) и҆́стиннѡ въ немꙋ́тное и҆  сла́дкое та́инственнѡ возво́димсѧ зна́нїе бжⷭ҇твенное  влⷣки, є҆ѵстра́тїе. тѣ́мже и҆ похвала́ми твоѧ̑ страда̑нїѧ  чтꙋ́ще вѣ́рою и҆ любо́вїю, бжⷭ҇твеннагѡ чл҃вѣколю́бїѧ  про́симъ оу҆лꙋчи́ти твои́ми моли́твами, и҆ мі́рꙋ дарова́ти  ве́лїю ми́лость. 
Сті́хъ: Мнѡ́ги скѡ́рби пра́вєднымъ, и҆ ѡ҆ всѣ́хъ  и҆́хъ и҆зба́витъ ѧ҆̀ гдⷭ҇ь. 
По́лкъ мꙋ́ченическїй свѣтоза́рный, побѣдоно́сный,  свѣ́тлый, и҆ пѧточи́сленный, да почти́тсѧ похвала́ми,  притѧжа́въ свѣ́тлаго верхо́вника и҆́стиннѡ є҆ѵстра́тїа,  те́плѣ и҆з̾ѡбличи́вша є҆́ллинскїѧ жє́ртвы, хрⷭ҇тїа́нѡмъ  же бг҃овѣща̑ннаѧ оу҆чє́нїѧ оу҆тверди́вша слове́сными  велѣ́ньми. сего̀ оу҆̀бо восхва́лимъ налїѧ́вшаго мꙋ́дрости  ча́шꙋ, и҆ дꙋхо́внѡ на́съ веселѧ́ща, хрⷭ҇та̀ молѧ́ща,  подаю́щаго мі́рꙋ ве́лїю ми́лость. 
Сла́ва, гла́съ то́йже: 
Мꙋ́чащихъ свирѣ́пства не оу҆боѧ́вшесѧ, па́че  хрⷭ҇то́вꙋ вѣ́рꙋ ꙗ҆́снѣ проповѣ́давше, строга̑нїѧ мнѡ́гаѧ  и҆ мꙋ̑ки претерпѣ́сте, є҆ѵстра́тїе и҆ а҆ѵѯе́нтїе,  є҆ѵге́нїе и҆ ѻ҆ре́сте, и҆ сла́вный марда́рїе. тѣ́мже  моли́тесѧ цр҃ю̀ и҆ бг҃ꙋ ѡ҆ на́съ, вѣ́рою соверша́ющихъ  па́мѧть ва́шꙋ. 
И҆ ны́нѣ, бг҃оро́диченъ: 
Блажи́мъ тѧ̀, бцⷣе дв҃о, и҆ сла́вимъ тѧ̀, вѣ́рнїи,  по до́лгꙋ, гра́дъ непоколеби́мый, стѣ́нꙋ неѡбори́мꙋю,  тве́рдꙋю предста́тельницꙋ и҆ прибѣ́жище дꙋ́шъ на́шихъ. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти: тѣ́хъ моли́твами спасѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: (с. 215) 
На оу҆́трени, по а҃-й стїхоло́гїи, сѣда́ленъ, гла́съ  д҃. 
Подо́бенъ: Ско́рѡ предварѝ: 
Мꙋ́жествомъ вѣ́ры въ брѡнѧ̀ ѡ҆бле́ксѧ, мꙋ́дростїю  бжⷭ҇твенною воѡрꙋжи́всѧ благоче́стнѡ, є҆ѵстра́тїе сла́вне,  всѧ̑ дїа́вѡли побѣди́лъ є҆сѝ полкѝ, и҆ ѡ҆бличи́лъ є҆сѝ  безбо́жныхъ немощнꙋ́ю де́рзость, ꙗ҆́кѡ и҆мѣ́ѧ дерзнове́нїе  къ бг҃ꙋ, молѝ спасти́сѧ на́мъ. 
Два́жды. 
Сла́ва, и҆ ны́нѣ, бг҃оро́диченъ: 
Мно́гими согрѣше́ньми а҆́зъ блꙋ́дный оу҆́мъ  ѡ҆мрачи́въ, вопїю̀ тве́рдомꙋ твоемꙋ̀ застꙋпле́нїю:  просвѣтѝ, бцⷣе, дꙋшѝ моеѧ̀ ѕѣ̑ницы, возсїѧ́й мѝ  покаѧ́нїѧ свѣ́тлꙋю зарю̀, и҆ ѡ҆блецы́ мѧ во ѻ҆рꙋ́жїе  свѣ́та, бг҃ороди́тельнице чⷭ҇таѧ. 
По в҃-й стїхоло́гїи сѣда́ленъ, гла́съ д҃: 
Ѻ҆рꙋ́жїемъ слове́съ твои́хъ мꙋчи́телѧ оу҆ѧзви́лъ  є҆сѝ, воево́да бы́въ хрⷭ҇тоно́сныхъ люде́й, є҆ѵстра́тїе  бг҃омꙋ́дре: ѡ҆блиста́лъ є҆сѝ зарѧ́ми чꙋде́съ мі́рꙋ,  вѣне́цъ же и҆сплете́сѧ твое́й главѣ̀ свы́ше. тѣ́мже и҆ въ  па́мѧти твое́й хрⷭ҇та̀ прославлѧ́емъ. 
Два́жды. 
Сла́ва, и҆ ны́нѣ, бг҃оро́диченъ: 
Пое́мъ тѧ̀, бг҃оневѣ́сто, мт҃и хрⷭ҇та̀ бг҃а,  сла́вѧще ржⷭ҇тво̀ твоѐ непостижи́мое, и҆́мже и҆зба́вихомсѧ  ѿ ле́сти дїа́воли, и҆ всѧ́кихъ бѣ́дъ, бцⷣе влⷣчце, и҆  вѣ́рнѡ вопїе́мъ: поми́лꙋй ста́до твоѐ, є҆ди́на  всепѣ́таѧ. 
По полѷеле́и, сѣда́ленъ, гла́съ и҃. Подо́бенъ:  Премꙋ́дрости: 
Трⷪ҇ческою вѣ́рою оу҆тве́рждсѧ, и҆́стины пра́щею  воѡрꙋ́жсѧ, ле́сти низложи́лъ є҆сѝ и҆ноплеме́ннꙋю  де́рзость, и҆ вра́жїй восхи́тилъ є҆сѝ слове́съ ме́чь,  тѣ́мъ ссѣ́клъ є҆сѝ лжи́вое противле́нїе. сегѡ̀ ра́ди  побѣ́дами ѡ҆бличи́въ ле́сть, тѣ́ломъ оу҆́мерлъ є҆сѝ, и҆  дꙋ́хомъ ѡ҆жи́лъ є҆сѝ, страстоте́рпче є҆ѵстра́тїе: молѝ  хрⷭ҇та̀ бг҃а, грѣхѡ́въ ѡ҆ставле́нїе (с. 216) дарова́ти  пра́зднꙋющымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ, согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Воззва́ша пра́веднїи, и҆ гдⷭ҇ь оу҆слы́ша  и҆̀хъ. Сті́хъ: Мнѡ́ги скѡ́рби пра́вєднымъ, и҆ ѡ҆  всѣ́хъ и҆́хъ и҆зба́витъ ѧ҆̀ гдⷭ҇ь. Всѧ́кое дыха́нїе:  Є҆ѵⷢ҇лїе матѳе́а, зача́ло л҃ѕ. 
По н҃-мъ ѱалмѣ̀ стїхи́ра, гла́съ а҃. Самогла́сна: 
Пѧточи́сленный ли́къ ст҃ы́хъ восхва́лимъ, лю́дїе,  сп҃са воспѣва́юще хрⷭ҇та̀, є҆ѵстра́тїа терпѣливодꙋ́шнаго  и҆ тве́рдаго страстоте́рпца, съ ни́мъ а҆ѵѯе́нтїа,  є҆ѵге́нїа, марда́рїа и҆ ѻ҆ре́ста: сі́и бо по вѣ́рѣ  пострада́вше, треволнє́нїѧ попра́ша вра̑жїѧ, и҆ сп҃сꙋ  мо́лѧтсѧ, ѡ҆чище́нїе и҆ ѡ҆ставле́нїе грѣхѡ́въ дарова́ти  вѣ́рою соверша́ющымъ па́мѧть и҆́хъ. 
Канѡ́нъ бцⷣы со і҆рмосо́мъ на ѕ҃: и҆ ст҃ы́хъ два̀, на  и҃. 
Канѡ́нъ пе́рвый і҆ѡа́нна мона́ха. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Раздава́ѧй на нб҃сѣ́хъ да́ры, сꙋ́щымъ на землѝ  страда́льцємъ, подвигополо́жникъ сѣди́тъ хрⷭ҇то́съ  десни́цею (с. 217) вседержи́тельною, є҆ѵстра́тїа сꙋ́щымъ  ѻ҆бою́дꙋ, бжⷭ҇твєнныѧ вѣнцы̀ простира́ѧ. 
Ли́къ мч҃ническїй пѧточи́сленъ, прїиди́те ви́димъ,  пресвѣ́тлымъ блиста́ющїйсѧ свѣ́томъ, и҆мѣ́ѧй  чинонача́льника возжелѣ́ннаго є҆ѵстра́тїа, бл҃года́тїю  бж҃е́ственною вѣнча́ема. 
По́ѧсъ земна́гѡ во́инства ѿрѣши́вый, и҆́стинномꙋ  привно́сиши цр҃ю̀, страда́нїѧ зна́менїе ѿ хрⷭ҇та̀,  є҆ѵстра́тїе, чрезъ а҆ѵѯе́нтїа прїе́мъ. 
Бг҃оро́диченъ: 
Село̀ вмѣсти́тельно была̀ є҆сѝ бжⷭ҇твеннагѡ  є҆стества̀, бг҃ороди́тельнице чⷭ҇таѧ. тѣ́мъ тѧ̀ лꙋкі́а  возжела́вши, дѣ́вственнѡ въ слѣ́дъ тебє̀ твоемꙋ̀ сн҃ꙋ  приведе́сѧ. 
Дрꙋгі́й канѡ́нъ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Нбⷭ҇ныхъ крꙋгѡ́въ цр҃ь дарода́тель предсѣди́тъ,  страда́вшымъ на землѝ со є҆ѵстра́тїемъ, хрⷭ҇то́съ  простира́ѧ тѣ̑мъ побѣ́ды вѣнцы̀. 
Пѣснослове́сный ли́къ бг҃овѣнча́нный  страда́льцєвъ пѧточи́сленныхъ восхва́лимъ, вѣ́рнїи,  мꙋ́драго є҆ѵстра́тїа, вѣ́рна и҆мꙋ́ща ѡ҆ хрⷭ҇тѣ̀  бжⷭ҇твеннаго чинонача́льника. 
Во́инства вы́шнѧгѡ жела́ѧ, по́честь, є҆ѵстра́тїе,  ѿда́въ ѻ҆бра́знѡ: бг҃ꙋ приве́дъ, мꙋ́дре, твою̀ жи́знь,  свѧще́ннѡ ѡ҆чище́нъ. 
Бг҃оро́диченъ: 
Добропобѣ́дныхъ мꙋ́чєникъ ли́къ ра́дꙋѧсѧ пое́тъ  тѧ̀, чⷭ҇таѧ, и҆́же побѣ́ды вѣне́цъ прїѧ́тъ: тобо́ю бо  не́бо человѣ́кѡмъ бы́сть вхо́дно, ꙗ҆́кѡ родила̀ є҆сѝ  па́че оу҆ма̀ творца̀ нб҃сѐ. 
Катава́сїа: Хрⷭ҇то́съ ражда́етсѧ: (с. 218) 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Наде́ждею мꙋче́нїй, ꙗ҆́коже невеще́ственнагѡ  сокро́вища, преесте́ственнѡ бы́лъ є҆сѝ и҆спо́лненъ всѧ́кїѧ  ра́дости, всеблаже́нне є҆ѵстра́тїе. 
Мꙋ́дростїю дх҃о́вною, терпѣ́нїемъ же напа́стей,  ѡ҆бличи́лъ є҆сѝ, мч҃ниче хрⷭ҇то́въ а҆ѵѯе́нтїе,  мꙋчи́тельское безбо́жїе. 
Ꙗ҆́коже красота̀ пресвѣ́тлаѧ, цр҃кве вѣ́рныхъ  мч҃ницы, хрⷭ҇то́выми ꙗ҆́звами, ꙗ҆́кѡ цвѣ̑ты, ѡ҆бложе́ни  бы́сте. 
Бг҃оро́диченъ: 
Госпо́дственнѡ и҆ и҆́стиннѡ тѧ̀ бцⷣꙋ вѣ́рнїи  чти́мъ: ты́ бо бг҃а родила̀ є҆сѝ, пло́ть бы́вша,  всенепоро́чнаѧ. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Тве́рдостїю оу҆ма̀ оу҆пова́нїе твоѐ всѐ  возложи́въ, бл҃же́нне, къ вы́шнемꙋ бг҃ꙋ, наде́ждею ра́нъ  оу҆тѣше́нїѧ и҆спо́лненъ ве́сь бы́лъ є҆сѝ. 
Процвѣ́лъ є҆сѝ любо́вїю хрⷭ҇то́вою, бжⷭ҇твенною  мꙋ́дростїю: терпѣ́нїемъ же мꙋ́къ, а҆ѵѯе́нтїе, безꙋ́мїе  ѡ҆блича́еши гони́телей, на́глость и҆ сꙋ́етїе. 
Неꙋкроти́мый, мꙋ́дре, лисі́евъ гнѣ́въ вмѣни́сѧ  тебѣ̀ со́нъ, и҆ ѻ҆́гнь мꙋ́къ си́льныхъ: оу҆тве́рждсѧ бо  ѡ҆ хрⷭ҇тѣ̀ преѡби́дѣлъ є҆сѝ, ꙗ҆́коже и҆но́мꙋ  стра́ждꙋщꙋ. 
Бг҃оро́диченъ: 
Свѧщеннослове́сными тѧ̀ гла̑сы, бг҃ома́ти дв҃о,  всѣ́хъ вино́внꙋю вино́вника по на́мъ бы́ти, бг҃олѣ́пнѡ  воспѣва́юще вѣ́рнїи оу҆блажа́емъ. 
Катава́сїа: Пре́жде вѣ̑къ. (с. 219) 
Конда́къ, гла́съ в҃. Подо́бенъ: Въ моли́твахъ: 
Свѣти́льникъ ꙗ҆ви́лсѧ є҆сѝ свѣтлѣ́йшїй во  тмѣ̀ невѣ́дѣнїѧ сѣдѧ́щымъ, страстоте́рпче: вѣ́рою бо,  ꙗ҆́кѡ копїе́мъ, ѡ҆бложи́всѧ, врагѡ́въ шата́нїѧ не  оу҆боѧ́лсѧ є҆сѝ, є҆ѵстра́тїе, ри́торѡвъ сы́й  благоѧзы́чнѣйшїй. 
Сѣда́ленъ, гла́съ и҃. Подо́бенъ: Премꙋ́дрости: 
Ни ме́чь, ни ѕвѣ́рїе, ни ѻ҆́гнь, нижѐ и҆́но что̀  страша́щихъ чꙋ́вственныхъ, ѿню́дъ оу҆страши́ти твою̀  тве́рдость возмого́ша: вра́жїю бо попра́въ тече́нїемъ си́лꙋ,  ꙗ҆́кѡ безстра́стенъ преминꙋ́лъ є҆сѝ житїѐ и҆  безпло́тенъ. тѣ́мже вѣ̑рнымъ и҆сцѣлє́нїѧ подава́еши,  любо́вїю притека́ющымъ въ па́мѧть твою̀, свѧ́те  страстоте́рпче є҆ѵстра́тїе. молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти пра́зднꙋющымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Є҆гда̀ прїи́детъ сꙋди́ти все́й землѝ всѣ́хъ  влⷣка и҆ творе́цъ, ѻ҆вца́мъ мѧ̀ причтѝ десны́мъ  ѡ҆сꙋжде́ннаго, и҆ кромѣ́шнїѧ тмы̀, и҆ всѧ́кагѡ мꙋче́нїѧ,  твоего̀ непотре́бнаго. раба̀ и҆схитѝ, молю́сѧ: да  благода́рнѡ велича́ю бога́тство твоеѧ̀ бл҃гости, бцⷣе  всенепоро́чнаѧ, и҆ вопїю́ ти ра́дꙋѧсѧ: молѝ хрⷭ҇та̀ бг҃а,  согрѣше́нїй ѡ҆ставле́нїе дарова́ти, тѧ́ бо и҆́мамъ наде́ждꙋ  ра́бъ тво́й. 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ. чл҃вѣколю́бче, крѣ́пость моѧ̀ и҆ хвале́нїе. 
Ѿложи́лъ є҆сѝ съ ꙗ҆́звами пло́ти твоеѧ̀  дꙋше́вныѧ сквє́рны: стрѣ́лы сокрꙋши́лъ є҆сѝ лꙋка́вагѡ  ѕмі́ѧ вѣ́рою, є҆ѵстра́тїе. 
Просла́висѧ твои́ми ра́нами, страстоте́рпче, цр҃ь  сла́вы и҆ (с. 220) неизрече́нныѧ тѧ̀ сла́вы си́лою и҆спо́лни  чꙋде́съ, є҆ѵстра́тїе. 
Ры́барскомꙋ поревнова́въ дерзнове́нїю, мꙋ́ченическою  мре́жею влⷣцѣ приво́диши мꙋ́драго є҆ѵге́нїа, оу҆лови́въ,  є҆ѵстра́тїе. 
Бг҃оро́диченъ: 
Всенепоро́чнаѧ, и҆ є҆ди́на ст҃ѣ́йшаѧ херꙋві́мѡвъ  ꙗ҆́вльшисѧ, дꙋ́шы на́шѧ спасѝ ѿ всѧ́кагѡ ѡ҆бстоѧ́нїѧ,  вѣ́рою пою́щихъ тѧ̀. 
И҆́нъ. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Всеси́льный бжⷭ҇твенное жела́нїе въ дꙋшѝ твое́й  вже́гъ, чꙋдодѣ́йственна показа̀ и҆зрѧ́днѡ, всецѣ́лы  плѡтскі́ѧ ра̑ны твоѧ̑ творѧ̀. 
Мре́жею дꙋхо́вною ры́барей, мꙋ́дре, оу҆лови́въ,  приво́диши цр҃ю̀ мꙋ́драго є҆ѵге́нїа, є҆го́же оу҆лови́въ,  хрⷭ҇тꙋ̀ приве́лъ є҆сѝ, є҆ѵстра́тїе. 
Гвоздьмѝ, всемꙋ́дре, но́зѣ разжига́емь, мꙋче́нїемъ  сапѡ́гъ желѣ́зныхъ, ве́сь себѐ ѡ҆багри́лъ є҆сѝ, цр҃ѧ̀  і҆и҃са подо́бѧсѧ стрⷭ҇ти. 
Бг҃оро́диченъ: 
Неѡб̾е́млемый и҆ неизмѣ́нный, бг҃а ѻ҆ц҃а̀ сло́во,  и҆змѣни́всѧ видѣ́нїемъ, пренепоро́чнаѧ, и҆зъ тебє̀  воплоща́емь, ѡ҆божа́етъ чл҃вѣколю́бнѡ мѧ̀ человѣ́ка. 
Катава́сїа: Же́злъ и҆зъ ко́рене: 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Ты̀, ꙗ҆́коже ѕвѣзда̀ свѣтоно́снаѧ, возсїѧ́лъ  є҆сѝ въ полцѣ̀ мꙋ́чєникъ далечесїѧ́тельнѡ, непобѣди́мый  є҆ѵстра́тїе. 
Ѽ жре́бїѧ блага́гѡ! ѽ ча́сти бг҃ода́нныѧ! ѽ жены̀  добрѣ́йшїѧ! совѣ́томъ побѣди́вшїѧ ле́сть прама́тернюю. 
Ты̀ всѧ̑ кра̑снаѧ вмѣни́лъ є҆сѝ, ꙗ҆́кѡ  оу҆ме́ты, марда́рїе, побѣди́въ є҆стества̀ зако́ны  любо́вїю страда́нїѧ. (с. 221) 
Бг҃оро́диченъ: 
Оу҆́мъ зе́мленъ твоегѡ̀ па́че оу҆ма̀ зача́тїѧ не  мо́жетъ разꙋмѣ́ти, дв҃о мт҃и, ѻ҆трокови́це: бг҃а бо  родила̀ є҆сѝ. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Чꙋ́денъ, ꙗ҆́коже ѕвѣзда̀, бы́въ цр҃кви, и҆здале́ча  посредѣ̀ мꙋ́чєникъ возсїѧ́лъ є҆сѝ, мꙋ́ченическими  ѡ҆сїѧ́ѧ зарѧ́ми, є҆ѵстра́тїе, мі́ръ, па́че со́лнца. 
Зарелꙋ́чными сїѧ̑нїи зарю̀ и҆спꙋща́юща тѧ̀ ви́дѣвъ  бг҃оглаго́ливый марда́рїй, тебѣ̀, ꙗ҆́коже а҆́гнецъ  па́стырю неѕло́бивъ, простото́ю се́рдца послѣ́дова. 
Превознесе́сѧ сро́днагѡ є҆стества̀, мꙋжелю́бнаѧ  жена̀ и҆ разꙋ́мнаѧ и҆ хрⷭ҇толюби́ваѧ, и҆зрѧ́днѡ  предпобѣжда́етъ и҆ соверше́ннѣ, пома́завши мꙋ́жа къ  мꙋче́нїю. 
Бг҃оро́диченъ: 
И҆̀же бцⷣꙋ ѿ дꙋшѝ, и҆ влⷣчцꙋ мі́ра, бл҃га́ѧ,  и҆сповѣ́дающыѧ тѧ̀ спаса́й: тѧ́ бо предста́тельницꙋ  непобѣди́мꙋ стѧжа́хомъ, сꙋ́щꙋю бг҃ороди́тельницꙋ. 
Катава́сїа: Бг҃ъ сы́й ми́ра: 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Хрⷭ҇то́съ мнѣ̀ вмѣ́стѡ всѣ́хъ є҆́сть, марда́рїй  велегла́снѡ вопїѧ́ше, и҆ ѻ҆те́чество и҆ че́сть и҆ и҆́мѧ:  ѿ тебє́ бо семꙋ̀ наꙋчи́хсѧ, є҆ѵстра́тїе. 
Ѧ҆зы́къ ѿрѣ́занъ пѣ́сней непрестае́тъ,  ѿсѣ́чєнныѧ же твоѧ̑ рꙋ́ки къ бг҃ꙋ, є҆ѵге́нїе,  возвыша́хꙋсѧ, спасе́нїѧ просѧ́ще пою́щымъ па́мѧть твою̀. (с.  222) 
Нога́мъ провертѣ̑ннымъ повѣ́шенъ бы́сть  стремгла́въ, разжже́нными же рожны̀ пали́мь по плеще́мъ,  дꙋ́хъ влⷣцѣ пре́далъ є҆сѝ, марда́рїе. 
Бг҃оро́диченъ: 
Крѣ́пость тѧ̀ ѡ҆брѣ́тши, дв҃о, и҆ тве́рдь  страстоте́рпица, ра̑ны до́блественнѣ терпи́тъ, и҆  ра́дꙋющисѧ въ слѣ́дъ тебє̀ всѣ́хъ влⷣчцѣ приво́дитсѧ. 
И҆́нъ. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Са́мъ вмѣ́стѡ всѣ́хъ мнѣ̀ хрⷭ҇то́съ є҆́сть  ѻ҆те́ческихъ, возопи́въ, ѽ марда́рїе! пѧтѣ̀ сокрꙋше́ннѣй  рожны̀ разжже́нными ѻ҆гне́мъ, стрѣла́ми же ра́мена,  ра́дꙋѧсѧ сконча́лсѧ є҆сѝ. 
Ѿрѣ́занъ бы́въ, є҆ѵге́нїе, тво́й ѧ҆зы́къ,  хрⷭ҇та̀ пѣсносло́вити не престае́тъ: рꙋ́ки же ѿсѣ́чены  къ бг҃ꙋ, бл҃же́нне, возвыша́ютсѧ, пою́щымъ тѧ̀ и҆збавле́нїѧ  просѧ́ще. 
Ꙗ҆́кѡ досточꙋ́дна мꙋ́жественнаѧ твоѧ̀ дꙋша̀,  всебл҃горо́дне є҆ѵге́нїе, сокрꙋшє́ннымъ бо нꙋ́ждею твои̑мъ  го́ленемъ, дꙋ́хъ пре́далъ є҆сѝ въ рꙋ́цѣ влⷣки всѣ́хъ  ра́дꙋѧсѧ. 
Бг҃оро́диченъ: 
Пречⷭ҇таѧ влⷣчце, ро́ждшаѧ земны́хъ ко́рмчїю и҆  гдⷭ҇а, страсте́й мои́хъ непостоѧ́нное и҆ лю́тое оу҆тишѝ  смꙋще́нїе, и҆ тишинꙋ̀ пода́ждь се́рдцꙋ моемꙋ̀. 
Катава́сїа: И҆зъ оу҆тро́бы і҆ѡ́нꙋ: 
Конда́къ, гла́съ г҃. Подо́бенъ: Дв҃а дне́сь: 
Виті́йствꙋѧ предъ беззако́ннꙋющими бжⷭ҇твєннаѧ,  бїє́нїѧ претерпѣ́лъ є҆сѝ мꙋ́жественнѣйшимъ се́рдцемъ,  ѡ҆блиста́лъ є҆сѝ бг҃озна́меньми, пречꙋ́дне, оу҆гаси́лъ  є҆сѝ возвы́шенный пре́лести пла́мень: сегѡ̀ ра́ди тѧ̀  чествꙋ́емъ, всеблаже́нне мꙋ́чениче хрⷭ҇то́въ є҆ѵстра́тїе.  (с. 223) 
І҆́косъ: 
Свѧще́нный соверша́етъ цр҃ковь дне́сь пра́здникъ  та́инственнѡ, свѣ́тлѡ проповѣ́дающи твоѧ̑ до́блєсти,  болѣ̑зни и҆ трꙋды̀, ꙗ҆̀же па́че є҆стества̀ бжⷭ҇твєннаѧ  борє́нїѧ, ꙗ҆̀же всю́дꙋ ра̑ны: и҆́миже низложѝ  многоко́зненнаго, сла́ва страда́льцєвъ ве́лїѧ и҆ хвала̀,  мꙋ́жества сто́лпъ, свѣти́льникъ всѣ́хъ тѧ̀ чтꙋ́щихъ  благоче́стнѡ, врачева́нїй сокро́вище, богати́телю ни́щихъ,  первопобѣ́дниче честны́хъ мꙋ́ченикѡвъ, всебл҃же́нне  мꙋ́чениче хрⷭ҇то́въ є҆ѵстра́тїе. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Непрело́жно и҆сповѣ́данїѧ мꙋдрова́нїе и҆мѣ́ѧ, въ  трⷪ҇цѣ чествова́ти є҆ди́наго бг҃а, мꙋ̑ки преѡби́дѣлъ  є҆сѝ, зовѧ́й: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Ꙗ҆́кѡ бл҃же́нъ въ непоро́чномъ пꙋтѝ ходи́лъ  є҆сѝ, колѣ̑ни бл҃горазꙋ́мнѡ преклони́лъ є҆сѝ  и҆зба́вителю, дꙋ́шꙋ же преда́въ влⷣцѣ въ рꙋ́ки, ꙗ҆́кѡ  бл҃гово́ннѣйшꙋ же́ртвꙋ, а҆ѵѯе́нтїе. 
И҆́же вра́номъ и҆лїѝ пи́щꙋ подава́ѧй бг҃ъ, то́й и҆  ѡ҆ честнѣ́й твое́й главѣ̀ чꙋдотворѧ̀, жела́ющымъ ѿкры̀,  ꙗ҆́кѡ многожела́нное чрежде́нїе мі́рꙋ, а҆ѵѯе́нтїе. 
Бг҃оро́диченъ: 
Дв҃о мт҃и, ꙗ҆́кѡ чи́стꙋ тѧ̀ и҆ нетлѣ́ннꙋ сло́во  чи́стое возлюбѝ, и҆ и҆зъ тебє̀ вопло́щсѧ возсозда̀ всего̀  человѣ́ка, и҆́же лꙋкі́ю просла́вивый чꙋдесы̀. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Побѣдоно́сецъ къ нбⷭ҇номꙋ црⷭ҇твꙋ, а҆ѵѯе́нтїе,  восте́клъ (с. 224) є҆сѝ: по и҆скꙋше́нїи бо мꙋ́къ  многови́дныхъ, хрⷭ҇та̀ бг҃а и҆сповѣ́даѧ сконча́лсѧ є҆сѝ  за него̀, во главꙋ̀ оу҆сѣ́ченъ. 
Пречꙋ́дно є҆́сть благоразꙋ́мное, ѻ҆ре́сте,  мꙋ́жество твоѐ, на сꙋди́щи бо показꙋ́еши ра́зꙋмъ: дꙋ́шꙋ же  лисі́евꙋ кресто́мъ оу҆нза́еши, поѧ̀: бл҃гослове́нъ бг҃ъ  ѻ҆тє́цъ на́шихъ. 
Мꙋче́нїѧ пꙋте́мъ спꙋ́тника тебѣ̀, и҆ съ тобо́ю  текꙋ́ща сою́зника ѻ҆ре́ста, и҆ сострада́льца и҆мѣ́ѧ,  ѡ҆богати́лъ є҆сѝ, поѧ̀ съ ни́мъ: бл҃гослове́нъ бг҃ъ  ѻ҆тє́цъ на́шихъ. 
Бг҃оро́диченъ: 
Ю҆́ношы трѝ пе́щь не ѡ҆палѝ, ржⷭ҇тво̀  проѡбразꙋ́ющи твоѐ, бжⷭ҇твенный бо ѻ҆́гнь тѧ̀ не ѡ҆палѝ  всели́всѧ въ тѧ̀, и҆ всѧ̑ просвѣтѝ вопи́ти: бл҃гослове́нъ  бг҃ъ ѻ҆тє́цъ на́шихъ. 
Катава́сїа: Ѻ҆́троцы благоче́стїю: 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Оу҆стна̀ разве́рзъ чи́стѡ, бжⷭ҇твенный привле́клъ  є҆сѝ дх҃ъ, є҆ѵстра́тїе: и҆ дꙋшетлѣ́нныхъ оу҆́бѡ  ѡ҆бличи́лъ є҆сѝ слꙋже́нїй не́мощь, въ трⷪ҇цѣ же бг҃а  чествова́ти взыва́лъ є҆сѝ: благослови́те, всѧ̑ дѣла̀  гдⷭ҇нѧ, гдⷭ҇а. 
Мꙋ́дрыми наказа̑нїи твои́ми оу҆крѣпи́въ смы́слъ,  мꙋ́чениче є҆ѵстра́тїе, на ѻ҆дрѣ̀ желѣ́знѣмъ просте́ртъ  бы́въ непобѣди́мый ѻ҆ре́стъ, вопїѧ́ше разори́телємъ  пла́мене, дѣ́тємъ подо́бѧсѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Просте́ръ тѣ́ло терпѣли́внѡ, ѻ҆ре́сте сла́вне,  ты̀ на ѻ҆дрѣ̀ разжже́ннѣмъ сопричта́лсѧ є҆сѝ оу҆́бѡ  мꙋ́ченикѡвъ въ гдⷭ҇ѣ ра́дꙋѧсѧ, воспочи́лъ же є҆сѝ въ  ски́нїѧхъ нбⷭ҇ныхъ, вопїѧ̀: благослови́те, всѧ̑ дѣла̀  гдⷭ҇нѧ, гдⷭ҇а. (с. 225) 
Бг҃оро́диченъ: 
Ꙗ҆ви́ласѧ є҆сѝ превы́шши нб҃съ, бг҃а нбⷭ҇наго  поро́ждши, ѡ҆небеси́вшаго, всечⷭ҇таѧ, земноро́дныхъ всѐ  смѣше́нїе, и҆ лꙋкі́и честны́ѧ па́мѧть оу҆ѧсни́вшаго,  є҆мꙋ́же вопїе́мъ всегда̀: благослови́те, всѧ̑ дѣла̀  гдⷭ҇нѧ, гдⷭ҇а. 
И҆́нъ. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Є҆ди́нагѡ є҆стества̀ трⷪ҇цы безмѣ́рнꙋю си́лꙋ, со  дерзнове́нїемъ проповѣ́даѧ, бг҃осло́вилъ є҆сѝ: и҆  і҆́дѡльское слꙋже́нїе сꙋ́етное ѡ҆бличи́лъ є҆сѝ, всемꙋ́дре  є҆ѵстра́тїе, бг҃омꙋ́дре. 
Не вѣ́дый гони́тель терпѣ́нїѧ твоегѡ̀, пла́меннымъ  ви́домъ оу҆страши́ти тѧ̀ покꙋша́шесѧ: ты́ же тогѡ̀  сꙋровство̀ ѡ҆плева́въ, ра́дꙋѧсѧ влⷣкꙋ, є҆ѵстра́тїе,  воспѣва́лъ є҆сѝ. 
Вѣща̑нїи твои́ми бжⷭ҇твенными наказꙋ́емь  бг҃омꙋ́дрый ѻ҆ре́стъ, на ѻ҆́дръ вскочѝ и҆гра́ѧ, ꙗ҆́кѡ  а҆́гнецъ непоро́ченъ всесожига́емь, бг҃ꙋ вѣнцеда́вцꙋ  вопїѧ̀: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Пречⷭ҇таѧ дв҃о, ты́ мѧ спасѝ, мое́й не́мощи бꙋ́ди  по́мощь: скорбе́й мно́гихъ и҆ лю́тыхъ мѧ̀ и҆зба́ви, да тѧ̀  сла́влю є҆ди́нꙋ бцⷣꙋ. 
Катава́сїа: Чꙋ́да преесте́ственнагѡ: 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Бжⷭ҇твенныхъ причасти́тисѧ та̑инъ возжелѣ́въ,  страстоте́рпче, и҆ бг҃оѧвле́нїѧ свѣтоза́рнагѡ сподо́битисѧ,  блаже́нне є҆ѵстра́тїе, къ зовꙋ́щемꙋ тѧ̀ на нб҃са̀,  жела́емомꙋ прибли́жилсѧ є҆сѝ хрⷭ҇тꙋ̀. (с. 226) 
Ѕѣлѡ̀ веселѧ́сѧ страстоте́рпче, ра́достномꙋ  ѡ҆сꙋжде́нїю мꙋчи́тельскагѡ пребезꙋ́мїѧ, подвигополо́жника  твоего̀ велича́лъ є҆сѝ, пѣсносло́вѧ, є҆ѵстра́тїе,  сме́рти разори́телѧ хрⷭ҇та̀. 
Прїиди́те мꙋчениколю́бцы всѝ, пре́лести  потреби́телѧ свѧще́нными є҆ѵге́нїа пѣ́сньми, мꙋ́драго  ѻ҆ре́ста же и҆ марда́рїа, и҆ въ си́ми а҆ѵѯе́нтїа со  є҆ѵстра́тїемъ возвели́чимъ. 
Бг҃оро́диченъ: 
Свѣ́тъ на́мъ возсїѧ̀ и҆зъ ложе́снъ неискꙋсомꙋ́жныхъ  твои́хъ, дв҃о, є҆гѡ́же свѣтосїѧ̑нїи бжⷭ҇твеннѡ  ѡ҆зари́вшисѧ, свѣ́тъ же бы́сть чꙋ́днаѧ лꙋкі́а,  бг҃ороди́тельнице дв҃о мт҃и. 
И҆́нъ. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и, тѧ̀ оу҆бл҃жа́емъ. 
Поѧ̀ є҆ѵстра́тїе, жела́емаго, и҆ ѻ҆́бщникъ  бжⷭ҇твенныхъ та̑инъ бы́въ, бг҃оѧвле́нїѧ є҆гѡ̀ въ темни́цѣ  сподо́билсѧ є҆сѝ, бл҃же́нне, зовꙋ́ща тѧ̀ къ нбⷭ҇нѣй  жи́зни црⷭ҇твїѧ є҆гѡ̀. 
Оу҆крѣпи́всѧ си́лою хрⷭ҇то́вою, є҆ѵстра́тїе,  гони́телей ласка́нїю посмѣѧ́лсѧ є҆сѝ, велича́ѧ, сла́вне,  хрⷭ҇та̀ пѣ́сньми: ꙗ҆́кѡже бо ю҆́ношы дре́вле въ пе́щь,  ра́дꙋѧсѧ, ꙗ҆́кѡ въ кра́сный ра́й, бл҃же́нне, внꙋ́трь вше́лъ  є҆сѝ. 
Пѣ́сньми и҆ пѣ́ньми восхва́лимъ всѝ вѣ́рнїи  бжⷭ҇твєнныѧ во́ины, а҆ѵѯе́нтїа, є҆ѵге́нїа, вкꙋ́пѣ и҆  марда́рїа, сла́внаго ѻ҆ре́ста, и҆ чинонача́льника и҆  сострада́льца и҆ наста́вника мꙋ́драго є҆ѵстра́тїа. 
Бг҃оро́диченъ: 
Хра́мъ, дв҃о, црⷭ҇твꙋющагѡ со ѻ҆ц҃е́мъ и҆ дх҃омъ  хрⷭ҇та̀ была̀ є҆сѝ: тебє̀ ра́ди, чⷭ҇таѧ, хра́мы и҆ мы̀  бл҃года́тїю бы́вше, сподо́бихомсѧ сынотворе́нїѧ є҆гѡ̀  креще́нїемъ. 
Катава́сїа: Та́инство стра́нное: 
Свѣти́ленъ. Подо́бенъ: Дх҃омъ во ст҃и́лищи: 
Соверши́лъ є҆сѝ чꙋ́дное страда́нїѧ тече́нїе,  є҆ѵстра́тїе (с. 227) блаже́нне, и҆ приве́дъ кꙋ́пнѡ  є҆ѵге́нїа честна́го, и҆ мꙋ́драго а҆ѵѯе́нтїа, марда́рїа же  со ѻ҆ре́стомъ, и҆́хже вѣ́рѣ и҆ де́рзости оу҆диви́шасѧ  чл҃вѣ́честїи и҆ а҆́гг҃льстїи собо́ри. 
Два́жды. 
Сла́ва, и҆ ны́нѣ, бг҃оро́диченъ: 
Несказа́ннагѡ ржⷭ҇тва̀ твоегѡ̀ была̀ є҆сѝ,  пренепоро́чнаѧ невѣ́ста, ꙗ҆́кѡ сꙋ́щи честнѣ́йшїй хра́мъ,  бцⷣе, ты́ бо превѣ́чное въ тѧ̀ все́льшеесѧ родила̀ є҆сѝ  бг҃а сло́во. тѣ́мъ пою́ще ржⷭ҇тво̀ твоѐ велича́емъ, ѽ  всенепоро́чнаѧ ѻ҆трокови́це. 
На хвали́техъ стїхи̑ры на д҃, гла́съ г҃. Ге́рманово. 
Ри́торскими словесы̀ хрⷭ҇то́въ во́инъ беззакѡ́нныѧ  оу҆жасѝ, страда́льческими ра́нами вра̑жїѧ си̑лы мꙋ́жески  побѣдѝ є҆ѵстра́тїй сла́вный, и҆ тве́рдый страда́лецъ,  и҆́же тѣ́сный и҆ приско́рбный ше́ствовавъ пꙋ́ть, и҆ въ  зе́млю дости́гъ вѣ́чныѧ жи́зни: въ не́йже и҆ мо́литъ  хрⷭ҇та̀, дарова́ти на́мъ ве́лїю ми́лость. 
И҆́же въ бжⷭ҇твеннѣй мꙋ́дрости ꙗ҆́вльшасѧ  фїлосо́фа, и҆ въ добро́тѣ слове́съ показа́вшасѧ ри́тора, въ  свидѣ́телехъ вели́каго є҆ѵстра́тїа страда́льческими  похвала́ми оу҆вѣнча́имъ: сво́йство бо се́й хрⷭ҇то́въ  во́инъ благочести́вое собра́въ, во вре́мѧ бра́ней къ  подвигѡ́мъ страда́нїѧ вчинѧ́ѧ, вра́жїй восхи́тивъ ме́чь,  си́мъ того̀ оу҆ѧзвѝ. къ немꙋ́же возопїи́мъ: мꙋ́ченикѡвъ  и҆зрѧ́днѣйше, съ постравда́вшими съ тобо́ю молѝ хрⷭ҇та̀  бг҃а, ѡ҆ вѣ́рою соверша́ющихъ всечестнꙋ́ю па́мѧть твою̀. 
Гла́съ д҃. І҆ѡа́нна мона́ха: 
Да вѣнча́ютсѧ ѿ на́съ похвала́ми добропобѣ́днїи  и҆́стины свидѣ́тели: є҆ѵстра́тїй, є҆́ллинскагѡ  басносмышле́нїѧ ѡ҆бличи́тель, и҆ хрⷭ҇тїа́нскагѡ бг҃омꙋ́дрїѧ  проповѣ́дникъ: а҆ѵѯе́нтїй, и҆́же мꙋ́дростїю слове́съ, и҆  терпѣ́нїемъ дѣ́лъ, мꙋчи́тельское ѡ҆бличи́вый безбо́жїе: къ  си̑мъ є҆ѵге́нїй, бг҃ꙋ благопотре́бный, и҆ мꙋчи́телємъ  непотре́бный (с. 228) спаси́тельнагѡ ра́ди и҆сповѣ́данїѧ,  и҆ ѻ҆ре́стъ и҆́стинный и҆ чꙋ́дный цр҃ѧ̀ всѣ́хъ во́инъ: съ  ни́миже и҆ марда́рїй, го́лꙋбь неѕло́бивый,мꙋ́дрое  посрами́вый ѕмі́ѧ бл҃года́тїю хрⷭ҇та̀ бг҃а, и҆ сп҃са дꙋ́шъ  на́шихъ. 
Кассі́и мона́хини: 
Па́че є҆́ллинскихъ наказа́нїй, а҆пⷭ҇льскꙋю  мꙋ́дрость предпочто́ша ст҃і́и мꙋ́чєницы, кни̑ги виті̑йскїѧ  ѡ҆ста́вльше, и҆ ры́барскꙋю навы́кше. та́мѡ бо оу҆́бѡ  бл҃гоѧзы́чїе глаго́ламъ, въ некни́жныхъ же бг҃огла́сїихъ  трⷪ҇ческомꙋ наꙋча́хꙋсѧ бг҃оразꙋ́мїю. въ не́мже моли́тесѧ, въ  ми́рѣ сохрани́тсѧ дꙋша́мъ на́шымъ. 
Сла́ва, гла́съ д҃, тоѧ́же кассі́и. 
Пѧтострꙋ́ннꙋю цѣвни́цꙋ, и҆ пѧтосвѣ́тлый свѣ́щникъ  бж҃їѧ цр҃кве, бг҃онѡ́сныѧ мꙋ́ченики тезоиме́ннѣ воспои́мъ,  и҆ благоче́стнѣ похва́лимъ: ра́дꙋйсѧ, и҆́же до́брѣ бг҃омъ  вво́инствованный въ нбⷭ҇нѣмъ во́инствѣ, и҆ вво́инившемꙋ  тѧ̀ оу҆годи́въ, и҆́же въ виті́ѧхъ виті́й, є҆ѵстра́тїе  бг҃омꙋ́дре: ра́дꙋйсѧ и҆́же тала́нтъ ѿ бг҃а, тебѣ̀  ввѣ́ренный, возрасти́въ во мно́жество, а҆ѵѯе́нтїе  бл҃же́нне: ра́дꙋйсѧ, краснѣ́йшаѧ вѣ́твь бжⷭ҇твеннагѡ  благоро́дїѧ, є҆ѵге́нїе бг҃омꙋ́дре: ра́дꙋйсѧ, кра́сный  ѻ҆́бразомъ, нра́вомъ же предо́брый, и҆ ѻ҆боюдоизрѧ́дный,  и҆́же въ бжⷭ҇твенныхъ гора́хъ пребыва́ѧ ве́сь, всебл҃же́нне  ѻ҆ре́сте: ра́дꙋйсѧ, сїѧ́ѧй прозра́чный би́сере, и҆́же мꙋ̑ки  гѡ́рькїѧ ра́достнѣ претерпѣ́вый, марда́рїе непобѣди́ме:  ра́дꙋйсѧ равночи́сленный ли́че мꙋ́дрыхъ дѣ́въ: ꙗ҆̀же  мо́лимъ всѧ́кагѡ гнѣ́ва и҆ ско́рби и҆зба́вити, и҆  неизрече́нныѧ ва́шеѧ сла́вы соприча́стники сотвори́ти,  лѣ́тнюю ва́шꙋ па́мѧть чтꙋ́щыѧ. 
И҆ ны́нѣ, бг҃оро́диченъ: И҆мꙋ́ще тѧ̀, бцⷣе: 
Славосло́вїе вели́кое. И҆ ѿпꙋ́стъ. 
На лїтꙋргі́и бл҃жє́нна, а҃-гѡ канѡ́на пѣ́снь г҃-ѧ,  на д҃ и҆ в҃-гѡ, пѣ́снь ѕ҃, на д҃. Прокі́менъ, гла́съ д҃:  Ст҃ы̑мъ, и҆̀же сꙋ́ть на землѝ (с. 229) є҆гѡ̀, оу҆дивѝ  гдⷭ҇ь всѧ̑ хотѣ̑нїѧ своѧ̑ въ ни́хъ. Сті́хъ: Предзрѣ́хъ  гдⷭ҇а предо мно́ю вы́нꙋ: А҆пⷭ҇лъ ко є҆фесе́ємъ, зача́ло  сл҃г. А҆ллилꙋ́їа, гла́съ д҃: Воззва́ша пра́веднїи, и҆  гдⷭ҇ь оу҆слы́ша и҆̀хъ. Сті́хъ: Мнѡ́ги скѡ́рби  пра́вєднымъ: Є҆ѵⷢ҇лїе лꙋкѝ, зача́ло р҃ѕ. Прича́стенъ:  Ра́дꙋйтесѧ, пра́веднїи, ѡ҆ гдⷭ҇ѣ: 


(с. 229) 
Мѣ́сѧца тогѡ́же въ д҃і-й де́нь. 
Ст҃ы́хъ мꙋ́чєникъ, ѳѵ́рса, леѵкі́а, фїлимо́на, и҆  и҆̀же съ ни́ми. 
А҆ллилꙋ́їа. 
На Гдⷭ҇и, воззва́хъ, стїхи̑ры, гла́съ д҃. Поⷣ:  Да́лъ є҆сѝ зна́менїе: 
Ѳѵ́рсъ чꙋ́дный, ꙳ и҆ бг҃омꙋ́дрый каллїні́къ, ꙳ и҆  сла́вный леѵкі́й, ꙳ трⷪ҇цꙋ несозда́ннꙋю и҆сповѣ́дающе, ꙳  болѣ̑зни тѧжча́йшыѧ и҆ неѡсла̑бныѧ мꙋ̑ки ꙳  мꙋ́жественнѣйшимъ нра́вомъ претерпѣ́ша ꙳ и҆ побѣ́ды  вѣнцы̀, ꙗ҆́кѡ побѣдоно́сцы, прїѧ́ша, ꙳ согра́ждане бы́вше  ꙳ невеще́ственныхъ си́лъ. 
Фїлимо́нъ вели́кїй, ꙳ а҆рїа́нъ пребога́тый, ꙳  мꙋ́дрый а҆поллѡ́нїй, ꙳ крове́й тече́ньми многобо́жїѧ  оу҆гаси́ша пла́мень ꙳, всю̀ напои́ша зе́млю ꙳ бг҃озна́нїѧ  бжⷭ҇твенными стрꙋѧ́ми, ꙳ и҆ тꙋ́чами врачева́нїй страсте́й  и҆зсꙋша́ютъ рѣ́ки ꙳ бжⷭ҇твенною бл҃года́тїю, ꙳ ꙗ҆́кѡ  те́плїи защи́тницы. 
Цвѣ́ти краснѣ́йшїи ꙳ въ цвѣ́тницѣ процвѣто́ша,  ꙳ мꙋ́чєницы сла́внїи, ꙳ дх҃а и҆спꙋща́юще бжⷭ҇твенное  благово́нїе, ꙳ и҆ мы̑сли благоꙋха́юще вѣ́рнѡ, ꙳ лѣ́тнюю  па́мѧть и҆́хъ чтꙋ́щихъ, ꙳ страда̑нїѧ и҆ борє́нїѧ, ꙳ и҆  блаже́нное сконча́нїе. ꙳ є҆гѡ́же ра́ди во свѣ́тѣ  невече́рнѣмъ ѡ҆бита́ютъ ра́дꙋющесѧ. (с. 230) 
И҆́ны стїхи̑ры прест҃ѣ́й бцⷣѣ, гла́съ и҆ подо́бенъ  то́йже: 
Ѡ҆дождѝ мнѣ̀, влⷣчце ꙳, твоеѧ̀ ми́лости бе́зднꙋ  ꙳, и҆ ѡ҆пали́вшеесѧ зно́емъ страсте́й се́рдце моѐ ꙳, ꙗ҆́кѡ  ми́лостива напо́й, ѻ҆трокови́це ꙳: и҆ оу҆миле́нїѧ ка̑пли  точи́ти ꙳ непреста́ннѡ сотворѝ, молю́сѧ, ꙳, и҆́миже  оу҆тѣше́нїѧ сподо́блюсѧ, чⷭ҇таѧ, ꙳ є҆́же полꙋчи́ти  и҆́мꙋтъ, ꙳ и҆̀же и҆́скреннѡ пла́кавшїисѧ. 
Де́мѡнскими коле́блема прилѡ́ги, ꙳ и҆ въ ро́въ  поги́бели вве́ржена оу҆ще́дри, влⷣчце, ꙳ и҆ оу҆тверди́ мѧ  на ка́мени добродѣ́телей: ꙳ и҆ совѣ́ты врагѡ́въ  разори́вши, ꙳ сподо́би мѧ̀ твори́ти повелѣ̑нїѧ ꙳ сн҃а  твоегѡ̀, и҆ бг҃а на́шегѡ, ꙳ ꙗ҆́кѡ да полꙋчꙋ̀ ѡ҆ставле́нїе ꙳  въ де́нь сꙋда̀. 
Въ разбо́йники впадо́хъ ꙳ скверноꙋбі́йствєнныѧ,  всенепоро́чнаѧ, ꙳ и҆ нетлѣ́нныѧ ѻ҆де́жды вы́шнїѧ  свѣ́тлости ꙳ си́хъ нахожде́ньми совлече́нъ бы́хъ,  ѻ҆трокови́це, ꙳ и҆ ѿ ни́хъ неми́лостивнѡ оу҆ѧзви́хсѧ, ꙳  и҆ низве́рженъ бы́хъ ꙳ въ мѣ́сто ѡ҆ѕлобле́нїѧ є҆́ле жи́въ:  ꙳ но предварѝ, и҆ рꙋ́кꙋ твою̀ прострѝ, ꙳ и҆ воздви́гни  мѧ̀, молю́сѧ. 
Сла́ва, и҆ ны́нѣ, гла́съ и҆ подо́бенъ то́йже. 
На ѻ҆дрѣ̀ низлежꙋ̀ оу҆ны́нїѧ, всенепоро́чнаѧ, ꙳  и҆ лѣ́ностнѡ прохождꙋ̀ житїѐ, ꙳ и҆ оу҆жаса́юсѧ конца̀  моегѡ̀ вре́мене, бцⷣе: ꙳ да не ꙗ҆́коже ле́въ неща́днѡ  расто́ргнетъ ꙳ смире́ннꙋю мою̀ дꙋ́шꙋ ꙳ ѕмі́й вселꙋка́вый. ꙳  тѣ́мже твое́ю бл҃гостїю ꙳ пре́жде конца̀ предвари́вши, ꙳ къ  покаѧ́нїю мѧ̀ воздви́гни. 
Крⷭ҇тобг҃оро́диченъ. Подо́бенъ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ви́дѧщи,  пречⷭ҇таѧ, ꙳ и҆ рє́бра и҆скопова́ема копїе́мъ, ꙳ пла́чꙋщи  вопїѧ́ше: что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ  распѧ́тїю. 
На стїхо́внѣ, ѻ҆ктѡ́иха. (с. 231) 
На оу҆́трени ѻ҆́ба канѡ́на ѻ҆ктѡ́иха, и҆ ст҃ы́хъ  канѡ́нъ на д҃. 
Ѳеофа́ново. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Мч҃ническими красота́ми бжⷭ҇твенномꙋ прⷭ҇то́лꙋ  предстоѧ́ще, и҆ бжⷭ҇твенными блиста̑нїи, страстоте́рпцы,  сїѧ́юще, на́съ пою́щихъ ва́шꙋ па́мѧть просвѣти́те. 
Добро́ты бжⷭ҇твенныѧ жела́юще, житїѧ̀ кра̑снаѧ въ  ничто́же вмѣни́сте, страстоте́рпцы хрⷭ҇то́вы: и҆ оу҆ме́рше  тѣ́ломъ, жи́знь безконе́чнꙋю ѡ҆брѣстѝ сподо́бистесѧ. 
Безбо́жїѧ ле́сть бг҃олѣ́пнѡ, страстоте́рпцы  мꙋ́чєницы, ѡ҆бличи́вше, мно́гихъ болѣ́зней претерпѣ́сте  разжже́нїе, и҆ безболѣ́зненнꙋю жи́знь ны́нѣ воспрїѧ́сте. 
Бг҃оро́диченъ: 
Неѡпи́санное сло́во, ѡ҆пи́сано бы́вшее тѣ́ломъ  породила̀ є҆сѝ, чⷭ҇таѧ: є҆го́же молѝ и҆зба́витисѧ тлѝ,  и҆ страсте́й наведе́нїѧ, тѧ̀ сла́вѧщымъ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Тѣ́ло стрꙋ́жꙋще лю́тѣ тмы̀ предста́телїе, по́мысла  твоегѡ̀ крѣ́пости не ѡ҆сла́биша, любо́вїю бжⷭ҇твенною  си́льне въ любвѝ, ѳѵ́рсе, оу҆крѣплѧ́емагѡ. 
Бы́сть, мч҃ниче чꙋ́дне, внеза́пнаѧ твоѧ̀ вои́стиннꙋ  ко гдⷭ҇ꙋ вѣ́ра, є҆́юже посрами́лъ є҆сѝ врагѡ́въ  ѕловѣ́рїе, вопїѧ̀, ѽ фїлимо́не! ра́бъ є҆́смь хрⷭ҇то́въ. 
Къ боре́нїю, мꙋ́чениче, врага̀ де́рзостнѣ и҆зше́лъ  є҆сѝ, (с. 232) не щито́мъ, ни копїе́мъ, но вѣ́рою  тве́рдою бжⷭ҇твеннѣ защити́всѧ, и҆ мꙋ́жески сего̀ на зе́млю  низве́рглъ є҆сѝ. 
Бг҃оро́диченъ: 
Въ двꙋ́хъ є҆стества́хъ є҆ди́нъ ст҃ы́ѧ трⷪ҇цы, и҆зъ  чⷭ҇тыхъ твои́хъ крове́й воплоти́всѧ, бг҃олѣ́пнѡ про́йде,  сꙋ́щыѧ и҆зъ а҆да́ма спаса́ѧ, всечⷭ҇таѧ, бла́гостїю. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
Благоче́стїѧ щито́мъ покрыва́еми до́брѣ, и҆  ѻ҆рꙋ́жїемъ крⷭ҇та̀ ѡ҆дѣ́ѧвшесѧ тве́рдѡ, ѡ҆полчє́нїѧ  низложи́ша мꙋчи́телѧ, мч҃ницы хрⷭ҇то́вы досточꙋ́днїи, и҆  вѣнце́мъ ѿ негѡ̀ оу҆вѧ́зшесѧ побѣ́ды, ликꙋ́ютъ  непреста́ннѡ съ го́рними си́лами, и҆ сп҃са мо́лѧтъ, спастѝ  дꙋ́шы на́шѧ. 
Сла́ва, и҆ ны́нѣ, бг҃оро́диченъ: 
Треволнє́нїи страстны́ми безсо́вѣстный а҆́зъ  ѡ҆бꙋрева́емь, чⷭ҇таѧ, призыва́ю тѧ̀ те́плѣ: да не пре́зриши  менє̀ ѻ҆каѧ́ннагѡ поги́бнꙋти, бе́зднꙋ милосе́рдїѧ  ро́ждшаѧ, ра́звѣ бо тебє̀ наде́жди не и҆́мамъ. да не  врагѡ́мъ оу҆́бѡ ѡ҆бра́дованїе и҆ смѣ́хъ надѣ́ѧвыйсѧ на  тѧ̀, ꙗ҆влю́сѧ: и҆́бо мо́жеши, є҆ли̑ка хо́щеши, ꙗ҆́кѡ мт҃и  сꙋ́щи всѣ́хъ бг҃а. 
Крⷭ҇тобг҃оро́диченъ: 
Дв҃а и҆ а҆́гница ви́дѣвши на крⷭ҇тѣ̀, безъ  сѣ́мене и҆зъ неѧ̀ а҆́гнца ро́ждшагосѧ, и҆ копїе́мъ  прободе́на, печа́ли оу҆ѧ́звена стрѣла́ми, вопїѧ́ше,  болѣ́зненнѡ восклица́ющи: что̀ но́вое та́инство; ка́кѡ  оу҆мира́еши, и҆́же живота̀ є҆ди́нъ гдⷭ҇ь; тѣ́мже  воскреснѝ, па́дшаго воздвиза́ѧ пра́ѻтца. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Є҆ди́наго благоꙋтро́бнаго, є҆ди́наго гдⷭ҇а и҆ бг҃а  всѣ́хъ и҆сповѣ́дати мꙋ́чєницы возжелѣ́вше, чрезъ мꙋ̑ки  тогѡ̀ црⷭ҇тво прїѧ́сте. (с. 233) 
Строга̑нїѧ тѣлє́снаѧ, ѻ҆́гнєннаѧ стремлє́нїѧ,  и҆ ѕвѣре́й и҆ мо́рѧ, ю҆́ношески под̾ѧ́лъ є҆сѝ,  пребога́те, си́лою креста̀, мꙋ́чениче ѳѵ́рсе,  оу҆крѣплѧ́емь. 
Подвигѡ́въ ра́нами оу҆добрѧ́ѧсѧ, дꙋ́шꙋ свѣтлѣ́йшꙋ  со́лнечнагѡ сїѧ́нїѧ содѣ́лалъ є҆сѝ, ꙗ҆́кѡ во́инъ  хрⷭ҇то́въ, страстоте́рпче мꙋ́чениче леѵкі́е. 
Бг҃оро́диченъ: 
Мт҃рь безмꙋ́жнꙋ, дв҃ꙋ непоро́чнꙋ, нерастлѣ́ннꙋ  ѻ҆трокови́цꙋ, въ жена́хъ є҆ди́нꙋ тѧ̀ зна́емъ:  бл҃гослове́ннаѧ марі́е, человѣ́кѡвъ и҆справле́нїе. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Бжⷭ҇твеннѣйшими бг҃осїѧ́ннѡ, мꙋ́чєницы  всехва́льнїи, зарѧ́ми ѡ҆свѧще́ни, преидо́сте безбо́жїѧ  непостоѧ́ннꙋю пꙋчи́нꙋ, и҆ къ бжⷭ҇твеннѣй тишинѣ̀  преминꙋ́сте. 
Влачи́ми по землѝ мч҃ницы всехва́льнїи лю́тѣ, и҆  мꙋ́ками оу҆ранѧ́еми, нбⷭ҇ныхъ чє́сти полꙋчи́сте,  а҆́гг҃лѡвъ согра́ждане ны́нѣ бы́вше. 
Любѧ̀ оу҆мре́ти за хрⷭ҇та̀ возлю́бльшаго тѧ̀  ꙗ҆́вѣ, мꙋ́чениче фїлимо́не, вмѣни́лъ є҆сѝ приноси̑мыѧ  ꙗ҆́звы тѣлесѝ твоемꙋ̀, младе́нцєвъ стрѣлѧ́нїѧ,  бг҃облаже́нне. 
Бг҃оро́диченъ: 
Бцⷣꙋ тѧ̀ ѿ дꙋшѝ, влⷣчце мі́ра блага́ѧ,  и҆сповѣ́дающыѧ спаса́й: тѧ́ бо предста́тельницꙋ  непобѣди́мꙋ стѧжа́хомъ, сꙋ́щꙋю бг҃ороди́тельницꙋ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Вѣ́тры дви́жими бжⷭ҇твеннагѡ дх҃а, мꙋ́дрїи,  дꙋшє́внаѧ (с. 234) вождє́нїѧ во оу҆́мнаѧ приста̑нища  прера́достнѡ спасо́сте, мꙋ́чєницы, наслажда́ющесѧ кꙋ́пнѡ  ѡ҆боже́нїѧ. 
На колесни́цꙋ пла́меннꙋ всѣ́дше, страда́льцы,  и҆злїѧ́нною кро́вїю къ нб҃се́мъ восхи́тистесѧ, и҆ бж҃їю  сла́вꙋ полꙋчи́сте, ѿ негѡ̀ вѣнцы̀ побѣ́ды прїи́мше. 
Фїлимо́нъ и҆ леѵкі́й, а҆поллѡ́нїй кꙋ́пнѡ и҆ ѳѵ́рсъ  приснопа́мѧтный четвери́ца бжⷭ҇твеннаѧ и҆ свѣтоза́рнаѧ,  трⷪ҇ческое ѡ҆сїѧ́нїе, прича́стїемъ невеще́ственнымъ  ѡ҆богати́шасѧ. 
Бг҃оро́диченъ: 
И҆́же всѧ́кїѧ превы́шши, мы́сленныѧ, ꙗ҆́кѡ бг҃ъ, и҆  ви́димыѧ тва́ри, вопло́щсѧ про́йде и҆зъ твоегѡ̀ чре́ва,  соблю́дъ тѧ̀ нетлѣ́ннꙋ, ꙗ҆́коже была̀ є҆сѝ пре́жде  ржⷭ҇тва̀, мт҃и дв҃о. 
Конда́къ гла́съ в҃. Подо́бенъ: Твє́рдыѧ. 
Благоче́стїѧ вѣ́ры побѡ́рницы ѕлочести́ваго  мꙋчи́телѧ ѡ҆плева́вше, ѡ҆бличи́сте ѕвѣроѻбра́зное є҆гѡ̀  кровопроли́тїе: и҆ побѣди́сте тогѡ̀ ꙗ҆́ростное  противле́нїе, хрⷭ҇то́вою по́мощїю оу҆крѣплѧ́еми, ѳѵ́рсе и҆  леѵкі́е, съ пострада́вшими ѡ҆ на́съ моли́тесѧ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Ѡ҆дождє́нїи бжⷭ҇твенными оу҆гаси́сте многобо́жїѧ  пе́щь, разже́гшесѧ бжⷭ҇твенною любо́вїю прера́достнѡ, и҆  ны́нѣ пѣснопое́те, страда́льцы: бл҃гослове́нъ є҆сѝ, бж҃е  ѻ҆те́цъ на́шихъ. 
Гонѧ́щаго бжⷭ҇твенною оу҆лови́вше мре́жею,  досточꙋ́днїи, и҆звлеко́сте и҆зъ глꙋбины̀ ле́стныѧ, и҆  хрⷭ҇тꙋ̀ приведо́сте, пою́ще те́плѣ: бл҃гослове́нъ є҆сѝ,  бж҃е ѻ҆тє́цъ на́шихъ. 
Поколеба́сте ле́сти ѡ҆снова̑нїѧ неколебле́нно  произволе́нїе показꙋ́юще, и҆ мꙋ́жественъ ра́зꙋмъ,  страда́льцы, и҆ ны́нѣ пѣснопое́те благоче́стнѡ:  бл҃гослове́нъ є҆сѝ, бж҃е ѻ҆тє́цъ на́шихъ. (с. 235) 
Бг҃оро́диченъ: 
Па́че сло́ва твоѐ зача́тїе, бг҃оневѣ́сто, бг҃а бо  сло́ва родила̀ є҆сѝ, и҆збавлѧ́ющаго безслове́сїѧ всѧ́кагѡ  человѣ́ка, и҆ сло́во подаю́щи вопи́ти: бл҃гослове́нъ  є҆сѝ, бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Щито́мъ благоче́стїѧ защити́всѧ, и҆ крⷭ҇тъ, ꙗ҆́коже  копїѐ, воспрїе́мъ, полкѝ вра̑гъ неви́димыхъ ссѣ́клъ  є҆сѝ, ѳѵ́рсе доблемꙋ́дренне, мꙋ́ченикѡвъ бжⷭ҇твеннаѧ  сла́во. 
Разжига́емь любо́вїю вседержи́телѧ, вше́лъ є҆сѝ  мꙋ́жественнѡ въ мꙋ́ченическое сꙋди́ще, и҆ терпѣли́внѡ  пострада́въ, расто́рглъ є҆сѝ ѕмі́ѧ вели́каго, фїлимо́не  страда́льче. 
Погрꙋже́нꙋ показа́въ вра́жїю си́лꙋ, глꙋбино́ю  мꙋ́жества и҆ терпѣ́нїѧ твоегѡ̀, ѽ а҆рїа́не, црⷭ҇твїѧ  сподо́билсѧ є҆сѝ, неподви́жимагѡ во всѧ̑ вѣ́ки. 
Бг҃оро́диченъ: 
И҆́стиннꙋю бцⷣꙋ и҆сповѣ́дающе тѧ̀, ꙗ҆́кѡ  а҆́гг҃лъ, ра́дꙋйсѧ, вопїе́мъ тѝ: є҆ди́на бо ра́дость на  землѝ родила̀ є҆сѝ, ѽ ѡ҆бра́дованнаѧ чⷭ҇таѧ  бл҃гослове́ннаѧ. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно,  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Хрⷭ҇то́вꙋ стрⷭ҇ть и҆з̾ѡбража́юще, и҆скꙋше́нїе  мно́гихъ мꙋ́къ претерпѣ́сте, блаже́ннїи: глава́ми же  оу҆сѣ́чени бы́вше, сопричто́стесѧ чинѡ́мъ нбⷭ҇нымъ,  сла́вою ѡ҆блиста́юще, и҆ бжⷭ҇твенными лꙋча́ми оу҆краша́еми. 
Твои́ми кровьмѝ багрѧни́цꙋ ѡ҆мочи́лъ є҆сѝ, ѳѵ́рсе  мꙋ́дре, и҆ въ сїю̀ сла́внѡ ѡ҆дѣ́ѧвсѧ: и҆ ꙗ҆́кѡ ски́птръ  бжⷭ҇твенный, (с. 236) держѧ̀ крⷭ҇тъ, со всѣ́ми  страстоно́сцы ра́дꙋѧсѧ, ны́нѣ сцрⷭ҇твꙋеши хрⷭ҇тꙋ̀,  бг҃облаже́нне. 
Ва́шымъ, блаже́ннїи, оу҆диви́шасѧ а҆́гг҃льскїѧ  си̑лы подвигѡ́мъ, ра́намъ, противле́нїємъ, нꙋ́жднѣй  сме́рти: съ ни́миже живꙋ́ще, воспомина́нїе сотвори́те ѡ҆  соверша́ющихъ ва́шꙋ па́мѧть, всехва́льнїи. 
Бг҃оро́диченъ: 
Въ подо́бїи человѣ́чи пло́ти, и҆зъ твоегѡ̀ чре́ва  сло́во ꙗ҆ви́сѧ ражда́емое, и҆ мч҃никѡвъ мно́жество  привлечѐ, стрⷭ҇ти претерпѣ́въ, пребл҃гі́й, чⷭ҇таѧ дв҃о  марі́е бг҃ора́дованнаѧ. 


(с. 236) 
Мѣ́сѧца тогѡ́же въ є҃і-й де́нь. 
Ст҃а́гѡ свѧщенномꙋ́ченика є҆леѵѳе́рїа: 
И҆ прпⷣбнагѡ ѻ҆ц҃а̀ на́шегѡ па́ѵла, и҆́же въ ла́трѣ: 
И҆ и҆́же во ст҃ы́хъ, ѻ҆ц҃а̀ на́шегѡ стефа́на  и҆сповѣ́дника, а҆рхїепі́скопа сꙋро́жскагѡ. 
Слꙋ́жба є҆гѡ̀ пи́сана по се́й слꙋ́жбѣ. А҆́ще  и҆зво́лиши, по́й а҆ллилꙋ́їа. 
На Гдⷭ҇и, воззва́хъ, стїхи̑ры свѧщенномꙋ́ченика г҃: и҆  прпⷣбнагѡ г҃. Стїхи̑ры свѧщенномꙋ́ченика, гла́съ д҃. 
Подо́бенъ: Да́лъ є҆сѝ зна́менїе: 
Сосꙋ́дъ свѧще́ннѣйшїй ꙳ дх҃а бжⷭ҇твеннагѡ бы́лъ є҆сѝ,  ꙳ дꙋ́шꙋ ѡ҆чи́стивъ ѿ страсте́й, свѧще́ннѣйше. ꙳ Ѿсю́дꙋ  бжⷭ҇твенное пома́занїе ст҃о́е прїѧ́лъ є҆сѝ, ꙳ а҆рхїере́й  бы́въ, и҆ наста́вникъ люде́й бг҃омꙋ́дрый, ꙳ и҆ мꙋ́ченикъ  непобѣди́мь, ꙳ на́съ ра́ди стрⷭ҇ти претерпѣ́вшагѡ, ꙳ и҆  безстра́стїе и҆сточи́вшагѡ, ꙳ страда́льче є҆леѵѳе́рїе. (с.  237) 
До́брѣ по́двигъ тѧ̀ ви́дѣвши сконча́вша, ꙳ ꙗ҆́же  до́брѣ тѧ̀ ро́джшаѧ, ꙳ ра́вное жела́ющи тебѣ̀ ꙳ проитѝ  тече́нїе, ꙳ тебѐ ѡ҆б̾е́мши посредѣ̀ три́знища, мꙋ́дре, ꙳  ꙗ҆́коже ю҆́ница закала́етсѧ. ꙳ съ не́юже мо́лимъ тѧ̀, ꙳ ѡ҆  на́съ, є҆леѵѳе́рїе, сп҃са и҆ гдⷭ҇а оу҆молѝ, преблаже́нне. 
Тѣ́ло преѡби́дѣлъ є҆сѝ, ꙳ оу҆ранѧ́емо бїе́ньми, ꙳  и҆ ѻ҆гню̀ приближа́ющеесѧ: ꙳ оу҆́мъ бо впери́лъ є҆сѝ  непобѣди́мымъ жела́нїемъ, краснѣ́йшею добро́тою  бжⷭ҇твеннагѡ рачи́телѧ. ꙳ є҆гѡ́же сла́дкимъ оу҆ѧзви́лсѧ  є҆сѝ жела́нїемъ, ꙳ мч҃никѡвъ оу҆добре́нїе, ꙳  а҆рхїере́євъ оу҆краше́нїе, ꙳ страда́льче є҆леѵѳе́рїе,  а҆́гг҃лѡвъ собесѣ́дниче. 
Стїхи̑ры прпⷣбнагѡ, гла́съ в҃. Поⷣ: Є҆гда̀ ѿ  дре́ва: 
Па́ѵле, мона́шествꙋющихъ добро́та, прозѧбе́нїе кра́сное  пꙋсты́ни, прпⷣбныхъ хвала̀, ла́тра честносло́вїе, вѣ́рныхъ  тве́рдь, любо́вїю соверша́ющыѧ твою̀ всечестнꙋ́ю па́мѧть, и҆  моще́й твои́хъ ѡ҆блобыза́ющыѧ ра́кꙋ, и҆зба́ви ѡ҆бстоѧ́нїѧ  всѧ́кагѡ, и҆ ѻ҆́гненнагѡ ѡ҆сꙋжде́нїѧ, ко влⷣцѣ твои́ми  моли́твами. 
Хра́мъ трⷪ҇цы тебѐ сама́го содѣ́лавъ, ѻ҆́ч҃е  бг҃облаже́нне, хра́мъ во и҆́мени сеѧ̀ воздви́глъ є҆сѝ, въ  пꙋсты̑ни же непрохѡ́дныѧ ла́трскїѧ вше́дъ, ꙗ҆́кѡ мѡѷсе́й  въ сїна́йскꙋю го́рꙋ, всели́лсѧ є҆сѝ: и҆дѣ́же прїе́мъ  бжⷭ҇твенный зако́нъ, мона́шествꙋющихъ мно́жєства и҆́стиннѡ  наꙋча́еши и҆зрѧ́днѣйшымъ, всечꙋ́дне. 
И҆мѣ́ѧ дерзнове́нїе къ бг҃ꙋ, па́ствѣ, ю҆́же соста́вилъ  є҆сѝ мно́гими пѡ́ты, прпⷣбне, молѝ сохрани́тисѧ ѿ  и҆скꙋше́нїй врага̀, и҆ ꙗ҆зы́ческихъ нахожде́нїй, ѻ҆гнѧ́ же  и҆ меча̀, и҆ всѧ́кагѡ прило́га навѣ́та лꙋка́вагѡ: тебе́ бо  градоде́ржца и҆ покро́въ и҆мꙋ́ще, на тѧ̀ наде́ждꙋ съ бг҃омъ  стѧжа́хомъ, блаже́нне. (с. 238) 
Сла́ва, и҆ ны́нѣ, бг҃оро́диченъ. Подо́бенъ: то́йже: 
Є҆ди́на невмѣсти́маго бг҃а, нетѣсномѣ́стнѡ во  чре́вѣ носи́ла є҆сѝ, чл҃вѣ́ка бы́вша за бла́гость,  прест҃а́ѧ бг҃оневѣ́сто. тѣ́мже молю́ тѧ: оу҆тѣснѧ́ющихъ  мѧ̀ страсте́й и҆змѣнѝ, ꙗ҆́кѡ да, тѣ́снꙋю и҆ пра́вꙋю  стезю̀ ше́ствовавъ, дости́гнꙋ ю҆́же къ жи́зни, дв҃о,  водѧ́щꙋю. 
Крⷭ҇тобг҃оро́диченъ: 
Є҆гда̀ нескве́рнаѧ а҆́гница ви́дѣ своего̀ а҆́гнца на  заколе́нїе, ꙗ҆́кѡ чл҃вѣ́ка, во́лею влеко́ма, пла́чꙋщи  глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀, что̀ сїѐ сотвори́лъ є҆сѝ и҆зба́вителю  всѧ́ческихъ, ѻ҆ба́че воспѣва́ю и҆ сла́вꙋ твою̀, ю҆́же  па́че оу҆ма̀ и҆ сло́ва кра́йнюю бл҃гость, чл҃вѣколю́бче. 
Тропа́рь, гла́съ д҃: 
И҆ нра́вѡмъ прича́стникъ, и҆ прⷭ҇то́лѡмъ намѣ́стникъ,  а҆по́столѡмъ бы́въ, дѣѧ́нїе ѡ҆брѣ́лъ є҆сѝ,  бг҃одохнове́нне, въ видѣ́нїѧ восхо́дъ: сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, сщ҃енномꙋ́чениче є҆леѵѳе́рїе, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, прпⷣбнагѡ, гла́съ то́йже: 
Ꙗ҆́кѡ безпло́тныхъ є҆диновсе́льника, и҆ всѣ̑мъ  прпⷣбнымъ соѻ́бщника, всесла́вне па́ѵле, пое́мъ тѧ̀, и҆  мо́лимъ тѧ̀: моли́сѧ всегда̀ ѡ҆ на́съ, ꙗ҆́кѡ да ѡ҆брѧ́щемъ  ми́лость. 
И҆ ны́нѣ, бг҃оро́диченъ: 
На оу҆́трени є҆ди́нъ канѡ́нъ ѻ҆ктѡ́иха: И҆ ст҃ы́хъ  два̀. 
Канѡ́нъ свѧщенномꙋ́ченика. Є҆гѡ́же краегране́сїе:  Страсте́й свобо́дна мѧ̀ покажѝ, всебл҃же́нне.  І҆ѡ́сифъ: 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ ди̑внаѧ  чꙋдеса̀ мы́шцею высо́кою, и҆ спа́сшемꙋ і҆и҃лѧ, ꙗ҆́кѡ  просла́висѧ. (с. 239) 
Страсте́й ѡ҆мраче́нїемъ порабоще́ннаго свѣ́тлыми  моли́твами твои́ми, мꙋ́чениче є҆леѵѳе́рїе, ны́нѣ свободѝ:  да ꙗ҆́кѡ раба́ тѧ хрⷭ҇то́ва бжⷭ҇твенными воспою̀ пѣ́сньми. 
Страда́нїѧ возсїѧ́лъ є҆сѝ чистѣ́йшими зарѧ́ми,  свѧще́ннѣйше, ѡ҆багри́лъ є҆сѝ кро́вїю свѧще́ннꙋю твою̀  ѻ҆де́ждꙋ, и҆ бы́лъ є҆сѝ свѣтови́дѣнъ дꙋ́хомъ. 
Бг҃ꙋ прилѣплѧ́ѧсѧ чистѣ́йшимъ оу҆мо́мъ ѿ ю҆́ности,  плотска́гѡ мꙋдрова́нїѧ дꙋ́шꙋ оу҆дали́лъ є҆сѝ, и҆ чꙋде́съ  ѻ҆би́льною благода́тїю ѡ҆богати́лсѧ є҆сѝ. 
Бг҃оро́диченъ: 
Ꙗ҆́кѡ прⷭ҇то́лъ ѻ҆гнезра́ченъ но́сиши зижди́телѧ,  ꙗ҆́кѡ ѡ҆дꙋшевле́нъ черто́гъ, и҆ красна̀ пала́та цр҃ѧ̀  вмѣща́еши, бы́вшаго є҆́же є҆смы̀, кромѣ̀ преложе́нїѧ и҆  смѣше́нїѧ. 
И҆́нъ канѡ́нъ прпⷣбнагѡ, гла́съ то́йже. 
Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̀ землѧ̀, и҆ весе́лїемъ воспо́йте лю́дїе, ꙗ҆́кѡ  просла́висѧ. 
Но́вое тебѣ̀ пѣ́нїе похва́льное привнестѝ во  ѿверзе́нїе оу҆́стъ, па́ѵле бг҃оно́се, тща́щꙋсѧ, пода́ждь  мѝ глаго́лати твои́ми моли́твами, прпⷣбне, благода́ть,  ꙗ҆́кѡ да по́двиги твоѧ̑ честны̑ѧ проповѣ́мъ. 
Ѿ ю҆́ности, прпⷣбне, ꙗ҆ре́мъ гдⷭ҇ень воспрїе́мь, и҆  въ бразда́хъ твоегѡ̀ се́рдца пшени́цꙋ сѣ́ѧвъ дꙋхо́внꙋю,  кла́съ пожа́лъ є҆сѝ, оу҆твержда́ющь дꙋ́шы, бг҃облаже́нне. 
Пѡ́ты мно́жайшими воспрїѧ́лъ є҆сѝ вы́шнее црⷭ҇тво,  ꙗ҆́кѡ безпло́тенъ на землѝ жи́въ, и҆ тѣ́ломъ пожи́въ  а҆́гг҃льское житїѐ. и҆ ны́нѣ оу҆́бѡ въ высоча́йшихъ  трⷪ҇цѣ предстоѧ̀, на́съ помина́й. 
Бг҃оро́диченъ: 
Тлѣ́ннꙋю мою̀ пло́ть, бг҃оневѣ́сто, прїе́мъ ѿ  твои́хъ крове́й безпло́тный, и҆ въ ꙗ҆́слехъ возлегі́й  во́лею, сїю̀, (с. 240) ю҆́же прїѧ́тъ, ѡ҆божа́етъ пло́ть,  бг҃ома́ти, ѿ соедине́нїѧ є҆ѧ̀ пребл҃гі́й. 
Пѣ́снь г҃. І҆рмо́съ: 
Да оу҆тверди́тсѧ се́рдце моѐ въ во́ли твое́й, хрⷭ҇тѐ  бж҃е, и҆́же надъ вода́ми не́бо оу҆твержде́й второ́е, и҆  ѡ҆снова́вый на вода́хъ зе́млю, всеси́льне. 
За хрⷭ҇та̀ страда́ти и҆зво́ливый, ꙗ҆́звы терпи́ши  тѣлє́сныѧ, оу҆слажда́ѧсѧ, мꙋ́дре, болѣ́зньми и҆  скорбьмѝ: сегѡ̀ ра́ди неболѣ́зненнꙋ жи́знь ны́нѣ  воспрїѧ́лъ є҆сѝ. 
Те́плымъ жела́нїемъ сотво́ршагѡ, страда́льче бг҃омꙋ́дре,  держи́мь, разжже́ннѣй тебѐ сама́го поверга́еши хи́трости,  ѡ҆роша́емь дх҃а ѻ҆гне́мъ, є҆леѵѳе́рїе. 
Въ свѧще́нницѣхъ свѧще́ннѣйшїй и҆ въ мч҃ницѣхъ  мꙋ́ченикъ твердѣ́йшїй ꙗ҆́вльсѧ, вѣне́цъ сꙋгꙋ́бъ прїѧ́лъ  є҆сѝ, блаже́нне, лицѐ бж҃їе вы́нꙋ ви́дѧ. 
Бг҃оро́диченъ: 
Же́злъ крѣ́пости прозѧбла̀ є҆сѝ хрⷭ҇та̀, и҆́мже  оу҆твержда́емсѧ: тѧ́ бо воѡбража́ше а҆арѡ́новъ же́злъ  и҆ногда̀ прозѧ́бшїй, недѣ́ланнаѧ землѐ, чⷭ҇таѧ голꙋби́це  приснодв҃о. 
И҆́нъ. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ,  и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ,  гдⷭ҇и. 
Ѽ твоегѡ̀ мꙋ́жества! ѽ дꙋше́вныѧ до́блести, сла́вне!  ты́ бо членѡ́вныѧ львѡ́въ сокрꙋши́ти неви́димыхъ жела́ѧ,  два̀ ка́менѧ носи́лъ є҆сѝ превели́ка во вре́мѧ но́щи,  тѧготꙋ̀ на ра́менахъ. 
Кто̀ твоѧ̑ по́двиги и҆зрещѝ по достоѧ́нїю возмо́жетъ;  ты́ бо пꙋти̑ жестѡ́кїѧ въ пꙋсты́ни ше́ствꙋѧ, сꙋрѡ́выѧ  же́лꙋди ѣ҆́лъ є҆сѝ, вкꙋше́нїе навыца́ѧ твоѐ  оу҆слажда́ти болѣ́зньми воздержа́нїѧ. 
Бг҃ови́децъ дре́вле мѡѷсе́й въ кꙋпинѣ̀ сподо́бисѧ (с.  241) та́инственнагѡ видѣ́нїѧ: всечестны́й же па́ѵелъ,  ѻ҆гню̀ ꙗ҆́вльшꙋсѧ свы́ше, са́мъ позна̀ ꙗ҆́вѣ себѐ  сама́го, неѡпа́льнѡ распалѧ́ема. 
Бг҃оро́диченъ: 
Безнача́ленъ сы́й є҆стество́мъ ꙗ҆́кѡ бг҃ъ, и҆ ѻ҆ц҃ꙋ̀  сло́во равноче́стное, є҆́же по́дъ лѣ́томъ прїѧ́лъ є҆сѝ  ро́ждсѧ ѿ дв҃ы нача́ло, є҆стество́мъ ꙗ҆́вльсѧ чл҃вѣ́къ,  и҆ младе́нствовавъ, ꙗ҆́кѡ ѻ҆троча̀ ты̀, хрⷭ҇тѐ, ꙗ҆ви́лсѧ  є҆сѝ пелена́ми пови́тъ. 
Конда́къ прпⷣбнагѡ, гла́съ и҃. Подо́бенъ: Взбра́нной: 
Ѿ ю҆́ности, мꙋ́дре, ꙗ҆̀же па́че смы́сла вожделѣ́лъ  є҆сѝ мꙋ́жески, мїрскі́й мѧте́жъ ѡ҆ста́вилъ є҆сѝ, и҆  бы́лъ є҆сѝ бжⷭ҇твеннагѡ ра́ди жи́тельства трⷪ҇цы жили́ще  и҆ просвѣти́лъ є҆сѝ вѣ́рою пристꙋпа́ющыѧ тебѣ̀. тѣ́мъ  зове́мъ: ра́дꙋйсѧ, па́ѵле пребога́те. 
Сѣда́ленъ сщ҃енномꙋ́ченика, гла́съ а҃. Поⷣ: Гро́бъ  тво́й, сп҃се. 
Свобо́денъ оу҆́мъ ѿ страсте́й стѧжа́въ, бы́лъ є҆сѝ  бж҃їй и҆́скреннѣйшїй ра́бъ, и҆ ѿ ле́сти свободи́лъ є҆сѝ  до́брѣ послꙋ́шавшыѧ тебѐ: пострада́въ же, ꙗ҆́кѡ і҆ере́й  и҆ мꙋ́ченикъ, є҆леѵѳе́рїе, сꙋгꙋ́бъ прїѧ́лъ є҆сѝ вѣне́цъ:  молѝ спасти́сѧ на́мъ. 
Сла́ва, прпⷣбнагѡ, гла́съ и҃. Подо́бенъ: Премꙋ́дрости: 
Ѡ҆кормлѧ́емь си́лою вседѣ́тельною, и҆ вѣ́триломъ  вкрилѧ́емь крⷭ҇тнымъ, легкѡ̀ преплы́лъ є҆сѝ жите́йскꙋю  бꙋ́рю, и҆ къ бжⷭ҇твєннымъ и҆́стиннѡ приста́нищємъ  дости́глъ є҆сѝ, добродѣ́телей кꙋ́плю мно́гꙋ стѧжа́въ,  ю҆́же влⷣцѣ всѣ́хъ прине́слъ є҆сѝ, и҆ є҆́же благі́й  ра́бе, слы́шалъ є҆сѝ, и҆ си̑мъ послѣ̑дꙋющаѧ. тѣ́мже  па́ѵле блаже́нне, молѝ хрⷭ҇та̀ бг҃а грѣхѡ́въ ѡ҆ставле́нїе  пода́ти чтꙋ́щымъ любо́вїю свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ (с.  242) бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ, согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Крⷭ҇тобг҃оро́диченъ: 
Дв҃а и҆ мт҃и и҆зба́вителѧ, крⷭ҇тꙋ̀ предстоѧ́ще,  болѣ́зненнѡ со слеза́ми рыда́ющи, мт҃рски вопїѧ́ше, что̀  стра́нное сїѐ и҆ пресла́вное, сн҃е; и҆сточа́ѧй всѣ̑мъ  человѣ́кѡмъ безстра́стїе, посредѣ̀ ѡ҆сꙋждє́нною на  крⷭ҇тѣ̀ распѧ́тсѧ, въ ре́бра пробода́емь, и҆ же́лчїю  напоѧ́емь ѿ рꙋ́къ, ꙗ҆̀же созда́лъ є҆сѝ. но воста́ни, и҆  да́рꙋй прегрѣше́нїй ѡ҆ставле́нїе вѣ́рою пою́щымъ  бжⷭ҇твєннаѧ твоѧ̑ страда̑нїѧ. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Ни зїѧ̑нїѧ львѡ́въ, ни врѣ̑нїѧ ѻ҆гнѧ̀, ни лю́тыхъ  прещє́нїѧ, крѣ́пости твоегѡ̀, свѧщеннотаи́нниче,  разсла́биша терпѣ́нїѧ: но ꙗ҆́кѡ а҆дама́нтъ, мꙋ́ками  оу҆слажда́лсѧ є҆сѝ, ре́вностїю бжⷭ҇твенною распалѧ́емь. 
Во́дъ живото́чныхъ оу҆ста̀ твоѧ̑ и҆спо́лнєна, рѣ́ки  и҆сточи́ша бжⷭ҇твенныхъ оу҆че́нїй, свѧщенномꙋ́чениче,  потоплѧ́ющыѧ беззако́ннꙋющихъ рꙋга̑нїѧ, и҆ напаѧ́ющыѧ  сердца̀ позна́вшихъ хрⷭ҇та̀ бг҃а. 
Вельми́ тѧ прославлѧ́ѧ тво́й содѣ́тель, за него́же  оу҆се́рдствовалъ є҆сѝ страда́ти, страстоте́рпче, го́лꙋбѧ  тебѣ̀ посыла́етъ приноша́юща пи́щꙋ а҆́гг҃льскꙋю,  равноа́гг҃льнꙋ бы́вшꙋ страда́нїй свѣтлѣ́йшими сїѧ́ньми. 
Бг҃оро́диченъ: 
Оу҆жасо́шасѧ зрѧ́ще а҆́гг҃льскаѧ вѡ́инства, ка́кѡ (с.  243) неви́димый зра́комъ сꙋ́щимъ по на́мъ и҆зъ тебє̀  ви́дѣнъ бы́сть, дв҃о бг҃ороди́тельнице: є҆го́же молѝ,  спасе́нїѧ сподо́бити всѧ̑, вѣ́рнѡ тѧ̀ сла́вѧщыѧ. 
И҆́нъ. І҆рмо́съ: 
Же́злъ и҆зъ ко́рене і҆ессе́ова, и҆ цвѣ́тъ ѿ негѡ̀,  хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀ хва́льный,  приѡсѣне́нныѧ ча́щи, прише́лъ є҆сѝ вопло́щсѧ ѿ  неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Сно́мъ побѣди́вшꙋсѧ тебѣ̀ и҆ногда̀ во вре́мѧ ю҆́ности,  и҆ ко всено́щномꙋ ѡ҆сла́бившꙋсѧ стоѧ́нїю, тво́й ви́дѣвъ  честны́й оу҆чи́тель пе́тръ, по лицꙋ̀, ѻ҆́ч҃е,  оу҆дарѧ́етъ: и҆ тебѣ̀ заꙋше́нїе да́въ, дае́тъ а҆́бїе  и҆сцѣле́нїе. 
Бг҃ꙋ ѻ҆со́бь бесѣ́дꙋѧ, и҆ семꙋ̀ прибли́живсѧ  несре́дственнѣ па́ѵелъ, ѻ҆ц҃ъ на́шъ, никогда́же  побѣди́всѧ ѿ сна̀ пребы́сть по ꙗ҆́звѣ оу҆чи́телевѣ:  но ꙗ҆́коже безпло́тенъ сы́й, бо́дръ при́снѡ бы́сть. 
Сосꙋ́дъ свѧще́ннѣйшїй ꙗ҆́вльсѧ, мѵ́ро нбⷭ҇ное хрⷭ҇та̀  прїѧ́лъ є҆сѝ се́рдцемъ твои́мъ, и҆ свѣщꙋ̀ твоегѡ̀  терпѣли́внагѡ воздержа́нїѧ жи́тельствомъ добродѣ́тельнымъ  вже́гъ свѣ́тлѡ, къ невѣ́стникꙋ бжⷭ҇твенномꙋ восте́клъ  є҆сѝ. 
Бг҃оро́диченъ: 
И҆мѣ́ѧ, сло́ве, прⷭ҇то́лъ нб҃о, зе́млю же подно́жїе, въ  ложесна̀ дв҃ы воплоща́ѧсѧ вше́лъ є҆сѝ, и҆ во оу҆бо́гъ  верте́пъ всели́лсѧ є҆сѝ: ѿ волхвѡ́въ же, царе́й  персі́дскихъ, ꙗ҆́кѡ цр҃ь да́ры и҆ бг҃очеловѣ́къ прїѧ́лъ  є҆сѝ. 
Пѣ́снь є҃. І҆рмо́съ: 
Тво́й ми́ръ да́ждь на́мъ, сн҃е бж҃їй: и҆но́гѡ бо,  ра́звѣ тебє̀, бо́га не зна́емъ, и҆́мѧ твоѐ и҆менꙋ́емъ,  ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Ле́стными оу҆хищрѧ́ѧй оу҆кра́сти тѧ̀ словесы̀,  мꙋ́чениче, вра́гъ вселꙋка́вый, смѣ́хъ зри́тсѧ, мꙋ́дростїю  твое́ю мꙋдре́цъ ѕло́бы прехищрѧ́емь. (с. 244) 
На колесни́цѣ взима́емь бжⷭ҇твенныхъ добродѣ́телей,  сла́вне, высотꙋ̀ дости́глъ є҆сѝ мꙋче́нїѧ, и҆ низложи́лъ  є҆сѝ лꙋка́выхъ бѣсѡ́въ превознесе́ннꙋю горды́ню. 
Ви́дѣти красотꙋ̀ жела́ѧ і҆и҃совꙋ, прпⷣбне, тебѐ  сама́го оу҆краси́лъ є҆сѝ мꙋче́нїѧ красото́ю: и҆ къ немꙋ̀  прише́лъ є҆сѝ, вѣнча́всѧ свѣ́тлымъ вѣнце́мъ. 
Бг҃оро́диченъ: 
Оу҆дивлѧ́етъ всѧ́къ оу҆́мъ чꙋ́до твоѐ, чⷭ҇таѧ:  ражда́еши бо бг҃а пло́тїю, и҆ пита́телѧ пита́еши млеко́мъ,  и҆скꙋше́нїѧ мꙋ́жеска не позна́вши, са́мъ ꙗ҆́кѡ вѣ́сть  є҆ди́нъ. 
И҆́нъ. І҆рмо́съ: 
Бг҃ъ сы́й мі́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ.  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Ѿ ка́ла страсте́й ѡ҆чи́стивъ оу҆́мъ, нескве́рно  зерца́ло бы́лъ є҆сѝ, ѡ҆сїѧ́нїѧ дх҃а прїе́мъ при́снѡ.  тѣ́мже тебѣ̀ и҆скꙋси́тель посрами́сѧ прирази́всѧ, и҆́же  сада̀ ѕло́бы не́мощь и҆з̾ꙋчи́вый. 
Мꙋ́дрость сꙋ́щѡ, хрⷭ҇та̀ бг҃а во твое́мъ се́рдцы  стѧжа́въ ѡ҆бита́ющꙋю, немꙋ́драго низложи́лъ є҆сѝ ѕло́бы  мꙋдреца̀, нога́ми твои́ми кра́сными, мꙋдростьмѝ разли́чными  прельсти́ти тѧ̀, па́ѵле бг҃омꙋ́дре, покꙋша́ющасѧ. 
Свѣ́та сы́й прїѧ́телище, днѐ сы́нъ, тмы̀ прельсти́лъ  є҆сѝ нача́льника ꙗ҆́коже льва̀, на тѧ̀ навѣ́тꙋюща,  земны́ми трꙋ́сы и҆ колеба̑нїи ка́менїй, безстꙋ́дїемъ  оу҆страша́юща, па́ѵле, и҆ мечта̑нїи свирѣ́пствꙋюща. 
Бг҃оро́диченъ: 
И҆зве́рженна пе́рваго а҆да́ма и҆зъ є҆де́ма, приснодв҃о  ѻ҆трокови́це бг҃оневѣ́сто, сло́во пребезнача́льное и҆зъ  тебє̀ вопло́щсѧ, и҆ въ ꙗ҆́сли безслове́сныхъ восклони́всѧ,  ꙗ҆́кѡ млⷣнецъ, на́шъ ро́дъ ѿ безслове́сїѧ и҆зба́ви. (с.  245) 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й, бл҃же,  свободѝ и҆зъ тлѝ, и҆ спаси́ мѧ, сп҃се мі́ра, зовꙋ́ща:  сла́ва тебѣ̀. 
Наро́читый ѻ҆ве́нъ па́ствъ хрⷭ҇то́выхъ, па́стырь  слове́снѣйшїй, по́двигѡвъ стезѧ̀ прославлѧ́етсѧ, бг҃а  просла́вивъ свои́ми оу҆десы̀. 
Вжи́ливсѧ къ бг҃ꙋ воззрѣ̑нїи, мꙋ́дре, ѡ҆безжи́лилъ  є҆сѝ врага̀ многоко́зненнаго тве́рдѡ, приснопа́мѧтне,  мꙋ́ченикѡвъ сла́во, свѧще́нства пра́вило. 
Къ ра́намъ терпѧ̀, ко ѻ҆гню̀ самоидѧ̀, оу҆спи́лъ  є҆сѝ ѕвѣре́й свирѣ́пыхъ стремлє́нїѧ, неꙋсы́пнꙋ къ  зижди́телю и҆мѣ́ѧ любо́вь. 
Бг҃оро́диченъ: 
Свѧще́нїѧ сѣ́нь ꙗ҆́вльшисѧ, марі́е, ѡ҆скверне́ннꙋю  сластьмѝ ѻ҆каѧ́ннꙋю мою̀ дꙋ́шꙋ ѡ҆свѧтѝ, и҆ бжⷭ҇твенныѧ  сла́вы прича́стницꙋ сотворѝ. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Ꙗ҆́коже сп҃съ, хрⷭ҇то́съ бг҃ъ на́шъ ма́лыми хлѣ̑бы  наро́дъ насы́ти многочи́сленъ, та́кожде и҆ па́ѵелъ таи́нникъ  хрⷭ҇то́въ, скꙋде́ла малѣ́йшагѡ ма́лою водо́ю мно́жєства до  сы́тости возвеселѝ: и҆ сы́тость ꙗ҆влѧ́етъ ѻ҆би́лїе. 
Оу҆ставлѧ́еши зно́й моли́твами твои́ми, чꙋ́дне, и҆  рѣши́ши гла́дъ прети́мый: вода́ми же свы́ше пролїѧ́вшимисѧ  оу҆паѧ́еши зе́млю, и҆ напаѧ́еши сꙋхі̑ѧ сеѧ̀ бразды̑,  прозѧба́ѧ и҆ богатѧ̀ дарова̑нїи, и҆ оу҆множа́ѧй сеѧ̀  дѣ́ланїе. 
Неболѣ́зненнꙋю жи́знь въ болѣ́знехъ воспрїѧ́лъ є҆сѝ,  и҆ болѣ́зней лю́тыхъ оу҆ставлѧ́еши ѡ҆ѕлобле́нїе, вѣ́рою  просѧ́щымъ прїѧ́ти врачева̑нїѧ ѿ тебє̀, всече́стне,  ѻ҆тцє́въ (с. 246) добро́то. тѣ́мже разрѣшѝ болѣ̑зни  моѧ̑ дꙋшє́вныѧ и҆ тѣлє́сныѧ, молю́сѧ. 
Бг҃оро́диченъ: 
Сло́во ѻ҆́ч҃ее, сн҃е бж҃їй безлѣ́тне, и҆ порожде́нїе  мт҃ре чⷭ҇тыѧ бг҃оѻтрокови́цы превѣ́чное, ꙗ҆́кѡ бг҃ъ, и҆  ꙗ҆́кѡ человѣ́къ млⷣнецъ сы́й, въ верте́пѣ вмѣсти́сѧ  невмѣсти́мый. тѣ́мже всѝ дивѧ́щесѧ покланѧ́емсѧ вели́комꙋ  та́инствꙋ. 
Конда́къ свѧщенномꙋ́ченикꙋ, гла́съ в҃. Подо́бенъ:  Твє́рдыѧ: 
Ꙗ҆́кѡ оу҆добре́нїе свѧще́нникѡвъ, прпⷣбне, и҆  пред̾ꙋвѣща́нїе страстоте́рпцєвъ всѝ восхвалѧ́емъ, и҆  про́симъ тѧ̀, свѧщенномꙋ́чениче є҆леѵѳе́рїе: любо́вїю  па́мѧть твою̀ пра́зднꙋющыѧ бѣ́дъ многоѻбра́зныхъ свободѝ,  молѧ̀ непреста́ннѡ ѡ҆ всѣ́хъ на́съ. 
І҆́косъ: 
Пре́зри, бл҃гоꙋтро́бне жизнода́вче, ꙗ҆́кѡ  чл҃вѣколю́бецъ є҆ди́нъ и҆ ще́дрый бг҃ъ, дꙋшѝ моеѧ̀  ѡ҆мраче́нїе, и҆ всемо́щною десни́цею твое́ю, сло́ве,  страсте́й свободѝ стꙋже́нїѧ, ꙗ҆́кѡ да твоего̀ і҆ера́рха  воспою̀ є҆леѵѳе́рїѧ, то́й бо и҆́стиннѡ и҆зъ оу҆тро́бы  позна́сѧ тебѣ̀, и҆ ѡ҆свѧти́сѧ, и҆ возложе́нъ бы́сть ꙗ҆́кѡ  самꙋи́лъ, ѿ ма́тере свѧще́нныѧ тебѣ̀ зижди́телю, молѧ̀  непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̀, поѧ́хꙋ, и҆ бл҃гословлѧ́хꙋ, глаго́люще:  бл҃гослове́нъ бг҃ъ ѻ҆ц҃ъ на́шихъ. 
Да велича́етсѧ, взыва́лъ є҆сѝ, мꙋ́дре, раздроблѧ́емь,  ны́нѣ во пло́ти мое́й хрⷭ҇то́съ, не оу҆жаса́юсѧ  распале́нїй коно́бѡвъ, не бою́сѧ сме́рти, ни ѕвѣре́й  стремле́нїй, сꙋ́щїѧ ра́ди жи́зни. 
Є҆ди́нагѡ бг҃а добро́ты и҆скі́й, є҆ди́нꙋ тогѡ̀ сла́вꙋ  полꙋчи́ти жела́ю: да раздроблѧ́етсѧ и҆ ѡ҆палѧ́етсѧ всѐ  тѣ́ло моѐ, взыва́лъ є҆сѝ, сла́вне: свобожде́нїѧ и҆щꙋ̀,  порабоща́ющагѡ хрⷭ҇тꙋ̀. (с. 247) 
Смотрѧ́ѧ бꙋ́дꙋщꙋю жи́знь, блаже́нне, мі́рꙋ  оу҆мертви́лсѧ є҆сѝ и҆́стиннѡ, и҆ ꙗ҆́кѡ зла́то,  ꙗ҆́звенными и҆скꙋшє́нїи разже́гсѧ, просїѧ́лъ є҆сѝ, и҆  положи́лсѧ є҆сѝ въ сокро́вищахъ нбⷭ҇ныхъ ѻ҆би́телей. 
Бг҃оро́диченъ: 
Чистѣ́йшꙋ тѧ̀ є҆ди́нꙋ ѡ҆брѣ́тъ, всенепоро́чнаѧ,  сло́во чистѣ́йшее бж҃їе, и҆зъ чре́ва твоегѡ̀ роди́всѧ,  вѣ̑рныѧ ѡ҆чища́етъ ѡ҆сквернє́нїѧ, бг҃оневѣ́сто,  прибы̑вшаѧ на́мъ ѿ неꙋдержа́нїѧ страсте́й. 
И҆́нъ. І҆рмо́съ: 
Ѻ҆́троцы благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѣ̀ пла́мене стоѧ́ще поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Ꙗ҆́кѡ со́лнце возсїѧ́въ, восто́къ а҆́бїе просвѣти́лъ  є҆сѝ, на сто́лпъ же возше́дъ, ꙗ҆́кѡ посредѣ̀ нб҃сѐ  стоѧ̀, вселе́ннꙋю всю̀ оу҆чє́нїи возвесели́лъ є҆сѝ,  ѻ҆тцє́въ, вопїѧ̀, бж҃е, бл҃гослове́нъ є҆сѝ. 
Оу҆дали́лсѧ є҆сѝ, бѣ́гаѧ мїрски́хъ во́лнъ, и҆ въ  пꙋсты́ни ѱало́мски водвори́всѧ, бг҃облаже́нне, прїѧ́лъ  є҆сѝ бг҃а въ се́рдцы твое́мъ, а҆́гг҃льскимъ хране́нїемъ  тебѐ соблюда́юща. 
Зрѣ́лъ є҆сѝ мꙋчє́нїѧ та́мѡшнѧѧ мы́сленными ѻ҆чесы̀,  и҆ чл҃вѣколю́бною твое́ю дꙋше́ю се́рдцемъ болѣ́знꙋѧ,  слеза́ми себѐ при́снѡ ѡ҆мака́лъ є҆сѝ, не ꙗ҆́кѡ дв҃дъ во  вре́мѧ но́щи посте́лю. 
Бг҃оро́диченъ: 
Безпло́тный воплоща́етсѧ, и҆ безлѣ́тный въ лѣ́то  быва́етъ, и҆ пелена́ми повива́етсѧ на́съ ра́ди, и҆́же зе́млю  повива́ѧй гдⷭ҇ь мгло́ю, пло́ть са́мъ па́че постиже́нїѧ  неизмѣ́ннѡ ꙗ҆ви́всѧ ѿ неискꙋсомꙋ́жныѧ. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте сщ҃е́нницы, просла́вите,  ѻ҆́троцы, бл҃гослови́те лю́дїе и҆ превозноси́те во всѧ̑  вѣ́ки. (с. 248) 
Процвѣ́тъ, прозѧ́блъ є҆сѝ са́дъ красе́нъ мꙋче́нїй  свѣ́тлостьми, мꙋ́ченикѡвъ добро́то, и҆ ны́нѣ раѧ̀ цвѣ́ти  ꙗ҆ви́стесѧ, бжⷭ҇твенно благово́нїе и҆спꙋща́юще бжⷭ҇твеннѣ. 
Кропле́ньми крове́й твои́хъ, рожде́ннаго и҆зъ неѧ̀,  кро́вь свою̀ ма́ти приѡбща́етъ: твоемꙋ́ бо тѣлесѝ  ѡ҆б̾е́мшисѧ, мꙋ́дре, мече́мъ скончава́етсѧ, и҆ живе́тъ во  вѣ́ки. 
И҆сцѣле́нїй во́ды, чꙋде́съ рѣ́ки и҆злива́етъ  тре́бꙋющымъ ра́ка твоѧ̀, мꙋ́дре, ѿмыва́юще сквє́рны  дꙋшетлѣ́нныхъ страсте́й, мꙋ́чениче і҆ера́рше, во всѧ̑  вѣ́ки. 
Бг҃оро́диченъ: 
Ꙗ҆́кѡ до́ждь, во оу҆тро́бꙋ твою̀ сни́де хрⷭ҇то́съ, и҆  всю̀ напоѝ тва́рь вои́стиннꙋ, и҆зсꙋши́въ, дв҃о, мꙋ̑тныѧ  рѣ́ки і҆дѡлонеи́стовства, є҆ди́нъ бл҃годѣ́тель. 
И҆́нъ. І҆рмо́съ: 
Чꙋ́да преесте́ственнагѡ росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  благослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Спротѧже́нꙋ съ дв҃домъ благогла́снꙋ пѣ́снь всестро́йнꙋ  пѣ́лъ є҆сѝ, глаго́лѧ: ꙗ҆́кѡ оу҆тѣшє́нїѧ твоѧ̑ дꙋ́шꙋ  мою̀ бг҃олѣ́пнѡ чл҃вѣколю́бнымъ манове́нїемъ, всецр҃ю̀,  возвесели́ша. тѣ́мже ра́дꙋѧсѧ взыва́лъ є҆сѝ: да  благослови́тъ тва́рь всѧ̀ гдⷭ҇а, и҆ превозно́ситъ є҆го̀ во  вѣ́ки. 
Подава́ѧй тебѣ̀ ꙗ҆̀же проти́вꙋ любвѝ зижди́тель, ѿ  ю҆́ности соблюда́ѧ тѧ̀ десни́цею, и҆ тремѝ пита́етъ тѧ̀  сала́тами бг҃олѣ́пнѡ, ꙗ҆́кѡ ѿ младе́нства всѧ́ко  похотѣ́нїе попра́вша: рꙋко́ю же а҆́гг҃ла сїѧ̑ дае́тъ,  ꙗ҆́кѡ а҆́гг҃льскомꙋ житїю̀ ревнꙋ́ющꙋ, препросла́вленномꙋ  тебѣ̀, па́ѵле бг҃оно́се. 
Возмого́ша оу҆бѣжа́ти ѡ҆сꙋжде́нїѧ трїѐ ѡ҆сꙋжде́ннїи  свѧ́зани мꙋ́жїе, ꙗ҆́кѡ оу҆кло́ншесѧ слꙋже́нїѧ ѻ҆́бщагѡ:  оу҆́зъ бо неви́димѡ и҆́менемъ разрѣ́шшесѧ твои́мъ, ѻ҆́ч҃е  (с. 249) всесла́вне, свѧ́занныхъ ѿ бѣ́дъ и҆зба́ви, и҆  є҆ди́ною носи́мы рꙋко́ю содержа́щагѡ. 
Бг҃оро́диченъ: 
Сл҃нце пра́вды ро́ждшаѧ, ѕвѣздо́ю созыва́етъ волхвы̀ со  зла́томъ, и҆ смѵ́рною же и҆ лїва́номъ, новолѣ́пнѡ  покланѧ́ющесѧ невра́щнѡ млⷣнствовавшемꙋ: є҆го́же па́стырїе  возвели́чиша, и҆ а҆́гг҃лъ мно́жество воспѣ́ша сла́вѧще,  ꙗ҆́кѡ и҆ по сꙋществꙋ̀ бг҃а, и҆ чл҃вѣ́ка є҆стество́мъ. 
Пѣ́снь ѳ҃. І҆рмо́съ: 
Живопрїе́мный и҆сто́чникъ приснотекꙋ́щїй, свѣтоно́сный  свѣти́льникъ бл҃года́ти, хра́мъ ѡ҆дꙋшевле́нный, сѣ́нь  пречⷭ҇тꙋю, нб҃сѐ и҆ землѝ простра́ннѣйшꙋю, бцⷣꙋ,  вѣ́рнїи велича́емъ. 
Оу҆ста̀ бж҃їѧ бы́въ, ѿ оу҆́стъ чꙋжда́гѡ лю́ди  сꙋемꙋ́дрєнныѧ восхи́тивъ, показа́лъ є҆сѝ наслѣ́дники  благода́ти, и҆ пострада́въ крѣ́пкѡ, со і҆ерє́и и҆  страда̑льцы живе́ши, є҆леѵѳе́рїе. 
Чи́стаѧ мѷрополо́жница дх҃а, добродѣ́телей кра́сное  жили́ще, а҆́гнецъ неѕло́бивый, свѣти́льникъ незаходи́мый,  і҆ера́рхѡвъ степе́нь и҆ мч҃никѡвъ, да восхва́литсѧ вѣ́рнѡ  є҆леѵѳе́рїй. 
Во свѣ́тѣ живе́ши и҆́стиннѡ невече́рнѣмъ, свѣ́тъ  бы́въ со́лнца свѣтлѣ́йшїй. тѣ́мъ па́мѧть твою̀  свѣтоно́снꙋю дне́сь соверша́ющыѧ, страсте́й мглы̀ и҆зба́ви  къ бг҃ꙋ твои́ми моли́твами, є҆леѵѳе́рїе. 
Бг҃оро́диченъ: 
Пощадѝ на́съ пою́щихъ твоѐ, гдⷭ҇и, є҆́же и҆зъ дв҃ы,  неизрече́нное ржⷭ҇тво̀, ѿ напа́стей и҆збавлѧ́ѧ и҆  страсте́й и҆ скорбе́й, мольба́ми є҆ѧ̀ твоѧ̑ рабы̑, ꙗ҆́кѡ  бл҃годѣ́тель, и҆ є҆ди́нъ чл҃вѣколю́бецъ. 
И҆́нъ. І҆рмо́съ: 
Та́инство стра́нное ви́жꙋ и҆ пресла́вное: нб҃о,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ, є҆го́же воспѣва́юще, велича́емъ. (с. 250) 
Повѣ́дꙋетъ є҆́же къ бг҃ꙋ дерзнове́нїе твоѐ, и҆ ꙗ҆̀же  соверши́лъ є҆сѝ, по є҆́же къ немꙋ̀ ѿше́ствїи, чꙋ̑днаѧ  дѣла̀: мно́гихъ бо є҆ле́емъ твоегѡ̀ свѣтовожде́нїѧ, ѿ  недꙋ̑гъ разли́чныхъ свободи́лъ є҆сѝ. 
Всесвѣ́тлꙋ твою̀ дꙋ́шꙋ и҆мѣ́ѧ, прпⷣбне, ꙗ҆́кѡ  мѵ́ромъ благода́ти ве́сь напои́всѧ, є҆ле́емъ де́мѡны  ѿго́ниши, прокажє́нныѧ ѡ҆чища́ѧ и҆ оу҆грызє́нныѧ  главы̑, и҆ кра́стъ лю́тыхъ оу҆ставлѧ́ѧ болѣ̑зни. 
Распа́дсѧ па́даетъ сатана̀ вселꙋка́вый, ѻ҆́бразомъ  всесвирѣ́па ѕвѣ́рѧ, зрѧ̀ просте́рша тебѐ є҆ле́й канди́ла  твоегѡ̀, ꙗ҆́кѡ мѵ́ро, на и҆сцѣле́нїе разли́чныхъ  недꙋ́гѡвъ, и҆ стра́хомъ ѡ҆держи́мь и҆счезѐ. 
Бг҃оро́диченъ: 
Зачала̀ є҆сѝ въ послѣ̑днѧѧ лѣ̑та въ ложесна́хъ  твои́хъ, є҆го́же ѻ҆ц҃ъ родѝ сн҃а пре́жде вѣ̑къ  нетлѣ́ннѡ, неискꙋсомꙋ́жнаѧ мт҃и. сего̀ ѕвѣздо́ю небеса̀  показꙋ́ютъ, и҆ землѧ̀ пеще́рою земно́ю. 
Свѣти́ленъ ѻ҆ктѡ́иха: Сла́ва, прпⷣбнагѡ. Поⷣ: Со  оу҆ченики̑ взы́демъ: 
Дв҃дски процвѣ́лъ є҆сѝ въ домꙋ̀ гдⷭ҇ни, ꙗ҆́кѡ  фі́нїѯъ, ѻ҆́ч҃е прпⷣбне, плоды̀ твои́хъ трꙋдѡ́въ во сто̀  ны́нѣ оу҆мно́живъ. тѣ́мже по́лкъ де́мѡнѡвъ тꙋ́чами сле́зъ  твои́хъ, па́ѵле блаже́нне, погрꙋ́жь, ѿ хрⷭ҇та̀ по́честь и҆  вѣне́цъ побѣ́ды прїѧ́лъ є҆сѝ, и҆ чꙋде́съ, премꙋ́дре,  независтнобога́тꙋю бл҃года́ть. 
И҆ ны́нѣ, бг҃оро́диченъ: 
И҆́же горѣ̀ сла́вимый бж҃ески ѿ а҆́гг҃лъ, нѣ́дръ  ѻ҆те́ческихъ не ѿстꙋпи́въ, чⷭ҇таѧ, неизрече́ннѡ, съ  до́льними поживѐ: ты́ же сегѡ̀ была̀ є҆сѝ спасе́нїѧ  вино́вна, ѿ чⷭ҇тыхъ твои́хъ крове́й семꙋ̀, чⷭ҇таѧ, па́че  сло́ва пло́ть заимода́вши. є҆го́же молѝ, рабѡ́мъ твои̑мъ  и҆збавле́нїе да́ти прегрѣше́нїй. 
На стїхо́внѣ ѻ҆ктѡ́иха. (с. 251) 
Слꙋ́жба ст҃и́телѧ стефа́на и҆сповѣ́дника, а҆рхїепⷭ҇копа  сꙋро́жскагѡ. 
Ве́черъ, Блаже́нъ мꙋ́жъ: 
На Гдⷭ҇и, воззва́хъ, поста́вимъ стїхѡ́въ ѕ҃, и҆ пое́мъ  стїхи̑ры, гла́съ д҃. Подо́бенъ: Да́лъ є҆сѝ зна́менїе: 
Житїѐ непоро́чно ꙳ ꙗ҆ви́лъ є҆сѝ, стефа́не, ꙳ къ  прⷭ҇то́лꙋ гдⷭ҇ню, ꙳ прехва́льне, доше́лъ є҆сѝ, ꙳  а҆рхїере́йскимъ мѵ́ромъ пома́завсѧ, ꙳ на сме́рть предаѧ́сѧ  по содѣ́телю созда́нїе: ꙳ и҆ ны́нѣ на нб҃сѣ́хъ всели́всѧ  ꙳ въ же́ртвенникъ гдⷭ҇е́нь, сла́вне, ꙳ молѝ ѡ҆ пою́щихъ  тѧ̀. 
Зна̑менїи и҆ чꙋдесы̀ ꙳ тебѐ влⷣка просла́ви, ꙳  треблаже́нне стефа́не: ꙳ прого́ниши бо дꙋ́хи, ꙳ и҆ врачꙋ́еши  стра̑сти, ꙳ дꙋ́шы просвѣща́еши вѣ́рныхъ, ꙳ приходѧ́щихъ ко  ст҃о́мꙋ твоемꙋ̀ гро́бꙋ: ꙳ а҆́гг҃лѡвъ равностоѧ́телю, ꙳  а҆рхїере́євъ сопресто́льне, ꙳ а҆пⷭ҇лѡвъ є҆динонра́вне, ꙳  благовѣ́рїѧ побо́рниче. 
Пога́ныхъ преще́нїѧ не оу҆страши́всѧ, бл҃же́нне, ꙳  благобоѧ́зненнымъ оу҆мо́мъ, ꙳ хрⷭ҇то́вѣ благолѣ́пнѡ  честнѣ́й і҆кѡ́нѣ, ꙳ наꙋчи́лъ є҆сѝ всѣ́хъ непосра́мленнѡ  покланѧ́тисѧ, ꙳ и҆ те́плою вѣ́рою цѣлова́ти: ꙳ и҆ ѡ҆ не́й  претерпѣ́лъ є҆сѝ ꙳ бїє́нїѧ, ѻ҆́ч҃е стефа́не, и҆  темни̑цы, ꙳ прови́дѧ бꙋ́дꙋщїѧ ра́дости воспрїѧ́тїе. 
И҆́ны стїхи̑ры, гла́съ в҃. Подо́бенъ: Кі́ими  похва́льными: 
Кі́ими похва́льными вѣнцы̑ оу҆вѧзе́мъ ст҃и́телѧ;  свѧще́нствꙋ вѣнца̀, благоче́стїѧ оу҆правле́нїе, цр҃кви  свѣ́тлое оу҆краше́нїе, и҆сто́чника бжⷭ҇твенныхъ  и҆сцѣле́нїй неисчерпа́емаго, проли́тїе дарова́нїй  дх҃о́вныхъ, рѣкꙋ̀ мно́гихъ (с. 252) чꙋде́съ, ѻ҆́трасли  сꙋро́жскїѧ веселѧ́ща тече́ньми, стефа́на, те́плаго  предста́телѧ на́шегѡ и҆ храни́телѧ. 
Кі́ими смире́нными оу҆стна́ми воспои́мъ ст҃и́телѧ;  ди́внаго въ чꙋдесѣ́хъ, и҆ безплѡ́тнымъ сожи́телѧ,  ѡ҆свѧще́ннаго ѿ пеле́нъ, столпа̀ цр҃кве недви́жима,  весе́лїе землѝ сꙋро́жской, царю̀ нечести́вомꙋ ѡ҆бличи́телѧ,  и҆ правосла́вїю и҆сповѣ́дника, и҆ хрⷭ҇та̀ ра́ди ѿ  беззако́нныхъ заꙋша́ема, и҆мꙋ́ща ве́лїю ми́лость. 
Прїиди́те, сꙋро́жстїи собо́ри, ѱало́мски воспле́щемъ  рꙋка́ми, печа̑льнымъ оу҆тѣ́хꙋ, и҆ ѿча̑ѧннымъ  застꙋ́пника, бл҃же́ннаго стефа́на воспѣва́юще, бжⷭ҇твеннаго  хрⷭ҇то́ва смире́нїѧ ревни́телѧ, похвалꙋ̀ землѝ сꙋро́жской,  и҆ все́й то́й странѣ̀ оу҆краше́нїе, ро́дꙋ же на́шемꙋ  вездѣ̀ промы́сленника, подаю́щаго мі́рꙋ ве́лїю ми́лость. 
Сла́ва, гла́съ д҃: 
Подоба́етъ сꙋро́жскомꙋ ро́дꙋ стефа́на вездѣ̀ и҆мѣ́ти  а҆рхїере́а, ꙗ҆́кѡ нѣ́кꙋю оу҆́тварь ца́рскꙋю, и҆  сокро́вище некра́домо, всѣ̑мъ даю́що бога́тство,  спаси́тельное проповѣ́данїе, и҆ всѧ̑ собира́юща къ  соедине́нїю пѣ́сней бг҃олѣ́пныхъ. къ немꙋ́же возопїе́мъ:  і҆ера́рше и҆ и҆сповѣ́дниче стефа́не, хрⷭ҇та̀ бг҃а молѝ ѡ҆  дꙋша́хъ на́шихъ. 
И҆ ны́нѣ, бг҃оро́диченъ, гла́съ то́йже: И҆́же тебє̀  ра́ди: 
Вхо́дъ. Прокі́менъ днѐ. 
И҆ чтє́нїѧ г҃, пи́саны сегѡ̀ мцⷭ҇а въ ѕ҃-й де́нь. 
На стїхо́внѣ стїхи̑ры, гла́съ є҃. Подо́бенъ: Ра́дꙋйсѧ: 
Ра́дꙋйсѧ, свѧще́ннаѧ главо̀, ѿ пеле́нъ ѡ҆чи́стившаѧсѧ  дх҃омъ, и҆ семꙋ̀ соꙋмно́жившисѧ, и҆ воспита́вшисѧ до́брѣ въ  мѣ́рꙋ бжⷭ҇твеннагѡ наставле́нїѧ, ѿ негѡ́же всѧ́ко  движе́нїе, всѧ́ко дѣѧ́нїе, всѧ́къ ра́зꙋмъ, и҆ всѧ́ко  сло́во, возвѣща́ѧ до́бльственнѣ, кра́йнѧгѡ жела́нїѧ  дости́глъ є҆сѝ! и҆дѣ́же сра́дꙋешисѧ, всебл҃же́нне  стефа́не, ликостоѧ́нїю (с. 253) а҆́гг҃льскомꙋ, и҆  а҆рхїере́йскомꙋ собо́рꙋ, со всѣ́ми ст҃ы́ми оу҆молѧ́й  сп҃са, поми́ловати на́съ. 
Сті́хъ: Свѧще́нницы твоѝ ѡ҆блекꙋ́тсѧ пра́вдою, и҆  прпⷣбнїи твоѝ возра́дꙋютсѧ. 
Ра́дꙋйсѧ ѿ среды̀ тмы̀ мно́гїѧ возсїѧ́вый, ꙗ҆́кѡ  ѕвѣзда̀ всесвѣ́тлаѧ, всю̀ вселе́ннꙋю просвѣща́еши  свѣ́тлѡ, зарѧ́ми, ѻ҆́ч҃е, дѣ́лъ твои́хъ: тѣ́мъ всѧ̑  влече́ши къ непосты́дномꙋ раче́нїю, и҆ бжⷭ҇твенною любо́вїю  взерца́тисѧ всегда̀ лица̀ твоегѡ̀ неразсꙋ́днагѡ зра́ка.  и҆́мже и҆ по сме́рти взѧ́тисѧ, свѧ́те, прїе́мшаѧ тѧ̀ сла́ва  ꙗ҆́вственнѡ плодоносѧ́щи: є҆ѧ́же ны́нѣ воспрїе́млѧ,  оу҆молѧ́й сп҃са, поми́ловати на́съ. 
Сті́хъ: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. 
Ра́дꙋйсѧ, честны́й оу҆́ме, трⷪ҇цѣ чи́стый сосꙋ́де,  сто́лпе цр҃ко́вный, вѣ̑рнымъ оу҆твержде́нїе,  побѣжда́ємымъ по́мощь, ѕвѣздо̀, и҆́же сїѧ̑нїи  бг҃опрїѧ́тныхъ твои́хъ моли́твъ, разорѧ́ѧ напа́стей же и҆  скорбе́й тмꙋ̀ всегда̀, стефа́не, приста́нище ти́хое, въ  не́же притека́юще и҆̀же треволне́ньми житїѧ̀ ѡ҆держи́мїи  спаса́ютсѧ. хрⷭ҇та̀ молѝ дꙋша́мъ на́шымъ да́ти ве́лїю  ми́лость. 
Сла́ва, гла́съ то́йже: 
Вострꙋ́бимъ трꙋбо́ю пѣ́сней, стеце́мсѧ, правосла́внїи,  и҆ оу҆́зримъ побѣди́тєльства пастыренача́льника  сꙋро́жскагѡ, и҆ оу҆чи́телѧ на́шегѡ. ца́рїе и҆ кнѧ́зи  посрами́шасѧ ѿ стефа́нова стра́шнагѡ ꙗ҆вле́нїѧ: царѧ́ бо  ѡ҆бличѝ, ѻ҆́бразꙋ хрⷭ҇та̀ бг҃а на́шегѡ не восхотѣ́вшаго  покланѧ́тисѧ. па́стырїе и҆ оу҆чи́телїе правосла́вныѧ  па́ствы, хрⷭ҇то́ва пастыренача́льника, прїиди́те,  восхва́лимъ, а҆́гг҃лѡвъ сожи́тельника, и҆ мꙋ́ченикѡвъ  похвалꙋ̀, а҆рхїере́євъ сла́вꙋ, и҆ по вѣ́рѣ побо́рника, и҆  на́шегѡ те́плаго застꙋ́пника, (с. 254) пꙋтьше́ствꙋющымъ  спꙋтеше́ственника, и҆ пла́вающымъ ѡ҆корми́телѧ, вездѣ̀  те́плаго предста́телѧ, первопресто́льника сꙋро́жскаго  восхвалѧ́юще, та́кѡ рце́мъ: всесвѧ́те стефа́не, предварѝ,  и҆ и҆зба́ви на́съ и҆скꙋше́нїѧ всѧ́кагѡ, и҆ спасѝ па́ствꙋ  сїю̀ моли́твами твои́ми. 
И҆ ны́нѣ, бг҃оро́диченъ, гла́съ то́йже: 
Вострꙋ́бимъ трꙋбо́ю пѣ́сней: прекло́ншисѧ бо свы́ше  всецр҃и́ца мт҃и дв҃а, бл҃гослове́ньми вѣнчава́етъ  воспѣва́ющихъ ю҆̀. лю́дїе да стекꙋ́тсѧ, и҆ цр҃и́цѣ да  воспле́щꙋтъ въ пѣ́снехъ цр҃ѧ̀ ро́ждшей, и҆̀же сме́ртїю  ѡ҆держи̑мыѧ пе́рвѣе, разрѣши́ти чл҃вѣколю́бнѡ  бл҃гоизво́лившаго: па́стырїе и҆ оу҆чи́телїе, до́брагѡ  па́стырѧ пречⷭ҇тꙋю мт҃рь соше́дшесѧ восхва́лимъ: свѣ́щникъ  златоза́рный, свѣтоно́сный ѻ҆́блакъ, нб҃съ  простра́ннѣйшꙋ, ѡ҆дꙋшевле́нный же кївѡ́тъ, ѻ҆гнезра́чный  влⷣчень прⷭ҇то́лъ, маннопрїе́мнꙋю златꙋ́ю ста́мнꙋ,  заключе́ннꙋю сло́ва две́рь, всѣ́хъ хрⷭ҇тїа́нъ прибѣ́жище,  пѣ́сньми бг҃огла́сными похвалѧ́юще, си́це рце́мъ: пала́то  сло́ва, сподо́би смире́нныхъ на́съ нбⷭ҇нагѡ црⷭ҇твїѧ,  ничто́же бо невозмо́жно хода́тайствꙋ твоемꙋ̀. 
Тропа́рь, гла́съ д҃: 
Ꙗ҆́кѡ ст҃и́тель со безпло́тными є҆диножи́тель бы́въ,  свѧщенномꙋ́чениче стефа́не: воспрїе́мъ бо крⷭ҇тъ, ꙗ҆́кѡ  ѻ҆рꙋ́жїе: и҆ ста́въ крѣ́пкѡ сопроти́въ і҆кѡноꙋкори́телѧ,  и҆ дꙋхобо́рцєвъ, не покланѧ́ющихсѧ пречⷭ҇томꙋ ѻ҆́бразꙋ  хрⷭ҇та̀ бг҃а на́шегѡ, и҆ ѿсѣ́клъ є҆сѝ всѧ́кꙋ є҆́ресь  лꙋка́выхъ. тогѡ̀ ра́ди прїе́мъ мꙋче́нїѧ вѣне́цъ, и҆зба́вилъ  є҆сѝ гра́дъ тво́й сꙋро́жъ ѿ всѧ́кїѧ непрїѧ́зни. и҆  ны́нѣ мо́лимъ тѧ̀, свѧ́те, да и҆зба́виши на́съ ѿ всѧ́кихъ  ѕлы́хъ и҆скꙋше́нїй и҆ бѣ́дъ и҆ вѣ́чныѧ мꙋ́ки. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка:  (с.255) 
На оу҆́трени, на Бг҃ъ гдⷭ҇ь, тропа́рь ст҃а́гѡ,  два́жды. Сла́ва, и҆ ны́нѣ, бг҃оро́диченъ: 
По а҃-й каѳі́смѣ, сѣда́ленъ, гла́съ г҃. Подо́бенъ:  Бжⷭ҇твенныѧ вѣ́ры: 
Бжⷭ҇твеннымъ дх҃омъ просвѣще́нъ, проповѣ́далъ є҆сѝ  со дерзнове́нїемъ правосла́вїѧ преда́нїе, всебл҃же́нне  стефа́не, и҆ мꙋчи́телѧ беззако́нна посрами́лъ є҆сѝ, въ  заточе́нїе непра́веднѡ ѿсыла́емь. ѻ҆́ч҃е прпⷣбне,  хрⷭ҇та̀ бг҃а молѝ, грѣхѡ́въ ѡ҆ставле́нїе пода́ти чтꙋ́щымъ  любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇наѧ любо́вїю веселѧ́хꙋсѧ, и҆ земна̑ѧ тре́петомъ  оу҆жаса́хꙋсѧ, є҆гда̀ пречⷭ҇тый гла́съ на́йде на тѧ̀,  бцⷣе: є҆ди́но бо торжество̀ ѻ҆бои̑мъ возсїѧ̀, є҆гда̀  безпло́тный ра́дость тебѣ̀ принесѐ. тѣ́мже со а҆́гг҃ломъ  тебѣ̀ вопїе́мъ: ра́дꙋйсѧ, чⷭ҇таѧ, бж҃їе жили́ще. 
По в҃-й каѳі́смѣ, сѣда́ленъ, гла́съ и҆ подо́бенъ  то́йже: 
Бжⷭ҇твєннаѧ повелѣ̑нїѧ оу҆мно́живъ, вѣ́рꙋ соблю́лъ  є҆сѝ правосла́вїѧ, бѣды̑ прїе́мъ за ню̀, стефа́не, въ  заточе́нїи пострада́въ ра́нами, въ темни́цахъ претерпѣ́въ  ѡ҆ѕлоблє́нїѧ, ѻ҆́ч҃е прпⷣбне: хрⷭ҇та̀ бг҃а молѝ  дарова́ти на́мъ ве́лїю ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чⷭ҇тото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
По полѷеле́и сѣда́ленъ, гла́съ д҃. Подо́бенъ: Ско́рѡ  предварѝ: 
Хрⷭ҇тꙋ̀ послѣ́довавъ, мі́ръ ѡ҆ста́вилъ є҆сѝ, и҆  пло́ть покори́въ воздержа́нїемъ ꙗ҆́вѣ, пребл҃же́нне  стефа́не. (с. 256) ѿню́дꙋже свѧще́нїѧ пома́занїе и҆мѣ́лъ  є҆сѝ: ны́нѣ же къ невеще́ствєннымъ преста́вилсѧ є҆сѝ  ликѡ́мъ, молѧ̀ ѡ҆ всѣ́хъ на́съ восхвалѧ́ющихъ тѧ̀. 
Два́жды. 
Сла́ва, и҆ ны́нѣ, бг҃оро́диченъ: 
Є҆ди́на ро́ждшаѧ творца̀ всемꙋ̀, є҆ди́на  оу҆краси́вшаѧ человѣ́чество ржⷭ҇тво́мъ твои́мъ,  бг҃оневѣ́сто, и҆зба́ви мѧ̀ ѿ сѣ́ти льсти́вагѡ  стрѣльца̀, и҆ поста́ви мѧ̀ на ка́мени хрⷭ҇то́выхъ  хотѣ́нїй: того̀ молѧ́щи прилѣ́жнѡ, є҆го́же воплоти́ла  є҆сѝ. 
Та́же степє́нна, а҃ а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  Всѧ́кое дыха́нїе: Є҆ѵⷢ҇лїе і҆ѡа́нна, зача́ло л҃є,  ѿ полꙋ̀. По н҃-мъ ѱалмѣ̀ стїхи́ра, гла́съ д҃: 
Подоба́етъ сꙋро́жскомꙋ ро́дꙋ стефа́на вездѣ̀ и҆мѣ́ти  а҆рхїере́а, ꙗ҆́кѡ нѣ́кꙋю оу҆́тварь ца́рскꙋю, и҆  сокро́вище некра́домо, всѣ̑мъ даю́що бога́тство,  спаси́тельное проповѣ́данїе, и҆ всѧ̑ собира́юща къ  соедине́нїю пѣ́сней бг҃олѣ́пныхъ, къ немꙋ́же возопїе́мъ:  ст҃и́телю и҆ и҆сповѣ́дниче стефа́не, хрⷭ҇та̀ бг҃а молѝ ѡ҆  дꙋша́хъ на́шихъ. 
Канѡ́нъ бцⷣы на ѕ҃: и҆ ст҃а́гѡ два̀, на и҃. 
Канѡ́нъ. 
Гла́съ ѕ҃. Пѣ́снь а҃. І҆рмо́съ: 
Волно́ю морско́ю скры́вшаго дре́вле, гони́телѧ,  мꙋчи́телѧ, подъ земле́ю скры́ша спасе́нныхъ ѻ҆́троцы: но  мы̀, ꙗ҆́кѡ ѻ҆трокови̑цы, гдⷭ҇еви пои́мъ: сла́внѡ бо  просла́висѧ. 
Прїиди́те, соше́дшесѧ, воспои́мъ всѝ свѧще́ннаго  на́шего стефа́на, и҆ почти́мъ сꙋро́жꙋ оу҆твержде́нїе,  застꙋ́пника дꙋша́мъ на́шымъ, и҆ гра́дꙋ на́шемꙋ храни́телѧ  неѡбори́ма. 
Преклонѝ сердца̀ на̑ша, бг҃оно́сче, во спаси́тєльныѧ  хрⷭ҇тѡ́вы за́пѡвѣди, не помышлѧ́ти жите́йскихъ, но да, (с.  257) дꙋше́вныхъ дости́гше добро́тъ, свѣ́тлѡ вни́демъ въ  черто́гъ хрⷭ҇то́въ. 
Стефа́не бг҃омꙋ́дре, верхо́вный ѻ҆́ч҃е, а҆́гг҃лѡмъ  ра́вне, сꙋро́жꙋ оу҆твержде́нїе, не ѿве́ржи, но пѣ́сненнѡ  прїимѝ, ꙗ҆́кѡ кади́ло ѿ оу҆бо́жества моегѡ̀, є҆́же тѝ  принесо́хъ не досто́йный. 
Бг҃оро́диченъ: 
Возопі́й, недосто́йнаѧ дꙋшѐ, пре́жде сме́рти къ  бг҃ома́тери, въ по́мыслѣхъ те́плѣ со слеза́ми вопїю́щи:  пречⷭ҇таѧ гпⷭ҇жѐ, сн҃а твоего̀ моли́твами твои́ми  ми́лостива мнѣ̀ сотворѝ. 
Дрꙋгі́й канѡ́нъ. 
Гла́съ а҃. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̀ землѧ̀, и҆ весе́лїемъ воспо́йте, лю́дїе, ꙗ҆́кѡ  просла́висѧ. 
Бл҃года́ть дх҃а прїе́мъ, ѻ҆́ч҃е, въ се́рдцы твое́мъ,  хрⷭ҇то́въ ст҃и́телю, ѡ҆чи́сти ѧ҆зы́къ же и҆ се́рдце твои́хъ  пѣвє́цъ, ꙗ҆́кѡ да твою̀ па́мѧть воспѣва́емъ свѣ́тлѡ,  стефа́не и҆сповѣ́дниче. 
Вели́кїй ны́нѣ стефа́нъ, па́стырь цр҃кве сꙋро́жскїѧ,  па́стырѧ вкꙋ́пѣ и҆ ста́до и҆ ве́сь сꙋро́жъ свѣ́тлѡ  призыва́етъ: прїиди́те, собра́вшесѧ, ꙗ҆́кѡ ѻ҆́бщемꙋ  ѻ҆тцꙋ̀ свѣ́тлѡ торжествꙋ́емъ. 
Побѣжда́ютъ твоѧ̑ и҆справлє́нїѧ и҆ словеса̀ и҆ вє́щи,  стефа́не, є҆гѡ́же ра́ди дꙋше́вное предложе́нїе прїе́мли со  благоꙋвѣ́тїемъ, достоди́вный, є҆́же бо по досто́инствꙋ  пѣ́снь тебѣ̀ плестѝ всѣ̑мъ невозмо́жно. 
Бг҃оро́диченъ: 
Безмѣ́рна бе́здна твоегѡ̀ непостижи́магѡ ржⷭ҇тва̀,  всечⷭ҇таѧ, сегѡ̀ ра́ди вѣ́рнїи несомнѣ́ннѡ оу҆́бѡ чи́стѣ  припа́даемъ тѝ, глаго́люще: ра́дꙋйсѧ, бцⷣе дв҃о, мт҃и  неневѣ́стнаѧ. (с. 258) 
Катава́сїа: Хрⷭ҇то́съ ражда́етсѧ: 
Гла́съ г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й, вознесы́й  ро́гъ вѣ́рныхъ твои́хъ, бл҃же, и҆ оу҆тверди́вый на́съ на  ка́мени и҆сповѣ́данїѧ твоегѡ̀. 
Кто̀ тебѐ не оу҆блажи́тъ, пребл҃же́нне стефа́не  бг҃оно́сче, то́й ме́ртвъ є҆́сть дꙋше́ю и҆ тѣ́ломъ пре́жде  сме́рти, и҆ пре́жде сꙋда̀ во ѡ҆сꙋжде́нїе низпадѐ. 
Сокрꙋшѝ сꙋпоста́ты, преподо́бне, и҆ си́лꙋ и҆́хъ  воѡрꙋже́ннꙋю, покорѝ на́мъ подъ но́ги вско́рѣ ви́димꙋю  ра́ть: рабы̑ твоѧ̑ оу҆твердѝ, и҆ держа́вꙋ да́рꙋй твое́й  па́ствѣ, блаже́нне и҆ свѧще́нне. 
Покры́й гра́дъ тво́й, ѻ҆́ч҃е на́шъ стефа́не бг҃оно́сче,  ѿ сынѡ́въ а҆га̑рѧнъ. се́ бо скреже́щꙋтъ зꙋбы̀ свои́ми на  ны̀, пожре́ти ны̀ разже́гшесѧ, ꙗ҆́кѡ ѕвѣ́рїе ди́вїи: но  сокрꙋшѝ зꙋ́бы и҆́хъ. 
Бг҃оро́диченъ: 
Лѣ́ствицꙋ тѧ̀ прови́дѣ, препѣ́таѧ мт҃и, і҆а́кѡвъ во  снѣ̀, нб҃сѐ досѧза́ющꙋ, въ ню́же сло́во всели́сѧ, и҆  человѣ́ки возведѐ, ѿ человѣкогꙋби́тельнагѡ ѕмі́ѧ  и҆збавлѧ́ѧй. 
И҆́нъ. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ сн҃ꙋ,  и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ,  гдⷭ҇и. 
Позна̀ тебѐ ѿ чре́ва, бг҃оно́се, всевѣ́дый бг҃ъ,  пре́жде возвѣща́етъ тебѣ̀ а҆́гг҃ломъ: ѡ҆свѧща́етъ тебѐ  пꙋтеводи́телѧ дꙋша́мъ, и҆ па́стырѧ вели́каго, ꙗ҆́коже  петрꙋ̀, и҆ тебѣ̀ ввѣрѧ́етъ своѐ ста́до. 
Жезло́мъ воздержа́нїѧ страсте́й мо́ре раздѣли́лъ  є҆сѝ, блаже́нне, ꙗ҆́коже мѡѷсе́й, и҆ на безстра́стїѧ  го́рꙋ вше́лъ є҆сѝ, прїе́мъ разꙋ̑мныѧ скрижа̑ли, цр҃ковь  наꙋчи́лъ є҆сѝ хрⷭ҇то́вꙋ зако́нꙋ дꙋхо́вномꙋ. (с. 259) 
Смире́нъ ꙗ҆ви́лсѧ є҆сѝ, кро́токъ же и҆ ти́хъ,  стефа́не, ѿню́дꙋже дꙋхо́внаѧ бл҃года́ть дово́льнѣ  и҆злїѧ́вшисѧ въ тебѣ̀, вели́ка показа́ тѧ, чꙋде́съ лꙋча́ми  зе́млю сꙋро́жскꙋю ѡ҆сїѧва́юща. 
Бг҃оро́диченъ: 
Тѧ̀ запеча́таннꙋю и҆́стиннѡ, ли́къ прⷪ҇ро́ческїй, и҆  заключе́ннꙋю и҆сто́чника две́рь наречѐ, дѣ́вства твоегѡ̀,  всепѣ́таѧ, и҆здале́ча ѻ҆́бразы на́мъ пи́шꙋщь тѧ̀, ю҆́же  соблюдѐ и҆ по ржⷭ҇твѣ̀. 
Сѣда́ленъ, гла́съ а҃. Подо́бенъ: Гро́бъ тво́й, сп҃се. 
Вели́кїй ст҃и́тель хрⷭ҇то́въ да воспое́тсѧ, сто́лпъ  свѣ́тлый, просвѣща́ѧй на́съ чꙋде́съ свѣ́тлостьми, и҆  ѻ҆́блакъ ро́сный, пла́мень страсте́й погаша́ющь, и҆  ѡ҆роша́ющь вѣ́рныхъ мы̑сли, бжⷭ҇твенный стефа́нъ. 
Два́жды. 
Сла́ва, и҆ ны́нѣ, бг҃оро́диченъ: 
Свѣ́тлый свѣти́льниче, бжⷭ҇твеннаѧ трапе́зо,  кади́льнице злата́ѧ, ста́мно, ма́ннꙋ носѧ́щаѧ живоно́снꙋю,  вѣ́рныхъ мы̑сли оу҆слажда́ющи, ꙗ҆́коже прⷪ҇ро́цы тебѐ,  дв҃о, провозвѣсти́ша. 
Пѣ́снь д҃. І҆рмо́съ: 
На крⷭ҇тѣ̀ твоѐ бжⷭ҇твенное и҆стоща́нїе прови́дѧ  а҆ввакꙋ́мъ, оу҆жа́ссѧ вопїѧ́ше: ты̀ си́льныхъ пресѣ́клъ  є҆сѝ держа́вꙋ, бл҃же, приѡбща́ѧсѧ сꙋ́щымъ во а҆́дѣ,  ꙗ҆́кѡ всеси́ленъ. 
Ѿлꙋчи́хсѧ ѿ бг҃а грѣ́шный, и҆ оу҆дали́хсѧ а҆́зъ  блꙋ́дный, и҆ногда̀ во странꙋ̀ всели́хсѧ дале́че, ѻ҆́ч҃е,  ѡ҆бнажи́хсѧ, послꙋ́шавъ лестца̀, неиспра́вленный. 
Ты̀ пра́веднѣ ѡ҆зари́лсѧ є҆сѝ трисо́лнечнымъ  свѣ́томъ несозда́нныѧ трⷪ҇цы: того̀ на́мъ послѝ пою́щымъ  є҆го̀, и҆ на нб҃сѝ того̀ сподо́би на́съ въ трⷪ҇цѣ  воспѣва́ти, блаже́нный ѻ҆́ч҃е, бг҃оно́сный стефа́не. 
Ѻ҆́ч҃е ѻ҆тцє́въ бг҃оно́сный стефа́не, сꙋро́жꙋ  оу҆твержде́нїе, сы́нъ правовѣ́рїѧ, рабы̑ своѧ̑ соблюдѝ  ѿ всѧ́кагѡ (с. 260) прегрѣше́нїѧ, и҆ ѿ безбо́жныхъ  ва̑рваръ, ви́димыхъ же вра̑гъ и҆ неви́димыхъ. 
Бг҃оро́диченъ: 
Го́рестныхъ сле́зъ мои́хъ не забꙋ́ди, и҆ стена́нїѧ дꙋшѝ  моеѧ̀ не пре́зри, дв҃о чи́стаѧ и҆ непоро́чнаѧ, ꙗ҆вѝ на  мнѣ̀ ми́лость и҆ чл҃вѣколю́бїе сн҃а и҆ бг҃а твоегѡ̀. 
И҆́нъ. І҆рмо́съ: 
Же́злъ и҆зъ ко́рене і҆ессе́ева и҆ цвѣ́тъ ѿ негѡ̀,  хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀, хва́льный,  приѡсѣне́нныѧ ча́щи, прише́лъ є҆сѝ вопло́щсѧ ѿ  неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Зако́нѡмъ ѿ сосє́цъ ма́тернихъ подклони́всѧ  дꙋхѡ́внымъ, закѡ́нъ плотски́хъ превше́лъ є҆сѝ, прпⷣбне,  ꙗ҆̀же пре́жде вре́мене оу҆мертви́лъ є҆сѝ, тѧ́жкихъ  грѣхо́вныхъ: сегѡ̀ ра́ди невѣ́рнаго царѧ̀ ѡ҆бличи́лъ  є҆сѝ, и҆сповѣ́дникъ вели́кїй ꙗ҆́вльсѧ, стефа́не. 
Сна̀ ѻ҆чесє́мъ твои̑мъ и҆ дрема́нїѧ вѣ́ждѡмъ не да́лъ  є҆сѝ, до́ндеже ѡ҆брѣ́лъ є҆сѝ мѣ́сто досто́йно всѣ́хъ  блаже́нныхъ, ѻ҆́ч҃е, се́рдце твоѐ ѡ҆чи́стивъ досто́йнѣ.  тѣ́мже показа̀ тебѐ жили́ще своѐ цр҃ь сла́вы и҆ бг҃ъ  вѣ́чный. 
Оу҆мертвѝ мꙋдрова́нїе, мꙋ́дре, пло́ти на́шеѧ  неисцѣ́льное, и҆ къ бжⷭ҇твєннымъ наста́ви ны̀ стезѧ́мъ,  ꙗ҆́кѡ крѣ́покъ и҆ си́ленъ, и҆ зако́нѡмъ благи̑мъ повинѝ,  блаже́нне, и҆ рабы̑ покажѝ хрⷭ҇тѡ́вы, порабощє́нныѧ  страстьмѝ лю́тыми. 
Бг҃оро́диченъ: 
Пое́мъ вели́кое и҆ стра́шное твоѐ та́инство, є҆́же  премі́рныхъ оу҆́бѡ оу҆таи́всѧ, возвѣстѝ тебѣ̀  чинонача́льникъ, на тѧ̀ сы́й сни́де, ꙗ҆́кѡ до́ждь на рꙋно̀,  всепѣ́таѧ, на спасе́нїе на́ше и҆ ѡ҆бновле́нїе. 
Пѣ́снь є҃. І҆рмо́съ: 
Сою́зомъ любвѐ свѧзꙋ́еми а҆пⷭ҇ли, влⷣчествꙋющемꙋ  всѣ́ми себѐ хрⷭ҇тꙋ̀ возло́жше, кра́сны но́ги ѡ҆чища́хꙋ,  благовѣствꙋ́юще всѣ̑мъ ми́ръ. (с. 261) 
Дꙋ́шꙋ мою̀ ѡ҆черни́хъ неподо́бными дѣ́лы а҆́зъ ни́щїй,  къ тебѣ̀ вопїю̀ застꙋ́пникꙋ моемꙋ̀ те́пломꙋ: не ѡ҆ста́ви  менѐ, прече́стне стефа́не, но моли́твꙋ сотворѝ ко сп҃сꙋ. 
Мольбы̑ твоегѡ̀ раба̀ не забꙋ́ди, ѻ҆́ч҃е люби́мый: но  прїимѝ сїѧ̑, и҆ ко гдⷭ҇ꙋ те́плѣ принесѝ, да и҆збꙋ́демъ  нꙋ́жды и҆ ѻ҆гнѧ̀ негаси́магѡ. 
Ѡ҆тѧгче́нꙋ во грѣсѣ́хъ, и҆ на землѝ лежа́щꙋ, по́мощь  твою̀, ѻ҆́ч҃е, послѝ мнѣ̀ рабꙋ̀ твоемꙋ̀, и҆ возста́ви  мѧ̀, да стою̀ пра́вѣ, и҆ хождꙋ̀ въ пꙋте́хъ бж҃їихъ. 
Бг҃оро́диченъ: 
Ра́дꙋйсѧ, є҆ди́на бцⷣе, ра́дость ро́ждшаѧ,  а҆́гг҃льскаѧ красото̀, и҆ человѣ́кѡвъ вели́кое прибѣ́жище,  грѣ́шныхъ просты́не, волнꙋ́ющихсѧ приста́нище, дв҃о. 
И҆́нъ. І҆рмо́съ: 
Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ:  тѣ́мъ, бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Ꙗ҆́кѡ вели́кое бога́тство твои́хъ щедро́тъ ꙗ҆ви́сѧ  сꙋро́жскомꙋ ро́дꙋ, безчи́сленно проли́тїе ми́лости твоеѧ̀,  слꙋго̀ хрⷭ҇то́въ. ты́ бо просѧ́щымъ сꙋ̑щаѧ подава́ѧ, и҆  тѣ́хъ насы́тити тща́лсѧ є҆сѝ твои́мъ предложе́нїемъ,  бл҃же́нне. 
Кро́токъ ꙗ҆ви́всѧ и҆ смире́нъ вкꙋ́пѣ, дѣ́ломъ же и҆  сло́вомъ и҆ мы́слїю, си́мъ всѧ̑ къ себѣ̀ привле́клъ є҆сѝ,  любо́вїю и҆ до́брыми дѣ́лы. царѧ́ же ѕлосла́внаго  ѡ҆бличи́въ, сердца̀ вѣ́рныхъ возвесели́лъ є҆сѝ,  оу҆крѣплѧ́емыхъ твои́мъ и҆сповѣ́данїемъ. 
Вели́кїй па́стырь всѣ́хъ хрⷭ҇то́съ, ѻ҆ве́цъ тѧ̀,  бл҃же́нне, показа̀ свои́хъ па́стырѧ и҆ оу҆чи́телѧ  слове́сныхъ. тѣ́мже заблꙋжда́емыхъ на́съ на гора́хъ  поги́бельныхъ, ꙗ҆́кѡ па́стырь чл҃вѣколюби́въ, ны́нѣ  твои́хъ ѻ҆ве́цъ взыщѝ. (с. 262) 
Бг҃оро́диченъ: 
Ст҃ы́хъ ст҃а́ѧ дв҃о чⷭ҇таѧ, ст҃ы́хъ ст҃а́го родила̀  є҆сѝ, всѧ́чєскаѧ ѡ҆сщ҃а́ющаго, хрⷭ҇та̀ и҆зба́вителѧ.  тѣ́мже тѧ̀, цр҃и́цꙋ и҆ влⷣчцꙋ всѣ́хъ, ꙗ҆́кѡ мт҃рь  зижди́телѧ тва́рей, велича́емъ. 
Пѣ́снь ѕ҃. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆ волне́нїѧ  не ктомꙋ̀ терпѧ̀, ꙗ҆́кѡ і҆ѡ́на, влⷣцѣ вопїю́ ти: ѿ тли́  мѧ возведѝ. 
И҆мꙋ́ще тѧ̀ твоѝ рабѝ застꙋ́пника те́пла, не  оу҆бои́мсѧ сꙋпоста́тныхъ си́лъ, но побѣжда́емъ ты̑ѧ,  крⷭ҇то́мъ хрⷭ҇то́вымъ оу҆крѣплѧ́еми. 
Сохранѝ гра́дъ тво́й, ѻ҆́тче прпⷣбне стефа́не, и҆ ѿ  безбо́жныхъ и҆новѣ́рныхъ нахо́да, и҆ ѿ оу҆со́бныѧ ра́ти,  и҆ всѧ́кагѡ стра́ха и҆ мꙋ́ки и҆зба́ви. 
Дадѐ на́мъ хрⷭ҇то́съ честна́го стефа́на, посѣка́ти  проти̑внаѧ всѧ̑ ви̑димаѧ вѡ́инства, и҆ и҆справлѧ́ти  благовѣ́рное своѐ ста́до. 
Бг҃оро́диченъ: 
Ст҃ъ є҆сѝ є҆ди́нъ, во ст҃ы́хъ почива́ѧй, свѣ́томъ  свои́мъ мѧ̀ ѡ҆сїѧ́въ, ѡ҆свѧтѝ дꙋ́шꙋ мою̀ покаѧ́нїемъ,  моли́твами мт҃ре твоеѧ̀. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее, про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Ты̀ сꙋро́жꙋ бы́въ просвѣти́тель, и҆ живꙋ́щихъ въ не́мъ  вездѣ̀ застꙋ́пникъ, ѡ҆бꙋрева́емыхъ же въ ско́рбехъ ти́хое  приста́нище, вра́чь дꙋше́вныхъ страсте́й вкꙋ́пѣ и҆  тѣле́сныхъ, ѿню́дꙋже всѝ вкꙋ́пѣ вѣща́ютъ и҆  призыва́ютъ твоѐ и҆́мѧ. 
А҆рхїере́и и҆ свѧще́нницы сра́дꙋютсѧ на́мъ дне́сь,  сꙋро́жскомꙋ ѻ҆тцꙋ̀ пра́зднꙋюще: согласꙋ́ютъ же и҆  воспѣва́ютъ (с. 263) вкꙋ́пѣ ѻ҆́бщїи и҆́стиннїи  безмо́лвницы, и҆ прості́и всѝ на́шемꙋ тебѣ̀ воспѣва́ютъ  предста́телю вкꙋ́пѣ и҆ оу҆чи́телю. 
Ча́до поро́чное а҆́зъ є҆ди́нъ бы́хъ, ѻ҆́ч҃е,  страстьмѝ скве́рными, вои́стиннꙋ недосто́инъ до́брагѡ  твоегѡ̀, сла́вне, и҆ кра́снагѡ пра́зднованїѧ: но ты̀  ѡ҆чи́стивъ мою̀ скве́рнꙋ, прпⷣбне, дꙋше́внꙋю, покажи́ мѧ  ве́чери твое́й досто́йна. 
Бг҃оро́диченъ: 
Нѣ́дръ не ѿстꙋ́пль безнача́льна роди́телѧ, въ  нѣ́дрѣхъ чⷭ҇тыѧ ѻ҆трокови́цы водворѧ́етсѧ, и҆ быва́етъ  безма́теренъ пре́жде, ны́нѣ безъ ѻ҆тца̀ воплоща́етсѧ,  и҆́же при́снѡ црⷭ҇твꙋѧй хрⷭ҇то́съ: сегѡ̀ неисче́тенъ и҆  стра́шенъ ро́дъ и҆ неизрече́ненъ. 
Конда́къ, гла́съ г҃: 
Вы́шнѧгѡ си́лою, свѧще́нне, оу҆крѣпи́всѧ, царє́ва  низложи́лъ є҆сѝ і҆кѡнобѡ́рнаѧ шата̑нїѧ: дне́сь сꙋро́жꙋ и҆  на́мъ вѣ̑рнымъ предлежа́тъ, сла́ва и҆ бога́тство, ст҃ы̑ѧ  твоѧ̑ мо́щи, и҆̀хже свы́ше дароно́сѧтъ а҆́гг҃льстїи чи́нове:  пѣ́сньми и҆ пѣ́нїемъ славосло́вѧтъ тѧ̀, вели́кїй  свѧще́нный стефа́не. 
І҆́косъ: 
Твоегѡ̀ чи́стагѡ и҆ непоро́чнагѡ житїѧ̀ кі́й ѧ҆зы́къ  человѣ́ческїй восхвали́ти когда̀ и҆ воспѣ́ти, прпⷣбне  стефа́не, возмо́жетъ, вѣ́рою и҆ ра́зꙋмомъ и҆ и҆́стиною;  и҆́бо во всѣ́хъ по́двизѣхъ до́блественъ показа́лсѧ є҆сѝ:  ты́ бо, всеблаже́нне, лю́таго царѧ̀ посрами́лъ є҆сѝ,  че́сть же і҆кѡ́ны восходи́ти на первоѻбра́зїе наꙋчи́лъ  є҆сѝ, свѧ́те, и҆ ѻ҆тцє́въ догма́ты, всемꙋ́дре,  и҆сповѣ́далъ є҆сѝ: сегѡ̀ ра́ди тѧ̀ оу҆блажа́емъ,  вели́кїй свѧще́нный стефа́не. 
Пѣ́снь з҃. І҆рмо́съ: 
Неизрече́нное чꙋ́до, въ пещѝ и҆зба́вивый прпⷣбныѧ  ѻ҆́троки и҆зъ пла́мене, во гро́бѣ ме́ртвъ бездыха́ненъ  полага́етсѧ, во спасе́нїе на́съ пою́щихъ: и҆зба́вителю бж҃е,  бл҃гослове́нъ є҆сѝ. 
Ѿве́рзи мѝ двє́ри покаѧ́нїѧ, прпⷣбне стефа́не, и҆  (с. 264) всѧ́къ мра́къ ѿженѝ ѿ моеѧ̀ дꙋшѝ, и҆ тѣла̀  моегѡ̀ всѧ̑ сквє́рны ѡ҆чи́сти, да приношꙋ́ ти пѣ́снь, и҆  зовꙋ̀: и҆зба́вителю бж҃е, бл҃гослове́нъ є҆сѝ. 
Предста́ни дꙋшѝ моеѧ̀ во и҆схо́дѣ, стефа́не  прече́стне, и҆ ѿ лꙋка́вствїѧ сатанина̀ и҆зба́ви мѧ̀,  ꙗ҆́кѡ да сла́влю тѧ̀ вѣ́рнѡ і҆ера́рха вели́каго, поѧ̀  бг҃ꙋ: и҆зба́вителю бж҃е, бл҃гослове́нъ є҆сѝ. 
І҆ера́рше, твоѧ̑ лю́ди оу҆па́стви, сохранѧ́ѧ на́съ,  стефа́не мꙋ́дре, и҆ на нб҃сѣ́хъ сподо́би съ тобо́ю трⷪ҇цѣ  безпреста́ннѡ воспѣва́ти: и҆зба́вителю бж҃е, бл҃гослове́нъ  є҆сѝ. 
Бг҃оро́диченъ: 
До́ждь пода́ждь мѝ сле́зъ, влⷣчце, стрꙋ́пы дꙋшє́вныѧ  и҆ пло́тнꙋю че́рность ѡ҆мыва́ющи мѝ ѡ҆чи́сти, и҆ приведѝ  къ содѣ́телю, и҆ мꙋче́нїѧ всѧ́кагѡ и҆зба́ви мѧ̀. 
И҆́нъ. І҆рмо́съ: 
Ѻ҆́троцы, благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѝ пла́мене, стоѧ́ще, поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Землѧ̀ сꙋро́жскаѧ и҆ страны̑, ѻ҆́ч҃е, чꙋдеса̀ твоѧ̑  возвѣща́ютъ оу҆́бѡ, и҆ воспѣва́ютъ всю́дꙋ, оу҆ча́щесѧ  пѣ́ти ра́достнѡ: ѻ҆тцє́въ бж҃е, бл҃гослове́нъ є҆сѝ. 
Жени́хъ кра́сный па́че всѣ́хъ сынѡ́въ человѣ́ческихъ,  ꙗ҆́коже є҆́сть пи́сано, невѣ́стѣ, блаже́нне, свое́й  цр҃кви, краснѣ́йша тѧ̀ показа̀ жениха̀, тогѡ̀ носѧ́ща  ѻ҆́бразы подо́бїѧ, ѻ҆тцє́въ бг҃а и҆ препросла́вленна. 
Оу҆краси́въ твоѐ житїѐ ми́лостынею, и҆ кро́тостїю, и҆  любо́вїю, свѣтлоподо́бникъ показа́лсѧ є҆сѝ и҆зрѧ́дный,  па́стырѧ до́брагѡ, и҆збра́въ тогѡ̀ добродѣ́тєли до́брѣ.  є҆мꙋ́же пое́мъ: ѻ҆тцє́въ бж҃е, бл҃гослове́нъ є҆сѝ. 
Бг҃оро́диченъ: 
Тѧ̀ і҆а́кѡвъ, бцⷣе, лѣ́ствицꙋ прⷪ҇ро́чески  разꙋмѣва́етъ, (с. 265) тебє́ бо ра́ди превозноси́мый на  землѝ ꙗ҆ви́сѧ, и҆ съ человѣ̑ки поживѐ, ꙗ҆́коже  благоволѝ, воспѣ́тый ѻ҆тцє́въ бг҃ъ и҆ препросла́вленъ. 
Пѣ́снь и҃. І҆рмо́съ: 
За зако́ны ѻ҆ч҃єскїѧ блаже́ннїи въ вавѷлѡ́нѣ ю҆́ношы  предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Согрѣши́хъ ве́сь грѣ́шный па́че всѣ́хъ человѣ̑къ, и҆  нѣ́сть грѣха̀, є҆гѡ́же не сотвори́хъ, ни ѕла̀, нижѐ  клеветы̀, и҆́хже не содѣ́ѧхъ: но вѣ́рою прихождꙋ̀ къ  тебѣ̀, хрⷭ҇тѐ, ꙗ҆́коже манассі́ю ѻ҆́наго, поми́лꙋй мѧ̀. 
Ѻ҆́ч҃е ѻ҆тцє́въ ст҃ы́й стефа́не, правовѣ́рїѧ  сто́лпъ, сы́нъ вѣ́ры, рабы̑ твоѧ̑ спаса́й ѿ всѧ́кїѧ  бѣды̀, возмꙋщє́нныѧ ѿ человѣкоꙋбі́йцы дїа́вола, не  пре́зри молѧ́щихсѧ тебѣ̀ и҆́стиннымъ се́рдцемъ и҆ пою́щихъ:  гдⷭ҇а воспѣва́йте дѣла̀, и҆ превозноси́те є҆го̀ во  вѣ́ки. 
Сы́нове а҆га́рѧни воѡрꙋжа́ютсѧ на смирє́нныѧ лю́ди  твоѧ̑, стефа́не прече́стне: но сокрꙋшѝ и҆̀хъ неви́димѡ,  лꙋ́къ и҆ стрѣ́лы и҆́хъ и҆ мечѝ вонзѝ въ сердца̀ и҆́хъ, да  ра́достїю воспое́мъ пѣ́снь многогла́снꙋю: гдⷭ҇а по́йте  дѣла̀, и҆ превозноси́те є҆го̀ во вѣ́ки. 
Бг҃оро́диченъ: 
Ѡ҆держи́ма прегрѣшє́нїи, и҆ въ по́хотехъ жите́йскихъ  погрꙋже́на, свободѝ и҆ спаси́ мѧ, ст҃а́ѧ бцⷣе, и҆  стена̑нїѧ сердє́чнаѧ оу҆слы́ши: ꙗ҆́коже блꙋдни́цы сле́зы,  и҆ менѐ пока́ѧвшасѧ, дв҃и́це, и҆ со слеза́ми припа́дающа  прїимѝ. 
И҆́нъ. І҆рмо́съ: 
Чꙋ́да преесте́ственнагѡ, росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, (с. 266) въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Ѡ҆кормѝ моли́твою твое́ю цр҃ковь твою̀  многочеловѣ́чнꙋю, и҆ бꙋ̑ри вѣ̑тръ проти́вныхъ  чꙋ́вственныхъ и҆ мы́сленныхъ оу҆ста́ми твои́ми моли́твами,  и҆ запретѝ, и҆ и҆зба́ви всѧ́кихъ и҆скꙋше́нїй и҆ смꙋще́нїй,  и҆ да́же до конца̀ неврежде́ннꙋю соблюдѝ. 
Падо́ша востаю́щїи на ны̀, ѻ҆́ч҃е, твои́ми моли́твами  побѣжда́еми, а҆га́рѧни внꙋ́цы, хотѧ́щїи достоѧ́нїе твоѐ  ѡ҆ѕло́бити, и҆ смѣ́хъ оу҆́бѡ бы́ша и҆ рꙋга́нїе, паде́нїѧ  своегѡ̀ пла́чꙋще: мы́ же воспѣва́емъ ра́достнѡ твою̀  сщ҃е́ннꙋю па́мѧть. 
Неизрече́нно твоѐ чадолю́бїе, ѻ҆́ч҃е, превосходѧ́ще  ѻ҆те́ческꙋю любо́вь: всегда̀ оу҆́бѡ прирадѣ́еши,  неви́димѡ на́съ посѣща́ѧ бо́дренными твои́ми моли́твами,  спасе́нїе на́мъ всегда̀ содѣва́ѧ, и҆ подава́ѧ на́мъ съ  ти́хостїю, стефа́не, ра́дѡстнаѧ. 
Бг҃оро́диченъ: 
Всего́ мѧ ѿпа́дша, бцⷣе дв҃о, и҆ сокрꙋши́вша є҆́же  по ѻ҆́бразꙋ, чⷭ҇таѧ, бг҃ъ своегѡ̀ созда́нїѧ не презрѣ̀, но  тобо́ю всего́ мѧ ѡ҆бновѝ. сегѡ̀ ра́ди тѧ̀ винꙋ̀ спасе́нїѧ  на́шегѡ всѧ̀ тва́рь воспѣва́етъ, зовꙋ́щи: бл҃гослове́на ты̀  въ жена́хъ є҆сѝ, всенепоро́чнаѧ. 
Пѣ́снь ѳ҃. І҆рмо́съ: 
Не рыда́й менє̀, мт҃и, зрѧ́щи во гро́бѣ, є҆го́же во  чре́вѣ безъ сѣ́мене зачала̀ є҆сѝ сн҃а: воста́нꙋ бо и҆  просла́влюсѧ, и҆ вознесꙋ̀ со сла́вою непреста́ннѡ, ꙗ҆́кѡ  бг҃ъ, вѣ́рою и҆ любо́вїю тѧ̀ велича́ющыѧ. 
Вельмѝ ра́дꙋетсѧ при́снѡ гра́дъ тво́й твои́ми чꙋдесы̀,  и҆ мы̀ во всѧ̑ка времена̀ насыща́емсѧ во вѣ́ки ѿ  свѧще́нныхъ моще́й твои́хъ. и҆ ны́нѣ не ѿходѝ ѿ на́съ,  моли́твꙋ творѧ̀ ко гдⷭ҇ꙋ, ꙗ҆́кѡ да ѿ безбо́жныхъ ва̑рваръ  на́съ и҆зба́витъ. 
Сꙋро́жстїи наро́ди, прїиди́те, собери́тесѧ всѝ къ (с.  267) бжⷭ҇твеннѣй ра́цѣ ѻ҆тца̀ на́шегѡ стефа́на  прпⷣбнагѡ, и҆ со слеза́ми воззови́те: и҆зба́ви лю́ди своѧ̑,  не да́ждь достоѧ́нїѧ твоегѡ̀ ро́дꙋ і҆сма́ильтескомꙋ, да  достодо́лжнѡ воспое́мъ ми́лость твою̀, ст҃и́телю. 
Бг҃оро́диченъ: 
Ꙗ҆́кѡ разбо́йникъ, ꙗ҆́кѡ блꙋдни́ца, вопїю́ ти ѿ  се́рдца: согрѣши́вша ѡ҆живи́ мѧ, ст҃а́ѧ бцⷣе, не  разгнѣ́вайсѧ на мѧ̀, не ѿве́ржи менє̀ ѿ лица̀ твоегѡ̀,  неразꙋ́мна сꙋ́ща и҆ ѿча́ѧнна. 
И҆́нъ. І҆рмо́съ: 
Та́инство стра́нное ви́жꙋ и҆ пресла́вное: не́бо,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ: є҆го́же, воспѣва́юще, велича́емъ. 
Сла́вꙋ твою̀ воспѣ́ти по досто́инствꙋ невозмо́жно:  чꙋдеса́ бо твоѧ̑ мнѡ́га, и҆ и҆сцѣлє́нїѧ безчи́слєнна  незави́стнѡ подае́ши съ те́плою вѣ́рою приходѧ́щымъ,  стефа́не ст҃и́телю, похвало̀ ро́да сꙋро́жскагѡ. 
Поста́ви тебѐ цр҃кви свое́й ѡ҆снова́нїе хрⷭ҇то́съ,  столпа̀ крѣ́пка и҆ неподви́жна во вѣ́ки, соблюда́юща и҆  назира́юща гра́дъ сво́й незы́бленъ, и҆ во вѣ́ки вѣ́ка  ненавѣ́тꙋемь, и҆ ѿ всѧ́кихъ и҆збавлѧ́юща напа́данїй,  вѣ́рою соверша́ющихъ свѧще́ннꙋю твою̀ па́мѧть. 
А҆рхїере́и оу҆́бѡ, сщ҃е́нницы же и҆ мона́си, и҆ всѝ  лю́дїе, мꙋ́жїе и҆ жєны̀, и҆ ѻ҆трокови̑цы, ста́рцы со  младє́нцы, и҆ всѧ́къ во́зрастъ, и҆ всѧ́ко достоѧ́нїе,  ст҃и́телю стефа́нꙋ сꙋро́жскомꙋ свѣ́тлѡ пра́зднꙋемъ. 
Бг҃оро́диченъ: 
Неизрече́нно дв҃ы та́инство: та́ бо престо́лъ  херꙋві́мскїй, и҆ свѣтоно́сный черто́гъ показа́сѧ  вседержи́телѧ хрⷭ҇та̀ бг҃а. ю҆́же благоче́стнѡ, ꙗ҆́кѡ  бцⷣꙋ, велича́емъ. 
Свѣти́ленъ. 
Дв҃дски процвѣ́лъ є҆сѝ въ домꙋ̀ гдⷭ҇ни, ꙗ҆́кѡ  фі́нїѯъ, (с. 268) ѻ҆́ч҃е прпⷣбне, пло́дъ твои́хъ  трꙋдѡ́въ стокра́тнѡ ны́нѣ оу҆мно́жилъ є҆сѝ. тѣ́мже  ѻ҆́блакъ де́мѡнѡвъ тꙋ́чами сле́зъ твои́хъ, блаже́нне,  погрꙋзи́въ, ѿ хрⷭ҇та̀ по́честь и҆ вѣне́цъ побѣ́ды  прїѧ́лъ є҆сѝ, и҆ чꙋде́съ, премꙋ́дре, незави́стнѡ бога́тꙋю  ми́лость. 
Два́жды. 
Бг҃оро́диченъ: Подо́бенъ: Со оу҆ченики̑ взы́демъ: 
Хрⷭ҇то́вꙋ ны́нѣ престо́лꙋ предстоѧ̀, ст҃и́телю, съ  бг҃омт҃рїю и҆ пречⷭ҇тою дв҃ою молѧ́сѧ не преста́й, побѣ̑ды  на ва́рвары странѣ̀ на́шей дарова́ти, и҆ ми́ръ мі́рꙋ, и҆  дꙋша́мъ спасе́нїе, премꙋ́дре, соверша́ющымъ, ѽ стефа́не,  па́мѧть твою̀, ст҃и́телємъ красото̀. 
На хвали́техъ стїхи̑ры, на д҃, гла́съ д҃: 
Стефа́не пресла́вне ѻ҆́ч҃е, а҆рхїере́ю хрⷭ҇то́въ,  оу҆тѣше́нїе стра́нныхъ, вра́чь недꙋ́жныхъ, не ѿходѝ ѿ  на́съ, молѧ̀ за пою́щыѧ тѧ̀. 
Два́жды. 
Ѻ҆́бразъ соблю́лъ є҆сѝ, прпⷣбне ѻ҆́ч҃е, по  хрⷭ҇то́вѣ і҆кѡ́нѣ ста́лъ є҆сѝ мꙋ́жески, не  оу҆страши́всѧ гноете́знагѡ преще́нїѧ, но дꙋхо́внымъ мече́мъ  того̀ оу҆мертви́лъ є҆сѝ. тѣ́мъ дерзнове́нїе и҆́маши ко  гдⷭ҇ꙋ, спасѝ па́ствꙋ твою̀ ѿ є҆́реси всѧ́кїѧ, стефа́не  многострада́льне. 
Гла́съ и҃: 
До́блестей твои́хъ, прпⷣбне ѻ҆́ч҃е, пло́дъ оу҆ѧснѝ  вѣ́рныхъ сердца̀: кто́ бо слы́ша безмѣ́рное твоѐ  смире́нїе, и҆ терпѣ́нїю не оу҆диви́тсѧ, є҆́же къ ни́щымъ  ти́хость, къ скорбѧ́щымъ ми́лованїе; всѧ̑ бг҃олѣ́пнѡ  наꙋчи́лъ є҆сѝ, ст҃и́телю стефа́не. и҆ ны́нѣ неꙋвѧда́емымъ  вѣнце́мъ оу҆вѧ́злсѧ є҆сѝ, молѝ спасти́сѧ дꙋша́мъ  на́шымъ. 
Сла́ва, гла́съ ѕ҃: 
Прпⷣбне требл҃же́нне, свѧще́нный ѻ҆́ч҃е, па́стырю  до́брый, первопа́стырѧ хрⷭ҇та̀ оу҆ченичѐ, положи́вый дꙋ́шꙋ  твою̀ за сꙋро́жь: ты̀ и҆ ны́нѣ, стефа́не ст҃и́телю, просѝ  моли́твами твои́ми дарова́ти на́мъ ве́лїю ми́лость. (с. 269) 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Славосло́вїе вели́кое и҆ ѿпꙋ́стъ. 
На лїтꙋргі́и бл҃жє́нна, пе́рвагѡ канѡ́на пѣ́снь г҃-ѧ, на  д҃: и҆ в҃-гѡ пѣ́снь ѕ҃, на д҃. Прокі́менъ, гла́съ а҃:  Оу҆ста̀ моѧ̑ возглаго́лютъ премꙋ́дрость, и҆ поꙋче́нїе  се́рдца моегѡ̀ ра́зꙋмъ.Сті́хъ: Оу҆слы́шите сїѧ̑ всѝ  ꙗ҆зы́цы: А҆пⷭ҇лъ ко є҆вре́ємъ, зача́ло ти҃і.  А҆ллилꙋ́їа, гла́съ в҃: Оу҆ста̀ пра́веднагѡ поꙋча́тсѧ  премꙋ́дрости, и҆ ѧ҆зы́къ є҆гѡ̀ возглаго́летъ сꙋ́дъ.  Сті́хъ: Зако́нъ бг҃а є҆гѡ̀ въ се́рдцѣ є҆гѡ̀, и҆ не  за́пнꙋтсѧ стѡпы̀ є҆гѡ̀. Є҆ѵⷢ҇лїе матѳе́а, зача́ло а҃і.  Прича́стенъ: Въ па́мѧть вѣ́чнꙋю бꙋ́детъ  пра́ведникъ. 


(с. 269) 
Мѣ́сѧца тогѡ́же въ ѕ҃і-й де́нь. 
Ст҃а́гѡ прⷪ҇ро́ка а҆гге́а. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Мч҃ницы твоѝ, гдⷭ҇и: 
Селе́нїе гдⷭ҇а твоегѡ̀ и҆ хра́мъ ѡ҆дꙋшевле́нъ бы́въ  житїѧ̀ свѣ́тлостїю и҆ пребыва́нїемъ, бездꙋ́шный воздви́глъ  є҆сѝ хра́мъ, дре́вле па́дшїй, всече́стне, вселе́нныѧ  црⷭ҇твꙋющемꙋ: того̀ твои́ми моли́твами молѝ всѣ̑мъ  дарова́ти ве́лїю ми́лость. 
Сосꙋ́дъ ꙗ҆ви́лсѧ є҆сѝ дх҃а, съ нб҃съ тебѣ̀  подає́маѧ прїе́млѧ свѣтоли̑тїѧ, и҆ сїѧ́нїй прїѧ́тенъ.  тѣ́мъ прорица́еши спаси́тельное всѣ̑мъ человѣ́кѡмъ  и҆збавле́нїе: того̀ твои́ми мл҃твами оу҆молѝ всѣ̑мъ  дарова́ти ве́лїю ми́лость. 
Заре́ю лꙋчено́сною ѡ҆блїѧ́емь, и҆ видѣ́нїѧ  сподоблѧ́емь, и҆ чистѣ́йшагѡ и҆ невече́рнѧгѡ просвѣще́нїѧ  ꙗ҆́вльсѧ, блаже́нне, и҆спо́лненъ, тѧ̀ воспѣва́ющыѧ  соблюдѝ, молѧ̀ є҆ди́наго гдⷭ҇а всѣ̑мъ да́ти ве́лїю  ми́лость. (с. 270) 
И҆́ны стїхи̑ры прест҃ѣ́й бцⷣѣ, гла́съ и҆ подо́бенъ  то́йже: 
И҆схити́ мѧ, влⷣчце, и҆зъ рꙋкѝ ѕмі́ѧ  человѣкоꙋбі́йцы, борю́щагѡ мѧ̀ ле́стїю пожре́ти до конца̀,  сокрꙋшѝ чє́люсти сегѡ̀, молю́сѧ, и҆ кова̑рствїѧ разорѝ,  ꙗ҆́кѡ да, и҆зба́вльсѧ сегѡ̀ ногте́й, велича́ю си́лꙋ твою̀. 
А҆́зъ є҆́смь дре́во непло́дное, всенепоро́чнаѧ,  неплодѧ́щее плода̀ спасе́ннагѡ: тѣ́мже и҆ трепе́щꙋ  посѣче́нїѧ, да не ка́кѡ вве́рженъ бꙋ́дꙋ во ѻ҆́гнь  негаси́мый, ѻ҆каѧ́нный. тѣ́мже тѝ припа́даю: сегѡ̀  и҆зба́ви мѧ̀, и҆ плодоно́сна покажѝ, чⷭ҇таѧ, сн҃ꙋ твоемꙋ̀,  хода́тайствомъ твои́мъ. 
Помышлє́нїѧ нечи̑ста, и҆ оу҆ста̀ льсти̑ва, дѣла́  же моѧ̑ всѧ̑ ѡ҆сквернє́на, и҆ что̀ сотворю̀; ка́кѡ  оу҆срѧ́щꙋ сꙋдїю̀; влⷣчце дв҃о, молѝ сн҃а твоего̀ и҆  зижди́телѧ и҆ гдⷭ҇а, ꙗ҆́кѡ да въ покаѧ́нїи прїи́метъ дꙋ́хъ  мо́й, ꙗ҆́кѡ є҆ди́нъ бл҃гоꙋтро́бенъ. 
Сла́ва, и҆ ны́нѣ, бг҃оро́диченъ: 
Го́ре прогнѣ́вавшемꙋ своего̀ бг҃а, оу҆вы̀ мнѣ̀,  въ невѣ́дѣнїи, и҆ пребыва́ющꙋ во оу҆ны́нїи и҆ лѣ́ности,  ꙗ҆́коже а҆́зъ. влⷣчце дв҃о! ты̀ помози́ ми ѡ҆мраче́нномꙋ,  и҆ моли́сѧ твоемꙋ̀ сн҃ꙋ и҆ содѣ́телю да́ти мѝ согрѣше́нїй  проще́нїе. 
Крⷭ҇тобг҃оро́диченъ: 
Ю҆́ница нескве́рнаѧ ю҆нца̀ ви́дѧщи на дре́вѣ  пригвожда́ема во́лею, рыда́ющи жа́лостнѣ, оу҆вы̀ мнѣ̀,  вопїѧ́ше, люби́мѣйшее ча́до! что́ ти со́нмъ воздадѐ  безблагода́тный є҆вре́йскїй, хотѧ́ мѧ ѡ҆безча́дствовати ѿ  тебє̀, вселюбе́зне; 
На оу҆́трени ѻ҆́ба канѡ́на ѻ҆ктѡ́иха: и҆ прⷪ҇ро́ка  на д҃: є҆гѡ́же краегране́сїе: Бг҃ода̑ннаѧ пое́мъ  а҆гге́єва словеса̀. Ѳеофа́ново. 
Гла́съ з҃. Пѣ́снь а҃. І҆рмо́съ: 
И҆змѣ́ншемꙋ бг҃ꙋ і҆и҃лѧ ѿ мо́рѧ чермна́гѡ,  побѣ́днꙋю пѣ́снь пои́мъ, ꙗ҆́кѡ просла́висѧ. (с. 271) 
Бг҃ови́днѣйшїй бг҃ꙋ предстоѧ̀, ꙗ҆́кѡ прⷪ҇ро́къ  и҆́стиненъ, пою́щихъ честнꙋ́ю па́мѧть твою̀, блаже́нне,  помина́й. 
На ѡ҆снова́нїи тве́рдѣмъ добродѣ́телей тебѐ  сама́го назда́въ, возложи́ласѧ є҆сѝ хра́мъ ѡ҆дꙋшевле́нъ,  бг҃обл҃же́нне. 
Чистѣ́йшїй тво́й оу҆́мъ при́снѡ зрѧ̀ бг҃а, ꙗ҆́кѡ  мо́щно, та́мошними далечесїѧ́тельнѡ дарова̑нїи, бл҃же́нне,  ѡ҆блиста̀. 
Бг҃оро́диченъ: 
Тѧ̀ безмт҃рнѧ пе́рвѣе, сло́во бж҃їе, дв҃а, во  оу҆тро́бѣ заче́нши пло́тски, родила̀ є҆́сть сн҃а  без̾ѻ́тча. 
Пѣ́снь г҃. І҆рмо́съ: 
Оу҆тверди́сѧ вѣ́рою хрⷭ҇то́ва цр҃ковь: и҆́бо  непреста́ннѡ пѣ́сньми вопїе́тъ пою́щи: ст҃ъ є҆сѝ, гдⷭ҇и,  и҆ тѧ̀ пое́тъ дꙋ́хъ мо́й. 
Си́лою бжⷭ҇твенною де́мѡнскагѡ лю́тагѡ плѣне́нїѧ  на́съ разрѣши́въ, хра́мы твоѧ̑ че́стны, сп҃се, покажѝ,  ст҃ъ є҆сѝ, зовꙋ́щыѧ, спаса́ѧй дꙋ́шы на́шѧ. 
Въ высоча́йшихъ ѡ҆бита́ѧй, и҆ и҆сполнѧ́ѧ вселе́ннꙋю  свѧты́ни, прⷪ҇ро́че, хра́мъ тѧ̀ показꙋ́етъ, ст҃ъ є҆сѝ,  зовꙋ́ща, спаса́ѧй дꙋ́шы на́шѧ. 
Бжⷭ҇твенный дх҃ъ всѣ̑мъ бл҃года́ть раздава́ѧй, къ  твоѐ се́рдце всели́всѧ, вопи́ти тѧ̀ наꙋча́етъ: ст҃ъ є҆сѝ,  гдⷭ҇и, спаса́ѧй дꙋ́шы на́шѧ. 
Бг҃оро́диченъ: 
Сло́вомъ всю̀ тва́рь мꙋ́дрѣ содѣ́тельствовавый,  содѣ́тельствꙋетсѧ и҆зъ тебє̀ по на́мъ, бцⷣе, чл҃вѣ́къ  бы́въ за милосе́рдїе, чл҃вѣколю́бецъ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твеннымъ дх҃омъ просвѣще́нꙋ мы́сль и҆мѣ́ѧ,  прⷪ҇ро́че, бж҃їѧ прорица́еши та̑инства, ѿкрыва́ѧ бꙋ́дꙋщихъ  ꙗ҆вле́нїе, и҆ сказꙋ́ѧ веще́й сбытїѐ, а҆гге́е всеблаже́нне:  хрⷭ҇та̀ бг҃а молѝ, дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во (с. 272) чре́вѣ твое́мъ: но бг҃ъ вочл҃вѣ́чсѧ и҆  пребы́сть, и҆́же по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде  ржⷭ҇тва̀ сохрани́въ всенепоро́чнꙋ, є҆ди́нъ гдⷭ҇ь: того̀  прилѣ́жнѡ молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена, и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ слꙋ́хъ тво́й, гдⷭ҇и, ꙗ҆́кѡ ꙗ҆ви́лсѧ  є҆сѝ на землѝ, за є҆́же спасти́ ны. тѣ́мъ вопїе́мъ:  сла́ва си́лѣ твое́й, гдⷭ҇и. 
Показа́лъ є҆сѝ, и҆зъ дв҃ы ѡ҆дꙋшевле́нный прїѧ́тый  тебѣ̀ до́мъ, твоемꙋ̀ прⷪ҇ро́кꙋ, хрⷭ҇тѐ: съ ни́мже  вопїе́мъ: сла́ва си́лѣ твое́й, гдⷭ҇и. 
Собра́лъ є҆сѝ ѿриновє́нныѧ, гдⷭ҇и, рабо́ты  вра́жїѧ свобожде́й на́съ, ꙗ҆́коже прⷪ҇ро́къ глаго́летъ  бг҃опрїѧ́тный. 
Ꙗ҆ви́лъ є҆сѝ бꙋ́дꙋщее послѣдѝ спасе́нїе  ꙗ҆зы́кѡвъ твоемꙋ̀ прⷪ҇ро́кꙋ, хрⷭ҇тѐ, тебѣ̀ вопїю́щꙋ:  сла́ва си́лѣ твое́й, гдⷭ҇и. 
Бг҃оро́диченъ: 
Преложи́ла є҆сѝ на бл҃гослове́нїе, влⷣчце,  проклѧ́тство а҆да́мово, на́мъ ро́ждши хрⷭ҇та̀. къ немꙋ́же  вопїе́мъ: сла́ва си́лѣ твое́й, гдⷭ҇и. 
Пѣ́снь є҃. І҆рмо́съ: 
Къ тебѣ̀ оу҆́тренюю, и҆ тебѣ̀ вопїю̀,  бл҃гоꙋтро́бне гдⷭ҇и: ѡ҆мраче́ннꙋю грѣхмѝ дꙋ́шꙋ мою̀,  свѣ́томъ ѡ҆зари́въ за́повѣдей твои́хъ, наста́ви. 
Хра́мы бы́ти бг҃а жива́гѡ, блаже́нне, сподо́би,  свѣтоно́сный тво́й соверша́ющыѧ пра́здникъ, на ка́мени  оу҆тверди́въ твои́хъ догма́тѡвъ моли́твами твои́ми. (с.  273) 
Ꙗ҆́кѡ бл҃годѣ́тель, тво́й ми́ръ да́ждь на́мъ,  гдⷭ҇и, ꙗ҆́же на оу҆стро́енїе, ми́ръ дꙋше́вный, є҆го́же  бжⷭ҇твенный а҆гге́й дх҃омъ бжⷭ҇твеннымъ предглаго́ла. 
Вели́ко бꙋ́детъ цр҃кве и҆́стиннѡ благосла́вїе, па́че  пе́рвагѡ і҆и҃лева со́нмища, вопло́щшагосѧ сло́ва, и҆  человѣ́кѡмъ приѡбщи́вшасѧ. 
Бг҃оро́диченъ: 
Бл҃гослове́ннаѧ препросла́вленнаѧ мт҃и  неискꙋсомꙋ́жнаѧ, оу҆мерщвле́ннꙋю грѣхмѝ дꙋ́шꙋ мою̀, и҆  страстьмѝ невоздержа́нїѧ погребе́ннꙋю ѡ҆животворѝ. 
Пѣ́снь ѕ҃. І҆рмо́съ: 
І҆ѡ́на и҆зъ чре́ва а҆́дова вопїѧ́ше: возведѝ ѿ  тлѝ живо́тъ мо́й. мы́ же тебѣ̀ вопїе́мъ: всеси́льне сп҃се,  поми́лꙋй на́съ. 
Ю҆́ношески благоче́стїю, блаже́нне, оу҆чѧ̀,  воздви́глъ є҆сѝ влⷣцѣ всѣ́хъ хра́мъ ѡ҆свѧще́нъ,  ѻ҆би́лїе благи́хъ ѡ҆бѣща́ѧ. 
Возве́лъ є҆сѝ ѿ да́льнѧгѡ, сп҃се, плѣне́нїѧ  человѣ́ка, и҆зъ глꙋбины̀ до́льнѣйшїѧ, и҆ къ го́рнемꙋ  гра́дꙋ возве́лъ є҆сѝ є҆го̀, ꙗ҆́кѡ чл҃вѣколю́бецъ. 
Ра́дꙋѧсѧ, дх҃а заре́ю, прⷪ҇ро́че, проре́клъ є҆сѝ  дѣ́ѧтельныхъ словеса̀, и҆ благоче́стїѧ наказа́лъ є҆сѝ  на́съ ѡ҆правда́нїемъ. 
Бг҃оро́диченъ: 
Хотѣ́нїемъ па́дъ, и҆згна́сѧ а҆да́мъ и҆зъ раѧ̀,  сло́во же вопло́щсѧ и҆зъ дв҃ы, сего̀ взыва́етъ, и҆ къ  го́рнѣй сла́дости возво́дитъ. 
Пѣ́снь з҃. І҆рмо́съ: 
Въ пе́щь ѻ҆́гненнꙋю вве́ржени прпⷣбнїи ѻ҆́троцы,  ѻ҆́гнь въ ро́сꙋ преложи́ша, воспѣва́нїемъ си́це вопїю́ще:  бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ. 
Ѡ҆чи́стивъ тво́й оу҆́мъ, воспрїѧ́лъ є҆сѝ сїѧ̑нїѧ  ꙗ҆́вѣ, проро́че, дх҃а, свѣ́тлѡ прорица́ѧ, и҆ взыва́ѧ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Свѧще́ннѣйшꙋю тѧ̀ жи́знь проходѧ́ща ви́дѣвъ бг҃ъ,  (с. 274) проро́ка предлага́етъ своегѡ̀ прише́ствїѧ, всѣ̑мъ  вопїю́ща: бл҃гослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Бг҃оро́диченъ: 
Въ пещѝ ѻ҆́гненнѣй трѝ ѻ҆́троки спасы́й, дв҃о,  то́й всели́всѧ во оу҆тро́бꙋ твою̀, на того̀ надѣ́ющыѧсѧ  спаса́етъ вопїю́щыѧ: бл҃гослове́нъ, всечⷭ҇таѧ, пло́дъ чре́ва  твоегѡ̀. 
Пѣ́снь и҃. І҆рмо́съ: 
Є҆ди́наго безнача́льнаго цр҃ѧ̀ сла́вы, є҆го́же  благосло́вѧтъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте, свѧще́нницы, лю́дїе, превозноси́те  є҆го̀ во вѣ́ки. 
Пѣсносло́вимъ тѧ̀ всѣ́хъ влⷣкꙋ, є҆го́же  прⷪ҇ро́къ бг҃ови́децъ а҆гге́й показа̀, покланѧ́тисѧ же и҆  пѣ́ти: по́йте, свѧще́нницы, лю́дїе, превозноси́те є҆го̀ во  вѣ́ки. 
Сло́вꙋ безнача́льномꙋ въ послѣ́днихъ временѣ́хъ  ꙗ҆ви́тисѧ, бг҃ови́дче прⷪ҇ро́че, провозвѣсти́лъ є҆сѝ  ꙗ҆вле́ннѡ взыва́ѧ: по́йте свѧще́нницы, лю́дїе,  превозноси́те є҆го̀ во вѣ́ки. 
Бг҃оро́диченъ: 
Пре́жде неви́дѣнный и҆ невмѣсти́мый є҆стество́мъ,  во чре́во твоѐ вмѣ́щсѧ ви́дѣнъ бы́сть, всечⷭ҇таѧ:  є҆мꙋ́же вѣ́рнѡ вопїе́мъ: по́йте, свѧще́нницы, лю́дїе,  превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Всепѣ́таѧ, нб҃съ превы́шшаѧ, безнача́льное сло́во  безсѣ́меннѡ заче́ншаѧ, и҆ воплоще́ннаго бг҃а ро́ждшаѧ  человѣ́кѡмъ. тѣ́мъ тѧ̀ всѝ велича́емъ. 
Вкꙋси́въ є҆́же па́че сло́ва бг҃овидѣ́нїѧ,  ѿтрѧ́слъ є҆сѝ, прⷪ҇ро́че, попечє́нїѧ земна̑ѧ, и҆  препросла́вленномꙋ бг҃ꙋ предста́лъ є҆сѝ досто́йнѡ. тѣ́мже  вси́ тѧ вѣ́рнїи оу҆блажа́емъ. 
Бжⷭ҇твенное и҆ чꙋ́дное твоѐ, блаже́нне, житїѐ,  предста́телѧ тѧ̀ бг҃ꙋ показа̀, бг҃омꙋ́дре, и҆ со  безпло́тными ли̑ки весели́шисѧ вѣ́чнѡ. тѣ́мже вси́ тѧ  при́снѡ оу҆блажа́емъ. 
Подоба́ше тебѣ̀, ꙗ҆́кѡ благоче́стїѧ оу҆чи́телю,  съ бг҃омъ (с. 275) бы́ти, и҆ сегѡ̀ сраствори́тисѧ  пречи́стѣйшемꙋ свѣ́тꙋ, є҆го́же, блаже́нне, ны́нѣ молѝ  и҆зба́вити и҆скꙋше́нїй дꙋ́шы на́шѧ. 
Бг҃оро́диченъ: 
Ты̀ была̀ є҆сѝ преесте́ственнѡ, бг҃ороди́тельнице,  жили́ще и҆́стиннѡ всѣ́хъ цр҃ѧ̀, и҆ златови́дный ковче́гъ,  є҆ди́нагѡ законода́вца внꙋ́трь и҆мѣ́ѧ хрⷭ҇та̀  воплоща́ема. 


(с. 275) 
Мѣ́сѧца тогѡ́же въ з҃і-й де́нь. 
Ст҃а́гѡ прⷪ҇ро́ка данїи́ла: 
И҆ ст҃ы́хъ трїе́хъ ѻ҆трокѡ́въ, а҆на́нїи, а҆за́рїи и҆  мїсаи́ла. 
На Гдⷭ҇и, воззва́хъ, стїхи̑ры прⷪ҇ро́ка, гла́съ  д҃. Поⷣ: Ꙗ҆́кѡ до́блѧ: 
Данїи́лъ чꙋ́дный ꙳ се́рдце стѧжа́въ чи́сто дх҃а  жили́ще, ꙳ и҆ ѿ негѡ̀ просвѣща́емый, ꙳ бꙋ́дꙋщихъ  ꙗ҆вле́нїе ꙳ прорица́етъ ꙗ҆́вственнѡ: ꙳ прⷪ҇ро́чества  свѣ́тлостїю оу҆добрѧ́емый, ꙳ и҆ ꙗ҆́снѡ сказꙋѧ́й  держа́вныхъ ꙳ пребеззако́нныхъ царе́й ꙳ сокровє́ннаѧ  сѡ́нїѧ. 
Пред̾ꙋкрѣпи́въ тѣ́ло твоѐ ꙳ посто́мъ  неѡсла́бнымъ, ꙳ львѡ́въ оу҆ста̀ заткнꙋ́лъ є҆сѝ: ꙳  посредѣ́ бо и҆́хъ стоѧ̀, прⷪ҇ро́че чꙋ́дный, ꙳ и҆ къ бг҃ꙋ  благо́мꙋ взира́ѧ, ꙳ пре́былъ є҆сѝ не оу҆ѧ́звенъ, ꙳  несказа́нною си́лою ꙳ всѧ̑ дѣ́йствꙋющагѡ пресла́внѡ, ꙳  и҆зба́вителѧ дꙋ́шъ на́шихъ. 
На прⷭ҇то́лѣ сѣдѧ́щаго, ꙳ и҆ а҆́гг҃лы  ѡ҆бстои́маго, ꙳ непости́жнаго ви́дѣлъ є҆сѝ сꙋдїю̀, ꙳  сꙋ́ща пра́веднаго, ꙳ проро́че чꙋ́дный. Оу҆ди́вльжесѧ  оу҆жа́сномꙋ и҆ стра́шномꙋ видѣ́нїю, ꙳ назна́меналъ є҆сѝ  сꙋ́щымъ пото́мъ всѣ̑мъ, ꙳ написа́въ второ́е прише́ствїе ꙳  вопло́щшагѡсѧ бг҃а на́шегѡ. 
И҆́ны стїхи̑ры ст҃ы́хъ ѻ҆трокѡ́въ, гла́съ то́йже. 
Подо́бенъ: Да́лъ є҆сѝ зна́менїе: 
Зако́нѡвъ держа́щесѧ бг҃ода́нныхъ, ꙳ всеблаже́ннїи,  ꙳ (с. 276) ме́рзостными не ѡ҆скверни́стесѧ пи́щами, ꙳ но  нетлѣ́ннꙋ дꙋше́внꙋю ꙳ добро́тꙋ сохра́нше, ꙳ соблюдо́сте  пло́ти невре́дный ꙳ и҆ неꙋвѧда́емый цвѣ́тъ чꙋ́дный, ꙳ и҆  кра́снꙋю лѣ́потꙋ, ꙳ влⷣцѣ прославлѧ́ющꙋ своѧ̑  оу҆го́дники. 
Бжⷭ҇твеннымъ распала́еми ю҆́ношы пла́менемъ, ꙳  ѻ҆́гнь преѡби́дѣша: ꙳ въ не́мже ѡ҆роша́еми честні́и, ꙳  ли́къ пресвѣ́телъ воѡбрази́вше, ꙳ пѣ́снь многопѣ́тꙋю  ви́дѣшасѧ пою́ще: ꙳ и҆́бо непрее́мное данїи́лъ ꙳ црⷭ҇твїе  хрⷭ҇то́во ви́дѣвъ ра́довашесѧ, ꙳ ꙗ҆́кѡ прⷪ҇ро́къ  всеизрѧ́днѣйшїй. 
Словесѝ премꙋ́дрости твоеѧ̀, ꙳ оу҆ди́вльшесѧ  мꙋчи́тели, ꙳ данїи́ле досточꙋ́дне ꙳ и҆ ѻ҆трокѡ́въ ра́зꙋмꙋ,  ꙳ халде́йскою страно́ю нача́льствовати ꙳ и҆ владѣ́ти ва́съ  поста́виша, честні́и: ꙳ добродѣ́тели бо вѣ́сть  ꙗ҆́вственнѣйше чꙋди́тисѧ и҆ сꙋпоста́тъ, ꙳ и҆ житїѧ̀  свѣ́тлости: ꙳ стра̑сти бо оу҆держа́вше вла́стели бы́сте. 
Сла́ва, гла́съ в҃. А҆нато́лїево: 
Дꙋхо́внѡ на́съ, вѣ́рнїи, собра̀ дне́сь прⷪ҇ро́къ  данїи́лъ, и҆ трапе́зꙋ предложѝ добродѣ́телей ѻ҆би́льнѡ  бога̑тымъ и҆ ни́щымъ, и҆ стра̑ннымъ, и҆ дома̑шнимъ, и҆ ча́шꙋ  оу҆́мнꙋ пролива́ющꙋ во́дꙋ благоче́стїѧ, и҆ веселѧ́щꙋ  сердца̀ вѣ́рныхъ, и҆ дх҃а ст҃а́гѡ благода́ть подаю́щꙋ. се́й  бо прⷪ҇ро́къ свѣтлѣ́йшїй свѣти́льникъ просїѧ́вый въ  мі́рѣ, слꙋжє́нїѧ всѧ̑ а҆ссѷрі̑йскаѧ низложѝ, и҆ ѕвѣре́й  неꙋкроти́мыхъ оу҆ста̀ заградѝ. съ си́мъ и҆ трїѐ ѻ҆́троцы  да восхва́лѧтсѧ, не зла́ти є҆стество́мъ сꙋ́ще, и҆ зла́та  и҆скꙋ́сншїи показа́вшесѧ: не слїѧ́ бо и҆́хъ ѻ҆́гнь пе́щный,  но сохранѝ цѣ́лы, и҆̀хже на́фѳа и҆ смола̀ и҆ ро́ждїе  вѣнча́ша. приведы́й же на́съ на ѡ҆бхожде́нїе лѣ́та гдⷭ҇ь,  да сподо́битъ ны̀ дости́гнꙋти и҆ въ госпо́дскїй и҆ честны́й  де́нь ржⷭ҇тва̀ хрⷭ҇то́ва, подаю́щагѡ на́мъ тѣ́хъ моли́твами  ѡ҆чище́нїе грѣхѡ́въ и҆ ве́лїю ми́лость. (с. 277) 
И҆ ны́нѣ, предпра́зднства, гла́съ то́йже. А҆ндре́а  пѵ́рскагѡ: 
Прїиди́те всѝ, хрⷭ҇то́во ржⷭ҇тво̀ предпра́зднꙋемъ  вѣ́рнѡ, и҆ мы́сленнѣ пѣ́нїе, ꙗ҆́кѡ ѕвѣздꙋ̀  предлага́юще, волхвѡ́въ славослѡ́вїѧ, съ па́стырьми  возопїи́мъ: прїи́де и҆збавле́нїе человѣ́кѡвъ, и҆зъ  дѣ́вственныхъ ложе́снъ, вѣ̑рныѧ призыва́ющее. 
На стїхо́внѣ ѻ҆ктѡ́иха. Сла́ва, и҆ ны́нѣ, гла́съ  ѕ҃: 
Данїи́лъ, мꙋ́жъ жела́нїй, ка́мень безъ рꙋкѝ  ѿсѣ́ченъ ви́дѣвъ тѧ̀, гдⷭ҇и, млⷣнца безъ сѣ́мене  рожде́на пронарече́ тѧ, и҆зъ дв҃ы воплоще́нна сло́ва,  непремѣ́ннаго бг҃а, и҆ сп҃са дꙋ́шъ на́шихъ. 
Тропа́рь, гла́съ в҃: 
Вє́лїѧ вѣ́ры и҆справлє́нїѧ, во и҆сто́чницѣ  пла́мене, ꙗ҆́кѡ на водѣ̀ оу҆покое́нїѧ, ст҃і́и трїѐ  ѻ҆́троцы ра́довахꙋсѧ: и҆ прⷪ҇ро́къ данїи́лъ львѡ́мъ  па́стырь, ꙗ҆́кѡ ѻ҆вца́мъ, ꙗ҆влѧ́шесѧ. тѣ́хъ моли́твами,  хрⷭ҇тѐ бж҃е, спасѝ дꙋ́шы на́шѧ. 
На оу҆́трени є҆ди́нъ канѡ́нъ ѻ҆ктѡ́иха. и҆ ст҃ы́хъ  два̀. 
Прⷪ҇ро́ка канѡ́нъ, є҆гѡ́же краегране́сїе: 
Мꙋ́драго данїи́ла пѣ́сньми оу҆вѣнча́ю.  Творе́нїе ѳеофа́ново. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще, пои́мъ тебѣ̀ є҆ди́номꙋ влⷣцѣ. 
Сп҃се благодѣ́телю, всѣ́хъ благи́хъ вино́вный,  свѣтоно́снымъ твои́мъ сїѧ́нїемъ оу҆́мъ мо́й просвѣтѝ,  человѣколю́бче. ꙗ҆́кѡ да твоегѡ̀ прⷪ҇ро́ка восхвалю̀  сла́внꙋю па́мѧть. 
Оу҆́тро ꙗ҆́кѡ возсїѧ́лъ є҆сѝ, мꙋ́дре,  цѣломꙋ́дрїѧ, цѣломꙋ́дреннꙋю предбѣ́дствовавшꙋю спа́слъ  є҆сѝ сѡса́ннꙋ: бг҃ъ бо тѧ̀ воздви́же, вѣ́дѣтель  та́йныхъ, ста́рцы лю̑тыѧ ѡ҆сꙋди́ти. (с. 278) 
Стра́хомъ оу҆крѣплѧ́еми бж҃їимъ а҆враа́мовы  внꙋ́цы, пи́щꙋ пребеззако́ннꙋю ѿри́нꙋша до́блественнѣ, и҆  бжⷭ҇твеннымъ пита́ющесѧ жела́нїемъ благоче́стїѧ, къ  велича́йшей взѧ́шасѧ сла́вѣ. 
Бг҃оро́диченъ: 
Го́рꙋ ви́дѣлъ є҆сѝ мы́сленнꙋю, данїи́ле  свѧще́ннѣйше, є҆ди́нꙋ пречⷭ҇тꙋю приснодв҃ꙋ ѻ҆трокови́цꙋ,  и҆зъ неѧ́же ѿсѣче́сѧ ка́мень краеꙋго́льный, и҆ ле́сть  сокрꙋшѝ всю̀. 
И҆́нъ канѡ́нъ ст҃ы́хъ трїе́хъ ѻ҆трокѡ́въ, є҆гѡ́же  краегране́сїе: 
Трѝ ѻ҆́троки пою̀, и҆ данїи́ла вели́каго.  Творе́нїе ѳеофа́ново. 
Гла́съ то́йже. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Безнача́льное сло́во, и҆зъ ѻ҆ц҃а̀ пре́жде всѣ́хъ  вѣкѡ́въ рожде́ннѡ бг҃олѣ́пно, є҆́же въ пещѝ ю҆́ношамъ  ѻ҆бра́знѡ ви́дѣнное просла́вимъ. 
Глаго́лы мꙋчи́телѧ ѕлочести́вагѡ благоро́днїи  ѻ҆́троцы ѡ҆плева́вше терпѣли́внѡ, снѣ́дьми  пребеззако́нныхъ ѡ҆скверни́тисѧ халде́йски не восхотѣ́ша. 
Пита́стесѧ оу҆́бѡ сло́вомъ дꙋше́внѣ, снѣ́дьми же  самора́сленными пло́тски, па́че пита́ющихсѧ дебе́лыми  снѣ́дьми, царю̀ краснѣ́йшїи ви́ды показа́стесѧ. 
Бг҃оро́диченъ: 
Ꙗ҆́дъ ѕмїи́нъ, въ слꙋ́хи го́рькѡ и҆злїѧ́вшїйсѧ  є҆́ѵы, ꙗ҆́же и҆зъ дв҃да возра́стшаѧ, ѻ҆трокови́це,  и҆сцѣлѧ́еши, и҆зба́вителѧ поро́ждши. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ра́зꙋмъ и҆ мꙋ́дрость ѿ бг҃а прїе́мъ, сказа́лъ  є҆сѝ свѣтоѧвле́ннѡ сѣнѡ́внаѧ царє́мъ сѡ́нїѧ. 
Ѕмі́ѧ оу҆мертви́лъ є҆сѝ, пи́щꙋ вве́ргъ, сла́вне,  чꙋ́вственнаго: пе́рвѣе бо неви̑димыѧ побѣди́лъ є҆сѝ  де́мѡны. (с. 279) 
Бг҃оро́диченъ: 
Заре́ю просвѣща́емь, ꙗ҆вле́ннꙋю зри́ши, сла́вне,  го́рꙋ бж҃їю благослове́ннꙋю, человѣ́кѡвъ оу҆краше́нїе. 
И҆́нъ. І҆рмо́съ то́йже. 
Ра́зꙋмъ стѧжа́вше бг҃онаꙋче́нный, влⷣко, ѻ҆́троцы  дв҃довы, зако́ны ѻ҆те́чєскїѧ бг҃омꙋ́дреннѡ соблюдо́ша. 
Ѻ҆́гнь не ѡ҆палѝ чистѣ̑йшаѧ тѣлеса̀  благочести́выхъ, посто́мъ бо дꙋшепита́тельнымъ напаѧ́хꙋсѧ. 
Хвалꙋ̀ всемі́рнꙋю и҆ многопѣ́тꙋю пою́тъ ѻ҆́троцы  трїѐ, посредѣ̀ пе́щи чꙋ́днѡ ѡ҆роша́еми. 
Бг҃оро́диченъ: 
Да ржⷭ҇тво̀, влⷣко, и҆зъ дѣ́вствꙋющагѡ тѣлесѐ  пока́жеши на́мъ, спаса́еши въ пещѝ дѣ̑вствꙋющаѧ тѣлеса̀. 
Конда́къ прⷪ҇ро́кꙋ, гла́съ г҃. Подо́бенъ: Дв҃а  дне́сь: 
Просвѣти́вшеесѧ дх҃омъ чи́стое твоѐ се́рдце,  прⷪ҇ро́чества бы́сть свѣтлѣ́йшагѡ прїѧ́телище: зри́ши бо,  ꙗ҆́кѡ настоѧ̑щаѧ, дале́че сꙋ̑щаѧ. львы̀ оу҆кроти́лъ є҆сѝ  вве́рженъ въ ро́въ: сегѡ̀ ра́ди тѧ̀ почита́емъ, прⷪ҇ро́че  блаже́нне данїи́ле сла́вне. 
І҆́косъ: 
І҆и҃са хрⷭ҇та̀, и҆́стиннаго бг҃а на́шего, є҆гѡ́же  бжⷭ҇твенное ꙗ҆́снѡ прише́ствїе провозгласи́лъ є҆сѝ, молѝ  непреста́ннѡ, съ весе́лїемъ бжⷭ҇твеннꙋю сїю̀ творѧ́щымъ  па́мѧть твою̀, и҆ вѣ́рою чтꙋ́щымъ тѧ̀, и҆скꙋше́нїй всѧ́кихъ  спасти́сѧ, и҆ грѣхѡ́въ и҆ ѡ҆бстоѧ́нїй, ꙗ҆́кѡ дерзнове́нїе,  бг҃омꙋ́дре, и҆мѣ́ѧ. и҆ во ѿверзе́нїе мои̑мъ пода́ждь  оу҆стна́мъ, тѧ̀ пѣ́ти, незазо́рно сло́во. и҆ ника́коже  менє̀ гнꙋша́йсѧ, прⷪ҇ро́че блаже́нне данїи́ле сла́вне. 
Сѣда́ленъ, гла́съ и҃. Подо́бенъ: Премꙋ́дрости: 
Трⷪ҇цы ѻ҆́бразъ прⷪ҇ро́чески и҆зъ невеще́ственныхъ  шарѡ́въ, въ пла́мени ѻ҆́троцы написа́ша тро́стїю вѣ́ры, и҆  сло́ва кра́йнее на зе́млю низше́ствїе та́инственнѡ ви́дѣша,  и҆ (с. 280) всѣ̑мъ проповѣ́даша. тѣ́мже и҆ ро́сꙋ съ  небесѐ прїе́мше дꙋхо́внꙋю, и҆сточа́ютъ вѣ̑рнымъ  дарова̑нїѧ, и҆ согла́снѡ вопїю́щымъ тебѣ̀: да́рꙋй, хрⷭ҇тѐ  бж҃е, прегрѣше́нїй ѡ҆ставле́нїе, ꙗ҆́кѡ благоꙋтро́бенъ,  пра́зднꙋющымъ любо́вїю свѧтꙋ́ю па́мѧть ва́шꙋ. 
Сла́ва, и҆́нъ сѣда́ленъ, подо́бенъ то́йже: 
Прⷪ҇ро́чествїѧ бл҃года́тїю ѡ҆богати́всѧ, дв҃ы  ржⷭ҇тво̀ сѣннопи́шеши, и҆ рѣши́ши сѡ́нїѧ царє́мъ  ꙗ҆́вственнѣ: вве́рженъ же бы́въ въ ро́въ, ꙗ҆́кѡ мч҃никъ  наꙋчи́лъ є҆сѝ пресла́внѡ, блаже́нне, пости́тисѧ львы̀.  тѣ́мъ разори́лъ є҆сѝ безбо́жныхъ слꙋже́нїе, ѕмі́ѧ  оу҆би́лъ є҆сѝ, до́бльствовавъ свѣтлѣ́йше, данїи́ле  досточꙋ́дне. молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть твою̀. 
И҆ ны́нѣ, бг҃оро́диченъ: 
Ра́дꙋйсѧ, прⷭ҇то́ле ѻ҆гнезра́чный бж҃їй: ра́дꙋйсѧ,  ѻ҆трокови́це, сѣда́лище ца́рское, ѻ҆́дре  преиспещренноꙋстла́нный, златопорфѵ́рный черто́же, хламѵ́до  червленосвѣ́тлаѧ, оу҆кра́шенный хра́ме, молнено́сное  ѻ҆рꙋ́жїе, свѣти́льниче многосвѣ́тлый: ра́дꙋйсѧ, бцⷣе,  дванадесѧтостѣ́нный гра́де, и҆ две́ре златокова́ннаѧ, и҆  черто́же свѣтлоѻбра́зный свѣтлопозлаще́ннаѧ трапе́зо,  бг҃окраше́ннаѧ ски́нїе: ра́дꙋйсѧ сла́внаѧ невѣ́сто, сл҃нце  ка́плющаѧ: ра́дꙋйсѧ, є҆ди́на, дꙋшѝ моеѧ̀ благолѣ́пїе. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стра̑сти твоѧ̑.  (с. 281) 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Зако́нъ благоче́стнѡ сохрани́въ, ѽ прⷪ҇ро́че!  вои́стиннꙋ мꙋ́дрости позна́лъ є҆сѝ да́телѧ: та̑йнымъ же  наꙋча́юща, и҆ глꙋбѡ́кимъ, и҆ ꙗ҆̀же во тмѣ̀ тѧ̀  просвѣща́юща. 
Свѧще́ннꙋ жи́знь пожи́въ, бг҃оѧвле́нне, жела́нїй  мꙋ́жъ наре́клсѧ є҆сѝ: мꙋ́жественнѡ бо стра̑сти попра́въ,  къ нестарѣ́ющейсѧ преста́вилсѧ є҆сѝ жи́зни. 
Все́льшаѧсѧ въ тебѣ̀ оу҆тѣ́шителѧ бл҃года́ть,  данїи́ле, показꙋ́етъ тѧ̀ свѣтоно́сна, и҆ побѣди́телѧ  мꙋчи́телей и҆ царе́й, и҆ премꙋ́дрости жили́ще. 
Бг҃оро́диченъ: 
Ка́мень тѧ̀ безъ рꙋкѝ ѿсѣ́ченъ, сло́ве, ѿ  горы̀ зри́тъ дв҃ы бцⷣы данїи́лъ прⷪ҇ро́къ, взыва́ѧ, и҆  воспѣва́ѧ твоѐ бжⷭ҇тво̀. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Данїи́лъ мꙋдрѣ́йшїй бжⷭ҇твеннѣ оу҆мо́мъ  просвѣща́емь, сѡ́нїѧ разрѣшѝ самоде́ржцєвъ бжⷭ҇твенною  бл҃года́тїю. 
Ѡ҆блиста́етъ чꙋдесы̀ є҆́же въ пещѝ ѻ҆трокѡ́въ  страда́нїе: мꙋчи́телѧ бо оу҆лови́ша къ позна́нїю твоемꙋ̀,  всеси́льне. 
Согла́сїѧ ѻ҆рга́ны, и҆ мꙋсїкі́и пѣ̑сни всесли̑чныѧ  до́блественныхъ не привлеко́ша, и҆ злато́мꙋ ѻ҆́бразꙋ не  подклони́ша. 
Бг҃оро́диченъ: 
Пѣ́сньми, всепѣ́таѧ, и҆̀же въ вавѷлѡ́нѣ дѣ́ти  почита́ютъ сн҃а твоего̀ пребжⷭ҇твеннаго, є҆го́же въ пещѝ  позна́ша. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. (с. 282) 
Страда́льчєскїѧ по́двиги прⷪ҇ро́чествїѧ оу҆ѧсни́въ  проповѣ́данїемъ, сїѧ́еши ѻ҆бои́ми, бжⷭ҇твеннагѡ  вдохнове́нїѧ и҆спо́лненъ. 
Премꙋ́дръ показа́лсѧ є҆сѝ, блаже́нне, па́че  оу҆ма̀ премꙋ́дрости сїѧ́ньми, велича́йшїй бг҃оглаго́ливе  данїи́ле, и҆ всѧ̑ просвѣти́лъ є҆сѝ. 
Бг҃оро́диченъ: 
Тайновождествꙋ́етъ ѻ҆́бразы неизглаго́ланнагѡ  воплоще́нїѧ, чⷭ҇таѧ, и҆́же и҆зъ тебє̀ высоча́йшагѡ,  данїи́лъ проро́къ сла́вный. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Наꙋчи́вшесѧ зако́нꙋ, сп҃се, не ѿверго́шасѧ твоѝ  оу҆го́дницы, данїи́лъ вели́кїй, съ тремѝ ю҆́ношами  бг҃оразꙋ́мными: но крѣ́пость прїе́мше ѿ тебє̀  бл҃годѣ́телѧ, мꙋчи́телей мꙋ́жески побѣди́ша. 
Мы́сленнѡ наꙋча́шесѧ данїи́лъ, чл҃вѣколю́бче,  твои̑мъ та́йнамъ: на ѻ҆́блацѣ бо ꙗ҆́кѡ сн҃а тѧ̀ чл҃вѣ́ча  грѧдꙋ́ща, ꙗ҆зы́кѡвъ всѣ́хъ ꙗ҆́кѡ сꙋдїю̀ и҆ цр҃ѧ̀, зрѧ́ше  оу҆ма̀ чистото́ю. 
Оу҆краси́сѧ, ѽ дѣ́ти, па́че ка́мене сапфі́ра,  ва́ше совокꙋпле́нїе, ꙗ҆́кѡ зарѧ̀ злата́ѧ: благоче́стїѧ  ре́вностїю распа́льшесѧ, ходѧ́ще ра́достнѡ въ пещѝ и҆  пле́щꙋще ли́къ всемі́рный. 
Бг҃оро́диченъ: 
Данїи́лъ тѧ̀, дв҃о, го́рꙋ прописа̀ ꙗ҆́вѣ  бжⷭ҇твенный, трїе́ же ѻ҆́троцы ви́дѣвше пла́мень  ѡ҆роша́ющь, твоѐ бжⷭ҇твенное ржⷭ҇тво̀ пѣ́сненнѡ  восхвалѧ́ютъ, ꙗ҆́кѡ сп҃са и҆ зижди́телѧ и҆ гдⷭ҇а. 
Пѣ́снь ѕ҃. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви, ꙗ҆́кѡ чл҃вѣколю́бецъ, и҆ оу҆пра́ви живо́тъ  мо́й, молю́сѧ. (с. 283) 
А҆́гг҃льскїѧ ты̀ ли́ки во свѣ́тѣ свѣтлѣ́йшемъ  зрѧ̀, подража́тель всеизрѧ́днѣйшїй си́хъ бы́лъ є҆сѝ,  всецр҃ѧ̀ наслажда́ѧсѧ сїѧ́ньми. 
Сп҃си́тельное сло́ва прише́ствїе возвѣща́ѧ,  предвозвѣсти́лъ є҆сѝ и҆ хра́ма разоре́нїе, зако́на же  и҆сполне́нїе, и҆ бл҃года́ти па́че оу҆ма̀ дарова̑нїѧ. 
Бг҃оро́диченъ: 
Сѐ дв҃а во оу҆тро́бѣ ꙗ҆́вѣ зачина́етъ хрⷭ҇та̀  бг҃а, ѡ҆сїѧ́вшисѧ дх҃омъ, є҆ѧ́же проѡбраже́нїе прови́дѧше  данїи́лъ сла́вный. 
И҆́нъ. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинѣ̀ нꙋ́жднагѡ рѣ́етъ мѧ̀ ѿча́ѧнїѧ:  но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви: ѽ  оу҆пра́вителю! и҆ спасѝ. 
Ѡ҆блада́вше є҆сте́ственными страстьмѝ си́лою  сло́ва, странѣ̀ ꙗ҆зы̑къ халде́йскихъ вла́стели бы́сте:  вѣ́сть бо добродѣ́тель че́сть дарова́ти стѧжа́вшымъ ю҆̀,  ѽ дв҃довы мꙋ́дрїи внꙋ́цы! 
Въ ме́ртвость данїи́лъ живоно́снꙋю ѡ҆дѣ́ѧвсѧ  дре́вле, ꙗ҆́кѡ бг҃а халде́ємъ ѕлочести́внѡ мни́маго,  оу҆бива́етъ снѣ́дїю ѕмі́ѧ ѕлѣ́йшаго: свѧще́нники же  ѕлочести̑выѧ мꙋ́дрѣ оу҆би́лъ є҆́сть. 
Бг҃оро́диченъ: 
Млⷭ҇тива мѝ сꙋдїю̀ и҆ сн҃а твоего̀, бцⷣе дв҃о,  твои́ми моли́твами бы́ти въ де́нь сꙋда̀, и҆зба́вителѧ же  лю́тыхъ, мт҃и, оу҆молѝ: на тѧ́ бо є҆ди́нꙋ наде́ждꙋ мою̀  возлага́ю. 
Конда́къ, гла́съ ѕ҃: 
Рꙋкопи́саннагѡ ѻ҆́браза не поче́тше, но  неѡпи́саннымъ сꙋщество́мъ защити́вшесѧ, требл҃же́ннїи, въ  по́двизѣ ѻ҆гнѧ̀ просла́вистесѧ: средѣ́ же пла́мене  нестерпи́магѡ стоѧ́ще, бг҃а призва́сте: оу҆скорѝ, ѽ  ще́дрый! и҆ потщи́сѧ, ꙗ҆́кѡ ми́лостивъ, въ по́мощь на́шꙋ,  ꙗ҆́кѡ мо́жеши хотѧ́й. 
І҆́косъ: 
Прострѝ твою̀ рꙋ́кꙋ, є҆́юже дре́вле прїѧ́ша  и҆скꙋше́нїе (с. 284) є҆гѵ́птѧне борю́щїи и҆ є҆врє́и  бори́мїи, не ѡ҆ста́ви на́съ, да не пожре́тъ на́съ сме́рть  жа́ждꙋщаѧ на́съ, и҆ сатана̀ ненави́дѧй на́съ, но прибли́жисѧ  на́мъ, и҆ пощадѝ дꙋ́шы на́шѧ, ꙗ҆́коже пощади́лъ є҆сѝ  и҆ногда̀ ѻ҆́троки твоѧ̑, сꙋ́щыѧ въ вавѷлѡ́нѣ,  непреста́ннѡ сла́вѧщыѧ тѧ̀, и҆ вве́ржєнныѧ тебє̀ ра́ди въ  пе́щь, и҆ ѿ сеѧ̀ вопїю́щыѧ тѝ: оу҆скорѝ, ще́дрый, и҆  потщи́сѧ, ꙗ҆́кѡ ми́лостивъ, на по́мощь на́шꙋ, ꙗ҆́кѡ  мо́жеши хотѧ́й. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  благослове́нъ є҆сѝ, гдⷭ҇и бж҃е, во вѣ́ки. 
Зако́номъ, прⷪ҇ро́че, ѡ҆гражде́нъ, не прїѧ́лъ є҆сѝ  ѡ҆скверни́тисѧ пребеззако́ннѡ, но бжⷭ҇твеннѣ оу҆мо́мъ  просвѣща́емь вопїѧ́лъ є҆сѝ: бл҃гослове́нъ є҆сѝ, гдⷭ҇и  бж҃е, во вѣ́ки. 
Всѧ̑ оу҆жаса́етъ твоѐ чꙋ́до, ꙗ҆́коже прⷪ҇ро́кꙋ бо  прⷪ҇ро́къ тебѣ̀ предста̀ восхище́нъ, пи́щꙋ носѧ̀ тебѣ̀, и҆  поѧ̀: благослове́нъ є҆сѝ, гдⷭ҇и бж҃е, во вѣ́ки. 
Внꙋ́трь ро́ва затворе́нъ, и҆ львѡ́мъ на снѣ́дь  предложе́нъ, спа́слсѧ є҆сѝ, бг҃ꙋ покры́вшꙋ тѧ̀, блаже́нне,  бл҃гослове́нъ є҆сѝ, зовꙋ́ща, бж҃е ѻ҆тє́цъ на́шихъ. 
Бг҃оро́диченъ: 
Стрꙋю̀ незави́стнѡ и҆сточа́еши врачева́нїй, ѽ дв҃о  бг҃ома́ти! данїи́лъ бо ꙗ҆́снѡ оу҆зрѣ́ тѧ го́рꙋ, и҆зъ  неѧ́же сп҃съ возсїѧ̀ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Ѻ҆́троцы бг҃очести́вїи въ вавѷлѡ́нѣ ѻ҆́бразꙋ  злато́мꙋ не поклони́шасѧ, но посредѣ̀ пе́щи ѻ҆́гненныѧ  ѡ҆роша́еми, пѣ́снь воспѣва́хꙋ, глаго́люще: превозноси́мый  ѻ҆ц҃є́въ и҆ на́съ бж҃е, бл҃гослове́нъ є҆сѝ. 
Гла́съ бг҃олюбе́зенъ пѣснопоѧ́шесѧ и҆зъ среды̀  ѻ҆гнѧ̀ вседержи́телю: а҆за́рїа бо, бжⷭ҇твенный ли́къ  соста́вивъ, пѣ́снь воспѣва́ѧ, глаго́лаше: бл҃гослове́нъ  бг҃ъ ѻ҆тє́цъ на́шихъ. (с. 285) 
Цѣвни́ца ю҆́ношей бг҃осло́вѧше всѣ́хъ бг҃а и҆  вседержи́телѧ, тѣ̑мъ въ пещѝ ꙗ҆́снѡ ꙗ҆́вльшагосѧ, и҆  пѣ́снь воспѣва́хꙋ, глаго́люще: бл҃гослове́нъ бг҃ъ  ѻ҆тє́цъ на́шихъ. 
Трѝ въ пе́щь вве́ржєнныѧ ви́дѣвъ ца́рь, ꙗ҆́кѡ  оу҆зрѣ̀ четве́ртагѡ ви́дъ, сн҃а пронаречѐ бж҃їѧ, и҆  всѣ̑мъ возопѝ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
И҆мѣ́ѧ просвѣще́нъ бжⷭ҇твенною заре́ю оу҆́мъ,  данїи́ле бг҃обл҃же́нне, дв҃ы ржⷭ҇тво̀ ꙗ҆́вѣ предви́дѣлъ  є҆сѝ та́инственными ѻ҆́бразы ѡ҆бразꙋ́емо, бл҃гослове́нъ,  вопїѧ̀, бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы, въ пещѝ со ѻ҆гне́мъ  пла́мень попира́юще, поѧ́хꙋ: благослови́те, дѣла̀ гдⷭ҇нѧ,  гдⷭ҇а. 
Свѧщенноѧвле́нъ показа́лсѧ є҆сѝ, ѽ прⷪ҇ро́че! и҆  дѣ́ѧтельнымъ видѣ́нїемъ со безтѣле́сными пѣ́лъ є҆сѝ:  благослови́те, всѧ̑ дѣла̀ гдⷭ҇нѧ, гдⷭ҇а. 
Тѧ̀, всебл҃же́нне, благохва́лимъ всѝ, и҆ въ  честно́е торжество̀ твоѐ ра́дꙋющесѧ взыва́емъ:  благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Пречꙋ́днꙋю ѻ҆трокови́цꙋ бг҃оглаго́ливый  ѡ҆бразова́тельными ѻ҆́бразы оу҆смотри́въ, взыва́лъ є҆сѝ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
А҆враа́мово благоро́дїе сохрани́ти тща́щесѧ,  сво́йственное къ немꙋ̀ стѧжа́сте ѡ҆снова́нїе вѣ́ры и҆  наде́жди, прпⷣбнїи, терпѣ́нїе и҆ напа́стемъ пожда́нїе,  вопїю́ще: благослови́те свѧще́нницы влⷣкꙋ, лю́дїе,  превозноси́те є҆го̀ во вѣ́ки. 
Ꙗ҆́кѡ свѣти̑ла просїѧ́вше, и҆ зе́млю ѡ҆небеси́вше,  и҆ (с. 286) благоче́стїѧ просвѣще́нїемъ ѡ҆сїѧ́вшесѧ,  всемі́рное соста́вльше ликостоѧ́нїе, пою́тъ и҆́же ѿ  напа́стей спа́сшемꙋ влⷣцѣ: ѻ҆́троцы благослови́те,  свѧще́нницы воспо́йте, лю́дїе превозноси́те во всѧ̑ вѣ́ки. 
Ю҆́ношески погаси́вше распали́мꙋю пе́щь, и҆ львѡ́въ  чє́люсти свѧза́вше, дв҃довы внꙋ́цы, ны́нѣ ра́дꙋющесѧ  пою́тъ тѧ̀ бл҃годѣ́телѧ цр҃ѧ̀ всѣ́хъ: ѻ҆́троцы  бл҃гослови́те, свѧще́нницы воспо́йте, лю́дїе превозноси́те  во всѧ̑ вѣ́ки. 
Бг҃оро́диченъ: 
Тайнонаꙋча́етъ, пречⷭ҇таѧ, данїи́лъ мꙋдрѣ́йшїй, и҆  предживописꙋ́ютъ ѻ҆́троцы трїѐ ржⷭ҇тво̀ твоѐ  бг҃омꙋ́дреннїи, чрезъ ѻ҆́бразы зрѧ́ще и҆зъ оу҆тро́бы  твоеѧ̀ проше́дшаго несказа́ннѡ, є҆го́же ѻ҆́троцы  благосло́вѧтъ, свѧще́нницы воспѣва́ютъ, лю́дїе  превозно́сѧтъ во всѧ̑ вѣ́ки. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Пожа́лъ є҆сѝ твои́хъ болѣ́зней приплѡ́дїѧ: на  нб҃сѣ́хъ со прⷪ҇рѡ́ки ликꙋ́ѧ при́снѡ, ѻ҆́крестъ  высоча́йшагѡ престо́ла вседержи́телева. 
Свѣ́томъ трисо́лнечнымъ, ны́нѣ вѣнцено́сецъ  жела́нїй кра́йнѣйшемꙋ предстои́ши, съ безтѣле́сными ли̑ки  веселѧ́сѧ. 
Бг҃оро́диченъ: 
Красна̀ сла́ва твоѧ̀, є҆ѧ́же ны́нѣ наслажда́ешисѧ:  всепѣ́тꙋю бо ѻ҆трокови́цꙋ, прⷪ҇ро́че честны́й, ѻ҆́бразы  возвѣща́ти всѣ̑мъ сподо́билсѧ є҆сѝ. 
И҆́нъ. І҆рмо́съ то́йже. 
Достиго́сте кончи́нꙋ жела́ннꙋю, и҆ жела́нїй  кра́йнѣйшемꙋ предстоитѐ въ нбⷭ҇ныхъ черто́зѣхъ, ѻ҆́троцы  всебога́тїи. 
Ра́дꙋющесѧ рꙋкоѧ́тїе, є҆́же ѿ сле́зъ, до́брагѡ  ва́шегѡ дѣ́ланїѧ прїѧ́сте, нетлѣ́нїѧ кла́съ плодоноси́вше. 
Возсїѧ̀ свѣ́тлость ны́нѣ ва́мъ досто́йнѡ, и҆  весе́лїе (с. 287) се́рдца процвѣтѐ: ѿѻнꙋ́дꙋже бо  ѿбѣжѐ печа́ль, всели́стесѧ. 
Бг҃оро́диченъ: 
Па́жить сме́рти оу҆ста́вила є҆сѝ, дв҃о,  жизнода́вца ро́ждши и҆ гдⷭ҇а, животворѧ́щаго вѣ́рою  велича́ющыѧ тѧ̀. 
Свѣти́ленъ ѻ҆ктѡ́иха. Сла́ва, прⷪ҇ро́ка. 
И҆́же во проро́цѣхъ велича́йшїй данїи́лъ ны́нѣ да  почти́тсѧ, хрⷭ҇та́ бо бг҃а на́шего ви́дѣ ка́мень  ѿсѣ́ченъ, кромѣ̀ рꙋ́къ, ѿ горы̀ чⷭ҇тыѧ бцⷣы. съ ни́мъ  да восхва́лѧтсѧ и҆ трїѐ ѻ҆́троцы, ꙗ҆̀же спасѐ ѿ  пе́щнагѡ ѻ҆гнѧ̀ неврежде́ны, ѻ҆́бразъ дв҃ы бж҃е́ственный  и҆ неизрече́нный, и҆́мже мі́ръ спасе́сѧ. 
И҆ ны́нѣ: 
Тайнонаꙋча́етъ, всечⷭ҇таѧ, дх҃омъ бжⷭ҇твеннымъ  данїи́лъ премꙋ́дрѣйшїй, и҆ прописꙋ́ютъ вѣ́рою а҆враа́мстїи  трїѐ ѻ҆́троцы твоѐ безсѣ́менное ржⷭ҇тво̀: сы́й бо  бжⷭ҇тво́мъ неѡпи́санное сло́во, и҆зъ тебє̀ пло́тїю хотѧ̀  ѡ҆писꙋ́етсѧ, бцⷣе, въ виѳлее́мѣ ражда́емь на спасе́нїе  человѣ́кѡвъ. 
На стїхо́внѣ ѻ҆ктѡ́иха. Сла́ва, и҆ ны́нѣ: гла́съ  ѕ҃. Мала́ѯово: 
Мы́сленномꙋ сл҃нцꙋ пра́вды, и҆зъ дв҃и́ческїѧ  оу҆тро́бы возсїѧ́ти хотѧ́щꙋ, ꙗ҆́коже свѣ̑тлыѧ ѕвѣ́зды,  пред̾ѡсїѧ́ютъ на́мъ ѿ пе́щи ѻ҆́гненныѧ равночи́сленнїи  трⷪ҇цы ѻ҆́троцы, стра́нное та́инства собо́ю  предзна́менающе. съ ни́ми оу҆́бѡ и҆ данїи́лъ, свѣтлѣ́йшїй  прⷪ҇ро́къ, пред̾ѡзарѧ́етъ концє́мъ свѣ́томъ прорече́нїѧ,  хрⷭ҇та̀ проповѣ́дꙋѧ нерꙋкосѣ́чный ка́мень, ѿ горы̀  присѣ́нныѧ, дв҃ы происходѧ́щаго, во спасе́нїе дꙋ́шъ  на́шихъ: 
На лїтꙋргі́и: Бл҃жє́нна, ѿ канѡ́на прⷪ҇ро́ка  пѣ́снь г҃: и҆ ѻ҆трокѡ́въ пѣ́снь ѕ҃. Прокі́менъ, гла́съ  д҃. Ди́венъ бг҃ъ во ст҃ы́хъ свои́хъ, бг҃ъ і҆и҃левъ.  Сті́хъ: Въ цр҃квахъ благослови́те бг҃а, гдⷭ҇а ѿ  и҆стѡ́чникъ і҆и҃левыхъ. А҆пⷭ҇лъ къ є҆вре́ємъ, зача́ло  т҃л. А҆ллилꙋ́їа, гла́съ д҃: Воззва́ша првⷣнїи, и҆ гдⷭ҇ь  оу҆слы́ша и҆̀хъ. Є҆ѵⷢ҇лїе лꙋкѝ, зача́ло ѯ҃в.  Прича́стенъ: Ра́дꙋйтесѧ: (с. 288) 
🕅 Подоба́етъ вѣ́дати: а҆́ще слꙋчи́тсѧ ст҃а́гѡ  прⷪ҇ро́ка данїи́ла, и҆ ст҃ы́хъ трїе́хъ ѻ҆трокѡ́въ въ  недѣ́лю ст҃ы́хъ пра̑ѻц҃ъ. 
Пое́тсѧ возслѣ́дованїе и҆́хъ вкꙋ́пѣ съ воскрⷭ҇ною  слꙋ́жбою си́це: 
На ма́лѣй вече́рни, на Гдⷭ҇и, воззва́хъ,  стїхи̑ры воскрⷭ҇ны и҆ бцⷣы, по ѻ҆бы́чаю. 
На вели́цѣй вече́рни на Гдⷭ҇и, воззва́хъ,  стїхи̑ры воскрⷭ҇ны г҃: и҆ пра́ѻц҃євъ г҃: и҆ прⷪ҇ро́ка  данїи́ла в҃, гла́съ д҃. Поⷣ: Ꙗ҆́кѡ до́блѧ: И҆  ѻ҆трокѡ́въ в҃, гла́съ то́йже. Подо́бенъ: Да́лъ є҆сѝ  зна́менїе: Сла́ва, пра́ѻц҃євъ, гла́съ ѕ҃: И҆́же  пре́жде зако́на: И҆ ны́нѣ, бг҃оро́диченъ пе́рвый гла́са.  Вхо́дъ. Прокі́менъ днѐ. На лїті́и стїхи́ра хра́ма,  и҆ прⷪ҇ро́ка данїи́ла, гла́съ д҃: На прⷭ҇то́лѣ  сѣдѧ́щаго: пи́санъ на Гдⷭ҇и, воззва́хъ, въ рѧдꙋ̀  послѣ́днїй: И҆ ѻ҆трокѡ́въ, гла́съ то́йже: Словесѝ  премꙋ́дрости твоеѧ̀! пи́санъ на Гдⷭ҇и же воззва́хъ,  послѣ́днїй. и҆ гла́съ в҃: Дꙋхо́внѡ на́съ вѣ́рнїи!  Сла́ва, пра́ѻц҃євъ, гла́съ а҃: Лꙋча́ми ѡ҆блиста́вшесѧ:  И҆ ны́нѣ, бг҃оро́диченъ: Сѐ и҆спо́лнисѧ: На  стїхо́внѣ стїхи̑ры воскрⷭ҇ны: Сла́ва, пра́ѻц҃євъ, гла́съ  г҃: Пра́ѻц҃євъ собо́ръ: И҆ ны́нѣ, прⷪ҇ро́ка, гла́съ  ѕ҃: Данїи́лъ, мꙋ́жъ жела́нїй: На благослове́нїи  хлѣ́бѡвъ тропа́рь: Бцⷣе дв҃о: два́жды: и҆ пра́ѻц҃євъ  є҆ди́ножды. И҆ Бꙋ́ди и҆́мѧ гдⷭ҇не: три́жды. Ѱало́мъ  л҃г: Благословлю̀ гдⷭ҇а: и҆ чте́нїе въ посла́нїихъ  а҆пⷭ҇льскихъ. 
[Зрѝ] А҆ и҆дѣ́же бдѣ́нїѧ не быва́етъ, на  повече́рїи глаго́лемъ по Досто́йнѣ, и҆ по трист҃о́мъ,  конда́къ ст҃ы́хъ пра́ѻц҃євъ. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды: Сла́ва, ѻ҆трокѡ́въ: И҆ ны́нѣ, пра́ѻц҃євъ.  По каѳі́смахъ сѣда́льны воскрⷭ҇ны, съ бг҃оро́дичны  и҆́хъ: и҆ чте́нїе во є҆ѵⷢ҇лїе толково́мъ, недѣ́лѧ рѧ́дъ.  По полѷеле́и тропарѝ: А҆́гг҃льскїй собо́ръ:  ѵ҆пакоѝ гла́са: и҆ сѣда́ленъ пра́ѻтцєвъ. И҆ чте́нїе во  є҆ѵⷢ҇лїи, недѣ́лѧ ст҃ы́хъ пра́ѻтцєвъ. Степє́нна и҆  прокі́менъ гла́са. Є҆ѵⷢ҇лїе воскрⷭ҇но, ѱало́мъ н҃.  Стїхи́ра воскрⷭ҇на: и҆ про́чее. Канѡ́нъ воскрⷭ҇нъ со  і҆рмосо́мъ на д҃: прⷪ҇ро́ка, и҆ ѻ҆трокѡ́въ, ѻ҆́ба канѡ́на  на ѕ҃. и҆ пое́мъ (с. 289) въ ко́ейждо пѣ́сни, прⷪ҇ро́ка  трѝ тропарѧ̀, бг҃оро́диченъ ѡ҆ставлѧ́етсѧ: и҆ ѻ҆трокѡ́въ  пє́рвыѧ стїхѝ два̀ за є҆ди́нъ. Та́же тропа́рь є҆ди́нъ,  и҆ бг҃оро́диченъ, и҆ пра́ѻц҃євъ на д҃, и҆ держи́мъ  стїхѡ́въ в҃і, кромѣ̀ Сла́ва, и҆ ны́нѣ: всѣ́хъ же на  д҃і. Катава́сїа, Хрⷭ҇то́съ ражда́етсѧ: По г҃-й  пѣ́сни конда́къ, и҆ і҆́косъ прⷪ҇ро́ка, и҆ сѣда́ленъ  є҆гѡ̀: Сла́ва, ѻ҆трокѡ́въ: И҆ ны́нѣ, ѵ҆пакоѝ  пра́ѻц҃євъ, и҆ чте́нїе. По ѕ҃-й пѣ́сни конда́къ  пра́ѻц҃євъ, и҆ і҆́косъ, и҆ чте́мъ про́логъ. По ѳ҃-й  пѣ́сни свѣти́ленъ воскрⷭ҇нъ, и҆ пра́ѻц҃євъ: Сла́ва,  прⷪ҇ро́ка: И҆ ны́нѣ, Со́лнце вели́кое: На  хвали́техъ стїхи̑ры воскрⷭ҇ны д҃. и҆ ст҃ы́хъ пра́ѻц҃євъ на  д҃: съ припѣ̑вы: Бл҃гослове́нъ є҆сѝ, гдⷭ҇и: в҃-й:  Ꙗ҆́кѡ пра́веденъ є҆сѝ: Сла́ва, пра́ѻц҃євъ, гла́съ  з҃: Прїиди́те всѝ вѣ́рнѡ торжествꙋ́емъ: И҆ ны́нѣ,  Пребл҃гослове́нна є҆сѝ: Славосло́вїе вели́кое: По  трист҃о́мъ тропа́рь воскрⷭ҇нъ, є҆ктєнїѝ, и҆ ѿпꙋ́стъ, и҆  ѻ҆бы́чное и҆схожде́нїе: Сла́ва, и҆ ны́нѣ, стїхи́ра  є҆ѵⷢ҇льскаѧ: и҆ ча́съ а҃. На а҃-мъ часѣ̀ тропа́рь  воскрⷭ҇нъ. Сла́ва, пра́ѻц҃євъ: И҆ ны́нѣ, бг҃оро́диченъ  часѡ́въ. По трист҃о́мъ конда́къ пра́ѻц҃євъ, и҆ про́чее, и҆  соверше́нный ѿпꙋ́стъ: На г҃-мъ часѣ̀ тропа́рь  воскрⷭ҇нъ. Сла́ва, прⷪ҇ро́ка. И҆ ны́нѣ, бг҃оро́диченъ  часѡ́въ. По трист҃о́мъ конда́къ пра́ѻц҃євъ. 
На лїтꙋргі́и бл҃жє́нна гла́са, на д҃: и҆  пра́ѻц҃євъ пѣ́снь г҃, на д҃: и҆ прⷪ҇ро́ка пѣ́снь ѕ҃, на  д҃. По вхо́дѣ тропа́рь воскрⷭ҇нъ, та́же ст҃ы́хъ.  Сла́ва, конда́къ прⷪ҇ро́ка: И҆ ны́нѣ, пра́ѻц҃євъ.  Прокі́менъ, пѣ́снь ѻ҆ц҃є́въ: и҆ ст҃ы́хъ. А҆пⷭ҇лъ,  и҆ є҆ѵⷢ҇лїе, недѣ́ли пра́ѻц҃євъ, и҆ ст҃ы́хъ. Рѧ́дъ  же недѣ́ли ѡ҆ставлѧ́етсѧ. Прича́стенъ: Хвали́те  гдⷭ҇а: Дрꙋгі́й, Ра́дꙋйтесѧ: 
Си́це пое́мъ слꙋ́жбꙋ и҆ вели́кагѡ ст҃а́гѡ  пра́зднꙋемагѡ, а҆́ще слꙋчи́тсѧ въ сїю̀ недѣ́лю: то́кмѡ по  полѷеле́и, И҆ ны́нѣ, сѣда́ленъ пра́ѻц҃євъ. На  лїтꙋргі́и прокі́менъ пра́ѻц҃євъ, и҆ ст҃а́гѡ: И҆ всѧ̀  слꙋ́жба, ꙗ҆́коже пре́жде ꙗ҆вле́но є҆́сть. 


(с. 290) 
Мѣ́сѧца тогѡ́же въ и҃і-й де́нь. 
Ст҃а́гѡ мꙋ́ченика севастїа́на, и҆ дрꙋжи́ны є҆гѡ̀. 
И҆ пра́веднагѡ сѷмеѡ́на верхотꙋ́рскагѡ. 
Слꙋ́жба є҆гѡ̀ пи́сана септе́мврїа, в҃і днѐ. 
Подоба́етъ вѣ́дати: ꙗ҆́кѡ недѣ́лѧ предъ ржⷭ҇тво́мъ  хрⷭ҇то́вымъ ст҃ы́хъ ѻ҆тє́цъ пѣ́ти начина́етсѧ ѿ и҃і-гѡ  мѣ́сѧца сегѡ̀, и҆ восхо́дитъ до к҃д-гѡ днѐ. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Всехва́льнїи мч҃ницы: 
Крове́й твои́хъ честны́хъ ѻ҆багре́ньми, мꙋ́чениче,  ꙳ оу҆стро́илъ є҆сѝ тебѣ̀ самомꙋ̀ порфѵ́рꙋ многоцѣ́ннꙋ,  ꙳ въ ню́же ѡ҆дѣ́ѧвсѧ, ꙳ живе́ши вои́стиннꙋ ꙳ въ вы́шнѣмъ  црⷭ҇твїи, ꙳ бг҃ꙋ всецр҃ю̀ предстоѧ̀. ꙳ того̀ молѝ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Съ севастїа́номъ стра́ждетъ зѡѝ, ꙳ ма́ркъ и҆  маркеллі́нъ, ꙳ и҆ бг҃омꙋ́дрый тївꙋ́ртїй, ꙳ претерпѣ́вше  треволнє́нїѧ болѣ́зней: ꙳ и҆ ны́нѣ всели́шасѧ къ  неболѣ́зненномꙋ ꙳ и҆ бжⷭ҇твенномꙋ оу҆покое́нїю, ꙳ въ  не́мже мо́лѧтсѧ, ꙳ дарова́ти дꙋша́мъ на́шымъ ꙳ ми́ръ и҆  ве́лїю ми́лость. 
Непобѣди́мїи мꙋ́чєницы, ꙳ землѝ земна̑ѧ  ѡ҆ста́вльше, ꙳ къ нб҃сє́мъ востеко́сте, ꙳ ва́шими ра́нами  оу҆кра́шени, ꙳ и҆ честны́ми страда̑нїи ꙳ свѣ́тлѡ  оу҆пещре́ни, блаже́ннїи. ꙳ тѣ́мже моли́тесѧ, ꙳ дарова́ти  дꙋша́мъ на́шымъ ꙳ ми́ръ и҆ ве́лїю ми́лость. 
Стїхи̑ры бцⷣы, гла́съ и҆ подо́бенъ то́йже: 
Нетлѣ́ннѡ родила̀ є҆сѝ бг҃а, ꙳ тлю̀  потреби́вшаго, и҆ нетлѣ́нїе и҆сточи́вшаго, ꙳ нетлѣ́ннаѧ  непоро́чнаѧ. ꙳ тѣ́мже молю̀ тѧ̀: ꙳ лю́тыми и҆стлѣ́вшаго  мѧ̀, ꙳ моли́твами твои́ми, чⷭ҇таѧ, ѡ҆бновѝ: ꙳ да сла́влю  тѧ̀, да любо́вїю велича́ю тѧ̀, ꙳ ро́дъ на́шъ возвели́чившꙋю.  (с. 291) 
Всепѣ́таѧ влⷣчце, ꙳ наде́жде вѣ́рныхъ и҆  оу҆твержде́нїе, ꙳ прибѣ́жище и҆ по́мощь, тѧ̀ мо́лимъ: ꙳  ѿ всѧ́кихъ бѣ́дъ рабы̑ твоѧ̑ сохранѝ, ꙳ вѣ́рою  покланѧ́ющыѧсѧ ржⷭ҇твꙋ̀ твоемꙋ̀. ꙳ хрⷭ҇тꙋ̀ моли́сѧ,  дарова́ти, ꙳ дꙋша́мъ на́шымъ ꙳ ми́ръ и҆ ве́лїю ми́лость. 
Оу҆вы̀ мнѣ̀, что̀ бꙋ́дꙋ, ꙳ оу҆́мъ и҆ дꙋ́шꙋ и҆  тѣ́ло ѡ҆скверни́въ прегрѣше́ньми; ꙳ что̀ сотворю̀; ꙳ ка́кѡ  же и҆збѣ́гнꙋ пла́мене негаси́магѡ, ꙳ нерѣши́мыхъ оу҆́зъ  и҆ вѣ́чныхъ; ꙳ но, ѽ всенепоро́чнаѧ! пре́жде конца̀  оу҆молѝ сн҃а твоего̀, ꙳ пода́ти мѝ ѡ҆ставле́нїе. 
Сла́ва, и҆ ны́нѣ, бг҃оро́диченъ: 
Ѻ҆́гнь бжⷭ҇тва̀, ꙳ хрⷭ҇та̀ во оу҆тро́бѣ носи́ла  є҆сѝ, ꙳ є҆го́же ны́нѣ молѝ, всечⷭ҇таѧ, ꙳  оу҆добозапали́мꙋю ве́щь ꙳ страсте́й мои́хъ оу҆гаси́ти  всю̀, ꙳ и҆ и҆зба́вити мѧ̀ ѻ҆гнѧ̀ вѣ́чнꙋющагѡ, ꙳ и҆  свѣ́тлости пра́ведныхъ сподо́бити мѧ̀, ꙳ є҆гда̀ прїи́детъ  сꙋди́ти всѧ́чєскаѧ. 
Крⷭ҇тобг҃оро́диченъ: 
Дв҃а нескве́рнаѧ ꙳ и҆ногда̀ на дре́вѣ ви́дѣвши, ꙳  є҆го́же родѝ и҆зъ безсѣ́менныѧ оу҆тро́бы, ꙳ не терпѧ́щи  оу҆тро́бнагѡ оу҆ѧзвле́нїѧ, ꙳ власы̀ терза́ющи глаго́лаше:  ꙳ ма́нїемъ содержа́й тва́рь всю̀, ꙳ ка́кѡ ꙗ҆́кѡ  ѡ҆сꙋжде́нный ꙳ на крⷭ҇тъ вознесе́нъ є҆сѝ, ꙳ всѧ́кѡ хотѧ́й  спастѝ человѣ́чество; 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немѡщны́ѧ де́рзѡсти: тѣ́хъ моли́твами спасѝ  дꙋ́шы на́шѧ. (с. 292) 
На оу҆́трени ѻ҆́ба канѡ́на ѻ҆ктѡ́иха: И҆ ст҃ы́хъ  канѡ́нъ, на д҃. Є҆гѡ́же краегране́сїе: Бжⷭ҇твеннꙋю че́сть  тебѣ̀, мч҃ниче, мꙋ́дреннѡ даю̀. 
Творе́нїе і҆ѡ́сифово. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Бжⷭ҇твенными оу҆ѧснѧ́емь зарѧ́ми честны́ѧ трⷪ҇цы,  приснопа́мѧтне, вѣ́рою чтꙋ́щыѧ твоѐ свѣтоза́рное и҆  свѧще́нное торжество̀, твои́ми моли́твами свѣ́та  прича́стники покажѝ. 
И҆мѣ́ѧ по́мыслъ свѣтови́денъ, и҆ прїѧ́тенъ  честны́хъ ѡ҆сїѧ́нїй, є҆ди́наго возжелѣ́лъ є҆сѝ  вои́стиннꙋ сꙋ́щаго, ꙗ҆́кѡ смы́сленъ и҆ мꙋ́дръ, мꙋ́чениче  страстоте́рпче, и҆ сего̀ вѣ́рою полꙋчи́лъ є҆сѝ. 
Пѡ́ты бжⷭ҇твенными и҆́стиннѡ плотска̑ѧ мꙋдрова̑нїѧ  ѡ҆черни́лъ є҆сѝ, кровьмѝ страда́нїѧ мꙋ̑тныѧ пото́ки  и҆зсꙋши́лъ є҆сѝ многобо́жїѧ, бг҃омꙋ́дре мꙋ́чениче  пребога́те. 
По́лкъ приве́лъ є҆сѝ страда́льцєвъ оу҆чє́нїи  твои́ми бжⷭ҇твенными зижди́телю, всѧ́кое ѕлоче́стїе  гони́телей низложи́въ бл҃года́тїю ст҃а́гѡ дх҃а, съ ни́миже  мо́лишисѧ спасти́сѧ на́мъ. 
Бг҃оро́диченъ: 
Мла́да породила̀ є҆сѝ сн҃а, пре́жде вѣ̑къ со  ѻ҆ц҃е́мъ сꙋ́щаго, є҆стества̀ ѡ҆бно́вльшаѧ зако́ны, чⷭ҇таѧ  дв҃о мт҃и пречⷭ҇таѧ, преесте́ственнымъ честны́мъ и҆  бжⷭ҇твеннымъ ржⷭ҇тво́мъ твои́мъ. 
Пѣ́снь г҃. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й, ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. (с.  293) 
Во́инство веды́й честно́е, бжⷭ҇твенными ѻ҆рꙋ̑жїи  вѣ́ры оу҆твержде́нно, мꙋ́чениче непобѣди́ме, ѡ҆полчє́нїѧ  борца̀ и҆ кова̑рствїѧ мꙋчи́телей всѧ̑ низложи́сте си́лою  дх҃а. 
Оу҆тверди́въ на ка́мени оу҆́мнѣмъ восхождє́нїѧ  се́рдца твоегѡ̀ благочестномꙋ́дреннѡ, мꙋ́чениче  многострада́льне, не преврати́лсѧ є҆сѝ кова̑рствы  льсти́вагѡ ѕмі́ѧ: но всѣ̑мъ оу҆твержде́нїе благоче́стїѧ въ  дꙋ́сѣ бы́лъ є҆сѝ. 
Членѡ́въ бодє́нїѧ лю̑таѧ претерпѣ́лъ є҆сѝ  свѧ́занъ, и҆ на дре́вѣ, мꙋ́чениче, протѧза́емь: бг҃а же  бжⷭ҇твенною си́лою, сла́вне, неврежде́нъ, всецѣ́лъ а҆́бїе  показа́лсѧ є҆сѝ, посрамлѧ́ѧ вра̑жїѧ кова̑рствїѧ. 
Бг҃оро́диченъ: 
Свѧще́нїе ꙗ҆ви́лсѧ є҆сѝ мы́сленное, всѧ̑  ѡ҆свѧща́ющагѡ и҆ чи́сто, всенепоро́чнаѧ, селе́нїе: и҆зъ  тебє́ бо ꙗ҆ви́сѧ бг҃ъ воплоща́емь, и҆ сꙋгꙋ́бъ  є҆стество́мъ мі́рꙋ познава́емь, во є҆ди́ной ѵ҆поста́си,  бг҃оневѣ́сто. 
Сѣда́ленъ, гла́съ д҃. Подо́бенъ: Вознесы́йсѧ на  крⷭ҇тъ: 
Крове́й твои́хъ ѡ҆багрє́нїи ѡ҆мочи́лъ є҆сѝ  страда́нїѧ ѻ҆де́ждꙋ, ѡ҆дѣ́ѧлсѧ є҆сѝ, ꙗ҆́коже  багрѧни́цею честно́ю, севастїа́не. тѣ́мже и҆ всели́лсѧ  є҆сѝ со хрⷭ҇то́мъ въ вы́шнее безконе́чное црⷭ҇тво, съ  страда́вшими съ тобо́ю, и҆ вѣнцы̀ прїѧ́лъ є҆сѝ, мꙋ́дре,  съ ни́миже ликꙋ́ѧ, на́съ при́снѡ помина́й. 
Сла́ва, и҆ ны́нѣ, бг҃оро́диченъ: 
И҆́же на прⷭ҇то́лѣ херꙋві́мстѣмъ сѣдѧ́й, и҆ въ  нѣ́дрѣхъ ѻ҆́ч҃ихъ водворѧ́ѧсѧ, ꙗ҆́кѡ на прⷭ҇то́лѣ  ст҃ѣ́мъ сѣди́тъ свое́мъ, влⷣчце, въ нѣ́дрѣхъ твои́хъ:  вопло́щсѧ бо бг҃ъ вои́стиннꙋ, воцр҃и́сѧ надъ всѣ́ми  ꙗ҆зы̑ки, и҆ разꙋ́мнѡ ны́нѣ пои́мъ є҆мꙋ̀: є҆го́же  оу҆молѝ спасти́сѧ рабѡ́мъ твои̑мъ. 
Крⷭ҇тобг҃оро́диченъ: 
И҆зъ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ (с. 294) бг҃ъ ѿ а҆́гг҃лъ,  ѿ беззако́нныхъ ны́нѣ человѣ̑къ, сн҃е, хотѧ̀  распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Мо́щь тебѣ̀, тївꙋ́ртїе, да́рꙋетъ гдⷭ҇ь не́мощїю  плотско́ю побори́ти врага̀: ѻ҆гню́ бо распалѧ́емꙋ,  ю҆́ношески вше́лъ є҆сѝ, мꙋ́чениче крѣпча́йше, и҆ нбⷭ҇нꙋю  ро́сꙋ воспрїѧ́лъ є҆сѝ. 
Совокꙋпи́лсѧ є҆сѝ съ го́рними слꙋжи́тєли, ѽ  тївꙋ́ртїе! ꙗ҆́кѡ послꙋжи́въ хрⷭ҇тꙋ̀, и҆ возне́слъ є҆сѝ  чи̑сты жє́ртвы въ дꙋ́сѣ, свѧщеннодѣ́телю, мꙋ́ченикѡвъ  сла́ва и҆ хвала̀: сегѡ̀ ра́ди ра́достнѡ тѧ̀ почита́емъ. 
Пра́вѣ повѣ́шенъ, и҆ ѻ҆стны̀ стрꙋ́жемь, и҆  ѕѣ́льными ра̑нъ ѡ҆крꙋжа́емь стремле́ньми, и҆ въ ро́вѣ  засыпа́емь, и҆ въ не́мъ бжⷭ҇твеннꙋю кончи́нꙋ прїе́мъ,  доблемꙋ́дренный ра́довашесѧ кастꙋ́лъ. 
Врачєва́нїѧ въ дс҃ѣ ст҃ѣ́мъ, бл҃же́нне,  соверша́ѧ, ко просвѣще́нїю зрѧ́щымъ благоче́стнѡ лю́демъ,  спасе́нїе благолѣ́пнѡ, севастїа́не, возвѣсти́лъ є҆сѝ,  мꙋ́ченически же тече́нїе соверши́лъ є҆сѝ. 
Бг҃оро́диченъ: 
Є҆ди́нꙋ тѧ̀ ѿ всѣ́хъ родѡ́въ и҆збра̀  пресꙋ́щественный бг҃ъ и҆ ѡ҆сꙋществова́сѧ ра́ди на́съ бы́въ  чл҃вѣ́къ, зижди́тель человѣ́ческагѡ сꙋщества̀,  бг҃ороди́тельнице пренепоро́чнаѧ влⷣчце. 
Пѣ́снь є҃. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый крⷭ҇то́мъ твои́мъ мі́ра концы̀,  сердца̀ просвѣтѝ, свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
Стези̑ твоѧ̑ и҆ шє́ствїѧ, къ є҆ди́номꙋ ведꙋ́щыѧ  гдⷭ҇ꙋ безпꙋ̑тїѧ врагѡ́въ оу҆клони́ша, и҆ мнѡ́гимъ бы́ша  пꙋ́ть пра́въ и҆ тве́рдъ, мꙋ́чениче хрⷭ҇то́въ всече́стне. (с.  295) 
Виті́йствꙋетъ маркеллі́нъ и҆ ма́рко мꙋдрѣ̑йшаѧ  предъ сꙋди́щемъ, хрⷭ҇то́во спаси́тельное прише́ствїе:  привѧ̑зана же бы́ша вкꙋ́пѣ, ѻ҆стна́ми въ но́зѣ  пригвожда́ютсѧ, мꙋ́ченически оу҆краша́єма. 
Страда́нїе, стра̑сти на́шѧ оу҆мертви́вшагѡ,  маркеллі́нъ и҆ ма́рко крѣ́пкѡ ѡ҆бразꙋ́юще, копїе́мъ  пробода́ютсѧ, и҆ вѣнцено́сцы съ ли̑ки страда́лєцъ  совокꙋплѧ́ютсѧ. 
Бг҃оро́диченъ: 
Пресвѣ́тлый со́лнца ѻ҆́блаче, всенепоро́чнаѧ,  ѿженѝ дꙋшѝ моеѧ̀ ѻ҆́блаки моли́твами твои́ми, и҆  оу҆́мъ мо́й просвѣтѝ, нерадѣ́нїемъ ѡ҆мрачи́вшїйсѧ,  ꙗ҆́кѡ да пою́ тѧ, всепѣ́таѧ. 
Пѣ́снь ѕ҃. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
Тве́рдостїю оу҆ма̀ честнѣ́йше показа́лсѧ є҆сѝ  неꙋтомле́нъ, є҆гда̀ бїѧ́хꙋ тѧ̀ па́лицами неща́днѡ, и҆  стреца́хꙋ мно́гими стрѣла́ми. тѣ́мже къ свѣ́тꙋ преше́лъ  є҆сѝ ра́дꙋѧсѧ, мꙋ́чениче, невече́рнемꙋ. 
Вжилѧ́ше тѧ̀ хрⷭ҇то́съ подвиза́ющасѧ, и҆ де́мѡны  ра́тꙋюща, и҆ ра́намъ приѡбща́ющасѧ лю̑тымъ, севастїа́не  мꙋ́чениче непобѣди́ме, и҆ къ немꙋ̀ смотрѧ́юща серде́чными  ѻ҆чесы̀. 
Заво́рами тве́рдыми премꙋ́дрыхъ слове́съ твои́хъ  пре́лесть сокрꙋши́лъ є҆сѝ, и҆ чти̑лища разори́лъ є҆сѝ  врагѡ́въ, и҆ і҆́дѡльскїѧ хра́мы потреби́лъ є҆сѝ, и҆ тебѐ  сама́го хра́мъ бжⷭ҇твеннагѡ дх҃а воздви́глъ є҆сѝ. 
Бг҃оро́диченъ: 
И҆стлѣ́вшее на́ше ѿ престꙋпле́нїѧ сꙋщество̀  ѡ҆бнови́ла є҆сѝ, ѡ҆бновлѧ́ющаго всѧ̀ бжⷭ҇твенною во́лею  ро́ждши, є҆ди́на въ жена́хъ бл҃гослове́ннаѧ  бг҃ора́дованнаѧ. 
Пѣ́снь з҃. І҆рмо́съ: 
Тебѐ оу҆́мнꙋю, бцⷣе, пе́щь, разсмотрѧ́емъ,  вѣ́рнїи, ꙗ҆́коже бо (с. 296) ѻ҆́троки спасѐ трѝ  превозноси́мый, мі́ръ ѡ҆бновѝ, во чре́вѣ твое́мъ  всецѣ́лъ, хва́льный ѻ҆тцє́въ бг҃ъ и҆ препросла́вленъ. 
Си́лою твое́ю держа́вною оу҆крѣплѧ́еми  страстоте́рпцы твоѝ, хрⷭ҇тѐ, побѣди́ша врага̀, ле́сть  попра́ша, тѣлеса̀ преда́ша ра́намъ, воспѣва́юще: хва́льный  ѻ҆тцє́въ бг҃ъ и҆ препросла́вленъ. 
Бг҃оза́рнїи страстонѡ́сцы мꙋ́чєницы, подви́гшесѧ  до́брѣ, маркеллі́нъ, и҆ сла́вный ма́ркъ, и҆ тївꙋ́ртїй и҆  кастꙋ́лъ всемꙋ́дрый, къ нб҃сѝ преста́вишасѧ, хва́льнаго  воспѣва́юще бг҃а и҆ препросла́вленнаго. 
Ю҆́ношески, страда́льче тївꙋ́ртїе, ꙗ҆́коже  ѻ҆́троцы на пла́мень настꙋпи́лъ є҆сѝ мы́сленнѡ, ро́сꙋ  дх҃а свы́ше прїе́мъ, и҆ пѣснопоѧ̀ оу҆се́рднѡ: хва́льный  ѻ҆тцє́въ бг҃ъ и҆ препросла́вленъ. 
Ꙗ҆́коже а҆́гница повѣ́шена, сла́внаѧ, оу҆дави́ла  є҆сѝ врага̀ жи́лами терпѣли́вныхъ болѣ́зней твои́хъ,  всехва́льнаѧ, живе́ши же по сме́рти, мꙋ́ченице зѡѝ,  воспѣва́ющи: хва́льный ѻ҆тцє́въ бг҃ъ и҆ препросла́вленъ. 
Бг҃оро́диченъ: 
Ста́мнꙋ златꙋ́ю всест҃ꙋ́ю трапе́зꙋ бжⷭ҇твеннагѡ  хлѣ́ба жи́зни, и҆менꙋ́емъ тѧ̀, чⷭ҇таѧ, мѣ́сто свѧще́нїѧ,  престо́лъ высоча́йшїй, на не́мже бг҃ъ почѝ, хва́льный  ѻ҆тцє́въ бг҃ъ и҆ препросла́вленъ. 
Пѣ́снь и҃. І҆рмо́съ: 
Въ пещѝ ѻ҆́троцы і҆и҃левы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  гл҃го́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте  и҆ превозноси́те во всѧ̑ вѣ́ки. 
Оу҆мертви́тисѧ мі́рꙋ восхотѣ́въ, и҆ сꙋ́щымъ въ  мі́рѣ всѣ̑мъ, сꙋ́щїѧ сподо́билсѧ є҆сѝ, всече́стне,  жи́зни, вопїѧ̀ оу҆се́рднѣйше: благослови́те, всѧ̑ дѣла̀  гдⷭ҇нѧ, гдⷭ҇а, по́йте и҆ превозноси́те во всѧ̑ вѣ́ки. (с.  297) 
Положи́ша тѧ̀ беззако́ннїи лю́тѣ, въ ро́вѣ  преиспо́днѣйшемъ, посыпа́юще и҆ оу҆мерщвлѧ́юще,  воспѣва́юща те́плѣ, приснопа́мѧтне кастꙋ́ле:  благослови́те, всѧ̑ дѣла̀ гдⷭ҇нѧ, гдⷭ҇а, по́йте и҆  превозноси́те во всѧ̑ вѣ́ки. 
Бл҃же́нныѧ оу҆лꙋчи́ла є҆сѝ жи́зни, ꙗ҆́кѡ  тезоимени́та сеѧ̀: оу҆давле́нїемъ бо нꙋ́жднѣйшимъ  тлѣ́ннꙋю жи́знь ѡ҆ста́вила є҆сѝ, пою́щи: благослови́те,  всѧ̑ дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑  вѣ́ки. 
Бг҃оро́диченъ: 
Оу҆краси́ласѧ є҆сѝ, ро́ждши бг҃а кра́снаго и҆  влⷣкꙋ, бжⷭ҇твенными оу҆ѧснѧ́ющаго ро́дъ человѣ́ческїй,  чⷭ҇таѧ, красота́ми, є҆мꙋ́же вопїе́мъ: благослови́те всѧ̑  дѣла̀ гдⷭ҇нѧ, гдⷭ҇а, по́йте и҆ превозноси́те во всѧ̑  вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чи́стагѡ рождества̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Да бжⷭ҇твенныѧ свѣ́тлости, и҆ вѣ́чныѧ сла́вы и҆  красоты̀, севастїа́не, сподо́бишисѧ, всеблаже́нне,  мꙋчє́нїѧ, болѣ̑зни, и҆ сме́рть претерпѣ́лъ є҆сѝ  мꙋ́жественнѣ: тѣ́мже тѧ̀ всѝ велича́емъ. 
Ꙗ҆ви́лсѧ є҆сѝ средѝ ѕвѣ́здъ со́лнце,  стра́ждꙋщихъ съ тобо́ю, мч҃ниче: и҆ ны́нѣ просвѣща́ете  страда̑нїи сщ҃е́нными, чи́стыми свѣтлостьмѝ, цр҃кве  бжⷭ҇твенное оу҆твержде́нїе, и҆ всѐ дїа́воле разорѧ́ете  киче́нїе. 
Лю́бѧще хрⷭ҇та̀ тївꙋ́ртїй, и҆ маркеллі́нъ и҆ ма́ркъ,  зѡѝ и҆ кастꙋ́лъ, съ севастїа́номъ наста́вникомъ и҆  бг҃омꙋ́дрымъ стра́ждꙋтъ, и҆ ра̑вныѧ прїе́млютъ побѣ́ды  вѣнцы̀, ѡ҆ на́съ при́снѡ молѧ́щесѧ. 
Взѧ́тсѧ ко ѻ҆би́телємъ вселѧ́емь свѣтови̑днымъ,  мч҃никѡвъ ли́къ бжⷭ҇твенный, и҆ нб҃са̀ ѡ҆бхо́дитъ ра́дꙋѧсѧ,  ѡ҆ (с. 298) всѣ́хъ на́съ чл҃вѣколю́бца при́снѡ  оу҆молѧ́юще блажа́щихъ и҆̀хъ всегда̀. 
Бг҃оро́диченъ: 
Оу҆жаса́ютсѧ мы́слєннаѧ вѡ́инства, ѻ҆́ч҃ее зрѧ́щѧ  бжⷭ҇твенное ѡ҆заре́нїе, на твои́хъ рꙋка́хъ несказа́ннѡ  держи́мо, и҆ твоѐ и҆мꙋ́щее подо́бїе, да земны̑ѧ ѡ҆божи́тъ,  дв҃о мт҃и всенепоро́чнаѧ. 
Сꙋббѡ́та предъ ржⷭ҇тво́мъ хрⷭ҇то́вымъ. 
[Зрѝ] На лїтꙋргі́и прокі́менъ, а҆ллилꙋ́їа, и҆  прича́стенъ днѐ. А҆́ще ли слꙋчи́тсѧ пра́зднꙋемагѡ  ст҃а́гѡ, пое́мъ и҆ дрꙋгі́й прокі́менъ. Та́кожде чтѝ два̀  а҆пⷭ҇ла: пре́жде сꙋббѡ́тѣ предъ ржⷭ҇тво́мъ хрⷭ҇то́вымъ: и҆  рѧ́дъ подъ зача́ло, и҆ пото́мъ ст҃а́гѡ, а҆́ще и҆́мать.  Та́кожде и҆ є҆ѵⷢ҇лїа два̀. А҆пⷭ҇лъ къ гала́тѡмъ,  зача́ло с҃є. Є҆ѵⷢ҇лїе лꙋкѝ, зача́ло ѻ҃в.  Прича́стенъ: Ра́дꙋйтесѧ, првⷣнїи, ѡ҆ гдⷭ҇ѣ: Та́же  ст҃а́гѡ. 
Недѣ́лѧ предъ ржⷭ҇тво́мъ хрⷭ҇то́вымъ ст҃ы́хъ  ѻ҆тє́цъ. 
🕅 Подоба́етъ вѣ́дати: а҆́ще слꙋчи́тсѧ внѣ̀  к҃-гѡ деке́мврїа сегѡ̀ мѣ́сѧца, си́рѣчь въ и҃і, и҆лѝ въ  ѳ҃і де́нь: пое́тсѧ воскре́сна слꙋ́жба, и҆ ст҃ы́хъ  ѻ҆тцє́въ, си́це: 
Въ сꙋббѡ́тꙋ ве́чера на ма́лѣй вече́рни стїхи̑ры  воскре́сны, и҆ бцⷣы по ѻ҆бы́чаю. 
На вели́цѣй вече́рни, на Гдⷭ҇и, воззва́хъ,  стїхи̑ры воскре́сны г҃, и҆ ꙾восто́чны꙾꙾А҆натѡ́лїевы꙾ г҃:  и҆ ст҃ы́хъ ѻ҆ц҃є́въ д҃, гла́съ д҃. Подо́бенъ: Всѐ  ѿло́жше: Сла́ва, ѻ҆ц҃є́въ, гла́съ ѕ҃: Данїи́лъ,  мꙋ́жъ жела́нїй: И҆ ны́нѣ, бг҃оро́диченъ пе́рвый гла́са, и҆  чтє́нїѧ г҃: а҃-е, Бытїѧ̀: Слы́шавъ а҆вра́мъ: в҃-е,  Втора́гѡ зако́на: Речѐ мѡѷсе́й къ сынѡ́мъ  і҆и҃лєвымъ: г҃, Втора́гѡ зако́на: Речѐ мѡѷсе́й къ  сынѡ́мъ і҆и҃лєвымъ: Сѐ гдⷭ҇а бг҃а твоегѡ̀ нб҃о: На  лїті́и стїхи́ра хра́ма: и҆ ѻ҆ц҃є́въ, гла́съ а҃:  Лꙋча́ми ѡ҆блиста́вшесѧ: Сла́ва, гла́съ г҃:  Пра́ѻц҃євъ собо́ръ: И҆ ны́нѣ, бг҃оро́диченъ: Безъ  сѣ́мене ѿ бжⷭ҇твеннагѡ дх҃а: На стїхо́внѣ стїхи̑ры  воскре́сны по а҆лфави́тꙋ. Сла́ва, ст҃ы́хъ: гла́съ в҃:  Ра́дꙋйтесѧ, прⷪ҇ро́цы честні́и: И҆ ны́нѣ: Ѽ  чꙋдесѐ (с. 299) но́вагѡ: На благослове́нїи хлѣ́бѡвъ  тропа́рь: Бцⷣе дв҃о, два́жды. и҆ ѻ҆ц҃є́въ, гла́съ в҃:  Вє́лїѧ вѣ́ры и҆справлє́нїѧ. є҆ди́ножды. и҆,  Бꙋ́ди и҆́мѧ гдⷭ҇не: три́жды. ѱало́мъ л҃г:  Благословлю̀ гдⷭ҇а. до Не лиша́тсѧ всѧ́кагѡ бла́га.  И҆ чте́нїе въ толкова́нїи посла́нїй а҆пⷭ҇льскихъ. 
На оу҆́трени, на Бг҃ъ гдⷭ҇ь, тропа́рь  воскре́сенъ два́жды. Сла́ва, ѻ҆ц҃є́въ: Вє́лїѧ вѣ́ры:  И҆ ны́нѣ, бг҃оро́диченъ: Всѧ̑ па́че смы́сла: По  каѳі́смахъ сѣда́льны воскре́сны, съ бг҃орѡ́дичны и҆́хъ, и҆  чте́нїе во є҆ѵⷢ҇лїи толково́мъ, недѣ́лѧ предъ ржⷭ҇тво́мъ  хрⷭ҇то́вымъ, є҆́же ѿ матѳе́а: Кни́га родства̀ і҆и҃са  хрⷭ҇та̀: Полѷеле́й, и҆ тропарѝ, А҆́гг҃льскїй  собо́ръ: Є҆ктенїа̀, и҆ сѣда́ленъ ѻ҆ц҃є́въ, гла́съ и҃:  А҆враа́ма, і҆саа́ка же и҆ і҆а́кѡва: Сла́ва, и҆ ны́нѣ,  бг҃оро́диченъ. Бл҃года́рственное: и҆ чте́мъ є҆ѵⷢ҇лїе  воскре́сно, рѧ́дъ. Степє́нна, и҆ прокі́менъ гла́са.  Всѧ́кое дыха́нїе: Є҆ѵⷢ҇лїе воскре́сное. и҆  Воскресе́нїе хрⷭ҇то́во: По н҃-мъ ѱалмѣ̀ стїхи́ра  воскре́сна. Канѡ́нъ воскре́сенъ со і҆рмосо́мъ: на д҃: и҆  крⷭ҇товоскрⷭ҇нъ на в҃: и҆ бцⷣы на в҃: и҆ ѻ҆ц҃є́въ на ѕ҃,  гла́съ ѕ҃. Катава́сїа: Хрⷭ҇то́съ ражда́етсѧ: По  г҃-й пѣ́сни ѵ҆пакоѝ, гла́съ и҃: и҆ чте́нїе. По ѕ҃-й  пѣ́сни конда́къ, гла́съ ѕ҃: Рꙋкопи́саннагѡ ѻ҆́браза.  По ѳ҃-й пѣ́сни свѣти́ленъ воскрⷭ҇нъ: Сла́ва,  ѻ҆ц҃є́въ: И҆ ны́нѣ, бг҃оро́диченъ. На хвали́техъ  стїхи̑ры воскрⷭ҇ны г҃: и҆ ꙾восто́ченъ꙾꙾А҆нато́лїевъ꙾ а҃:  и҆ ѻ҆ц҃є́въ на д҃, гла́съ є҃. Подо́бенъ: Ра́дꙋйсѧ: съ  припѣ̑вы и҆́хъ: а҃-й: Бл҃гослове́нъ є҆сѝ, гдⷭ҇и бж҃е  ѻ҆ц҃ъ на́шихъ: в҃-й: Ꙗ҆́кѡ пра́веденъ є҆сѝ: Сла́ва,  ѻ҆ц҃є́въ, гла́съ и҃: Зако́нныхъ оу҆че́нїй сосло́вїе:  И҆ ны́нѣ, Пребл҃гослове́нна є҆сѝ: Славосло́вїе  вели́кое. По трист҃о́мъ тропа́рь воскрⷭ҇нъ. Є҆ктєнїѝ, и҆  ѿпꙋ́стъ. Стїхи́рꙋ же є҆ѵⷢ҇льскꙋю пое́мъ въ  притво́рѣ, и҆ ча́съ пе́рвый: и҆ соверше́нный ѿпꙋ́стъ. 
На лїтꙋргі́и бл҃жє́нна, гла́са на ѕ҃: и҆ ѻ҆ц҃є́въ  пѣ́снь г҃, на д҃. По вхо́дѣ тропа́рь воскрⷭ҇нъ, и҆  ѻ҆ц҃є́въ: Сла́ва, и҆ ны́нѣ, конда́къ ѻ҆ц҃є́въ.  Прокі́менъ, гла́съ д҃, пѣ́снь ѻ҆ц҃є́въ:  Бл҃гослове́нъ є҆сѝ, гдⷭ҇и бж҃е ѻ҆ц҃ъ на́шихъ:  А҆пⷭ҇лъ ко є҆вре́ємъ, зача́ло тк҃и: Є҆ѵⷢ҇лїе  матѳе́а, зача́ло пе́рвое: Рѧ́дъ же недѣ́ли  ѡ҆ставлѧ́етсѧ. Прича́стенъ: Хвали́те гдⷭ҇а съ  небе́съ. Дрꙋгі́й: Ра́дꙋйтесѧ, пра́веднїи, ѡ҆ гдⷭ҇ѣ:  (с. 300) 
Недѣ́лѧ предъ ржⷭ҇тво́мъ хрⷭ҇то́вымъ ст҃ы́хъ  ѻ҆ц҃ъ. 
На ма́лѣй вече́рни стїхи̑ры воскрⷭ҇ны, и҆ бцⷣы по  ѻ҆бы́чаю. На вели́цѣй вече́рни, по предначина́тельномъ  ѱалмѣ̀ пое́мъ, Блаже́нъ мꙋ́жъ: каѳі́смꙋ всю̀. 
На Гдⷭ҇и, воззва́хъ, стїхи̑ры воскрⷭ҇ны г҃: и҆  ꙾восто́чны꙾꙾А҆натѡ́лїевы꙾ г҃: и҆ ѻ҆ц҃є́въ д҃. А҆́ще  же внꙋ́трь к҃-гѡ числа̀, пое́мъ стїхи̑ры воскрⷭ҇ны г҃ и҆  ꙾восто́ченъ꙾꙾А҆нато́лїевъ꙾ а҃: и҆ предпра́зднства  трѝ. и҆ ст҃ы́хъ ѻ҆ц҃є́въ трѝ. 
Стїхи̑ры предпра́зднства, гла́съ ѕ҃. Подо́бенъ: Всѐ  ѿло́жше: 
Незаходи́мое сл҃нце, ꙳ и҆зъ дѣ́вственныхъ ложе́снъ  ꙳ возсїѧ́ти и҆́детъ, ꙳ просвѣти́ти всю̀ подсо́лнечнꙋю, ꙳  чи́стыми ѻ҆чесы̀, ꙳ и҆ чи́стыми дѣѧ́ньми ꙳ срѣ́сти сего̀  потщи́мсѧ, ꙳ и҆ под̾ѧ́ти ны́нѣ оу҆гото́вимсѧ дх҃омъ, ꙳  грѧдꙋ́щаго во своѧ̑ стра́ннымъ ржⷭ҇тво́мъ, ꙗ҆́коже  благоволѝ: ꙳ ꙗ҆́кѡ да оу҆стра́ншыѧсѧ ны̀ є҆де́мскагѡ  житїѧ̀, ꙳ возведе́тъ ꙗ҆́кѡ бл҃гоꙋтро́бенъ, ꙳ въ виѳлее́мѣ  ражда́етсѧ. 
На плеща́хъ носи́мый херꙋві́мскихъ ꙳ бг҃ъ сло́во,  пло́ти по ѵ҆поста́си соедини́всѧ, ꙳ во всенепоро́чное чре́во  всели́сѧ, и҆ бы́сть чл҃вѣ́къ, ꙳ и҆ на зе́млю грѧде́тъ ѿ  і҆ꙋ́дова пле́мене роди́тисѧ: ꙳ верте́пъ свѧ́тъ всецр҃ю̀  благоꙋкраси́сѧ, ꙳ ꙗ҆́кѡ велича́йшаѧ пала́та: ꙳ ꙗ҆́сли же,  ꙗ҆́кѡ престо́лъ ѻ҆гнезра́ченъ, ꙳ въ ни́хже ꙗ҆́кѡ млⷣнца,  ꙳ дв҃а, ꙳ марі́а полага́етъ, ꙳ во ѡ҆бновле́нїе созда́нїѧ, ꙳  неѡпредѣле́ннаго. 
Въ безслове́сныхъ ꙗ҆́слехъ тѧ̀ полага́етъ дв҃а, ꙳  бж҃їе сло́во безнача́льное, ꙳ нача́ло прїе́мшее па́че  оу҆ма̀: ꙳ мое́ бо разрѣши́ти безслове́сїе грѧде́ши, ꙳  є҆́же под̾ѧ́хъ за́вистїю ѕмїи́ною, ꙳ пелена́ми же  пови́тисѧ, ꙳ ꙗ҆́кѡ да расто́ргнеши рꙋ́бы, и҆ плени̑цы  прегрѣше́нїй мои́хъ, ꙳ є҆ди́не бл҃же и҆ чл҃вѣколю́бче.  тѣ́мже тѧ̀ сла́влю, ꙳ пою̀ и҆ покланѧ́юсѧ (с. 301)  прера́достнѡ, во пло́ти прише́ствїю твоемꙋ̀, ꙳ и҆́мже  свободи́хсѧ. 
Стїхи̑ры ст҃ы́хъ ѻ҆ц҃є́въ, подо́бенъ то́йже: 
Ꙗ҆ви́сѧ мі́ра концє́мъ пра́ѻц҃євъ па́мѧть, ꙳  свѣ́та и҆́стиннѡ и҆спо́лнена, и҆ зарѧ́ми бл҃года́ти  сїѧ́ющи: ꙳ хрⷭ҇то́съ бо сл҃нце свѣ́тлое ꙳ свы́ше просїѧ́въ  и҆здале́ча, ꙳ ѕвѣ́здъ собо́ръ веде́тъ, съ ни́мъ  возсїѧ́вшїй, ꙳ и҆ ржⷭ҇тво̀ бг҃очеловѣ́чное ꙳ ꙗ҆влѧ́етсѧ  внꙋ́трь виѳлее́ма бы́ти. ꙳ всѝ оу҆̀бо вѣ́рою сегѡ̀  ржⷭ҇тво̀ ꙳ бл҃гоче́стнѡ пле́щꙋще, ликꙋ́имъ ꙳ хвалꙋ̀  предпра́зднственнꙋю. 
Два́жды. 
Сла́вою оу҆краша́ютсѧ ꙳ бж҃е́ственнагѡ прича́стїѧ ꙳  а҆да́мъ ра́дꙋѧсѧ дне́сь, ꙳ ꙗ҆́кѡ ѡ҆снова́нїе и҆  оу҆твержде́нїе пра́ѻц҃євъ мꙋ́дрыхъ: ꙳ совзыгра́етъ же  а҆́вель, и҆ є҆нѡ́хъ весели́тсѧ, ꙳ и҆ ликꙋ́етъ си́ѳъ, и҆  нѡ́е кꙋ́пнѡ: ꙳ съ патрїа̑рхи же пое́тъ а҆враа́мъ  всехва́льный, ꙳ и҆ рожде́нїе безъ ѻ҆тца̀ ны́нѣ  мелхїседе́къ ви́дитъ свы́ше. ꙳ тѣ́мже бжⷭ҇твеннꙋю па́мѧть  хрⷭ҇то́выхъ пра́ѻц҃євъ ꙳ и҆ мы̀ соверша́юще мо́лимъ ꙳,  спасти́сѧ дꙋша́мъ на́шымъ. 
Ѡ҆блиста̀ ве́село ꙳ и҆́же въ пещѝ дѣте́й  бг҃омꙋ́дрыхъ собо́ръ, ꙳ и҆ хрⷭ҇то́во ржⷭ҇тво̀ проповѣ́дꙋетъ  на землѝ: ꙳ ꙗ҆́кѡ бо честна́ѧ роса̀ низше́дъ гдⷭ҇ь, ꙳  ро́ждшꙋю спаса́етъ неѡпа́льнꙋ, ꙳ соблюда́етъ непоро́чнꙋ ꙳,  и҆ ѡ҆богаща́етъ бжⷭ҇твенными дарова̑нїи. ꙳ тѣ́мже и҆  бг҃опрїѧ́тный ꙳ ра́дꙋетсѧ данїи́лъ веселѧ́сѧ, ꙳ ка́мень бо  и҆зъ горы̀ несѣ́ченъ прови́дѧ ꙗ҆́вѣ, ꙳ со дерзнове́нїемъ  мо́литсѧ ꙳ ны́нѣ ѡ҆ дꙋша́хъ на́шихъ. 
Сла́ва, ѻ҆ц҃є́въ, гла́съ ѕ҃. 
Данїи́лъ, мꙋ́жъ жела́нїй, ка́мень без̾ рꙋкѝ  ѿсѣ́ченъ (с. 302) ви́дѣвъ тѧ̀, гдⷭ҇и, млⷣнца безъ  сѣ́мене рожде́на пронаречѐ тѧ̀, и҆зъ дв҃ы воплоще́нна  сло́ва, непремѣ́ннагѡ бг҃а, и҆ сп҃са дꙋ́шъ на́шихъ. 
И҆ ны́нѣ, предпра́зднства гла́съ то́йже.  Вѷзанті́ево: 
Верте́пе, благоꙋкраси́сѧ, а҆́гница бо грѧде́тъ,  чревоносѧ́щи хрⷭ҇та̀: ꙗ҆́сли же под̾ими́те сло́вомъ  разрѣши́вшаго ѿ безслове́снагѡ дѣѧ́нїѧ на́съ  земноро́дныхъ. па́стырїе свирѧ́юще, свидѣ́тельствꙋйте  чꙋдесѝ стра́шномꙋ: и҆ волсвѝ ѿ персі́ды, зла́то и҆  лїва́нъ и҆ смѵ́рнꙋ цр҃ю̀ принеси́те: ꙗ҆́кѡ ꙗ҆ви́сѧ гдⷭ҇ь  и҆зъ дв҃ы мт҃ре. є҆мꙋ́же и҆ прини́кше ра́бски мт҃и  поклони́сѧ, и҆ привѣща́ше къ держи́момꙋ на ѡ҆б̾ѧ́тїихъ  є҆ѧ̀. ка́кѡ всѣ́ѧлсѧ є҆сѝ мнѣ̀; и҆лѝ ка́кѡ прозѧ́блъ  є҆сѝ во мнѣ̀, и҆зба́вителю мо́й и҆ бж҃е; 
А҆́ще внѣ̀ к҃-гѡ числа̀: И҆ ны́нѣ, бг҃оро́диченъ  настоѧ́щагѡ гла́са. 
Вхо́дъ. Прокі́менъ днѐ. Чтє́нїѧ трѝ. 
Бытїѧ̀ чте́нїе. 
[Глава̀ д҃і] Слы́шавъ а҆вра́мъ, ꙗ҆́кѡ  плѣне́нъ бы́сть лѡ́тъ, брата́ничь є҆гѡ̀, сочтѐ свои́хъ  сѝ домоча́дєцъ три́ста и҆ ѻ҆смна́десѧть, и҆ погна̀ во  слѣ́дъ и҆́хъ да́же до да́на. И҆ нападѐ на нѧ̀ но́щїю  са́мъ, и҆ ѻ҆́троцы є҆гѡ̀ съ ни́мъ: и҆ поразѝ и҆̀хъ, и҆  гонѝ и҆̀хъ до хова́ла, є҆́же є҆́сть ѡ҆шꙋ́юю дама́ска. И҆  возвратѝ всѧ́каго конѧ̀ содо́мскаго, и҆ лѡ́та брата́нича  своего̀ возвратѝ, и҆ всѧ̑ и҆мѣ̑нїѧ є҆гѡ̀, и҆ жєны̀, и҆  лю́ди. И҆зы́де же ца́рь содо́мскїй въ срѣ́тенїе є҆мꙋ̀,  повнегда̀ возврати́тисѧ є҆мꙋ̀ ѿ сѣ́ча  ходоллогомо́рскагѡ, и҆ съ царьмѝ, и҆̀же съ ни́мъ, во  оу҆до́ль сави́нꙋ: сїе́ же бѧ́ше по́ле царе́во. И҆  мелхїседе́къ, ца́рь сали́мскїй и҆знесѐ хлѣ́бы и҆ вїно̀,  бѧ́ше же свѧще́нникъ бг҃а вы́шнѧгѡ. И҆ благословѝ а҆вра́ма,  и҆ речѐ: благослове́нъ а҆вра́мъ бг҃ꙋ вы́шнемꙋ, и҆́же созда̀  нб҃о и҆ зе́млю, бл҃гослове́нъ бг҃ъ вы́шнїй, и҆́же предадѐ  врагѝ твоѧ̑ подъ рꙋ́ки тебѣ̀. (с. 303) 
Втора́гѡ зако́на чте́нїе. 
[Глава̀ а҃] Во дне́хъ ѻ҆́нѣхъ, речѐ мѡѷсе́й къ  сынѡ́мъ і҆и҃лєвымъ: ви́дите, преда́хъ предъ лице́мъ ва́шимъ  зе́млю, вше́дше наслѣ́дꙋйте ю҆̀, ю҆́же клѧ́тсѧ гдⷭ҇ь  ѻ҆тцє́мъ ва́шымъ, а҆враа́мꙋ и҆ і҆саа́кꙋ и҆ і҆а́кѡвꙋ да́ти  и҆̀мъ, и҆ сѣ́мени и҆́хъ по ни́хъ. И҆ реко́хъ къ ва́мъ во  вре́мѧ ѻ҆́но, глаго́лѧ: не возмогꙋ̀ є҆ди́нъ води́ти ва́съ.  гдⷭ҇ь бг҃ъ ва́шъ оу҆мно́жилъ вы̀ є҆́сть, и҆ сѐ є҆стѐ  дне́сь, ꙗ҆́кѡ ѕвѣ́зды нбⷭ҇ныѧ, мно́жествомъ. Гдⷭ҇ь бг҃ъ  ѻ҆тє́цъ на́шихъ да приложи́тъ ва́мъ, ꙗ҆́кѡ да бꙋ́дете  ты́сѧщами сꙋгꙋ́бѡ, и҆ да благослови́тъ ва́съ, ꙗ҆́коже  глаго́ла ва́мъ. И҆ взѧ́хъ ѿ ва́съ мꙋ́жи мꙋ́дры, и҆  свѣ́домы, и҆ смы́сленны, и҆ поста́вихъ и҆̀хъ владѣ́ти  на́дъ ва́ми, тысѧщенача́льники, и҆ стонача́льники, и҆  пѧтьдесѧтонача́льники, и҆ десѧтонача́льники, и҆  письмоводи́тели сꙋдїѧ́мъ ва́шымъ. И҆ заповѣ́дахъ сꙋдїѧ́мъ  ва́шымъ, во вре́мѧ ѻ҆́но, глаго́лѧ: разслꙋ́шайте посредѣ̀  бра́тїй ва́шихъ, и҆ сꙋди́те пра́веднѡ, посредѣ̀ мꙋ́жа, и҆  посредѣ̀ бра́та є҆гѡ̀, и҆ посредѣ̀ прише́льца є҆гѡ̀. Да  не позна́ете лица̀ въ сꙋдѣ̀, ма́ломꙋ и҆ вели́комꙋ сꙋ́диши,  и҆ не оу҆стыди́шисѧ лица̀ человѣ́ческа, ꙗ҆́кѡ сꙋ́дъ бж҃їй  є҆́сть. 
Втора́гѡ зако́на чте́нїе. 
[Глава̀ і҃] Во дне́хъ ѻ҆́нѣхъ, речѐ мѡѷсе́й къ  сынѡ́мъ і҆и҃лєвымъ: сѐ гдⷭ҇а бг҃а твоегѡ̀ не́бо, и҆ не́бо  нб҃сѐ, землѧ̀ и҆ всѧ̑, є҆ли̑ка сꙋ́ть на не́й. Ѻ҆ба́че  ѻ҆тцы̀ ва́шѧ произво́ли гдⷭ҇ь люби́ти и҆̀хъ: и҆ и҆збра̀  сѣ́мѧ и҆́хъ по ни́хъ, ва́съ, па́че всѣ́хъ ꙗ҆зы̑къ, въ  де́нь се́й. И҆ ѡ҆брѣ́жите жестокосе́рдїе ва́ше, и҆ вы̑ѧ  ва́шѧ не ѡ҆жесточи́те ктомꙋ̀. И҆́бо гдⷭ҇ь бг҃ъ ва́шъ, се́й  бг҃ъ богѡ́въ, и҆ гдⷭ҇ь господе́й: бг҃ъ вели́кїй, и҆  крѣ́пкїй, и҆ стра́шный, и҆́же не диви́тсѧ лицꙋ̀, нижѐ  взе́млетъ да́ръ. Творѧ́й сꙋ́дъ прише́льцꙋ, и҆ си́рꙋ, и҆  вдови́цѣ, и҆ лю́битъ прише́льца, да́ти є҆мꙋ̀ хлѣ́бъ и҆  ри́зꙋ. И҆ (с. 304) возлюби́те прише́льца, прише́льцы бо  бѣ́сте въ землѝ є҆гѵ́петстѣй. гдⷭ҇а бг҃а твоегѡ̀ да  оу҆бои́шисѧ, и҆ томꙋ̀ є҆ди́номꙋ послꙋ́жиши, и҆ къ немꙋ̀  прилѣпи́шисѧ, и҆ и҆́менемъ є҆гѡ̀ клене́шисѧ. то́й хвала̀  твоѧ̀, и҆ то́й бг҃ъ тво́й, и҆́же сотвори́лъ тѝ є҆́сть  вели̑каѧ и҆ сла̑внаѧ сїѧ̑, ꙗ҆̀же ви́дѣстѣ ѻ҆́чи твоѝ. 
На лїті́и стїхи́ра хра́ма. И҆ ѻ҆ц҃є́въ, гла́съ а҃: 
Лꙋча́ми ѡ҆блиста́вшесѧ бг҃оглаго́ланїѧ,  великоимени́тїи прⷪ҇ро́цы, при́снѡ оу҆блажа́ютсѧ, и҆  рачє́нїѧ дх҃а плодоносѧ́ще, неизрече́нное ржⷭ҇тво̀ хрⷭ҇та̀  бг҃а всѣ̑мъ проповѣ́даша, зако́ннѡ же кончи́нꙋ прїѧ́ша,  пожи́вше жи́знь пречꙋ́днꙋю. 
Сла́ва, гла́съ г҃. Ге́рманово: 
Пра́ѻц҃євъ собо́ръ, празднолю́бцы, прїиди́те  ѱало́мски да восхва́лимъ: а҆да́ма пра́ѻц҃а, є҆нѡ́ха,  нѡ́а, мелхїседе́ка, а҆враа́ма, і҆саа́ка и҆ і҆а́кѡва: по  зако́нѣ мѡѷсе́а, и҆ а҆арѡ́на, и҆ і҆исꙋ́са, самꙋи́ла и҆  дв҃да: съ ни́миже и҆са́їю, і҆еремі́ю, і҆езекі́илѧ, и҆  данїи́ла, и҆ двана́десѧть вкꙋ́пѣ и҆лїю̀, є҆лїссе́а, и҆  всѣ́хъ: заха́рїю, и҆ крⷭ҇ти́телѧ, и҆ проповѣ́давшыѧ  хрⷭ҇та̀ жи́знь и҆ воскресе́нїе ро́да на́шегѡ. 
И҆ ны́нѣ, предпра́зднства, гла́съ то́йже: 
Благоꙋкраси́сѧ, виѳлее́ме, ѿве́рзесѧ бо є҆де́мъ:  гото́висѧ, є҆ѵфра́ѳо, ѡ҆бновлѧ́етсѧ бо а҆да́мъ, и҆ є҆́ѵа  съ ни́мъ: клѧ́тва бо разори́сѧ, спасе́нїе мі́рꙋ процвѣтѐ,  и҆ дꙋ́шы пра́ведныхъ оу҆краша́ютсѧ: ꙗ҆́кѡ да́ръ  дароно́сїѧ, вмѣ́стѡ мѵ́ра пѣ́нїе приносѧ́ще, спасе́нїе  дꙋше́вное, и҆ нетлѣ́нїе прїе́млюще. се́ бо въ ꙗ҆́слехъ  возлежа́й, предповелѣва́етъ пѣ́нїе дꙋхо́вное соверша́ти  вопїю́щымъ непреста́ннѡ: гдⷭ҇и, сла́ва тебѣ̀. 
А҆́ще внѣ̀ к҃-гѡ деке́мврїа, 
И҆ ны́нѣ, бг҃оро́диченъ: Безъ сѣ́мене ѿ  бжⷭ҇твеннагѡ дх҃а: (с. 305) 
На стїхо́внѣ стїхи́ра воскрⷭ҇на, и҆ по а҆лфави́тꙋ. 
А҆́ще же въ к҃д-й де́нь, предпра́зднства,  самоподо́бенъ гла́съ в҃: 
До́ме є҆ѵфра́ѳовъ, ꙳ гра́де ст҃ы́й, ꙳ прⷪ҇ро́кѡвъ  сла́во, ꙳ оу҆красѝ до́мъ, ꙳ въ не́мже бжⷭ҇твенный  ражда́етсѧ. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Самогла́сны: 
Виѳлее́ме, землѐ і҆ꙋ́дова, сꙋ́щемꙋ по пло́ти  жи́тельство свѣ́тло, оу҆гото́ви бжⷭ҇твенный верте́пъ, въ  не́мже бг҃ъ пло́тїю ражда́етсѧ, и҆зъ неискꙋсомꙋ́жныѧ ст҃ы́ѧ  дв҃ы, во є҆́же спастѝ ро́дъ на́шъ. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Прїиди́те, всѝ хрⷭ҇то́во ржⷭ҇тво̀ вѣ́рнѡ  предпра́зднꙋимъ, и҆ мы́сленнѣ пѣ́нїе, ꙗ҆́кѡ ѕвѣздꙋ̀  предлага́емъ, волхвѡ́въ славослѡ́вїѧ съ па́стырьми  возопїе́мъ: прїи́де спасе́нїе человѣ́кѡмъ, и҆зъ  дѣ́вственныхъ ложе́снъ, вѣ̑рныѧ призыва́ѧ. 
Сла́ва, гла́съ то́йже: самогла́сенъ. Кѷпрїа́ново: 
Ра́дꙋйтесѧ, прⷪ҇ро́цы честні́и, и҆̀же зако́нъ  гдⷭ҇ень до́брѣ оу҆чини́вше, и҆ вѣ́рою ꙗ҆́вльшесѧ  непобѣди́мїи столпѝ, и҆ непрекло́ннїи: вы́ бо и҆ хода́таи  ꙗ҆ви́стесѧ но́вагѡ завѣ́та хрⷭ҇то́ва, и҆ преста́вльшесѧ къ  нб҃сѝ, того̀ моли́те оу҆мири́ти мі́ръ, и҆ спастѝ дꙋ́шы  на́шѧ. 
И҆ ны́нѣ, предпра́зднства, гла́съ то́йже:  Кѷпрїа́ново: 
Сѐ вре́мѧ прибли́жисѧ спасе́нїѧ на́шегѡ, гото́висѧ  верте́пе, дв҃а приближа́етсѧ роди́ти: виѳлее́ме, землѐ  і҆ꙋ́дова, красꙋ́йсѧ и҆ весели́сѧ, ꙗ҆́кѡ и҆зъ тебє̀ возсїѧ̀  гдⷭ҇ь на́шъ. оу҆слы́шите го́ры и҆ хо́лми, и҆ ѻ҆крє́стныѧ  страны̑ і҆ꙋдє́йскїѧ, ꙗ҆́кѡ грѧде́тъ хрⷭ҇то́съ, да  спасе́тъ, є҆го́же созда̀, человѣ́ка, ꙗ҆́кѡ  человѣколю́бецъ. 
А҆́ще внѣ̀ к҃-гѡ, И҆ ны́нѣ, бг҃оро́диченъ: Ѽ  чꙋдесѐ но́вагѡ! 
На благослове́нїи хлѣ́бѡвъ тропа́рь: Бцⷣе дв҃о,  ра́дꙋйсѧ: Два́жды. (с. 306) 
И҆ ѻ҆ц҃є́въ тропа́рь, гла́съ в҃: 
Вє́лїѧ вѣ́ры и҆справлє́нїѧ, во и҆сто́чницѣ  пла́мене ꙗ҆́кѡ на водѣ̀ оу҆покое́нїѧ, ст҃і́и трїѐ  ѻ҆́троцы ра́довахꙋсѧ: и҆ прⷪ҇ро́къ данїи́лъ львѡ́мъ  па́стырь ꙗ҆́кѡ ѻ҆вца́мъ ꙗ҆влѧ́шесѧ. тѣ́хъ моли́твами,  хрⷭ҇тѐ бж҃е, спасѝ дꙋ́шы на́шѧ. 
Є҆ди́ножды. 
А҆́ще же слꙋчи́тсѧ въ к҃д-й де́нь. На благослове́нїи  хлѣ́бѡвъ тропарѝ: ѻ҆ц҃є́въ, Вє́лїѧ вѣ́ры, два́жды:  и҆ предпра́зднства, Написова́шесѧ и҆ногда̀: є҆ди́ножды:  и҆ чте́нїе. 
На оу҆́трени, на Бг҃ъ гдⷭ҇ь, тропа́рь воскрⷭ҇нъ  два́жды. Сла́ва, ѻ҆ц҃є́въ: И҆ ны́нѣ, бг҃оро́диченъ, и҆лѝ  предпра́зднства, и҆ ѻ҆бы̑чныѧ каѳі̑смы, и҆ сѣда́льны  воскре́сны, и҆ бг҃оро́дичны и҆́хъ, и҆ чте́нїе во є҆ѵⷢ҇лїи  толково́мъ. 
А҆́ще же въ к҃д-й де́нь, пое́мъ настоѧ́щыѧ  сѣда́льны. 
По а҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Во ѻ҆тцѣ́хъ, бж҃е, предвозгласи́лъ є҆сѝ  та́инственнѡ, хотѧ́щее бы́ти на землѝ бг҃оѧвле́нїе  та́инственнѣ, превѣ́чнагѡ сн҃а твоегѡ̀ ѿ дв҃ы, во  а҆враа́мѣ, і҆саа́кѣ, и҆ і҆а́кѡвѣ, і҆ꙋ́дѣ и҆ про́чихъ,  і҆ессе́и, и҆ дв҃дѣ, и҆ прⷪ҇ро́цѣхъ всѣ́хъ, дх҃омъ  предвозвѣща́ѧ въ виѳлее́мѣ хрⷭ҇та̀ ꙗ҆́вльшасѧ, сꙋ́щыѧ въ  мі́рѣ всѧ̑ взыва́юща. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҃. Поⷣ:  Премꙋ́дрости: 
Пра́здникъ пра́зднꙋимъ, вѣ́рнїи, ѻ҆тцє́въ  бжⷭ҇твенныхъ ра́достнѡ, а҆да́ма, а҆́велѧ чтꙋ́ще, си́ѳа,  є҆нѡ́са блажа́ще, є҆нѡ́ха, нѡ́а, си́ма же і҆а́феѳа  воспои́мъ. а҆враа́ма пре́жде зако́на, вѣ́рою просїѧ́вша, и҆  бжⷭ҇твеннаго і҆саа́ка, і҆а́кѡва, и҆ і҆ꙋ́дꙋ, леѵі́ю, и҆  цѣломꙋ́дреннаго і҆ѡ́сифа восхва́лимъ, и҆ вѣ́рнѡ  возопїи́мъ: бг҃оно́снїи пра́ѻц҃ы, моли́те (с. 307) хрⷭ҇та̀  бг҃а грѣхѡ́въ ѡ҆ставле́нїе дарова́ти пра́зднꙋющымъ любо́вїю  свѧтꙋ́ю па́мѧть ва́шꙋ. 
Сла́ва, и҆ ны́нѣ, то́йже. По непоро́чныхъ тропарѝ  и҆́хъ: 
И҆ сѣда́льны ѻ҆ц҃є́въ, гла́съ и҃. Подо́бенъ:  Премꙋ́дрости: 
А҆враа́ма, і҆саа́ка же и҆ і҆а́кѡва восхва́лимъ всѝ  пѣ́сненнѡ, дв҃да кро́ткаго, і҆исꙋ́са, и҆ двана́десѧть  патрїа́рхи, вкꙋ́пѣ съ тремѝ ю҆́ношами, оу҆гаси́вшими  ѻ҆́гненный пла́мень си́лою дꙋхо́вною: ра́дꙋйтесѧ, вопїю́ще  къ ни̑мъ, пре́лесть до́блественнѣ ѡ҆бличи́вше царѧ̀  безꙋ́мнагѡ: и҆ хрⷭ҇тꙋ̀ моли́тесѧ, согрѣше́нїй ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть ва́шꙋ. 
Сла́ва, и҆ ны́нѣ, дрꙋгі́й, подо́бенъ то́йже: 
И҆зъ нѣ́дръ ѻ҆ч҃ескихъ низше́лъ є҆сѝ, и҆  несказа́ннымъ и҆стоща́нїемъ ю҆́же по на́мъ нищетꙋ̀  воспрїѧ́лъ є҆сѝ, па́че є҆стества̀, чл҃вѣколю́бче, въ  верте́пъ всели́тисѧ благоволи́лъ є҆сѝ, гдⷭ҇и, и҆ ꙗ҆́кѡ  млⷣнцъ сѡсцы̀ пита́ешисѧ, зижди́тель и҆ гдⷭ҇ь. тѣ́мже  ѕвѣздо́ю наставлѧ́еми волсвѝ, да́ры тебѣ̀ прино́сѧтъ,  ꙗ҆́кѡ влⷣцѣ тва́ри: па́стырїе и҆ а҆́гг҃ли дивлѧ́хꙋсѧ,  зовꙋ́ще: сла́ва въ вы́шнихъ бг҃ꙋ, на зе́млю грѧдꙋ́щемꙋ  роди́тисѧ, ꙗ҆́кѡ чл҃вѣ́кꙋ. 
А҆́ще же внѣ̀ предпра́зднства, бг҃оро́диченъ глаго́ли  се́й: 
Благода́рственное похвале́нїе до́лжнѣ, ꙗ҆́коже  вдови́ца ѻ҆́наѧ два̀ ле́пта, приношꙋ̀ тебѣ̀, влⷣчце, ѡ҆  всѣ́хъ дарова́нїихъ твои́хъ: ты́ бо ꙗ҆ви́ласѧ є҆сѝ  покро́въ кꙋ́пнѡ и҆ по́мощь, напа́стей и҆ скорбе́й при́снѡ  мѧ̀ и҆з̾има́ющи. тѣ́мже ꙗ҆́кѡ ѿ среды̀ горѧ́щїѧ пе́щи  и҆зба́вльсѧ ѡ҆скорблѧ́ющихъ мѧ̀, ѿ се́рдца взыва́ю тебѣ̀:  бцⷣе, помози́ ми, молѧ́щи хрⷭ҇та̀ бг҃а, прегрѣше́нїй  ѡ҆ставле́нїе да́ти мнѣ̀: тѧ́ бо и҆мѣ́ю наде́ждꙋ ра́бъ  тво́й. 
Степє́нна, и҆ прокі́менъ гла́са. 
Канѡ́на два̀, ѻ҆ц҃є́въ на и҃. І҆рмосы̀ по два́жды.  Тропарѝ на ѕ҃. (с. 308) Въ ни́хже предварѧ́ютъ  воскрⷭ҇ны тропарѧ̀ два̀, сегѡ̀ ра́ди, а҆́ще въ к҃д де́нь, во  ѻ҆ктѡ́ихѣ не пое́тсѧ: и҆ предпра́зднства на ѕ҃. 
Канѡ́нъ воскре́сенъ. 
Гла́съ ѕ҃. Пѣ́снь а҃. І҆рмо́съ: 
Волно́ю морско́ю скры́вшаго дре́вле, гони́телѧ,  мꙋчи́телѧ, подъ земле́ю скры́ша спасе́нныхъ ѻ҆́троцы: но  мы̀, ꙗ҆́кѡ ѻ҆трокови̑цы, гдⷭ҇еви пои́мъ: сла́внѡ бо  просла́висѧ. 
Стра́хомъ тебѣ̀ смє́ртнаѧ ѿверза́ютсѧ врата̀, и҆  сокрꙋша́ютсѧ верєѝ вѣ̑чныѧ: честны́мъ бо твои́мъ  схожде́нїемъ воста́ша дре́внїи мертвецы̀, весе́лїемъ пою́ще,  хрⷭ҇тѐ, воскрⷭ҇нїе твоѐ. 
Сꙋди́щꙋ пїла́товꙋ предстои́тъ хотѧ́й, беззако́нномꙋ  сꙋдꙋ̀ ꙗ҆́кѡ ѡ҆сꙋ́жденникъ сꙋдїѧ̀, и҆ ѿ рꙋкѝ непра́ведныѧ  въ лицѐ оу҆дарѧ́етсѧ бг҃ъ, є҆гѡ́же трепе́щꙋтъ земна̑ѧ и҆  нбⷭ҇наѧ. 
Канѡ́нъ ѻ҆ц҃є́въ. 
А҆́ще внѣ̀ к҃-гѡ слꙋчи́тсѧ недѣ́лѧ ст҃ы́хъ ѻ҆ц҃ъ,  канѡ́нъ ѻ҆ктѡ́иха воскрⷭ҇нъ со і҆рмосо́мъ на д҃: и҆  крⷭ҇товоскрⷭ҇нъ на в҃: и҆ бцⷣы в҃: и҆ ѻ҆ц҃є́мъ ѿ здѣ̀  чте́тсѧ на ѕ҃. Та́кожде и҆ во про́чихъ пѣ́снехъ ѻ҆ц҃є́мъ. 
Дне́сь собо́ръ бжⷭ҇твенныхъ ѻ҆ц҃ъ хрⷭ҇то́во  ржⷭ҇тво̀ предпра́зднꙋетъ свѣ́тлѡ, и҆ прописꙋ́етъ сїѐ  пресла́внаѧ бл҃года́ть: а҆враа́мъ бо ѻ҆́бразъ зако́на, и҆  ѻ҆́троцы сꙋ́ть. 
Дре́вле прїе́млетъ бжⷭ҇тво̀ є҆ди́но трїѷпоста́сное  свѧще́нный а҆враа́мъ, ны́нѣ же сопресто́льное сло́во  ѻ҆́ч҃ее, бжⷭ҇твеннымъ дх҃омъ къ дѣ́темъ прихо́дитъ,  сла́внѡ восхвалѧ́емое. 
Число́мъ и҆ вѣ́рою бжⷭ҇твенныѧ трⷪ҇цы безбо́жїе  низве́ргше, въ пещѝ дѣ́ти ѻ҆́бразы чꙋ́вственными,  сокровє́нныѧ бж҃їѧ та̑йны мі́рꙋ проѧви́ша. 
А҆враа́мъ и҆зба́висѧ ѿ рꙋкѝ непра́ведныѧ,  пла́мене же пе́щнагѡ бжⷭ҇твеннїи ѻ҆́троцы и҆ногда̀, и҆  данїи́лъ прⷪ҇ро́къ (с. 309) ѿ ѕвѣре́й и҆ ро́ва спасе́сѧ.  тѣ́мже ны́нѣ ржⷭ҇тво̀ хрⷭ҇то́во предпра́зднꙋемъ. 
Бг҃оро́диченъ: 
Ѡ҆бра́дованнаѧ безневѣ́стнаѧ мт҃и, дв҃о  нетлѣ́ннаѧ, блажи́мъ тѧ̀: и҆́бо ѿ ро́да а҆враа́млѧ, и҆  пле́мене дв҃дова процвѣла̀ є҆сѝ: хрⷭ҇та́ же родила̀  є҆сѝ, прⷪ҇рѡ́ки проповѣ́даннаго пре́жде. 
Канѡ́нъ предпра́зднства. [А҆́ще внѣ̀ к҃-гѡ числа̀  ѡ҆ставлѧ́етсѧ.] 
Гла́съ а҃. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̀ землѧ̀., и҆ весе́лїемъ воспо́йте, лю́дїе, ꙗ҆́кѡ  просла́висѧ. 
Хрⷭ҇та̀ пло́тїю младе́нствовавшаго, хрⷭ҇та̀ во́лею  ѡ҆бнища́вшаго, хрⷭ҇та̀ ви́дима бы́вша грѧде́тъ дв҃а въ  виѳлее́мѣ ны́нѣ роди́ти: нб҃о же и҆ землѧ̀ да ра́дꙋютсѧ. 
Го́ры и҆ хо́лми взыгра́йте, прⷪ҇ро́цы бг҃огла́снїи  ликꙋ́йте, лю́дїе и҆ ꙗ҆зы́цы восплещи́те: всѣ́хъ спасе́нїе  и҆ просвѣще́нїе бли́зъ наста̀, во гра́дѣ виѳлее́мстѣ  ражда́емое. 
Бг҃оро́диченъ: 
Ни́щъ бога́тый быва́етъ, ѡ҆богаща́ѧ и҆̀же ѕло́бою  ѡ҆бнища́вшыѧ, чл҃вѣ́къ бг҃ъ познава́етсѧ ѿ дв҃ы  неискꙋсобра́чныѧ, кромѣ̀ преложе́нїѧ: всѝ хвала́ми  воспое́мъ є҆го̀, ꙗ҆́кѡ просла́висѧ. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Тебѐ на вода́хъ повѣ́сившаго всю̀ зе́млю  неѡдержи́мѡ, тва́рь ви́дѣвши на ло́бнѣмъ ви́сима,  оу҆́жасомъ мно́гимъ содрога́шесѧ, нѣ́сть свѧ́тъ, ра́звѣ  тебє̀, гдⷭ҇и, взыва́ющи. 
Во гро́бѣ тридне́вствовавый, воскреси́лъ є҆сѝ  животво́рнымъ воста́нїемъ оу҆ме́ршыѧ ѿ вѣ́ка, и҆  ѡ҆сꙋжде́нїѧ разрѣ́шшесѧ, ве́селѡ ра́довахꙋсѧ: сѐ  и҆збавле́нїе прише́лъ є҆сѝ, гдⷭ҇и, взыва́юще. (с. 310) 
Сла́ва твоемꙋ̀ воста́нїю, сп҃се, на́шъ, ꙗ҆́кѡ на́съ  ѿ а҆́да, тлѝ и҆ сме́рти и҆зба́вилъ є҆сѝ, ꙗ҆́кѡ  всеси́ленъ, и҆ воспѣва́юще, глаго́лемъ: нѣ́сть свѧ́тъ  ра́звѣ тебє̀, гдⷭ҇и чл҃вѣколю́бче. 
Ѻ҆ц҃є́мъ: 
Ю҆́же по ѻ҆́бразꙋ сла́вꙋ, и҆ по подо́бїю бж҃їю  вѣ́рнѡ соблюда́юще, злата́гѡ ѻ҆́браза пла́мень ѻ҆гне́мъ  дх҃о́внымъ страда́льчески оу҆гаси́ша ѻ҆́троцы, пою́ще:  є҆ди́наго гдⷭ҇а зна́емъ. 
Мꙋ́дростїю ѡ҆бложе́ни и҆ дх҃а си́лою ѻ҆́троцы,  мꙋдрецы̀ вавѷлѡ́нскїѧ плѣне́ннїи посрами́ша, и҆  де́рзостнѣ взыва́хꙋ: нѣ́сть свѧ́тъ, ра́звѣ тебє̀, гдⷭ҇и  чл҃вѣколю́бче. 
Ра́дꙋетсѧ и҆ сликовствꙋ́етъ съ дѣтьмѝ и҆ прⷪ҇рѡ́ки  зако́нъ и҆ пред̾игра́етъ гдⷭ҇ню бжⷭ҇твенномꙋ прише́ствїю  дне́сь: и҆ а҆враа́мъ ра́дꙋетсѧ, ꙗ҆́кѡ ѿ сѣ́мене є҆гѡ̀  ви́дѣ гдⷭ҇а воплоща́ема. 
Бг҃оро́диченъ: 
Зача́тїе безъ стра́сти, прїѧ́тїе па́че сло́ва  про́йде, ржⷭ҇тва̀ твоегѡ̀, бцⷣе: прⷪ҇рѡ́ки бо  проповѣ́данное, па́че є҆стества̀ та́инство, на́мъ  ꙗ҆ви́сѧ, сло́во бж҃їе, сы́й бг҃ъ. 
И҆́нъ. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ,  гдⷭ҇и. 
И҆́же пре́жде вѣ̑къ и҆зъ ѻ҆ц҃а̀ ро́ждсѧ па́че  мы́сли, и҆зъ дв҃ы напослѣ́докъ воплоти́сѧ, ꙗ҆́коже вѣ́сть  са́мъ, хотѧ̀ человѣ́чество ѡ҆бнови́ти и҆стлѣ́вшее  лꙋка́вагѡ ѕмі́ѧ совѣ́томъ. 
И҆́же въ вы́шнихъ сосѣдѧ́й ѻ҆ц҃ꙋ̀ и҆ дх҃ꙋ,  смири́вшеесѧ є҆стество̀ человѣ́ческое ви́дѣвъ, сн҃ъ бж҃їй  безнача́льный нача́ло прїе́млетъ, и҆ хо́щетъ пло́тїю  роди́тисѧ, ꙗ҆́кѡ чл҃вѣ́къ. 
Бг҃оро́диченъ: 
Ст҃ѣ́йши а҆́гг҃лъ, и҆ всеѧ̀ тва́ри, совѣ́та  вели́кагѡ (с. 311) ны́нѣ а҆́гг҃ла безъ сѣ́мене ражда́етъ  пло́тїю, на воззва́нїе всѣ̑мъ пою́щымъ непреста́ннѡ є҆мꙋ̀:  ст҃ъ є҆сѝ, гдⷭ҇и. 
Катава́сїа: Пре́жде вѣ̑къ: Ѵ҆пакоѝ, гла́съ и҃: 
А҆́гг҃лъ ѻ҆трокѡ́въ ѡ҆росѝ пе́щь, ны́нѣ же же́нъ  пла́чь разрѣшѝ, глаго́лѧ: что̀ прино́сите мѵ̑ра; когѡ̀  и҆́щете во гро́бѣ; воста̀ хрⷭ҇то́съ и҆ бг҃ъ: є҆́сть бо  жи́знь и҆ спасе́нїе ро́да человѣ́ческагѡ. 
Пѣ́снь д҃. І҆рмо́съ: 
На крⷭ҇тѣ̀ твоѐ бжⷭ҇твенное и҆стоща́нїе прови́дѧ  а҆ввакꙋ́мъ, оу҆жа́ссѧ вопїѧ́ше: ты̀ си́льныхъ пресѣ́клъ  є҆сѝ держа́вꙋ, бл҃же, приѡбща́ѧсѧ сꙋ́щымъ во а҆́дѣ,  ꙗ҆́кѡ всеси́ленъ. 
Во а҆́дъ бжⷭ҇твенное низше́ствїе твоѐ, хрⷭ҇тѐ  бж҃е, мє́ртвымъ жи́знь ꙗ҆ви́сѧ: ты́ бо врага̀ свѧза́лъ  є҆сѝ держа́вꙋ до́лѣ, бл҃гі́й, и҆ нбⷭ҇нꙋю стезю̀  человѣ́кѡмъ ѿве́рзлъ є҆сѝ. 
Не и҆стлѣ̀ во гро́бѣ пречи́стое тѣ́ло  и҆зба́вителѧ лежа́що, но ꙗ҆́кѡ си́ленъ сокрꙋшѝ а҆́дѡвы  верєѝ, и҆ воскре́се во сла́вѣ, хрⷭ҇тѐ, тридне́внѡ. 
Ѻ҆ц҃є́мъ: 
Ѻ҆ц҃є́въ нача́токъ а҆враа́ма, і҆саа́ка и҆ і҆а́кѡва  почти́мъ, ꙗ҆́кѡ и҆зъ тѣ́хъ сѣ́мене возсїѧ̀ хрⷭ҇то́съ,  вопло́щсѧ и҆зъ дв҃ы, ꙗ҆́кѡ всеси́ленъ. 
Прописꙋ́ѧй бꙋ̑дꙋщаѧ соше́ствїю хрⷭ҇то́вꙋ данїи́лъ,  ѕвѣ́ри ꙗ҆́кѡ ѻ҆́вцы показа̀ всѣ̑мъ ꙗ҆́вѣ: прови́дѣ бо  бꙋ́дꙋщее, ꙗ҆́кѡ прⷪ҇ро́къ бж҃їй. 
Грѣхо́внымъ не привлече́ни ꙗ҆́домъ, ѿ пла́мене  и҆зба́вистесѧ, дѣ́ти: зла́та бо чистѣ́йше сꙋ́ще мꙋ́дрїи,  въ пещѝ пре́лести не слїѧ́шасѧ. 
Бг҃оро́диченъ: 
Велегла́снѡ проповѣ́дꙋетсѧ ѡ҆жида́нїе ꙗ҆зы́кѡвъ,  и҆ спасе́нїе мі́ра, па́че є҆стества̀ ржⷭ҇тво̀ твоѐ,  пречⷭ҇таѧ, честна́ѧ: є҆го́же пое́тъ ѻ҆те́ческаѧ па́мѧть  дне́сь. 
И҆́нъ. І҆рмо́съ: 
Же́злъ и҆зъ ко́рене і҆ессе́ова, и҆ цвѣ́тъ ѿ  негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀  хва́льный, приѡсѣне́нныѧ ча́щи, (с. 312) прише́лъ є҆сѝ  вопло́щсѧ ѿ неискꙋсомꙋ́жныѧ, невеще́ственный и҆ бж҃е,  сла́ва си́лѣ твое́й, гдⷭ҇и. 
Же́злъ и҆зъ ко́рене і҆ессе́ева, дв҃о, прозѧбла̀  є҆сѝ, цвѣ́тъ процвѣ́тшаѧ неꙋвѧда́емый всѣ́хъ  содѣ́телѧ, зе́млю цвѣта́ми всю̀ ꙗ҆́кѡ бг҃а  оу҆краша́ющаго, вопїю́щꙋю є҆мꙋ̀: сла́ва си́лѣ твое́й,  гдⷭ҇и. 
Снѣ́дїю мѧ̀ ѡ҆кра́дена лꙋка́вою, и҆ ра́зꙋмомъ  попо́лзшасѧ и҆ оу҆подо́бльшасѧ безсловє́снымъ, сло́ве  бж҃їй, прише́лъ є҆сѝ назида́ѧ, млⷣнцъ бы́въ, и҆ во  ꙗ҆́слехъ безслове́сныхъ возле́гъ: сла́ва си́лѣ твое́й,  гдⷭ҇и. 
Бг҃оро́диченъ: 
И҆зъ горы̀ приѡсѣне́нныѧ, і҆и҃се, дв҃ы, тѧ̀  воплоще́ннаго а҆ввакꙋ́мъ прови́дѣ, го́ры ѕлы̑ѧ и҆ хо́лмы  сокрꙋша́ющаго, и҆ и҆счезнове́нїю предаю́ща возношє́нїѧ  лꙋка́вагѡ и҆ де́мѡнскаѧ возвышє́нїѧ. 
Катава́сїа: Же́злъ и҆зъ ко́рене: 
Пѣ́снь є҃. І҆рмо́съ: 
Бг҃оѧвле́нїѧ твоегѡ̀, хрⷭ҇тѐ, къ на́мъ ми́лостивнѡ  бы́вшагѡ, и҆са́їа свѣ́тъ ви́дѣвъ невече́рнїй, и҆зъ но́щи  оу҆́треневавъ взыва́ше: воскре́снꙋтъ ме́ртвїи, и҆  воста́нꙋтъ сꙋ́щїи во гробѣ́хъ, и҆ всѝ земноро́днїи  возра́дꙋютсѧ. 
Блиста́ѧйсѧ ра́дость воѡбража́ѧ ꙗ҆́вственнѣ  а҆́гг҃лъ, во гро́бѣ свѣтлоно́сецъ показꙋ́етсѧ, жена́мъ  проповѣ́даѧ воста́нїе: и҆ ѡ҆ста́вльше пла́чь ра́довахꙋсѧ,  хрⷭ҇тꙋ̀ воскре́сшꙋ, ѿ негѡ́же и҆ непреста́ннꙋ ра́дость  прїѧ́ша. 
За милосе́рдїе благі́й, и҆́же по на́мъ прїе́мъ  зра́къ, во́лею на крⷭ҇тѣ̀ пригвозди́лсѧ є҆сѝ менє̀  ра́ди, пе́рвѣе ѿве́ргша ст҃ꙋ́ю твою̀ за́повѣдь снѣ́ди  ра́ди въ раѝ, и҆ оу҆мира́еши человѣколѣ́пнѡ, живо́тъ  подаѧ̀ мнѣ̀. 
Ѻ҆ц҃є́мъ: 
Ѻ҆ц҃є́въ нача́токъ, ꙗ҆́кѡ началовожда̀ зако́на и҆  (с. 313) благода́ти, ѿ ро́да а҆враа́млѧ дне́сь данїи́ла  бжⷭ҇твеннаго почти́мъ: ꙗ҆́кѡ прⷪ҇ро́къ бо бж҃їй  предвозвѣстѝ хрⷭ҇та̀ ѿ дв҃ы, и҆ сегѡ̀ пред̾ꙋсрѣта́етъ  бжⷭ҇твенное рожде́нїе. 
Прописа́вше ꙗ҆́снѡ къ на́мъ гдⷭ҇не прише́ствїе  а҆́гг҃ловымъ соше́ствїемъ, оу҆гаси́ша а҆враа́мстїи  ѻ҆́троцы пе́щь: и҆ тꙋчеро́сенъ ѻ҆́гнь содѣ́лавше, въ  се́мъ вѣ́рою ѻ҆́браза злата́гѡ сла́вꙋ и҆знꙋри́ша. 
Заградѝ оу҆ста̀ ѕвѣре́й данїи́лъ въ ро́вѣ  дх҃омъ: ѻ҆́гненнꙋю же крѣ́пость оу҆гаси́ша а҆враа́мстїи  ѻ҆́троцы бл҃года́тїю, и҆ спа́сшесѧ сі́и ѿ тлѝ,  предвозвѣща́ютъ хрⷭ҇та̀ и҆зъ дв҃ы, молѧ́ще ꙗ҆́кѡ  и҆зба́вителѧ спасе́нїѧ на́шегѡ. 
Бг҃оро́диченъ: 
Бжⷭ҇твеннымъ дх҃омъ ꙗ҆влѧ́ѧ, ѡ҆ на́съ безстра́стнѡ  твоѐ прїѧ́тїе, и҆са́їа вопїѧ́ше, гдⷭ҇и, бо́дрствꙋѧ  зако́номъ благода́ти ѿ ро́да оу҆́бѡ а҆враа́млѧ, ѿ  пле́мене же і҆ꙋ́дова по пло́ти дв҃а безъ сѣ́мене грѧде́тъ  ражда́ющи. 
И҆́нъ. І҆рмо́съ: 
Бг҃ъ сы́й мі́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ.  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Є҆стество́мъ влⷣка, въ рабѣ́хъ соверше́ннѣ, сн҃ъ  бж҃їй всесоверше́нный, благоволи́лъ за милосе́рдїе зва́тисѧ  и҆ сн҃ъ человѣ́ческїй всеще́дрый. тѣ́мже въ верте́пѣ  во́лею ѡ҆бнища́въ, грѧде́ши роди́тисѧ, пребл҃же. 
Невмѣсти́мый є҆стество́мъ, хрⷭ҇тѐ цр҃ю̀, ка́кѡ  ма́лый тѧ̀ прїи́метъ верте́пъ; ка́кѡ ꙗ҆́сли возмо́гꙋтъ тѧ̀  вмѣсти́ти, на́съ ра́ди ѿ мт҃ре неискꙋсомꙋ́жныѧ пло́тїю  приходѧ́ща во своѧ̑; ꙗ҆́кѡ да оу҆стра́ншыѧсѧ спасе́ши,  гдⷭ҇и. 
Бг҃оро́диченъ: 
А҆́гница па́стырѧ прїи́де роди́ти, гото́висѧ, ст҃ы́й  верте́пе, па́стырїе, спѣши́те, па́стырѧ и҆ а҆́гнца  ро́ждшагосѧ (с. 314) ви́дѣти: волсвѝ, съ да̑ры  оу҆гото́витесѧ: семꙋ̀ ꙗ҆́кѡ цр҃ю̀ поклони́тисѧ пло́тїю. 
Катава́сїа: Бг҃ъ сы́й ми́ра: 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Сме́рти оу҆мерщвле́нїе, и҆ а҆́да, бл҃же, содѣ́лалъ  є҆сѝ разрꙋше́нїе тридне́внымъ погребе́нїемъ твои́мъ:  жи́знь же и҆сточи́лъ є҆сѝ бг҃олѣ́пнѡ воскре́съ, сꙋ́щымъ  въ мі́рѣ, і҆и҃се благі́й. 
Два́жды. 
Ѻ҆ц҃є́мъ: 
Нра́въ страннолюби́въ, вѣ́ра же высока̀ а҆враа́ма  сꙋ́ща пра́ѻц҃а: тѣ́мже бжⷭ҇твенное та́инство ѻ҆бра́знѣ  прїе́мъ ра́довашесѧ, предъ хрⷭ҇то́мъ же текі́й ны́нѣ  весели́тсѧ. 
Тва́рь повинꙋ̀ ны́нѣ вѣ́ра ѻ҆трокѡ́мъ, да́ромъ  зижди́телѧ: ѻ҆́гнь бо всеѧ́децъ и҆ безстꙋ́дный  оу҆стыдѣ́сѧ чтꙋ́щихъ ѻ҆гнѧ̀ дѣ́лателѧ і҆и҃са хрⷭ҇та̀. 
Мі́ра свирѣ́пство прише́ствїемъ хрⷭ҇то́вымъ  сочислѧ́тисѧ и҆з̾ѧвѝ, къ ми́рꙋ глꙋбо́комꙋ бг҃олѣ́пнѡ,  загради́въ оу҆ста̀ львѡ́въ данїи́лъ прⷪ҇ро́къ въ ро́вѣ  и҆ногда̀. 
Бг҃оро́диченъ: 
И҆зъ ложе́снъ родила̀ є҆сѝ дѣ́вственныхъ хрⷭ҇та̀,  марі́е мт҃и безмꙋ́жнаѧ, є҆го́же прⷪ҇ро́цы ви́дѣвше  дꙋхо́внѣ, тогѡ̀ предликовствꙋ́ютъ ны́нѣ ѻ҆ц҃ы̀  рожде́ствєннаѧ. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Но́вое нб҃о сꙋ́щи, влⷣчце, и҆зъ оу҆тро́бы твоеѧ̀,  ꙗ҆́кѡ и҆зъ ѻ҆́блака, хрⷭ҇та̀ сла́вы сл҃нца, возсїѧ́ти  грѧде́ши въ (с. 315) верте́пѣ пло́тїю, ꙗ҆́кѡ хотѧ́ща  сїѧ́ньми свои́ми свѣ́тлѡ всѧ̑ земна̑ѧ и҆сполнє́нїѧ  ѡ҆зари́ти за милосе́рдїе безмѣ́рное. 
Ви́дѣлъ є҆сѝ на́шꙋ болѣ́знь и҆ ѡ҆ѕлобле́нїе,  ще́дрый хрⷭ҇тѐ, и҆ не пре́зрилъ є҆сѝ на́съ, но и҆стощи́лъ  є҆сѝ тебѐ сама́го, не ѿстꙋпи́въ роди́телѧ, и҆ всели́лсѧ  є҆сѝ во оу҆тро́бꙋ неискꙋсобра́чнꙋю, ꙗ҆́же неболѣ́зненнѡ  роди́ти тѧ̀ пло́тїю въ верте́пѣ предгрѧде́тъ. 
Бг҃оро́диченъ: 
Го́ры и҆ хо́лми, полѧ̀ и҆ де́бри, лю́дїе и҆  колѣ̑на, ꙗ҆зы́цы и҆ всѧ́кое дыха́нїе воскли́кните,  весе́лїѧ бжⷭ҇твеннагѡ и҆сполнѧ́еми: прїи́де и҆ приспѣ̀  всѣ́хъ и҆збавле́нїе сло́во бж҃їе безлѣ́тное подъ лѣ́томъ  за милосе́рдїе бы́вшее. 
Катава́сїа: И҆зъ оу҆тро́бы і҆ѡ́нꙋ:А҆́ще внѣ̀ к҃-гѡ  числа̀, 
Конда́къ ѻ҆ц҃є́въ, гла́съ ѕ҃: 
Рꙋкопи́саннагѡ ѻ҆́браза не поче́тше, но  неѡпи́саннымъ сꙋщество́мъ защити́вшесѧ, требл҃же́ннїи, въ  по́двизѣ ѻ҆гнѧ̀ просла́вистесѧ: средѣ́ же пла́мене  нестерпи́магѡ стоѧ́ще, бг҃а призва́сте: оу҆скорѝ, ѽ  ще́дрый! и҆ потщи́сѧ, ꙗ҆́кѡ ми́лостивъ, въ по́мощь на́шꙋ,  ꙗ҆́кѡ мо́жеши хотѧ́й. 
І҆́косъ: 
Прострѝ твою̀ рꙋ́кꙋ, є҆́юже дре́вле прїѧ́ша  и҆скꙋше́нїе є҆гѵ́птѧне борю́щїи и҆ є҆вре́и бори́мїи, не  ѡ҆ста́ви на́съ, да не пожре́тъ на́съ сме́рть жа́ждꙋщаѧ  на́съ, и҆ сатана̀ ненави́дѧй на́съ: но прибли́жисѧ на́мъ, и҆  пощадѝ дꙋ́шы на́шѧ, ꙗ҆́коже пощади́лъ є҆сѝ и҆ногда̀  ѻ҆́троки твоѧ̑, сꙋ́щыѧ въ вавѷлѡ́нѣ, непреста́ннѡ  сла́вѧщыѧ тѧ̀, и҆ вве́ржєнныѧ тебє̀ ра́ди въ пе́щь, и҆ ѿ  сеѧ̀ вопїю́щыѧ тѝ: оу҆скорѝ, ще́дрый, и҆ потщи́сѧ, ꙗ҆́кѡ  ми́лостивъ, на по́мощь на́шꙋ, ꙗ҆́кѡ мо́жеши хотѧ́й. 
А҆́ще же внꙋ́трь предпра́зднства, Конда́къ, гла́съ  а҃. 
Подо́бенъ: Ли́къ а҆́гг҃льскїй: 
Весели́сѧ, виѳлее́ме, є҆ѵфра́ѳо, гото́висѧ: се́ бо  а҆́гница (с. 316) па́стырѧ вели́каго во оу҆тро́бѣ носѧ́щи,  є҆́же роди́ти тщи́тсѧ, є҆го́же зрѧ́ще бг҃оно́снїи ѻ҆ц҃ы̀  веселѧ́тсѧ, съ па́стырьми пою́ще дв҃ꙋ доѧ́щꙋю. 
І҆́косъ: 
Твоегѡ̀ ржⷭ҇тва̀, дв҃о, свѣ́тлость зрѧ́ще сїѧ́ющꙋю,  а҆враа́мъ бг҃олюби́вый, і҆саа́къ приснопа́мѧтный, і҆а́кѡвъ,  и҆ ве́сь бг҃осо́бранный ли́къ свѧты́хъ ра́дꙋетсѧ, и҆ тва́рь  приведо́ша къ твоемꙋ̀ срѣ́тенїю ра́достными речє́нїи:  ра́дости бо хода́таица всѣ̑мъ ꙗ҆ви́ласѧ є҆сѝ, во  оу҆тро́бѣ заче́ншаѧ и҆ногда̀ въ вавѷлѡ́нѣ ви́дѣннаго,  и҆ ѻ҆́троки, въ пе́щь непра́веднѣ вве́ржєнныѧ, неѡпа́льны  соблю́дшаго, и҆ тѧ̀ показа́вшаго па́че всѧ́кагѡ ра́зꙋма.  тѣ́мъ и҆ воспѣва́ютъ зри́маго въ рꙋка́хъ ю҆́ницы, пою́ще  дв҃ꙋ доѧ́щꙋю. 
Пѣ́снь з҃. І҆рмо́съ: 
Неизрече́нное чꙋ́до, въ пещѝ и҆зба́вивый прпⷣбныѧ  ѻ҆́троки и҆зъ пла́мене, во гро́бѣ ме́ртвъ бездыха́ненъ  полага́етсѧ, во спасе́нїе на́съ пою́щихъ: и҆зба́вителю бж҃е,  бл҃гослове́нъ є҆сѝ. 
Ѽ стра́ннагѡ чꙋдесѐ! въ вы́шнихъ сѣдѧ́й на  прⷭ҇то́лѣ гдⷭ҇ь, то́йже прїѧ́тїемъ пло́ти сме́рть  претерпѣ̀: но воскр҃се бжⷭ҇тва̀ крѣ́постїю, совоскреси́въ  мє́ртвыѧ сꙋ́щыѧ ѿ вѣ́ка. 
Ты̀ сме́ртнꙋю крѣ́пость сотрѧсѐ, и҆ воскре́се,  воста́нїе даѧ̀ тебѐ вои́стиннꙋ гдⷭ҇а сла́вѧщымъ, и҆  правосла́вною вѣ́рою тебѣ̀ вопїю́щымъ: и҆зба́вителю бж҃е,  бл҃гослове́нъ є҆сѝ. 
Ѻ҆ц҃є́мъ: 
Хрⷭ҇та̀ роди́въ по пло́ти, вѣ́рою, родонача́льниче  ѻ҆́ч҃е а҆враа́ме, ꙗ҆ви́лсѧ є҆сѝ ꙗ҆зы́кѡвъ дꙋ́хомъ  ѻ҆ц҃ъ ꙗ҆́вѣ, во спасе́нїе на́съ пою́щихъ: и҆зба́вителю  бж҃е, бл҃гослове́нъ є҆сѝ. 
Бездꙋ́шнаго шꙋ́ма вотщѐ восклица́ющаго,  ѡ҆дꙋшевле́нныхъ посрамѝ пѣ́снь: пе́щь бо ѻ҆гне́мъ  горѧ́щꙋю тѣлесы̀ попира́юще ѻ҆́троцы невре́днѡ,  и҆зба́вителю пою́тъ: бж҃е, бл҃гослове́нъ є҆сѝ. 
Видѣ́нїемъ воззрѣ́въ дꙋхо́внымъ прⷪ҇ро́къ дре́вле  данїи́лъ, (с. 317) хрⷭ҇то́во ꙗ҆вѝ второ́е прише́ствїе, и҆  ꙗ҆̀же въ не́мъ стра̑шнаѧ предвозвѣща́етъ, вопїѧ̀:  и҆зба́вителю бж҃е, бл҃гослове́нъ є҆сѝ. 
Бг҃оро́диченъ: 
Стра́нное чꙋ́до во прⷪ҇ро́цѣхъ повѣствꙋ́емое, и҆  ѻ҆ц҃є́мъ дре́вле ꙗ҆вле́нно, дв҃а чⷭ҇таѧ роди́ти хотѧ́щи  прїи́де, на спасе́нїе на́съ пѣснопою́щихъ: и҆зба́вителю  бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѣ̀ пла́мене стоѧ́ще поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Лоза̀ бжⷭ҇твеннаѧ, нетлѣ́нный гро́здъ  оу҆зрѣ́ливши, ближа́щисѧ и҆́детъ роди́ти, весе́лїѧ вїно̀  точа́щаго, и҆ напоѧ́ющаго на́съ, є҆мꙋ̀ вопїю́щихъ.  ѻ҆тцє́въ на́шихъ бж҃е, бл҃гослове́нъ є҆сѝ. 
Бжⷭ҇твеннаѧ мѷрополо́жница благово́нное мѵ́ро  внꙋ́трь носѧ́щи, въ верте́пѣ виѳлее́мли и҆стощи́ти сїѐ  грѧде́тъ, благово́нїѧ та́инственнагѡ и҆сполнѧ́ющее пою́щыѧ:  ѻ҆тцє́въ бж҃е, бл҃гослове́нъ є҆сѝ. 
Бг҃оро́диченъ: 
Клеща̀, ю҆́же и҆са́їа прⷪ҇ро́къ дре́вле ви́дѣ,  бжⷭ҇твенный оу҆́гль, хрⷭ҇та̀ во чре́вѣ прихо́дитъ и҆мꙋ́щи,  всѧ́кꙋ ве́щь грѣхо́внꙋю попалѧ́ющїй, вѣ́рныхъ же дꙋ́шы  просвѣща́ющїи. 
Катава́сїа: Ѻ҆́троцы, благоче́стїю: 
Пѣ́снь и҃. І҆рмо́съ: 
Оу҆жасни́сѧ боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо въ мертвецѣ́хъ вмѣнѧ́етсѧ въ  вы́шнихъ живы́й, и҆ во гро́бъ ма́лъ страннопрїе́млетсѧ.  є҆го́же ѻ҆́троцы благослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Ѽ неизрече́ннагѡ твоегѡ̀, хрⷭ҇тѐ, снизхожде́нїѧ  на́съ ра́ди смире́нныхъ! се́ бо сме́рти вкꙋси́въ, бг҃ъ  безсме́ртенъ сы́й, во гро́бѣ ꙗ҆́кѡ чл҃вѣ́къ положи́лсѧ  є҆сѝ: но воскре́слъ (с. 318) є҆сѝ, сло́ве, совоскреси́въ  дѡ́льнѧѧ, тебѐ превозносѧ́щыѧ во всѧ̑ вѣ́ки. 
Оу҆жасе́сѧ всѧ́къ слꙋ́хъ, ка́кѡ вы́шнїй во́лею  прїи́де на зе́млю, а҆́довꙋ крѣ́пость разори́ти крⷭ҇то́мъ и҆  погребе́нїемъ, и҆ всѧ̑ совозста́ви взыва́ти: ѻ҆́троцы,  благослови́те, свѧще́нницы, воспо́йте, лю́дїе превозноси́те  во всѧ̑ вѣ́ки. 
Ѻ҆ц҃є́мъ: 
Твоѐ заколе́нїе пред̾из̾ѡбразꙋ́ѧ а҆враа́мъ,  хрⷭ҇тѐ, є҆го́же родѝ сы́на, на горѣ̀ повинꙋ́ѧсѧ тебѣ̀,  влⷣко, ꙗ҆́коже ѻ҆вча̀, взы́де пожре́ти хотѧ́й вѣ́рою: но  возврати́сѧ ра́дꙋѧсѧ съ ни́мъ, и҆ сла́вѧ и҆ превозносѧ́ тѧ  и҆зба́вителѧ мі́ра. 
Пла́менемъ неꙋтрꙋжде́ннымъ, хрⷭ҇тѐ, ѡ҆блече́нꙋ тѝ  ꙗ҆́кѡ ри́зою бжⷭ҇твенною, ѻ҆́гнь ст҃ы́хъ ѻ҆́трѡкъ твои́хъ  оу҆гасѝ ѕѣлѡ̀, и҆ роса̀ твои́мъ низхожде́нїемъ пою́щымъ  шꙋмѧ́ше. свѧще́нницы по́йте, и҆ превозноси́те є҆го̀ во  вѣ́ки. 
Дае́тсѧ львѡ́мъ въ снѣ́дь сꙋдо́мъ непра́веднымъ  прⷪ҇ро́къ данїи́лъ, но и҆мѧ́ше, повелѣ́нїемъ воздержа́нїѧ,  спо́стники благоче́стнѡ ѕвѣ́ри бо глꙋбинѣ̀ ро́вища: тогѡ̀  моли́твами, а҆враа́ма же и҆ ѻ҆трокѡ́въ, спасѝ въ ми́рѣ,  хрⷭ҇тѐ, пою́щыѧ тѧ̀. 
Бг҃оро́диченъ: 
Є҆го́же провозвѣсти́ша вѣ́рнѡ прⷪ҇ро́честїи  гла́си, і҆и҃са є҆мманꙋ́ила, въ человѣ́честѣ ѻ҆́бразѣ  грѧдꙋ́ща, бж҃їѧ и҆ ѻ҆́ч҃а, сн҃а же и҆ собезнача́льное  сло́во, ѿ дх҃а ст҃а́гѡ дв҃а марі́а ражда́етъ  неискꙋсомꙋ́жнѡ въ виѳлее́мѣ гра́дѣ. 
И҆́нъ. І҆рмо́съ: 
Чꙋ́да преесте́ственнагѡ росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  благослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Сла́ва въ вы́шнихъ бг҃ꙋ, со а҆́гг҃лы возопїи́мъ въ  весе́лїи: сп҃съ ражда́етсѧ, влⷣка прихо́дитъ, є҆го́же  ѕвѣзда̀ (с. 319) показꙋ́етъ, волсвѝ тща́тсѧ є҆го̀ въ  ꙗ҆́слехъ ви́дѣти: да благослови́тъ тва́рь всѧ̀ гдⷭ҇а, и҆  превозно́ситъ во всѧ̑ вѣ́ки. 
Съ рабы̑ написа́лсѧ є҆сѝ во́льнѡ, влⷣко,  ке́саревꙋ повинꙋ́ѧсѧ зако́нꙋ: ꙗ҆́кѡ да человѣ́чество ѿ  рабо́ты лꙋка́вагѡ, бж҃е, свободи́ши, многоми́лостиве.  тѣ́мже ра́дꙋющесѧ воспѣва́емъ: да бл҃гослови́тъ тва́рь  всѧ̑ гдⷭ҇а и҆ превозно́ситъ во всѧ̑ вѣ́ки. 
Бг҃оро́диченъ: 
Млⷣнца но́ва ношꙋ́ тѧ, безнача́льне сло́ве,  и҆скꙋ́са же мꙋ́жеска ѿню́дъ не позна́хъ, дв҃а глаго́лаше  недоꙋмѣва́ющисѧ. кого̀ на землѝ воз̾именꙋ́ю твоего̀  ѻ҆ц҃а̀; не вѣ́мъ. тѣ́мже со всѣ́ми воспѣва́ю тѝ: да  благослови́тъ тва́рь всѧ̀ гдⷭ҇а и҆ превозно́ситъ во всѧ̑  вѣ́ки. 
Катава́сїа: Чꙋ́да преесте́ственнагѡ: 
Пѣ́снь ѳ҃. І҆рмо́съ: 
Не рыда́й менє̀, мт҃и, зрѧ́щи во гро́бѣ, є҆го́же  во чре́вѣ безъ сѣ́мене зачала̀ є҆сѝ сн҃а: воста́нꙋ бо и҆  просла́влюсѧ, и҆ вознесꙋ̀ со сла́вою непреста́ннѡ, ꙗ҆́кѡ  бг҃ъ, вѣ́рою и҆ любо́вїю тѧ̀ велича́ющыѧ. 
Что̀ рыда́еши, тва́ре, на крⷭ҇тѣ̀ ви́дѧщи и҆ во  гро́бѣ, жи́зни да́телѧ ꙗ҆́кѡ зе́млена; воста́нетъ бо  ѡ҆бновлѧ́ѧй тѧ̀ свѣ́тлѡ, тридне́внымъ воскресе́нїемъ а҆́дъ  низложѝ, и҆ мє́ртвыѧ совоздви́гъ восхвалѧ́ющыѧ є҆го̀. 
А҆́ще и҆ во гро́бъ низше́лъ є҆сѝ ꙗ҆́кѡ ме́ртвъ,  жизнода́вче, но а҆́довꙋ крѣ́пость разори́лъ є҆сѝ,  хрⷭ҇тѐ. совоздви́гнꙋвъ мє́ртвыѧ, ꙗ҆̀же пре́жде пожрѐ, и҆  воскресе́нїе по́далъ є҆сѝ, ꙗ҆́кѡ бг҃ъ, вѣ́рою и҆  любо́вїю тѧ̀ велича́ющымъ. 
Ѻ҆ц҃є́мъ: 
Сꙋ́щихъ пре́жде зако́на ѻ҆ц҃є́въ пра́здникъ  соверша́юще, ѿ ни́хъ бг҃олѣ́пнѡ почти́мъ хрⷭ҇та̀:  а҆враа́мъ бо, кꙋ́пнѡ и҆ і҆саа́къ и҆ і҆а́кѡвъ, прⷪ҇ро́кѡвъ и҆  зако́на ꙗ҆ви́шасѧ ѡ҆снова́нїе, и҆ благода́ти вѣ́рою дх҃а  проповѣ́дницы. 
Ѻ҆гне́мъ показа́вый мѡѷсе́ю въ кꙋпинѣ̀, па́че  оу҆ма̀ (с. 320) бг҃ови́днѣ та́инство бг҃ъ: во ѻ҆́гнь къ  дѣ́тємъ низше́дъ то́йже, ѻ҆гне́мъ є҆сте́ственнымъ  бжⷭ҇тва̀ є҆гѡ̀, пе́щный пла́мень ро́сꙋ показа̀. 
Со а҆враа́момъ соше́дшесѧ прест҃і́и дѣ́ти, и҆  данїи́лъ ди́вный прⷪ҇ро́къ бж҃їй, і҆саа́къ и҆ і҆а́кѡвъ, съ  мѡѷсе́емъ и҆ а҆арѡ́нъ, хрⷭ҇то́ва пре́жде ржⷭ҇тва̀  ликовствꙋ́ютъ вѣ́рнѡ, молѧ́щесѧ непреста́ннѡ во є҆́же  спасти́сѧ на́мъ. 
Бг҃оро́диченъ: 
Сра́дꙋетсѧ всѧ̀ тва́рь твоемꙋ̀ ржⷭ҇твꙋ̀, дв҃о:  є҆де́ма бо виѳлее́мъ ѿве́рзе на́мъ. и҆ сѐ дре́ва жи́зни  всѝ наслажда́ющесѧ вѣ́рнѡ, вопїе́мъ прилѣ́жнѡ, моли̑твы  на́шѧ, влⷣчце, и҆спо́лни. 
И҆́нъ. І҆рмо́съ: 
Та́инство стра́нное ви́жꙋ и҆ пресла́вное: нб҃о,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ, є҆го́же воспѣва́юще, велича́емъ. 
Та̑инства стра̑ннаѧ, стра̑шнаѧ и҆ пресла̑внаѧ:  сла́вы гдⷭ҇ь прїи́де на зе́млю, и҆ въ верте́пъ ѡ҆бнища́въ  вни́де пло́тїю, а҆да́ма воззва́ти и҆щѧ̀, и҆ є҆́ѵꙋ  болѣ́зней и҆зба́вити. 
Пелена́ми твои́ми рѣши́ши плєни́цы грѣхопаде́нїй:  мно́гою же нището́ю всѧ̑ ѡ҆богаща́еши, ще́дре, безслове́сныѧ  ѕло́бы, поло́жсѧ въ ꙗ҆́сли безслове́сныхъ, человѣ́ки  и҆змѣнѧ́еши, бж҃їй сло́ве пребезнача́льне. 
Бг҃оро́диченъ: 
Про́пѡвѣди прⷪ҇ро́чєскїѧ коне́цъ прїѧ́ша: є҆го́же  бо прореко́ша преитѝ въ сконча́нїе лѣ́тъ, прїи́де и҆  ꙗ҆ви́сѧ и҆зъ чи́стыѧ дв҃ы воплоща́емь, того̀ мы́слїю  чи́стою прїи́мемъ. 
Катава́сїа: Та́инство стра́нное: 
Свѣти́ленъ воскрⷭ҇нъ, Сла́ва, ѻ҆ц҃є́въ. Подо́бенъ:  Оу҆ченикѡ́мъ: 
Патрїа́рхѡвъ и҆збра́ннїи, и҆ пре́жде зако́на ѻ҆ц҃ы̀  вѣ́рою предвозсїѧ́ша, а҆враа́мъ, і҆саа́къ же и҆ і҆а́кѡвъ,  ꙗ҆́кѡ свѣти́льницы: вси́ бо прⷪ҇ро́цы и҆ пра́вєдницы  возсїѧ́вша ѿ (с. 321) ни́хъ, ꙗ҆́кѡ свѣщы̀ свѣтови̑дныѧ,  и҆ тва́рь всю̀ лꙋча́ми просвѣти́ша честна́гѡ проро́чества,  и҆ прилѣ́жнѡ мо́лѧтсѧ къ бг҃ꙋ ѡ҆ ми́рѣ. 
И҆ ны́нѣ: 
А҆́гница нескве́рнаѧ, а҆́гнца ро́ждшаѧ сло́ва  пребезнача́льнаго въ послѣ̑днѧѧ времена̀, бѧ́ше сїѐ  чꙋ́дно, а҆да́мова внꙋ́ка и҆ дв҃дова по достоѧ́нїю: є҆ѧ́же  несказа́нное рождество̀ ѻ҆ц҃є́въ мно́жество  предпра́зднствꙋетъ досто́йнѡ. 
А҆́ще же въ к҃д-й де́нь: воскрⷭ҇нъ свѣти́ленъ не  глаго́летсѧ, но ѻ҆ц҃є́въ: 
Ѿ сѣ́мене вво́дитсѧ а҆враа́млѧ, и҆ бжⷭ҇твеннагѡ  дв҃да бг҃оѻтца̀, пребезнача́льное сло́во, и҆́же ѻ҆́троки  равночи́слєнныѧ пе́рвѣе трⷪ҇цѣ, чꙋ́днѡ а҆́гг҃ла  сше́ствїемъ и҆зъ пла́мене спасы́й, и҆ рыда́нїе въ ра́дость  преложи́вый же́нъ. 
Сла́ва: Патрїа́рхѡвъ и҆збра́ннїи: Пи́санъ предъ  си́мъ. 
И҆ ны́нѣ: 
Весели́сѧ, виѳлее́ме, и҆ ты̀, є҆ѵфра́ѳо, гото́висѧ:  бцⷣа бо прихо́дитъ въ верте́пѣ и҆ ꙗ҆́слехъ роди́ти бг҃а  неизрече́ннѡ: ѽ стра́шнагѡ та́инства! є҆гѡ́же ны́нѣ  бжⷭ҇твенное ржⷭ҇тво̀ а҆враа́мъ, і҆саа́къ же и҆ і҆а́кѡвъ,  патрїа́рси всѝ и҆ прⷪ҇ро́цы свѣ́тлѡ предпра́зднꙋютъ, и҆  человѣ́цы со а҆́гг҃лы. 
На хвали́техъ стїхи̑ры воскрⷭ҇ны, д҃: и҆ ѻ҆ц҃є́въ,  д҃: 
Стїхи̑ры ѻ҆ц҃є́въ, гла́съ є҃. Подо́бенъ:  Ра́дꙋйсѧ, по́стникѡвъ: 
Возвы́си тво́й гла́съ и҆́стиннѡ, сїѡ́не, бжⷭ҇твенный  гра́де, и҆ проповѣ́ждь ѻ҆ц҃є́въ бжⷭ҇твеннꙋю па́мѧть, со  а҆враа́момъ і҆саа́ка и҆ і҆а́кѡва почита́юще присносла́внаго,  сѐ со і҆ꙋ́дою и҆ леѵі́емъ велича́емъ мѡѷсе́а вели́каго, и҆  а҆арѡ́на чꙋ́днаго, и҆ почита́емъ съ дв҃домъ і҆исꙋ́са, и҆  самꙋи́ла всѝ. предпра́зднествꙋ хрⷭ҇то́вꙋ бжⷭ҇твеннꙋю  похвалꙋ̀ пѣ́сньми бжⷭ҇твенными пле́щꙋще, ꙗ҆́же ѿ негѡ̀  благода́ть оу҆лꙋчи́ти про́симъ, и҆ мі́рꙋ дарова́ти ве́лїю  ми́лость. 
Два́жды. 
Сті́хъ: Бл҃гослове́нъ є҆сѝ, гдⷭ҇и бж҃е ѻ҆ц҃ъ  на́шихъ, и҆ хва́льно и҆ просла́влено и҆́мѧ твоѐ во вѣ́ки.  (с. 322) 
Грѧдѝ, на ѻ҆́гненнꙋю и҆ногда̀ возсѣ́дый, и҆лїѐ,  бжⷭ҇твеннꙋю колесни́цꙋ, и҆ бг҃омꙋ́дре є҆лїссе́е, со  є҆зекі́ею во є҆ди́но, ѡ҆сі́е, кꙋ́пнѡ сра́дꙋйтесѧ: честна́ѧ  же двоенадесѧ́тице прⷪ҇ро́кѡвъ бг҃одохнове́ннаѧ, рождествꙋ̀  хрⷭ҇то́вꙋ сликовствꙋ́йте, и҆ въ пѣ́снехъ всѝ пра́веднїи  воспо́йте, ѻ҆́троцы всеблаже́ннїи, росо́ю дх҃а  оу҆гаси́вшїи пла́мень пе́щный, ѡ҆ на́съ моли́те хрⷭ҇та̀,  низпосла́ти дꙋша́мъ на́шымъ ве́лїю ми́лость. 
Сті́хъ: Ꙗ҆́кѡ првⷣнъ є҆сѝ ѡ҆ всѣ́хъ, ꙗ҆̀же  сотвори́лъ є҆сѝ на́мъ. 
Ꙗ҆ви́сѧ, ꙗ҆́же ѿ вѣ́ка на землѝ  проповѣ́даемаѧ прⷪ҇рѡ́ки въ вѣща́нїихъ, дв҃а бцⷣа: ю҆́же  патрїа́рси мꙋ́дрїи, и҆ пра́ведныхъ собо́ри возвѣща́ютъ, съ  ни́ми же сликовствꙋ́етъ и҆ же́нъ благолѣ́пїе: са́рра,  реве́кка, рахи́ль, и҆ а҆́нна же, и҆ сла́внаѧ марїа́мъ  мѡѷсе́ева кꙋ́пнѡ. съ си́ми сра́дꙋютсѧ и҆ мі́ра концы̀, всѧ̀  тва́рь почита́етъ, ꙗ҆́кѡ зижди́тель всѣ́хъ и҆ бг҃ъ  прихо́дитъ пло́тїю роди́тисѧ, и҆ дарова́ти на́мъ ве́лїю  ми́лость. 
Сла́ва: Зако́нныхъ оу҆че́нїй: 
И҆́ны стїхи̑ры, є҆гда̀ не пое́тсѧ воскрⷭ҇но. Гла́съ  д҃: 
Подо́бенъ: Зва́нный свы́ше: 
И҆са́їи гла́съ и҆сполнѧ́етсѧ: ꙳ се́ бо дв҃а  неѡб̾ѧ́тнаго, ꙳ ѡ҆писꙋ́емаго пло́тїю ꙳ во оу҆тро́бѣ  но́ситъ, ꙳ и҆ пресла́внѡ роди́ти прихо́дитъ. ꙳ бг҃опрїѧ́тный  верте́пе, оу҆краси́сѧ, ꙳ виѳлее́ме, оу҆гото́висѧ: ꙳ цр҃ь  бо тѧ̀ и҆зво́ли во ѻ҆би́телище. ꙳ прїими́те ꙗ҆́сли ꙳  повива́ема млⷣнца хрⷭ҇та̀, ꙳ хотѧ́ща рѣши́ти плени̑цы  согрѣше́нїй человѣ́кѡвъ бла́гостїю. 
Написа́всѧ съ рабы̑ влⷣка, ꙳ прегрѣше́нїй  рꙋкописа́нїе раздра́ти хотѧ̀, ꙳ и҆ написа́ти всѧ̑ въ кни́зѣ  живꙋ́щихъ, ꙳ оу҆мерщвлє́нныѧ оу҆краде́нїемъ ѕмі́ѧ. ꙳ дв҃а  же но́ситъ тѧ̀ всѧ̑ носѧ́щаго, ꙳ пло́тїю ме́ртвенною  ѡ҆бложе́на, ꙳ и҆ всели́тисѧ въ ма́лый верте́пъ  благоволи́вшаго. ꙳ є҆го́же ро́ждшасѧ ꙳ чи́ни го́рнїи  а҆́гг҃льстїи восхвали́ша, съ бжⷭ҇твенными па̑стыри, ꙳  дивѧ́щесѧ держа́вѣ твое́й. (с. 323) 
Свѣ́тлый же и҆ ѡ҆дꙋшевле́нный ѻ҆́блакъ, ꙳ до́ждь  носѧ́щи нбⷭ҇ный, ꙳ се́й на зе́млю ны́нѣ предгрѧде́тъ  пролїѧ́ти, ꙳ ꙗ҆́кѡ да напои́тъ землѝ лицѐ. ꙳ весна̀  бл҃года́ти, ꙳ мы́сленнаѧ ла́стовица, ꙳ внꙋ́трь во  оу҆тро́бѣ держа́щи, ꙳ неизглаго́ланнымъ сло́вомъ  ражда́етъ, ꙳ зи́мꙋ безбо́жнꙋю разорѧ́ющи: ꙳ пала́та чи́стаѧ  и҆ нескве́рнаѧ, ꙳ цр҃ѧ̀ въ верте́пъ ꙳ привноша́етъ  воплоща́емаго. 
Сла́ва, гла́съ и҃: 
Зако́нныхъ оу҆че́нїй сосло́вїе во пло́ти ꙗ҆влѧ́етъ  хрⷭ҇то́во бжⷭ҇твенное ржⷭ҇тво̀, пре́жде зако́на бл҃года́ть  благовѣствꙋ́ющыѧ, ꙗ҆́кѡ па́че зако́на въ вѣ́рѣ сꙋ́щыѧ:  тѣ́мже тлѣ́нїѧ и҆змѣне́нїю сꙋ́щꙋ хода́тайственно, во  а҆́дѣ держи̑мымъ дꙋша́мъ предпроповѣ́дахꙋ воскресе́нїѧ  ра́ди: гдⷭ҇и, сла́ва тебѣ̀. 
И҆ ны́нѣ: Пребл҃гослове́нна є҆сѝ: 
Славосло́вїе вели́кое. По трист҃о́мъ: тропа́рь  воскрⷭ҇нъ: 
Є҆ктєнїѝ: и҆ ѿпꙋ́стъ. Стїхи́рꙋ же є҆ѵⷢ҇льскꙋю  пое́мъ въ притво́рѣ, и҆ ча́съ а҃, и҆ соверше́нный  ѿпꙋ́стъ. 
На лїтꙋргі́и блажє́нна гла́са на ѕ҃: и҆ ѻ҆ц҃є́въ  пѣ́снь г҃, на д҃. По вхо́дѣ тропа́рь воскрⷭ҇нъ, и҆  ѻ҆ц҃є́въ: Сла́ва, и҆ ны́нѣ, конда́къ ѻ҆ц҃є́въ.  Прокі́менъ, гла́съ д҃, пѣ́снь ѻ҆ц҃є́въ: Бл҃гослове́нъ  є҆сѝ, гдⷭ҇и бж҃е ѻ҆ц҃ъ на́шихъ, и҆ хва́льно и҆  просла́влено и҆́мѧ твоѐ во вѣ́ки. Сті́хъ: Ꙗ҆́кѡ  првⷣнъ є҆сѝ ѡ҆ всѣ́хъ, ꙗ҆̀же сотвори́лъ є҆сѝ на́мъ.  А҆пⷭ҇лъ къ є҆вре́ємъ, зача́ло тк҃и. А҆ллилꙋ́їа, гла́съ  д҃: Бж҃е, оу҆ши́ма на́шима: Є҆ѵⷢ҇лїе матѳе́а, зача́ло  а҃. Прича́стенъ: Хвали́те гдⷭ҇а съ нб҃съ: Дрꙋгі́й:  Ра́дꙋйтесѧ, пра́веднїи, ѡ҆ гдⷭ҇ѣ. 


(с. 324) 
Мѣ́сѧца тогѡ́же въ ѳ҃і-й де́нь. 
Ст҃а́гѡ мꙋ́ченика вонїфа́тїа. 
А҆ллилꙋ́їа, и҆лѝ тропа́рь. 
На Гдⷭ҇и, воззва́хъ, стїхи̑ры мч҃ника, гла́съ д҃.  Поⷣ: Да́лъ є҆сѝ зна́менїе: 
Благозва́нїѧ возжела́лъ є҆сѝ, ꙳ нарече́ннагѡ  мꙋ́ченикѡмъ, ꙳ страстоте́рпче многострада́льне, ꙳ и҆  болѣ̑зни претерпѣ́лъ є҆сѝ ꙳ де́рзостнымъ ра́зꙋмомъ, ꙳ къ  неболѣ́зненномꙋ поко́ю преложи́тисѧ ѡ҆жида́ѧ, ꙳ и҆  по́чєсти и҆щѧ̀ прїѧ́ти, всеблаже́нне, нбⷭ҇ныѧ, ꙳ и҆  ра́йское селе́нїе, ꙳ и҆ свѣ́тъ невече́рнїй и҆ жи́знь  вѣ́чнꙋю. 
Ногте́й терза̑нїѧ, ꙳ и҆ лю̑таѧ бодє́нїѧ, и҆  ѻ҆́лова врѣ́нїе, ꙳ главы̀ ѿѧ́тїе, ꙳ и҆ свирѣ́пѣйшыѧ  претерпѣ́лъ є҆сѝ болѣ̑зни, ꙳ и҆ приложи́лсѧ є҆сѝ ли́кꙋ  страстоте́рпєцъ ра́дꙋѧсѧ, многострада́льне. ꙳ тѣ́мже  лѣ́тнее твоѐ ꙳ соверша́емъ торжество̀, страда́льче  вонїфа́тїе, ꙳ а҆́гг҃лѡмъ собесѣ́дниче. 
Раба́ тѧ предпосла́вши, ꙳ бжⷭ҇твеннаго влады́кꙋ  воспрїѧ̀ ꙳ а҆глаі́да, вонїфа́тїе, ꙳ страстьмѝ ѡ҆блада́вша,  ꙳ ца́рствовавша надъ мꙋчи́тєли, ꙳ низло́жша врагѝ, ꙳ и҆  побѣ́ды вѣнце́мъ ѡ҆дѣ́ѧнна. ꙳ тѣ́мже хра́мъ тебѣ̀  ст҃ы́й и҆ прекра́сенъ созда́вши, ꙳ въ не́мже положи́ла  є҆́сть, свѧще́ннѡ восхвалѧ́ющи тѧ̀. 
И҆́ны стїхи̑ры прест҃ѣ́й бцⷣѣ, гла́съ и҆ подо́бенъ  то́йже: 
Ѡ҆дожди́ ми, влⷣчце, ꙳ твоеѧ̀ ми́лости бе́зднꙋ, ꙳  и҆ ѡ҆па́льшеесѧ зно́емъ страсте́й се́рдце моѐ ꙳, ꙗ҆́кѡ (с.  325) ми́лостива, напо́й, ѻ҆трокови́це: ꙳ и҆ оу҆миле́нїѧ  ка̑пли точи́ти ꙳ непреста́ннѡ сотворѝ, молю́сѧ, ꙳ и҆́миже  оу҆тѣше́нїѧ сподо́блюсѧ, чⷭ҇таѧ, ꙳ є҆́же полꙋчи́ти  и҆́мꙋтъ, ꙳ и҆̀же и҆́скреннѡ пла́кавшїисѧ. 
Де́мѡнскими коле́блема прилѡ́ги, ꙳ и҆ въ ро́въ  поги́бели вве́ржена оу҆ще́дри, влⷣчце, ꙳ и҆ оу҆тверди́ мѧ  на ка́мени добродѣ́телей: ꙳ и҆ совѣ́ты врагѡ́въ  разори́вши, ꙳ сподо́би мѧ̀ твори́ти повелѣ̑нїѧ ꙳ сн҃а  твоегѡ̀, и҆ бг҃а на́шегѡ, ꙳ ꙗ҆́кѡ да полꙋчꙋ̀ ѡ҆ставле́нїе ꙳  въ де́нь сꙋда̀. 
Въ разбо́йники впадо́хъ ꙳ скверноꙋбі́йствєнныѧ,  всенепоро́чнаѧ ꙳, и҆ нетлѣ́нныѧ ѻ҆де́жды вы́шнїѧ  свѣ́тлости ꙳ си́хъ нахожде́ньми совлече́нъ бы́хъ,  ѻ҆трокови́це, ꙳ и҆ ѿ ни́хъ неми́лостивнѡ оу҆ѧзви́хсѧ, ꙳  и҆ низве́рженъ бы́хъ ꙳ въ мѣ́сто ѡ҆ѕлобле́нїѧ є҆́ле жи́въ:  ꙳ но предварѝ, и҆ рꙋ́кꙋ твою̀ прострѝ, ꙳ и҆ воздви́гни  мѧ̀, молю́сѧ. 
Сла́ва, и҆ ны́нѣ, гла́съ и҆ подо́бенъ то́йже: 
На ѻ҆дрѣ̀ низлежꙋ̀ оу҆ны́нїѧ, всенепоро́чнаѧ, ꙳  и҆ лѣ́ностнѡ прохождꙋ̀ житїѐ, ꙳ и҆ оу҆жаса́юсѧ конца̀  моегѡ̀ вре́мене, бцⷣе, ꙳ да не ꙗ҆́коже ле́въ неща́днѡ  расто́ргнетъ ꙳ смире́ннꙋю мою̀ дꙋ́шꙋ ꙳ ѕмі́й вселꙋка́вый. ꙳  тѣ́мже твое́ю бла́гостїю ꙳ пре́жде конца̀ предвари́вши, ꙳  къ покаѧ́нїю мѧ̀ воздви́гни. 
Крⷭ҇тобг҃оро́диченъ. Подо́бенъ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ви́дѧщи  пречⷭ҇таѧ, ꙳ и҆ рє́бра и҆скопова́ема копїе́мъ, ꙳ пла́чꙋщи  вопїѧ́ше: что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй  ꙳; оу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ  распѧ́тїю. (с. 326) 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на  д҃. Є҆гѡ́же краегране́сїе: Вѣ́рнѣ тѧ̀ пою̀, мч҃ниче  пресвѣ́тле. Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ, побѣ́дное воспою̀ пѣ́нїе. 
Оу҆се́рднымъ по́мысломъ подвигѡ́мъ ревнова́въ  до́блихъ страда́льцєвъ, пострада́лъ є҆сѝ крѣ́пкѡ: и҆  ѕмі́ѧ оу҆мертви́лъ є҆сѝ страда̑нїи твои́ми живоно́сными,  страда́льче вонїфа́тїе, ст҃ы́хъ а҆́гг҃лѡвъ собесѣ́дниче. 
Ви́дѣвъ на землѝ вра́жїю ле́сть и҆злїѧ́ннꙋ лю́тѣ,  до́блїй страда́льче, дꙋ́шꙋ распали́въ жела́нїемъ  бжⷭ҇твеннѣйшимъ, вше́лъ є҆сѝ въ три́знище небоѧ́зненнымъ,  треблаже́нне, мꙋдрова́нїемъ. 
Мꙋ́дростїю бжⷭ҇твенною просвѣща́емый, бл҃же́нне,  немꙋ̑дрыѧ врагѝ ѡ҆б̾юро́дилъ є҆сѝ, хрⷭ҇та̀ возвѣща́ѧ,  дебельство́мъ пло́ти оу҆подо́бльшасѧ, и҆̀мже ꙗ҆ви́тисѧ  восхотѣ̀, вонїфа́тїе мꙋ́чениче многострада́льне. 
Бг҃оро́диченъ: 
Го́рꙋ бж҃їю, ю҆́же прови́дѣ данїи́лъ, ски́нїю  мы́сленнꙋю, марі́ю чⷭ҇тꙋю, сла́вы свѧще́нїе, трапе́зꙋ,  бжⷭ҇твенный хлѣ́бъ вмѣ́щшꙋю, всѝ вѣ́рнїи  є҆диномꙋ́дреннѡ воспои́мъ. 
Пѣ́снь г҃. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Ꙗ҆́коже возжелѣ́лъ є҆сѝ, сла́вне, свобо́дꙋ  вы́шнюю, ѿ и҆́га рабо́ты и҆збавлѧ́ешисѧ, стрⷭ҇те́мъ  честны̑мъ поревнова́въ, сла́вне, и҆́же за милосе́рдїе раба̀  бы́вшагѡ. 
Плотски́хъ вы́шшїй ꙗ҆́вльсѧ мꙋдрова́нїй  и҆змѣне́нїемъ бжⷭ҇твеннымъ, внеза́пꙋ всѧ́къ прило́гъ  лю́тыхъ претерпѣ́лъ є҆сѝ ра́дꙋѧсѧ, мꙋ́чениче вонїфа́тїе.  (с. 327) 
Тебѐ сама́го ѿве́рглсѧ є҆сѝ, и҆ къ подвигѡ́мъ  и҆ боре́нїємъ врага̀ и҆зше́лъ є҆сѝ, крⷭ҇та̀ ѻ҆рꙋ́жїемъ  оу҆крѣпи́всѧ, и҆ побѣди́тель бы́въ, просла́вилсѧ є҆сѝ,  мч҃ниче вонїфа́тїе. 
Бг҃оро́диченъ: 
Себѐ сама́го и҆стощѝ, ѻ҆ч҃ескихъ не и҆стощи́въ во  чре́вѣ твое́мъ нѣ́дръ пресꙋ́щный бг҃ъ, и҆ тво́й сн҃ъ  бы́сть, всенепоро́чнаѧ, спаса́ѧ человѣ́чество. 
Сѣда́ленъ, гла́съ д҃. Подо́бенъ: Вознесы́йсѧ: 
Къ сосло́вїю по́сланъ мꙋ́ченикѡвъ, мч҃никъ бы́лъ  є҆сѝ и҆́стиненъ, пострада́въ за хрⷭ҇та̀ крѣпча́йше,  всехва́льне: бре́мѧ же, бл҃же́нне, ѿда́лсѧ є҆сѝ вѣ́рою  посла́вшей тѧ̀, вонїфа́тїе бл҃же́нне. но прилѣ́жнѡ молѝ,  прїѧ́ти всѣ̑мъ согрѣше́нїй соверше́нное проще́нїе. 
Сла́ва, и҆ ны́нѣ, бг҃оро́диченъ: 
Грѣхолюби́въ сы́й, молю́ тѧ, безгрѣ́шнаго бг҃а  ро́ждшꙋю, взе́млющаго грѣхѝ мі́ра, пречⷭ҇таѧ,  многогрѣ́шнꙋю дꙋ́шꙋ мою̀ оу҆ще́дрити, и҆ грѣхѝ моѧ̑  мнѡ́гїѧ ѡ҆чи́стити: грѣ̑шнымъ бо ты̀ є҆сѝ ѡ҆чище́нїе и҆  спасе́нїе вѣ̑рнымъ и҆ застꙋпле́нїе. 
Крⷭ҇тобг҃оро́диченъ: 
И҆зъ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Оу҆блажа́ѧ стра́ждꙋщихъ терпѣ́нїе, подо́бїемъ,  мч҃ниче, честны́хъ страда́нїй, си̑мъ оу҆подо́билсѧ є҆сѝ,  бг҃омꙋ́дре пребога́те. (с. 328) 
И҆ды́й вѣ́рою къ мꙋ́ченикѡвъ бжⷭ҇твенномꙋ  сосло́вїю, блаже́нне, тебѐ сама́го жела́ющи бре́мѧ  досточꙋ́дное, бг҃омꙋ́дре, ѿда́лъ є҆сѝ. 
Ѡ҆чище́нъ, ꙗ҆́коже зла́то, мꙋ́чениче, ꙗ҆́звъ  горни́ломъ, чистѣ́йши ꙗ҆ви́лсѧ є҆сѝ, носѧ̀ зижди́телѧ  стрⷭ҇те́й и҆з̾ѡбраже́нїе. 
Бг҃оро́диченъ: 
Дѣ́вство по ржⷭ҇твѣ̀ запеча́танно познава́ющи,  ѻ҆трокови́це, несказа́ннѡ рожде́ннаго сло́ва и҆зъ бокꙋ̀  твоє́ю, вѣ́рнѡ велича́ла є҆сѝ. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Ꙗ҆́кѡ свѣтоза́рнаѧ возше́лъ є҆сѝ ѕвѣзда̀ ѿ  за̑падъ, и҆ заше́лъ є҆сѝ, мꙋ́чениче, страда́ньми  терпѣли́внѡ, а҆́бїе къ за́падѡмъ возсїѧ́лъ є҆сѝ, ѡ҆зарѧ́ѧ  концы̀. 
Мч҃нически подвиза́лсѧ є҆сѝ, ногте́й терза̑нїѧ,  ѻ҆́стрыми, мч҃ниче, тростьмѝ сбода́емь, и҆ лꙋка́вагѡ жа̑ла  вѣ́рнѡ притꙋплѧ́ѧ бл҃года́тїю. 
Вра̑жїѧ и҆знемого́ша, бг҃омꙋ́дре, на тѧ̀  кѡва́рствїѧ: и҆́бо къ бг҃ꙋ воззрѣ́нїемъ неꙋкло́ннымъ  плотскі̑ѧ ра̑ны ꙗ҆́коже безпло́тенъ терпѣ́лъ є҆сѝ. 
Бг҃оро́диченъ: 
Скве́рны всѧ́кїѧ ѡ҆мы́й, дв҃о, дꙋ́шꙋ мою̀, вопїю́  ти, и҆ спаси́ мѧ, чⷭ҇таѧ, ꙗ҆́же и҆́стиннаго бг҃а сп҃са на  землѝ вопло́щшаѧ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Бїе́мый ра́нами плотски́ми оу҆ѧзви́лъ є҆сѝ  безбѡ́жныѧ, неисцѣ́льнѡ недꙋ́гꙋющыѧ невѣ́дѣнїемъ, и҆  болѧ́щымъ ꙗ҆ви́лсѧ є҆сѝ вра́чь, страда́льче вонїфа́тїе. 
Возвыша́емь къ бг҃ꙋ, блаже́нне, прило́гомъ  подвигѡ́въ, врагѝ неви̑димыѧ разрази́лъ є҆сѝ, и҆  низриновє́ннымъ помо́щникъ, страстоте́рпче, бы́лъ є҆сѝ.  (с. 329) 
Влачи́мь по землѝ, ꙗ҆́коже ка́мень многоцѣ́ненъ,  страда́льче, пре́лести низложи́лъ є҆сѝ оу҆твержде́нїе,  вѣ́рныхъ же сердца̀ наипа́че вѣ́рою оу҆тверди́лъ є҆сѝ. 
Бг҃оро́диченъ: 
Кꙋпина́ тѧ проѡбража́ше, всенепоро́чнаѧ, пе́рвѣе,  горѧ́щи и҆ ника́коже ѡ҆палѧ́ема, пречⷭ҇таѧ: и҆́бо, ꙗ҆́коже  ѻ҆на̀, не ѡ҆пали́ласѧ є҆сѝ, бг҃а вопло́щши. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Свѧще́нїе непоро́чное самово́льнѣ тебѐ приве́лъ  є҆сѝ, и҆́же ѿ дв҃ы тебє̀ ра́ди роди́тисѧ хотѧ́щемꙋ,  свѧ́те вѣнчено́сче, премꙋ́дре вонїфа́тїе. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Колѣ́нъ не преклони́въ и҆стꙋка̑ннымъ, во  и҆скꙋше́нїе ве́рглсѧ є҆сѝ велича́йшее, и҆́стиннѡ,  мꙋ́чениче, въ пе́щь: въ не́йже ѡ҆роша́емый благода́рствовалъ  є҆сѝ хрⷭ҇тꙋ̀ во вѣ́ки. 
Разори́ти крѣ́пость твоегѡ̀ и҆сповѣ́данїѧ тща́сѧ  льстивомꙋ́дренный во внꙋ́трєннѧѧ твоѧ̑ клоко́чꙋщее ѻ҆́лово  неми́лостивнѡ влива́етъ: но ꙗ҆́вѣ посрами́сѧ. 
Посѣ́ченъ бы́въ оу҆се́рднѡ въ честнꙋ́ю твою̀  главꙋ̀, врага̀ льсти́вагѡ многоко́зненнꙋю главꙋ̀ ѿсѣ́клъ  є҆сѝ, твоегѡ̀ мꙋ́жества мече́мъ, мꙋ́чениче хрⷭ҇то́въ  бг҃омꙋ́дре. 
Бг҃оро́диченъ: 
Да гла̑сы подоба́ющими пѣсносло́влю тѧ̀,  ѻ҆трокови́це, страсте́й мѧ̀ и҆зба́ви моли́твами твои́ми,  бѣ́дъ же и҆ скорбе́й, и҆ лꙋка́выхъ человѣ̑къ, ѡ҆ѕло́бити  мѧ̀ и҆́щꙋщихъ. 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. (с.  330) 
Поле́зно твоѐ дѣ́лаѧ спасе́нїе хрⷭ҇то́съ,  вонїфа́тїе, взыска́юща моще́й добропобѣ́дныхъ мꙋ́ченикѡвъ,  тѧ̀ оу҆крѣплѧ́етъ, є҆́же вѣ́рнѡ взыска́лъ є҆сѝ са́мъ  бы́ти. 
Блаже́ннѣй гпⷭ҇жѝ, блаже́нно сокро́вище пода́лсѧ  є҆сѝ, блаже́нне: и҆́мже ѡ҆богати́вшисѧ поѧ́ше весе́лымъ  се́рдцемъ, всѧ̑ дѣла̀ благослови́те, по́йте гдⷭ҇а. 
Со тща́нїемъ сла́внаѧ жена̀ воздви́гши хра́мъ  свѧще́ннѣйшїй, тѧ̀ въ не́мъ положѝ, сꙋ́щїй бжⷭ҇твенныѧ  трⷪ҇цы хра́мъ, страстоте́рпче хрⷭ҇то́въ вонїфа́тїе. 
Оу҆мертви́всѧ за любо́вь зижди́телѧ,  оу҆мерщвлѧ́ющагѡ стра̑сти тлетвѡ́рныѧ, животворѧ́й  моли́твою твое́ю ꙗ҆́снѡ вопїю́щыѧ: всѧ̑ дѣла̀  благослови́те, по́йте гдⷭ҇а. 
Бг҃оро́диченъ: 
На тѧ̀ чⷭ҇тꙋю пребжⷭ҇твенный низше́дъ, ꙗ҆́коже  вѣ́сть, воплоти́сѧ, и҆ человѣ́ки ѡ҆божѝ пѣснопою́щыѧ,  дв҃о: всѧ̑ дѣла̀ благослови́те, по́йте гдⷭ҇а. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Ви́дѣвше тѧ̀ бре́мѧ свѧще́нное ра́довашесѧ,  вопїю́ще приснопо́мнимаѧ раба̀: посла́хъ тѧ̀, бл҃же́нне,  гдⷭ҇и́на и҆́стинна прїе́млю, рабо́ты мѧ̀ ѕѡ́лъ и҆збавлѧ́юща,  твои́ми благопрїѧ́тными мольба́ми. 
Ꙗ҆́кѡ крі́нъ во оу҆до́лїихъ мы́сленныхъ процвѣ́лъ  є҆сѝ мꙋ́ченикѡвъ, вонїфа́тїе, ꙗ҆́коже фі́нїѯъ  возвы́силсѧ є҆сѝ, ꙗ҆́кѡ ке́дръ позна́лсѧ є҆сѝ  мѷродыха́ненъ, ꙗ҆ви́лсѧ є҆сѝ и҆збра́нный ꙗ҆́кѡ  кѷпарі́съ, благово́нствꙋѧ дꙋ́шы на́шѧ. 
Дне́сь па́мѧть твоѧ̀ на́мъ возсїѧ̀, страстоте́рпче,  ꙗ҆́коже со́лнце сїѧ́нїемъ бжⷭ҇твенныхъ дарова́нїй,  просвѣща́ющи дꙋ́шы пою́щихъ тѧ̀, страсте́й же мглꙋ̀  ѿгонѧ́ющи, мꙋ́чениче бг҃омꙋ́дре всеблаже́нне. (с. 331) 
Ꙗ҆́кѡ со́лнце ѿ за̑падъ возсїѧ́лъ є҆сѝ, и҆  восто́чнагѡ гра́да дости́глъ є҆сѝ, и҆дѣ́же пострада́въ,  и҆ сме́ртїю заше́дъ, къ жи́зни восте́клъ є҆сѝ, и҆ ри́мъ  свѣ́тлый дости́глъ є҆сѝ, сего̀ ѡ҆гражда́ѧ мольба́ми  твои́ми. 
Бг҃оро́диченъ: 
Свѣ́томъ мѧ̀ ѡ҆зарѝ твои́мъ, всенепоро́чнаѧ, во  тмѣ̀ содержи́маго грѣхо́внѣй, бцⷣе, и҆ пода́ждь во днѐ  ходи́ти бжⷭ҇твенныхъ повелѣ́нїй, бг҃оневѣ́сто: ꙗ҆́кѡ да  пою́ тѧ всепѣ́тꙋю. 


(с. 331) 
Мѣ́сѧца тогѡ́же въ к҃-й де́нь. 
Предпра́зднство по пло́ти ржⷭ҇тва̀ гдⷭ҇а бг҃а и҆ сп҃са  на́шегѡ і҆и҃са хрⷭ҇та̀. 
И҆ ст҃а́гѡ сщ҃енномч҃ника і҆гна́тїа бг҃оно́сца. 
И҆ првⷣнагѡ і҆ѡа́нна кроншта́дскагѡ. Слꙋ́жба є҆гѡ̀  пи́сана въ приложе́нїи. 
На Гдⷭ҇и, воззва́хъ, стїхи̑ры предпра́зднства, г҃:  и҆ ст҃а́гѡ, г҃. 
Стїхи̑ры предпра́зднства, гла́съ а҃. Самогла́сны.  А҆нато́лїа: 
Предпра́зднꙋимъ, лю́дїе, хрⷭ҇то́во ржⷭ҇тво̀, и҆  возне́сше оу҆́мъ къ виѳлее́мꙋ, вознесе́мсѧ мы́слїю: и҆  оу҆смо́тримъ дв҃ꙋ дꙋше́вными ѻ҆чесы̀, и҆дꙋ́щꙋю роди́ти въ  верте́пѣ всѣ́хъ гдⷭ҇а и҆ бг҃а на́шегѡ. є҆гѡ́же і҆ѡ́сифъ  ви́дѣвъ чꙋде́съ вели́чество, мнѧ́ше чл҃вѣ́ка зрѣ́ти,  ꙗ҆́кѡ млⷣнца пелена́ми повива́ема, поразꙋмѣва́ше же ѿ  веще́й бг҃а бы́ти и҆́стиннаго, подаю́щаго дꙋша́мъ на́шымъ  ве́лїю ми́лость. 
Предпра́зднꙋимъ, лю́дїе, хрⷭ҇то́во ржⷭ҇тво̀, и҆  оу҆́мъ возне́сше къ виѳлее́мꙋ, вознесе́мсѧ мы́слїю, и҆  оу҆́зримъ въ верте́пѣ ве́лїе та́инство: ѿве́рзесѧ бо  є҆де́мъ, ѿ дв҃ы чⷭ҇тыѧ бг҃ꙋ происходѧ́щꙋ, соверше́нъ сы́й  то́йжде въ бжⷭ҇твѣ̀ и҆ (с. 332) человѣ́чествѣ. тѣ́мже  воззове́мъ: ст҃ы́й бж҃е, ѻ҆́ч҃е безнача́льный: ст҃ы́й  крѣ́пкїй, сн҃е воплоти́выйсѧ: ст҃ы́й безсме́ртный,  оу҆тѣ́шительный дш҃е. трⷪ҇це ст҃а́ѧ, сла́ва тебѣ̀. 
Слы́ши, нб҃о, и҆ внꙋшѝ, землѐ: се́ бо сн҃ъ и҆  сло́во бг҃а и҆ ѻ҆ц҃а̀, прихо́дитъ роди́тисѧ ѿ  ѻ҆трокови́цы неискꙋсомꙋ́жныѧ, благоволе́нїемъ роди́вшагѡ  є҆го̀ безстра́стнѡ, и҆ содѣ́йствомъ ст҃а́гѡ дх҃а.  виѳлее́ме, гото́висѧ, ѿве́рзи врата̀, є҆де́ме, ꙗ҆́кѡ  сы́й быва́етъ, є҆́же не бѣ̀: и҆ содѣ́тель всеѧ̀ тва́ри  назида́етсѧ, подаѧ́й мі́рꙋ ве́лїю ми́лость. 
И҆́ны стїхи̑ры ст҃а́гѡ, гла́съ д҃. Подо́бенъ:  Зва́нный свы́ше: 
Бг҃оно́сецъ нарица́емый досто́йнѡ, ꙳ є҆гда̀ влⷣка  тѧ̀, ꙳ блаже́нне і҆гна́тїе, ꙳ ꙗ҆́кѡ ми́лостивъ, ѡ҆б̾ѧ́тъ,  ꙳ любомꙋ́дрїѧ го́рнѣйшагѡ ꙗ҆влѧ́ѧ догма́ты: ꙳ тогда̀  многосвѣ́тлꙋю лꙋчꙋ̀ воспрїѧ́лъ є҆сѝ, ꙳ ꙗ҆́коже гꙋ́ба  во́ды, ꙳ ѿ бе́здны просвѣще́нїй поче́рплъ є҆сѝ. ꙳  тѣ́мъ и҆ стопа́мъ послѣ́довалъ є҆сѝ, ꙳ зовꙋ́щемꙋ хрⷭ҇тꙋ̀  бг҃ꙋ на́шемꙋ: ꙳ є҆го́же молѝ, ꙳ спастѝ и҆ просвѣти́ти  дꙋ́шы на́шѧ. 
Оу҆ѧ́звенъ любо́вїю соверше́нною ꙳ є҆гда̀  спасе́нное раче́нїе ꙳ разжжѐ твою̀ дꙋ́шꙋ, свѧще́ннѣйше, ꙳  ко влⷣцѣ тѧ̀ понꙋжда́ющее, ѻ҆́ч҃е, и҆тѝ. ꙳ тогда̀  приснопѣ́тое сло́во возопи́лъ є҆сѝ: ꙳ пшени́ца є҆́смь  созда́вшагѡ, ꙳ и҆ зꙋбы̑ ѕвѣре́й подоба́етъ мѝ всѧ́кѡ  смоло́тисѧ, ꙳ да сло́вꙋ чистѣ́йшїй хлѣ́бъ ꙗ҆влю́сѧ, ꙳ и҆  бг҃ꙋ на́шемꙋ: ꙳ є҆го́же молѝ, ꙳ спастѝ и҆ просвѣти́ти  дꙋ́шы на́шѧ. 
Сраспѧ́лсѧ є҆сѝ хрⷭ҇тꙋ̀, ꙳ свѧщенноѧвле́нне, ꙳  є҆гда̀ бг҃одꙋхнове́нное сло́во возопи́лъ є҆сѝ: ꙳ моѐ  раче́нїе распѧ́тисѧ, ꙳ и҆ приѡбщи́тисѧ тогѡ̀ стрⷭ҇ти ѕѣлѡ̀  тщꙋ́сѧ. ꙳ ѿсю́дꙋ, і҆гна́тїе, ꙳ ꙗ҆́коже со́лнце ѿ  восто́ка, оу҆стреми́всѧ на за́падъ, ꙳ просвѣща́ѧ,  бл҃же́нне, ѡ҆бте́клъ є҆сѝ: ꙳ и҆ ца́рскою дїади́мою  оу҆кра́шенъ, ꙳ хрⷭ҇тꙋ̀ приве́лсѧ є҆сѝ. ꙳ є҆го́же молѝ,  ꙳ спастѝ и҆ просвѣти́ти дꙋ́шы на́шѧ. (с. 333) 
Сла́ва, гла́съ и҃. А҆нато́лїево: 
Бг҃оно́се і҆гна́тїе, твоего̀ жела́емаго хрⷭ҇та̀  вперси́въ, мздꙋ̀ воспрїѧ́лъ є҆сѝ свѧщеннодѣ́йства  є҆ѵⷢ҇лїа хрⷭ҇то́ва, є҆́же сконча́тисѧ кро́вїю. тѣ́мже  пшени́ца бы́въ безсме́ртнагѡ дѣ́лателѧ, зꙋбы̑ ѕвѣре́й  смеле́нъ бы́лъ є҆сѝ, и҆ хлѣ́бъ сла́докъ томꙋ̀ ꙗ҆ви́лсѧ  є҆сѝ: молѝ ѡ҆ на́съ, страда́льче блаже́нне. 
И҆ ны́нѣ, гла́съ то́йже: 
Воспрїимѝ, виѳлее́ме, бж҃їю митропо́лїю, свѣ́тъ бо  незаходи́мый въ тебѣ̀ роди́тисѧ прихо́дитъ. а҆́гг҃ли,  оу҆диви́тесѧ на нб҃сѝ, человѣ́цы, просла́вите на землѝ,  волсвѝ, ѿ персі́ды пресла́вный да́ръ принеси́те,  па́стырїе, свирѧ́юще, трист҃о́е пѣ́нїе сла́дцѣ воспо́йте:  всѧ́кое дыха́нїе да хва́литъ вседѣ́телѧ. 
А҆́ще слꙋчи́тсѧ предпра́зднство ржⷭ҇тва̀ хрⷭ҇то́ва въ  сꙋббѡ́тꙋ:  
Въ пѧто́къ ве́чера бг҃оро́диченъ а҃-й мимоше́дшагѡ  гла́са не пое́тсѧ. 
Та́кожде и҆ въ предпра́зднство ст҃ы́хъ бг҃оѧвле́нїй. 
На стїхо́внѣ стїхи̑ры, самогла́сны, гла́съ в҃:  Кѷпрїа́ново: 
Сѐ, вре́мѧ прибли́жисѧ спасе́нїѧ на́шегѡ,  гото́висѧ, верте́пе: дв҃а приближа́етсѧ, є҆́же роди́ти.  виѳлее́ме, землѐ і҆ꙋ́дова, красꙋ́йсѧ и҆ весели́сѧ, ꙗ҆́кѡ  и҆зъ тебє̀ возсїѧ̀ гдⷭ҇ь на́шъ. оу҆слы́шите го́ры и҆  хо́лми, и҆ ѻ҆крє́стныѧ страны̑ і҆ꙋдє́йскїѧ, ꙗ҆́кѡ  грѧде́тъ хрⷭ҇то́съ, да спасе́тъ є҆го́же созда̀ человѣ́ка,  ꙗ҆́кѡ чл҃вѣколю́бецъ. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Виѳлее́ме, землѐ і҆ꙋ́дова, є҆́же по пло́ти  жи́тельство, свѣ́тлѡ оу҆гото́ви бжⷭ҇твенный верте́пъ, въ  не́мже бг҃ъ пло́тїю ражда́етсѧ, ѿ неискꙋсомꙋ́жныѧ ст҃ы́ѧ  дв҃ы, во є҆́же спастѝ ро́дъ на́шъ. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. (с. 334) 
А҆ндре́а пѵ́рскагѡ: 
Прїиди́те всѝ, хрⷭ҇то́во ржⷭ҇тво̀ вѣ́рнѡ  предпра́зднꙋимъ, и҆ мы́сленнѣ пѣ́нїе, ꙗ҆́кѡ ѕвѣздꙋ̀  предлага́юще, волхвѡ́въ славослѡ́вїѧ съ па́стырьми  возопїи́мъ: прїи́де спасе́нїе человѣ́кѡвъ и҆зъ  дѣ́вственныхъ ложе́снъ, вѣ̑рныѧ воззыва́ѧ. 
Сла́ва, гла́съ а҃: Стꙋді́тово: 
Ѽ тве́рдыѧ и҆ а҆дама́нтскїѧ твоеѧ̀ дꙋшѝ,  достобл҃же́нне і҆гна́тїе! ты́ бо къ сꙋ́щемꙋ твоемꙋ̀  рачи́телю неѡсла́бное и҆мѣ́ѧ жела́нїе, глаго́лалъ є҆сѝ:  нѣ́сть во мнѣ̀ ѻ҆́гнь любовеще́ственъ, вода́ же па́че  жива́ѧ и҆ глаго́лющаѧ во мнѣ̀, внꙋ́трь мѝ глаго́лющи:  грѧдѝ ко ѻ҆ц҃ꙋ̀. тѣ́мже, бжⷭ҇твеннымъ дх҃омъ распалѧ́емь,  ѕвѣ́ри и҆збра́лъ є҆сѝ мі́ра тѧ̀ скорѣ́е разлꙋчи́ти, и҆  къ жела́емомꙋ препосла́ти хрⷭ҇тꙋ̀. є҆го́же молѝ спастѝ  дꙋ́шы на́шѧ. 
И҆ ны́нѣ, гла́съ то́йже: 
Предпра́зднꙋимъ лю́дїе, хрⷭ҇то́во ржⷭ҇тво̀, и҆  возне́сше оу҆́мъ къ виѳлее́мꙋ, вознесе́мсѧ мы́слїю, и҆  оу҆смо́тримъ дв҃ꙋ дꙋше́вными ѻ҆чесы̀, и҆дꙋ́щꙋю роди́ти въ  верте́пѣ всѣ́хъ гдⷭ҇а и҆ бг҃а на́шего: є҆гѡ́же і҆ѡ́сифъ  ви́дѣвъ чꙋде́съ вели́чество, мнѧ́ше чл҃вѣ́ка зрѣ́ти,  ꙗ҆́кѡ млⷣнца, пелена́ми повива́ема: поразꙋмѣва́ше же ѿ  веще́й бг҃а бы́ти и҆́стиннаго, подаю́щаго дꙋша́мъ на́шымъ  ве́лїю ми́лость. 
Тропа́рь, гла́съ д҃: 
И҆ нра́вѡмъ прича́стникъ, и҆ прⷭ҇то́лѡмъ  намѣ́стникъ а҆по́столѡмъ бы́въ, дѣѧ́нїе ѡ҆брѣ́лъ є҆сѝ,  бг҃одохнове́нне, въ видѣ́нїѧ восхо́дъ: сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, сщ҃енномꙋ́чениче і҆гна́тїе, молѝ хрⷭ҇та̀  бг҃а, спасти́сѧ дꙋша́мъ на́шымъ. 
Сла́ва, и҆ ны́нѣ, предпра́зднства гла́съ то́йже: 
Гото́висѧ, виѳлее́ме, ѿве́рзисѧ всѣ̑мъ, є҆де́ме,  красꙋ́йсѧ, є҆ѵфра́ѳо, ꙗ҆́кѡ дре́во живота̀ въ верте́пѣ  (с. 335) процвѣтѐ ѿ дв҃ы: ра́й бо ѻ҆́ноѧ чре́во  ꙗ҆ви́сѧ мы́сленный, въ не́мже бжⷭ҇твенный са́дъ: ѿ  негѡ́же ꙗ҆́дше жи́ви бꙋ́демъ, не ꙗ҆́коже а҆да́мъ  оу҆́мремъ. хрⷭ҇то́съ ражда́етсѧ, пре́жде па́дшїй  возста́вити ѻ҆́бразъ. 
На повече́рїи пое́мъ трипѣ́снецъ. 
Гла́съ в҃. І҆рмо́съ: Непроходи́мое волнѧ́щеесѧ: по  два́жды, тропарѝ на ѕ҃: и҆ послѣдѝ і҆рмо́съ ѻ҆́ба ли̑ка  вкꙋ́пѣ. А҆ и҆дѣ́же двоїрмо́сенъ трипѣ́снецъ, и҆ пое́мъ  а҃-гѡ творца̀ і҆рмо́съ, два́жды. Тропари́ же ѻ҆бою̀  творцѡ́въ на ѕ҃: и҆ послѣдѝ і҆рмо́съ в҃-гѡ канѡ́на ѻ҆́ба  ли̑ка вкꙋ́пѣ. Си́це пое́мъ канѡ́нъ и҆ і҆рмосы̀, и҆ на  про́чихъ повече́рїихъ въ предпра́зднство хрⷭ҇то́ва ржⷭ҇тва̀.  Припѣва́емъ на трипѣ́сницѣ: Сла́ва тебѣ̀, бж҃е  на́шъ, сла́ва тебѣ̀. 
Вѣ́домо же бꙋ́ди и҆ сїѐ: 
Ꙗ҆́кѡ на повече́рїи въ предпра́зднства хрⷭ҇то́ва  ржⷭ҇тва̀, на трипѣ́снцѣ, и҆ на канѡ́нѣхъ, на и҃-й пѣ́сни  пое́мъ: Хва́лимъ, бл҃гослови́мъ: и҆ пое́мъ і҆рмо́съ и҃-ѧ  пѣ́сни ѻ҆́ба ли̑ка вкꙋ́пѣ, и҆ покло́нъ. На повече́рїи  конда́къ предпра́зднства: Дв҃а дне́сь: 
Вѣ́домо же и҆ сїѐ да бꙋ́детъ. 
Ꙗ҆́кѡ ѿ двадесѧ́тагѡ днѐ деке́мврїа до д҃і  і҆аннꙋа́рїа, до́ндеже ѿда́стсѧ пра́здникъ ст҃ы́хъ  бг҃оѧвле́нїй, ѻ҆ктѡ́ихъ не пое́тсѧ, кромѣ̀ є҆ди́ныхъ  недѣ́ль, въ ни́хже пое́тсѧ воскрⷭ҇на слꙋ́жба. 
Полѷеле́а же не пое́мъ, кромѣ̀ вели́кагѡ ст҃а́гѡ.  На оу҆́трени стїхосло́вимъ по двѣ̀ каѳі̑смы, на  вече́рни каѳі́сма рѧдова́ѧ. Сѣда́льны глаго́лютсѧ  предпра́зднства, и҆ попра́зднства. Не пое́тсѧ же и҆  междоча́сїе, и҆ канѡ́нъ бцⷣы на повече́рїи. 
Трипѣ́снецъ, гла́съ в҃. Є҆гѡ́же краегране́сїе:  Второ́мꙋ. 
Пѣ́снь а҃. І҆рмо́съ: 
Непроходи́мое волнѧ́щеесѧ мо́ре, бж҃їимъ свои́мъ  велѣ́нїемъ и҆зсꙋши́вшемꙋ, и҆ пѣшеше́ствовати сквозѣ̀ є҆̀  і҆и҃льтєскїѧ лю́ди наста́вльшемꙋ, гдⷭ҇еви пои́мъ: сла́внѡ  бо просла́висѧ. (с. 336) 
Припѣ́въ: Сла́ва тебѣ̀, бж҃е на́шъ, сла́ва тебѣ̀. 
Неизрече́нное сло́ва бж҃їѧ низше́ствїе: са́мъ бо  ꙗ҆́кѡ бг҃очл҃вѣ́къ хрⷭ҇то́съ познава́етсѧ: бг҃ъ нехище́нїе  бы́ти вмѣнѧ́емь, воѡбраже́нїемъ раба̀ показꙋ́етсѧ всѣ̑мъ  на́мъ: сла́внѡ бо просла́висѧ. 
Послꙋжи́ти хрⷭ҇то́съ во́льнѡ прихо́дитъ, є҆гѡ́же  ѻ҆́бразъ зижди́тель ны́нѣ прїе́млетъ, ѡ҆бнища́вшаго  а҆да́ма ѡ҆богаща́ѧ бжⷭ҇тво́мъ, стра́нное ѡ҆бновле́нїе и҆  возрожде́нїе, ꙗ҆́кѡ бл҃гоꙋтро́бенъ, да́рꙋѧ. 
Пѣ́снь и҃. І҆рмо́съ: 
Оу҆страши́сѧ ѻ҆трокѡ́въ благочести́выхъ  соѻбра́знагѡ дꙋшѝ нескве́рнагѡ тѣ́ла, и҆ оу҆страни́сѧ  воспита́нный въ безмѣ́рномъ веществѣ̀, неꙋтрꙋжде́нъ  ѻ҆́гнь: присноживꙋ́щꙋ же и҆з̾ꙋвѧ́дшꙋ пла́меню, вѣ́чнꙋющаѧ  пѣ́снь воспѣва́шесѧ: гдⷭ҇а, всѧ̑ дѣла̀ по́йте, и҆  превозноси́те во всѧ̑ вѣ́ки. 
Ва́съ моѧ̑ всѧ̑ сро́дники ны́нѣ положꙋ̀, а҆́ще моѧ̑  за́пѡвѣди соблюдетѐ, гл҃го́летъ хрⷭ҇то́съ человѣ́кѡмъ,  и҆зъ оу҆тро́бы чⷭ҇тыѧ проше́дый: и҆̀мже ми́ръ даѧ́й, и҆  смирє́ннаѧ мꙋ́дрствовати ны́нѣ предлага́етъ, и҆ гдⷭ҇а  зна́юще мѧ̀ по́йте, и҆ превозноси́те во всѧ̑ вѣ́ки. 
Чи́на проти́внагѡ въ тебѣ̀ плотска́гѡ є҆́сть  ржⷭ҇тво̀, сло́ве бж҃їй, не кро́вь бо и҆ пло́ть твою̀ ст҃ꙋ́ю  пло́ть соста́виша: но дх҃а ст҃а́гѡ прише́ствїе, и҆ вы́шнѧгѡ  бжⷭ҇твенное ѡ҆сѣне́нїе, ꙗ҆́кѡ гдⷭ҇а вѣ́дѧще тѧ̀ пое́мъ и҆  превозно́симъ во всѧ̑ вѣ́ки. 
И҆́нъ двопѣ́снецъ, є҆гѡ́же краегране́сїе: И҆  тре́тїемꙋ. 
І҆рмо́съ: Велѣ́нїю мꙋчи́телевꙋ: 
Лѣ́ности со́нъ ѿ на́съ ѿложи́мъ, и҆ дꙋше́внымъ  бо́дрствомъ ражда́ющагосѧ ѿ ѻ҆трокови́цы чи́стыѧ хрⷭ҇та̀  срѧ́щимъ, зовꙋ́ще: благослови́те, дѣла̀ гдⷭ҇нѧ, гдⷭ҇а. 
Дово́льно бꙋ́ди дѣѧ́нїе благо́е, на́ше дꙋше́вное  (с. 337) сокро́вище: ꙗ҆́кѡ да свѣ́тлымъ лице́мъ хрⷭ҇тꙋ̀  ражда́емомꙋ пое́мъ: благослови́те, дѣла̀ гдⷭ҇нѧ, гдⷭ҇а. 
Тала́нтъ дѣ́лы благи́ми возрасти́вше, ꙗ҆́коже  да́ры да́вшемꙋ, вмѣ́стѡ зла́та и҆ лїва́на и҆ смѵ́рны,  принесе́мъ хрⷭ҇тꙋ̀, грѧдꙋ́щемꙋ роди́тисѧ и҆зъ дв҃ы  бг҃оѻтрокови́цы. 
Хва́лимъ, благослови́мъ, покланѧ́емсѧ гдⷭ҇еви,  пою́ще и҆ превозносѧ́ще во всѧ̑ вѣ́ки. 
І҆рмо́съ: 
Велѣ́нїю мꙋчи́телевꙋ прпⷣбнїи трїѐ ѻ҆́троцы не  повинꙋ́вшесѧ, въ пе́щь вве́ржени, бг҃а и҆сповѣ́дахꙋ пою́ще:  благослови́те, дѣла̀ гдⷭ҇нѧ, гдⷭ҇а. 
И҆ покло́нъ. 
Пѣ́снь ѳ҃. І҆рмо́съ: 
Возвели́чилъ є҆сѝ, хрⷭ҇тѐ, ро́ждшꙋю тѧ̀ бцⷣꙋ,  ѿ неѧ́же, созда́телю на́шъ, въ подобостра́стное на́мъ  ѡ҆бле́клсѧ є҆сѝ тѣ́ло, на́шихъ прегрѣше́нїй  рѣши́тельное: сїю̀ оу҆блажа́юще всѝ ро́ди, тебѐ  велича́емъ. 
Кі́йждо ли́къ, пропѣ́въ і҆рмо́съ, твори́тъ  покло́нъ. 
Скве́рнꙋ всю̀ стра́стнꙋю ѿри́нꙋвше, досто́йнѡ  прише́ствїе хрⷭ҇то́во ра́зꙋмомъ воспрїи́мемъ цѣломꙋ́дрымъ:  и҆́бо нескве́рнѡ предгрѧде́тъ пло́ть понестѝ, и҆ всѣ̑мъ  дарова́ти бжⷭ҇твенное дх҃омъ ѡ҆бновле́нїе. 
Взира́юще на хрⷭ҇та̀ смирѧ́ющагосѧ, возвы́симсѧ ѿ  долѣре́тныхъ страсте́й: ре́вностїю же до́брою не  мꙋ́дрствовати высѡ́каѧ, вѣ́рѣ наꙋчи́вшесѧ, въ дꙋ́сѣ да  смири́мсѧ, ꙗ҆́кѡ да ражда́емаго высокотво́рными дѣ́лы  возвы́симъ. 
И҆́нъ. І҆рмо́съ: Невмѣсти́маго бг҃а: 
Бл҃горазꙋ̑мнымъ хрⷭ҇то́съ бо́дрствовати  заповѣ́даетъ тогѡ̀ надѣ́ющымсѧ прише́ствїѧ и҆зъ дв҃ы. се́  бо прихо́дитъ роди́тисѧ. 
Во второ́мъ твое́мъ, хрⷭ҇тѐ, прише́ствїи, сожи́телѧ  (с. 338) десны̑мъ мѧ̀ причтѝ ѻ҆вца́мъ твои̑мъ, твоѐ  чтꙋ́щаго въ пло́ти прише́ствїе. 
І҆рмо́съ: 
Невмѣсти́маго бг҃а во чре́вѣ вмѣсти́вшаѧ и҆  ра́дость мі́рꙋ роди́вшаѧ, тѧ̀ пое́мъ, бцⷣе дв҃о. 
И҆ покло́нъ. 
На оу҆́трени на Бг҃ъ гдⷭ҇ь: тропа́рь  предпра́зднства два́жды: Сла́ва: ст҃а́гѡ, И҆ ны́нѣ:  предпра́зднства. 
По а҃-й стїхоло́гїи, сѣда́ленъ, гла́съ а҃. Поⷣ:  Гро́бъ тво́й, сп҃се. 
Весели́сѧ, виѳлее́ме, є҆ѵфра́ѳо, гото́висѧ: се́ бо  а҆́гница па́стырѧ вели́каго въ ложесна́хъ носѧ́щи, роди́ти  грѧде́тъ: и҆ предви́дѧще бжⷭ҇твеннꙋю ѕвѣздꙋ̀ волсвѝ  ра́дꙋютсѧ, съ па́стырьми пою́ще се́рдца пра́востїю. 
Сла́ва, и҆ ны́нѣ: 
Приклони́вый нб҃са̀, и҆ въ дв҃ꙋ всели́выйсѧ,  происхо́дитъ пло́тїю въ виѳлее́мстѣмъ верте́пѣ роди́тисѧ,  ꙗ҆́коже писа́сѧ, ви́дѣтисѧ же млⷣнцъ, младе́нцы  ѡ҆живлѧ́ѧй во оу҆тро́бѣ: сего̀ ра́дꙋющесѧ ны́нѣ срѧ́щимъ  всѝ се́рдца пра́востїю. 
По в҃-й стїхоло́гїи сѣда́ленъ, гла́съ д҃. Подо́бенъ:  Ско́рѡ предварѝ: 
Дѣ́вы, предначни́те дѣви́ческꙋю ра́дость:  ма́тєри, восхвали́те провожде́нїе мт҃ре хрⷭ҇та̀ бг҃а  на́шегѡ: волсвѝ со а҆́гг҃лы, съ на́ми па́стырїе: грѧде́тъ  бо дв҃а, во гра́дѣ виѳлее́мѣ, роди́ти сн҃а превѣ́чнаго  бг҃а, спаса́ющаго мі́ръ ѿ тлѣ́нїѧ. 
Сла́ва, и҆ ны́нѣ: гла́съ то́йже: 
Ра́дꙋйсѧ, сїѡ́не, виѳлее́ме, оу҆краси́сѧ, всѣ́хъ  содержи́тель ѕвѣздꙋ̀ предпосла́въ, возвѣстѝ безмѣ́рное  своѐ схожде́нїе, є҆гѡ́же трепе́щꙋтъ нбⷭ҇ныѧ си̑лы,  вои́стиннꙋ ражда́етсѧ ѿ дв҃ы непрело́жнѡ є҆ди́нъ  чл҃вѣколю́бецъ. 
По каѳі́смахъ чте́мъ мꙋче́нїе ст҃а́гѡ і҆гна́тїа на  дво́е: и҆ сло́во златоꙋ́стово є҆́же ѡ҆ блаже́ннѣмъ  фїлого́нїи, на дво́е. Ѱало́мъ н҃. 
Вѣ́домо же бꙋ́ди, ꙗ҆́кѡ ѿ дне́шнѧгѡ днѐ,  Гдⷭ҇еви пое́мъ: въ пѣ́снехъ не гл҃го́лемъ, до́ндеже  ѿда́стсѧ пра́здникъ ст҃ы́хъ бг҃оѧвле́нїй. (с. 339) 
Канѡ́на два̀ предпра́зднства со і҆рмосо́мъ на и҃, и҆  ст҃а́гѡ на ѕ҃. 
Канѡ́нъ предпра́зднства. Є҆гѡ́же краегране́сїе: 
Пое́тсѧ сїѧ̑ предпра́зднствєннаѧ. І҆ѡ́сифъ: 
Гла́съ а҃. Пѣ́снь а҃. І҆рмо́съ, по два́жды: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Начне́мъ дне́сь предпра́зднствовати хрⷭ҇то́во  ржⷭ҇тво̀, ро́ждшагосѧ пло́тїю ѿ дв҃ы мт҃ре, въ верте́пѣ  виѳлее́мстѣмъ, за бл҃гоꙋтро́бїе мно́гое. 
Оу҆́зъ ѿрѣша́ѧ мѧ̀ грѣхо́вныхъ, пелена́ми  повива́етсѧ и҆ въ ꙗ҆́слѣхъ полага́етсѧ, млⷣнцъ ви́димь,  превѣ́чный бг҃ъ: сла́ва держа́вѣ є҆гѡ̀. 
Бг҃оро́диченъ: 
Є҆де́мъ ѿверза́етсѧ тебѣ̀ ро́ждшꙋсѧ ѿ дв҃ы  бг҃оѻтрокови́цы, во гра́дѣ, влⷣко, виѳлее́мѣ пло́тїю:  пѣсносло́вимъ стра́шное смотре́нїе твоѐ. 
И҆́нъ канѡ́нъ ст҃а́гѡ і҆гна́тїа, гла́съ и҃ і҆рмо́съ  то́йже: творе́нїе а҆ндре́а кри́тскагѡ. 
Свѣ́тлѡ пра́зднꙋюще да оу҆чреди́мсѧ, мꙋ́ченикъ  і҆гна́тїй свѧще́ннѡ созыва́етъ цр҃ковь хрⷭ҇то́вꙋ, на  страда́нїе є҆гѡ̀ многопѣ́тое. 
Свѣти́льникъ пресвѣ́тлѣйшїй цр҃кве сы́й,  і҆гна́тїе, просвѣща́еши всѧ̑ зємны́ѧ концы̀, и҆ за̑паднаѧ  ѡ҆зарѧ́еши, ѿ восто́ка прише́дъ. 
Па́ѵловымъ подо́бѧсѧ по мѣ́стѡмъ бѣда́мъ,  і҆гна́тїе, и҆ сы́й ю҆́зникъ, не стꙋжи́лъ є҆сѝ,  оу҆твержда́ѧ писа́ньми. ча́стыми цр҃кви хрⷭ҇тѡ́вы. 
Сла́внꙋю па́мѧть твою̀ всѝ пое́мъ, всеблаже́нне  і҆гна́тїе, и҆ пѣ́сньми почита́емъ вѣнча́вшаго тво́й  всечестны́й ве́рхъ, бг҃облаже́нне. 
Да стрꙋ́жетсѧ пло́ть моѧ̀, кро́вь да лїе́тсѧ, (с.  340) жела́нїемъ тщꙋ́сѧ, ко ѕвѣрє́мъ гото́въ, къ сомле́нїю  оу҆кра́шенъ, ко ѻ҆гню̀, къ мечꙋ̀, къ снѣде́нїю, мꙋ́ченикъ  вопїѧ́ше. 
Бг҃оро́диченъ: 
Є҆де́ме, оу҆краси́сѧ, є҆ѵфра́ѳа бо созда́телю  оу҆гото́васѧ, роди́тисѧ хотѧ́щꙋ ѿ дв҃ы мт҃ре, въ  верте́пѣ виѳлее́мстѣмъ, за бл҃гоꙋтро́бїе мно́гое. 
Пѣ́снь г҃. І҆рмо́съ: 
Ка́мень, є҆гѡ́же небрего́ша зи́ждꙋщїи, се́й бы́сть  во главꙋ̀ оу҆́гла, то́й є҆́сть ка́мень, на не́мже  оу҆твердѝ цр҃ковь хрⷭ҇то́съ, ю҆́же ѿ ꙗ҆зы̑къ и҆скꙋпѝ. 
Пѣ́снь предпра́зднственнꙋю всѧ̑ да припѣва́етъ  тва́рь, пре́жде денни́цы ѿ ѻ҆ц҃а̀ ро́ждшемꙋсѧ, и҆ ны́нѣ  и҆зъ дв҃ы неизрече́ннѡ просїѧ́вшемꙋ, и҆ ражда́ющемꙋсѧ  пло́тїю въ виѳлее́мѣ за милосе́рдїе мно́гое. 
Ѕвѣзда̀ оу҆жѐ возсїѧ̀ ѿ пле́мене і҆ꙋ́дова,  ю҆́же позна́вше ца́рїе, движе́нїе ѿ восто́кѡвъ творѧ́тъ,  и҆ дости́гнꙋти тща́тсѧ, ꙗ҆́кѡ да оу҆́зрѧтъ хрⷭ҇та̀, въ  виѳлее́мѣ пло́тїю ражда́ема. 
Бг҃оро́диченъ: 
Сїѐ воплоще́нїе хрⷭ҇то́во оу҆вѣ́дѣвъ и҆са́їа,  дх҃омъ ст҃ы́мъ ꙗ҆́вѣ предглаго́летъ: ѻ҆троча̀ и҆зъ дв҃ы  ражда́етсѧ гдⷭ҇ь, въ возрожде́нїе на́ше, є҆гѡ́же вла́сть на  ра́мѣ є҆гѡ̀. 
Ст҃а́гѡ. І҆рмо́съ то́йже. 
Ѻ҆́бразъ свѧще́ннагѡ страда́нїѧ показа́лсѧ є҆сѝ,  ѻ҆́ч҃е, сто́лпъ терпѣ́нїѧ, и҆ пра́вило мꙋ́жества, и҆  сто́лпъ цр҃кве, и҆ вѣ́ры оу҆твержде́нїе, и҆ добродѣ́тели  подписа́нїе, страда́ньми честны́ми вѣнча́всѧ во хрⷭ҇тѣ̀. 
Вои́стиннꙋ тезоиме́ннѡ наре́клсѧ є҆сѝ бг҃оно́сецъ,  ѻ҆́ч҃е: младе́нецъ бо є҆щѐ во́зрастомъ сы́й, на рꙋка́хъ  носи́мь гдⷭ҇а, поста́вилсѧ є҆сѝ возглаша́ющагѡ къ на́мъ:  бꙋ́дите мнѣ̀, ꙗ҆́кѡ ѻ҆троча̀ сїѐ. (с. 341) 
Пшени́ца чиста̀ бж҃їѧ є҆́смь, вопїѧ́лъ є҆сѝ,  ѻ҆́ч҃е: тщꙋ́сѧ ѿ ѕвѣре́й ди́вїихъ смоло́тисѧ, да  сокрꙋши́тсѧ моѐ тѣ́ло, да снѣдѧ́тсѧ оу҆деса̀ моѧ̑, и҆  снѣ́дь да бꙋ́дꙋ ѕвѣрє́мъ, да бг҃ꙋ чи́стъ хлѣ́бъ  ꙗ҆влю́сѧ. 
Стра́нное мꙋче́нїѧ три́знище терпѣли́внѣ  соверши́лъ є҆сѝ, чꙋ́дно па́че всѣ́хъ предпострада́вшихъ  мꙋ́жество показа́лъ є҆сѝ, любо́вїю разжига́емь  неѡсла́бнагѡ раче́нїѧ, ꙗ҆́коже бо ѻ҆́гнь твою̀ возжжѐ  дꙋ́шꙋ. 
Горѧ́й при́снѡ дꙋ́хомъ, свѧщенномꙋ́ченикъ взыва́ше  съ любо́вїю посредѣ̀ бѣ́дъ: хрⷭ҇та̀ гоню̀ ра́дꙋѧсѧ,  хрⷭ҇тꙋ̀ сраспина́юсѧ: живꙋ́ же не ктомꙋ̀ оу҆́бѡ а҆́зъ,  живе́тъ же, глаго́летъ, во мнѣ̀ є҆ди́нъ хрⷭ҇то́съ. 
Бг҃оро́диченъ: 
Грѧдѝ, и҆са́їе, возопі́й: сѐ дв҃а и҆́мать во  чре́вѣ и҆зба́вителѧ мі́ра, и҆ роди́тъ въ верте́пѣ: и҆  бꙋ́детъ и҆́мѧ ражда́емагѡ і҆и҃съ, бг҃ъ съ на́ми,  є҆мманꙋ́илъ саваѡ́ѳъ. 
Конда́къ предпра́зднства, гла́съ г҃. Подо́бенъ: Дв҃а  дне́сь: 
Дв҃а дне́сь превѣ́чное сло́во въ верте́пѣ грѧде́тъ  роди́ти неизрече́ннѡ: ликꙋ́й, вселе́ннаѧ, оу҆слы́шавши,  просла́ви со а҆́гг҃лы и҆ па́стырьми хотѧ́щаго ꙗ҆ви́тисѧ  ѻ҆троча̀ мла́до, превѣ́чнаго бг҃а. 
І҆́косъ: 
Ѽ оу҆жа́снагѡ и҆́стиннѡ, и҆ па́че сло́ва чꙋдесѐ!  є҆́же бы́ти даѧ́й всѣ̑мъ ра́ди бл҃гости, во чре́во ст҃ы́ѧ  дв҃ы вни́де, и҆ въ верте́пѣ роди́тисѧ грѧде́тъ, и҆ въ  ꙗ҆́слехъ положи́тисѧ. ѕвѣзда́ же сего̀ проповѣ́дꙋетъ  свы́ше волхвѡ́мъ, и҆дꙋ́щымъ на поклоне́нїе є҆гѡ̀ съ да́ры,  и҆здале́ча привлача́щи со тща́нїемъ послѣ́дꙋющыѧ валаа́мовꙋ  прорече́нїю, ре́кшагѡ: ѕвѣзда̀ хо́щетъ провозвѣсти́ти  ѻ҆троча̀ мла́до, превѣ́чнаго бг҃а. 
Сѣда́ленъ, гла́съ г҃. Подо́бенъ: Красотѣ̀  дѣ́вства: 
Рꙋкополага́емь ѿ хрⷭ҇та̀ бг҃а, просвѣти́лъ є҆сѝ  (с. 342) свѧще́ннꙋю твою̀ ѻ҆де́ждꙋ, свидѣ́тельство  и҆́стинно полꙋчи́въ, бг҃оно́се: ѕвѣ́ри бо раздражи́лъ  є҆сѝ ѿ мі́ра ѿлꙋчи́ти тѧ̀, па́ѵлꙋ подо́бѧсѧ чꙋ́дномꙋ  а҆пⷭ҇лꙋ. тѣ́мже и҆ въ ри́мѣ сконча́лъ є҆сѝ, ѻ҆́ч҃е,  досто́йнѣ мꙋче́нїе. 
Сла́ва, гла́съ и҃. Подо́бенъ: Премꙋ́дрости: 
Ѿ восто́ка возсїѧ́въ ꙗ҆́коже ѕвѣзда̀, и҆ лꙋча́ми  слове́съ ѡ҆зарѧ́ѧ, мі́ръ просвѣти́лъ є҆сѝ, и҆ тмꙋ̀  ѿгна́лъ є҆сѝ, и҆ ꙗ҆́кѡ па́ѵелъ тече́нїе до́блественнѣ  соверши́лъ є҆сѝ, претерпѣ́въ бѣды̑ въ ꙗ҆зы́цѣхъ же и҆  гра́дѣхъ. ѿѻнꙋ́дꙋже и҆ ꙗ҆́кѡ пшени́ца, ѕвѣре́й зꙋбы̑  сомле́лсѧ є҆сѝ, блаже́нне, приноше́нїе гдⷭ҇ꙋ твоемꙋ̀,  бг҃оно́се і҆гна́тїе. моли́сѧ хрⷭ҇тꙋ̀ бг҃ꙋ прегрѣше́нїй  разрѣше́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
И҆ ны́нѣ: 
И҆зъ чре́ва пре́жде вѣ̑къ ѿ ѻ҆ц҃а̀ возсїѧ́въ  неслїѧ́ннѣ, сло́ве бж҃їй, безсѣ́меннѡ предгрѧде́тъ ѿ  твоеѧ̀ оу҆тро́бы, пречⷭ҇таѧ, вре́менми послѣдѝ, возносѧ́й  дре́вле лю́тѣ попо́лзшагосѧ, и҆ къ дре́внѣй добро́тѣ  возводѧ̀, ꙗ҆́кѡ милосе́рдъ. є҆гѡ́же ржⷭ҇твꙋ̀ вѡ́инства  безпло́тныхъ пред̾и́дꙋтъ, и҆ человѣ́кѡмъ побѣ̑днаѧ та́йнѡ  возсыла́ютъ, сла́ва, взыва́юще, бг҃ꙋ, дарова́вшемꙋ на́мъ  ми́ръ, разрꙋши́вшемꙋ средостѣ́нїе вражды̀, ꙗ҆́коже  и҆зво́ли. 
Пѣ́снь д҃. І҆рмо́съ: 
Дх҃омъ прови́дѧ, прⷪ҇ро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. сла́ва си́лѣ твое́й, гдⷭ҇и. 
Го́ры, хо́лми же и҆ древа̀ дꙋбра̑внаѧ, рѣ́ки и҆  морѧ̀, и҆ всѧ́кое дыха́нїе, въ весе́лїи взыгра́йте: ны́нѣ  приближа́етсѧ спасе́нїе, і҆и҃съ и҆зъ дв҃ы во гра́дѣ  виѳлее́мѣ роди́тисѧ. 
Воспрїимѝ, прⷪ҇ро́че дв҃де, ѱалти́рь, и҆  пѣснопо́й дх҃омъ ст҃ы́мъ ꙗ҆́вѣ: ѿ дв҃ы бо ражда́етсѧ,  неслїѧ́ннѡ пре́жде денни́цы и҆зъ чре́ва ѻ҆́ч҃а возсїѧ́вый,  гдⷭ҇ь сла́вы хрⷭ҇то́съ бг҃ъ. (с. 343) 
Ка́кѡ прїи́метъ тѧ̀, сло́ве ражда́ема пло́тїю,  верте́пъ малѣ́йшїй и҆ ѕѣлѡ̀ хꙋды́й; ка́кѡ же пові́ешисѧ  пелена́ми, ѡ҆дѣва́ѧй нб҃о ѻ҆́блаки; ка́кѡ въ ꙗ҆́слехъ  безслове́сныхъ возлѧ́жеши, ꙗ҆́кѡ млⷣнецъ; 
Ст҃а́гѡ. І҆рмо́съ то́йже. 
Оу҆ѧсни́лъ є҆сѝ заре́ю страда́нїй твои́хъ зе́млю,  свѧще́нне і҆гна́тїе, оу҆́зникъ ꙗ҆ви́всѧ: ѡ҆бте́къ, бо  ꙗ҆́кѡ со́лнце лꙋча́ми мꙋчє́нїѧ, ве́черъ ѿ восто́ка ве́сь  оу҆ѧснѧ́ѧ просвѣти́лъ є҆сѝ. 
Ꙗ҆́коже па́ѵелъ свѧ́занъ ѕвѣрмѝ слове́сными, въ  ри́мъ те́клъ є҆сѝ, і҆гна́тїе мꙋ́дре: но не преста́лъ  є҆сѝ и҆ свѧ́занъ сы́й оу҆твержда́ѧ цр҃кви, посыла́ѧ по  всѧ̑ гра́ды всѣ̑мъ хрⷭ҇тѡ́вымъ і҆ера́рхѡмъ дерза́ти. 
Хрⷭ҇то́въ тщꙋ́сѧ бы́ти, хрⷭ҇та̀ є҆ди́нагѡ жела́ю:  ве́сь бо хрⷭ҇то́въ є҆́смь, вопїѧ́лъ є҆сѝ, страда́льче.  того̀ гоню̀, того̀ и҆дꙋ̀ дости́гнꙋти: и҆ сегѡ̀ ра́ди  ѻ҆́гнь, и҆ ме́чь, и҆ ѕвѣ́ри, всѧ̑ терплю̀, да полꙋчꙋ̀  є҆́же жи́ти. 
Сладка̀ мнѣ̀ ско́рбь, любе́зны оу҆́зы за  жела́емаго, вопїѧ́лъ є҆сѝ, страда́льче: гонє́нїѧ мѝ  сла̑ждшаѧ ѻ҆ч҃ества, и҆ сомлє́нїѧ моѧ̑ па́че всѧ́кагѡ  весе́лїѧ, болѣ̑зни па́че всѧ́кагѡ здра́вїѧ тѣле́снагѡ. 
Ѕвѣре́й мнѣ̀ да бꙋ́дꙋтъ оу҆ста̀ закла́нїе, и҆  чрева̀ гро́бы, вопїѧ́лъ є҆сѝ, страда́льче: никто́же да  стꙋжа́етъ, никто́же мѝ сокрꙋша́етъ крѣ́пость: а҆́зъ бо  тщꙋ́сѧ сомле́тисѧ ꙗ҆́коже пшени́ца, и҆ хлѣ́бъ ѡ҆брѣсти́сѧ  бг҃ꙋ чи́стъ. 
Бг҃оро́диченъ: 
Въ верте́пѣ земленѣ́мъ роди́тисѧ на́съ ра́ди бг҃ъ  сы́й и҆зво́лилъ є҆сѝ, ѡ҆бнища́въ, бл҃же, на́шею нището́ю  за милосе́рдїе, и҆ и҆зъ дв҃ы проше́дъ воплоще́нъ, пребы́въ  є҆ди́нъ сн҃ъ и҆зъ ѻ҆ц҃а̀ и҆ мт҃ре. 
Пѣ́снь є҃. І҆рмо́съ: 
Тво́й ми́ръ да́ждь на́мъ, сн҃е бж҃їй: и҆но́гѡ бо,  ра́звѣ тебє̀, (с. 344) бо́га не зна́емъ, и҆́мѧ твоѐ  и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Да кропѧ́тъ ра́дꙋющесѧ ѻ҆́блацы сла́дость: оу҆же́  бо приближа́етсѧ гдⷭ҇ь роди́тисѧ ꙗ҆́коже млⷣнцъ и҆зъ  чи́стыѧ дв҃ы, въ хꙋдѣ́мъ верте́пѣ. 
Бжⷭ҇твеннїи ны́нѣ взыгра́йте прⷪ҇ро́цы бж҃їи:  прихо́дитъ бо хрⷭ҇то́съ и҆́стина, и҆спо́лнити про́пѡвѣди  ва́шегѡ бжⷭ҇твеннагѡ ѧ҆зы́ка, ражда́ѧсѧ ꙗ҆́кѡ млⷣнцъ. 
Бг҃оро́диченъ: 
Є҆де́ме, заключи́выйсѧ мнѣ̀ дре́вле, ѿве́рзисѧ  про́чее, ви́дѧ хрⷭ҇та̀ младе́нствꙋюща пло́тїю, и҆ во  гра́дѣ, ꙗ҆́кѡ благоволѝ, виѳлее́мѣ, ѿ дв҃ы ражда́ющасѧ  ѻ҆трокови́цы. 
Ст҃а́гѡ. І҆рмо́съ то́йже. 
Тако́въ на́мъ подоба́ше мꙋ́дръ а҆рхїере́й,  прпⷣбенъ, вѣ́ренъ, нескве́рненъ, неѕло́бивъ, вопїѧ̀  па́ѵелъ, преднаписа̀ свѧще́нный ѻ҆́бразъ свѧще́нныхъ  твои́хъ нра́вѡвъ. 
Свѧ́занъ ѿводи́мь пострада́ти а҆рхїере́й,  оу҆́зникъ хрⷭ҇то́въ і҆гна́тїе, писа́лъ є҆сѝ цр҃квамъ и҆  градѡ́мъ, оу҆твержда́ѧ всѧ̑ во и҆сповѣ́данїи. 
Па́ѵлѡвымъ и҆справле́нїємъ поревнова́въ  благочести́внѡ, всѧ̑ є҆гѡ̀ бѣды̑ претерпѣ́лъ є҆сѝ,  свѧщенномꙋ́чениче досточꙋ́дне, восто́чнаѧ свѣ́тлосте, и҆  вече́рнѧѧ ѕвѣздо̀. 
Жела́нїемъ ретѧ́сѧ па́ѵловымъ, оу҆́зы и҆мѣ́ѧ на  рꙋка́хъ, мі́ръ ѡ҆бте́клъ є҆сѝ, свѧщенномꙋ́чениче, да  благоѧвле́нъ свѧще́нными твои́ми страда́ньми ꙗ҆ви́шисѧ  всѣ̑мъ. 
Пое́мъ по́двиги твоѧ̑, чествꙋ́емъ оу҆́зы каждє́нїи  и҆ ѱалмы̑: пе́рсть чествꙋ́емъ твои́хъ моще́й, ꙗ҆́кѡ  а҆рѡма̑ты мѷрома́заннꙋю, мꙋ́чениче, свѧще́нными твои́ми  страда́ньми. 
Бг҃оро́диченъ: 
Бг҃ъ человѣ́кѡмъ подо́бенъ бы́въ и҆зъ тебє̀,  млⷣнцъ на́съ ра́ди ражда́етсѧ, бг҃оневѣ́сто, и҆  пребыва́етъ ве́сь (с. 345) неизмѣ́ненъ, и҆ во пло́ти  ви́дитсѧ бг҃ъ вочл҃вѣ́чивыйсѧ. 
Пѣ́снь ѕ҃. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Нб҃о на землѝ нбⷭ҇наго показꙋ́етъ ѕвѣздо́ю  свѣ́тлою цр҃ѧ̀, на́съ ра́ди ражда́ющагосѧ,  ѕвѣздосло́вцємъ ны́нѣ во гра́дѣ дв҃довѣ. 
Виті́йствꙋетъ и҆ вопїе́тъ прⷪ҇ро́къ ꙗ҆́вѣ: до́ме  ты̀ є҆ѵфра́ѳовъ, виѳлее́ме, въ не́мже бг҃ъ ꙗ҆ви́тсѧ ѿ  дв҃ы, и҆гра́й и҆ ликꙋ́й. 
Въ верте́пѣ виѳлее́мстѣмъ дв҃а ражда́етъ  ꙗ҆́вственнѣ гдⷭ҇а всѣ́хъ творца̀, и҆ ꙗ҆́кѡ чл҃вѣ́ка  пови́вши пелена́ми, въ ꙗ҆́слѣхъ восклонѧ́етъ ны́нѣ. 
Ст҃а́гѡ. І҆рмо́съ то́йже. 
Ꙗ҆́кѡ вои́стиннꙋ жела́телѧ возлюби́въ неꙋкло́ннѡ,  и҆ ѻ҆́гнь и҆́же къ немꙋ̀ воспали́въ разꙋ́мнѣ, і҆гна́тїе,  во́дꙋ и҆мѣ́лъ є҆сѝ въ тебѣ̀ живꙋ́щꙋю и҆ глаго́лющꙋю. 
Свидѣ́тельство твоеѧ̀ со́вѣсти и҆сполнѧ́ѧ, не  оу҆дово́лилсѧ є҆сѝ, зрѧ̀ ѕвѣре́й стремлє́нїѧ, не  оу҆страши́лсѧ є҆сѝ, ꙗ҆́коже пшени́ца хотѧ̀ члено́вными  сомле́тисѧ. 
Дѡ́лгаѧ твоѧ̑ гонє́нїѧ, и҆ нерѣши̑мыѧ оу҆́зы,  ꙗ҆̀же въ ри́мѣ терза̑нїѧ, и҆ ѻ҆́гнь гони́телей въ  ничто́же вмѣнѧ́лъ є҆сѝ, свѧщенномꙋ́чениче, за твоего̀  рачи́телѧ. 
Вельмѝ горѧ̀, страда́льче, любо́вїю хрⷭ҇то́вою, ко  ѻ҆гню̀ и҆скꙋше́нїй ꙗ҆́кѡ на ро́сꙋ оу҆́тренюю поте́клъ  є҆сѝ, ѻ҆́наго пости́гнꙋти сꙋ́щѡ сꙋ́щаго рачи́телѧ. 
А҆́ще и҆ пи́лъ є҆сѝ хрⷭ҇то́вꙋ ча́шꙋ жажда̀, но  пре́былъ є҆сѝ при́снѡ є҆́же пострада́ти, па́че є҆́же  жи́ти. и҆ вопїѧ́лъ є҆сѝ: ничто́же мнѣ̀ сїѧ̑, ко є҆́же  полꙋчи́ти мнѣ̀ є҆́же жи́ти. 
Бг҃оро́диченъ: 
Оу҆краси́сѧ, виѳлее́ме; оу҆гото́висѧ, є҆ѵфра́ѳо:  безъ (с. 346) ма́тере бо ѿ ѻ҆ц҃а̀, и҆ безъ ѻ҆тца̀ мт҃рїю  чревоно́ситсѧ, и҆ ражда́етсѧ, спаса́ѧ ны̀. 
Конда́къ, гла́съ г҃. Подо́бенъ: Дв҃а дне́сь: 
Свѣ́тлыхъ пѡ́двигъ твои́хъ свѣтоно́сный де́нь  предпроповѣ́дꙋетъ всѣ̑мъ въ верте́пѣ рожде́ннаго: сегѡ́  бо жажда́ѧ ѿ любвѐ наслади́тисѧ, потща́лсѧ є҆сѝ ѿ  ѕвѣре́й снѣде́нъ бы́ти: сегѡ̀ ра́ди и҆ бг҃оно́сецъ  наре́клсѧ є҆сѝ, і҆гна́тїе всемꙋ́дре. 
І҆́косъ: 
А҆враа́мъ оу҆́бѡ и҆ногда̀ сы́на жрѧ́ше, закла́нїе  предвоѡбража́ѧ всѧ̑ содержа́щагѡ, и҆ ны́нѣ въ верте́пѣ  тща́щагѡсѧ роди́тисѧ, ты́ же, бг҃омꙋ́дре, всего̀ прине́слъ  є҆сѝ тебѐ сама́го, ꙗ҆́коже заколе́нїе, и҆ ѕвѣре́й  снѣ́дь бы́въ, пшени́ца чиста̀ ꙗ҆ви́лсѧ є҆сѝ зижди́телю  твоемꙋ̀, въ жи́тницахъ нбⷭ҇ныхъ вѣ́чнꙋѧй вои́стиннꙋ, и҆  твоегѡ̀ раче́нїѧ наслажда́ѧсѧ. є҆гѡ́же ра́ди ве́сь мі́ръ  ѡ҆ста́вивъ, бг҃оно́сецъ наре́клсѧ є҆сѝ, і҆гна́тїе  всемꙋ́дре. 
Пѣ́снь з҃. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̀, поѧ́хꙋ, и҆ бл҃гословлѧ́хꙋ, глаго́люще:  бл҃гослове́нъ бг҃ъ ѻ҆ц҃ъ на́шихъ. 
Хрⷭ҇то́во во пло́ти показꙋ́ѧ ꙗ҆вле́нїе, і҆еремі́а,  вопїѧ́ше: на землѝ вопло́щсѧ бг҃ъ ꙗ҆ви́сѧ: хꙋдо́жества же  ѡ҆брѣ́те всѧ́къ пꙋ́ть, рожде́йсѧ въ виѳлее́мѣ и҆зъ мт҃ре. 
Сѐ и҆зъ ко́рене і҆ессе́ева прозѧбѐ же́злъ, цвѣ́тъ  прозѧба́ющь хрⷭ҇та̀: и҆ на не́мъ ны́нѣ ражда́емѣмъ въ  верте́пѣ, дх҃ъ почі́етъ ра́зꙋма и҆ совѣ́та, и҆  бжⷭ҇твеннагѡ вѣ́дѣнїѧ. 
Да оу҆слы́шимъ словеса̀ свѧщє́ннаѧ: гдⷭ҇ь  ражда́етсѧ, ѻ҆троча̀ ра́ди на́съ, є҆гѡ́же нача́льство на  ра́мѣ бы́сть, и҆ нарица́етсѧ а҆́гг҃лъ совѣ́та вели́ка  ѻ҆́ч҃а, нача́льникъ ми́ра хрⷭ҇то́съ. (с. 347) 
Ст҃а́гѡ. І҆рмо́съ то́йже. 
Не и҆мѣ́лъ є҆сѝ ѻ҆гнѧ̀ любове́щна въ тебѣ̀,  і҆гна́тїе, во́дꙋ же живꙋ́ю па́че и҆ глаго́лющꙋю, во́дꙋ  зовꙋ́щꙋю: грѧдѝ ко ѻ҆ц҃ꙋ̀: во́дꙋ текꙋ́щꙋю ѿ жи́зни въ  жи́знь преводѧ́щꙋю на́съ. 
Ѕвѣре́й зꙋ́бы, глаго́летъ, да бꙋ́дꙋтъ мнѣ̀ ме́чь  и҆ ѻ҆рꙋ̑жїѧ и҆ закла̑нїѧ: гро́бъ же мнѣ̀ львѡ́вы  оу҆трѡ́бы да бꙋ́дꙋтъ, и҆ ѻ҆́гнь да поѧ́стъ мѧ̀ пре́жде  тлѝ, кѡ́жныѧ ѡ҆ста́нки. 
Мнѣ̀ сладка̀ сме́рть, глаго́летъ, сладка̑ мнѣ̀  всѧ̑ трꙋдѡ́въ болѣ́знєннаѧ, ѕвѣ́рїе ра́достни, ѻ҆́гнь  се́й роса̀ мнѣ̀ є҆́сть, а҆́ще є҆́же жи́ти воздержꙋ̀.  тѣ́мже и҆ тщꙋ́сѧ оу҆мре́ти, да живꙋ̀ со хрⷭ҇то́мъ. 
Є҆́же жи́ти мнѣ̀, не є҆́сть рачи́тельно въ  тѣлесѝ, дꙋ́хомъ бо жи́ти жела́ю. мнѣ̀ є҆́же жи́ти  хрⷭ҇то́съ, бжⷭ҇твенное рачи́тельство: къ немꙋ̀ и҆дꙋ̀, того̀,  глаго́летъ, люблю̀, того̀ полꙋчи́ти надѣ́юсѧ. 
Бг҃оро́диченъ: 
Прⷪ҇ро́кѡмъ дре́вле прорече́нный приближа́етсѧ  мнѣ̀, млⷣнцъ и҆зъ дв҃ы рожде́йсѧ. ра́дꙋетсѧ а҆да́мъ, и҆  прама́ти є҆́ѵа болѣ́зней разрѣши́сѧ, и҆ сликовствꙋ́етъ  дв҃дъ, ражда́ющїѧ ѻ҆те́цъ. 
Пѣ́снь и҃. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте сщ҃е́нницы, просла́вите,  ѻ҆́троцы, бл҃гослови́те лю́дїе и҆ превозноси́те во всѧ̑  вѣ́ки. 
Гдⷭ҇ь грѧде́тъ стра́ннымъ ржⷭ҇тво́мъ ꙗ҆́вѣ во  своѧ̑, прїи́мемъ є҆го̀, ꙗ҆́кѡ да оу҆стра́ншыѧсѧ ра́йскїѧ  сла́дости па́ки присво́итъ, ражда́ѧсѧ въ верте́пѣ. 
Сѐ воззва́нїе на́ше прихо́дитъ, возгласи́мъ пѣ̑нїѧ  ра́дѡстнаѧ тща́нїемъ, и҆ воспои́мъ пѣ̑сни  предпра́зднствєнныѧ, въ малѣ́йшемъ вмѣща́ющемꙋсѧ  верте́пѣ. 
Ꙗ҆́кѡ клѧ́тсѧ гдⷭ҇ь, и҆спо́лни оу҆жѐ, ѿ  сѣ́мене да́въ на́мъ (с. 348) дв҃дова свою̀ мт҃рь дв҃ꙋ: и҆зъ  неѧ́же млⷣнцъ пло́тїю роди́сѧ во гра́дѣ виѳлее́мѣ, па́че  сло́ва. 
Ст҃а́гѡ. І҆рмо́съ то́йже. 
Пѣ́тъ бꙋ́ди і҆гна́тїй бжⷭ҇твенный і҆ере́й, сꙋгꙋ́бѡ  вѣнча́емь, ꙗ҆́кѡ мч҃никъ и҆ па́стырь: страда́въ бо се́й за  любо́вь бж҃їю, жела́ѧ возжелѣ́нъ бы́ти, пострада́ти не  ѿмета́шесѧ. 
Течє́нїи вѣ́ры, ꙗ҆́кѡ со́лнце, зе́млю  до́блественнѣ прете́клъ є҆сѝ ѿ конє́цъ нб҃сѐ: и҆  заше́дъ незаходи́мѡ ѿ землѝ ко хрⷭ҇тꙋ̀, ѡ҆блистава́еши  мі́рꙋ свѣ́тъ нетлѣ́нїѧ. 
Жажда́ѧ ча́ши стрⷭ҇ти хрⷭ҇то́вы, свѧ́занъ те́клъ  є҆сѝ, і҆гна́тїе мꙋ́дре, и҆ дости́гъ три́знища, не  преста́лъ є҆сѝ вопїѧ̀: жа́ждꙋ жажда́ти хрⷭ҇та̀ во вѣ́ки. 
Ѽ любвѐ и҆ теплоты̀ бжⷭ҇твеннагѡ раче́нїѧ!  жела́нїемъ распѧ́тсѧ, и҆ да живе́тъ рачи́телю: жа́ждетъ  є҆́же возжажда́тисѧ, и҆ лю́битъ є҆́же люби́тисѧ, за є҆́же  па́ки жи́ти, оу҆мре́ти произволѧ́ѧ. 
Пе́рсть ѿложи́въ, невеще́ственнѡ къ сꙋ́щемꙋ  оу҆́мъ впери́лъ є҆сѝ, жела́ѧ рачи́телѧ: то́й бо є҆́сть  при́сное жела́нїе, и҆ и҆́стиннѡ мꙋ́дрость, и҆ жи́знь  бы́вшихъ. 
Бг҃оро́диченъ: 
Ѕвѣзда̀ возсїѧ̀ хрⷭ҇то́съ ѿ і҆а́кѡва, и҆ волсвѝ  стека́ютсѧ во гра́дъ виѳлее́мъ, пѣ́ти, чествова́ти и҆  поклони́тисѧ є҆мꙋ̀, рожде́нномꙋ и҆зъ ложе́снъ чⷭ҇тыѧ бцⷣы. 
Пѣ́снь ѳ҃. І҆рмо́съ: 
Живопрїе́мный и҆сто́чникъ приснотекꙋ́щїй,  свѣтоно́сный свѣти́льникъ бл҃года́ти, хра́мъ  ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ  простра́ннѣйшꙋю, бцⷣꙋ, вѣ́рнїи велича́емъ. 
Съ патрїа̑рхи, и҆ пра́ведными всѣ́ми, и҆ со ст҃ы́ми  прⷪ҇рѡ́ки взыгра́имъ, ѿ дв҃ы гдⷭ҇ь і҆и҃съ, и҆збавле́нїе,  просвѣще́нїе, и҆ жи́знь, и҆ спасе́нїе, ны́нѣ во гра́дѣ  дв҃довѣ ражда́етсѧ. 
Оу҆жѐ бжⷭ҇твеннагѡ сло́ва воплоще́нїѧ, всѣ̑мъ (с.  349) ѿверзо́шасѧ ꙗ҆́вѣ преддвє́рїѧ. нб҃са̀, ра́дꙋйтесѧ,  а҆́гг҃ли, взыгра́йте: и҆ да весели́тсѧ землѧ̀ съ человѣ̑ки,  съ па́стырьми и҆ волхвы̑, дꙋ́хомъ. 
Но́ситъ хрⷭ҇та̀, ꙗ҆́коже мѵ́ро неистоще́нное,  оу҆́мный дв҃а а҆лава́стръ, и҆ сїѐ пред̾и́детъ въ  верте́пѣ и҆злїѧ́ти дх҃омъ ꙗ҆́вѣ, ꙗ҆́кѡ да напо́лнитъ  благоꙋха́нїѧ є҆гѡ̀ дꙋ́шы на́шѧ. 
Ст҃а́гѡ. І҆рмо́съ то́йже. 
Презира́тель до́льнихъ і҆гна́тїй, и҆ слꙋжи́тель  вы́шнихъ та̑инъ, ꙗ҆́кѡ слꙋ́жбꙋ непоро́чнꙋ соверша́ѧ, и҆  соверша́емь свѧщеннодѣ́йствꙋетъ себѐ сама́го мꙋче́нїемъ,  и҆ къ ѕвѣрє́мъ и҆ ѻ҆гню̀ гото́витсѧ. 
Є҆́же по ѻ҆́бразꙋ любѧ̀ ѡ҆дѣ́ѧтисѧ, вє́тхїѧ  ѻ҆́бразы и҆змѣни́лъ є҆сѝ. тѣ́мже но́востїю, а҆ не  ве́тхостїю первоѻбра́знагѡ зра́ка пе́рвꙋю добро́тꙋ  воспрїе́мъ, хрⷭ҇то́ви соводворѧ́ешисѧ. 
Свѧще́ннꙋю твою̀ ѻ҆де́ждꙋ, свѧще́ннѣйше,  свѧще́ннѣйшꙋ содѣ́лалъ є҆сѝ страда́ньми твои́ми, тѣ́мже  и҆ вѣне́цъ сꙋгꙋ́бъ воспрїе́мъ, съ мч҃ники пое́ши и҆  па̑стыри, свѧщенномꙋ́чениче, хрⷭ҇та̀ бг҃а на́шего. 
Пшени́ца бж҃їѧ чиста̀ є҆́смь, глаго́лалъ є҆сѝ, и҆  зꙋбы̑ ѕвѣре́й мелю́сѧ, да хлѣ́бъ бꙋ́дꙋ  свѧщенносоверша́емь, рачи́телю и҆ бг҃ꙋ ѡ҆чище́нъ, є҆го́же  и҆ любѧ̀, оу҆мре́ти не ѿрица́юсѧ. 
Непристꙋ́пнымъ свѣ́томъ ѡ҆сїѧва́емь, и҆ въ вы́шнихъ  ѻ҆би́телехъ водворѧ́ѧсѧ, свѧще́нне і҆гна́тїе, бг҃ꙋ и҆  зижди́телю твоемꙋ̀ ѡ҆ ста́дѣ твое́мъ се́мъ молѧ́сѧ  неѡскꙋ́днѡ, не преста́й мо́лимсѧ. 
Бг҃оро́диченъ: 
Ра́дꙋйсѧ, чⷭ҇таѧ, бж҃їй гра́де ѡ҆дꙋшевле́нный, въ  не́мже бг҃ъ вмѣсти́тисѧ благоволѝ: не ѡ҆ста́вль бо  го́рнихъ къ тебѣ̀ сни́де, ꙗ҆́кѡ до́ждь на зе́млю,  бг҃ороди́тельнице, и҆ во гра́дѣ виѳлее́мѣ млⷣнецъ  ражда́етсѧ. (с. 350) 
Свѣти́ленъ. Подо́бенъ: Дх҃омъ во ст҃и́лищи: 
Сло́во пребезнача́льное, бж҃їѧ мꙋ́дрость,  неизрече́нною бла́гостїю зємны́мъ приѡбщи́всѧ, оу҆чѧ̀  дре́вле лю́ди, на рꙋка́хъ держа́ше тѧ̀, і҆гна́тїе бг҃оно́се:  въ бз҃ѣ же жи́въ, мꙋче́нїе проше́лъ є҆сѝ страда́нїѧ  ра́дꙋѧсѧ. 
Сла́ва, и҆ ны́нѣ, предпра́зднства. Подо́бенъ:  Пред̾ꙋгото́висѧ: 
Оу҆краси́сѧ, виѳлее́ме, но́вое жили́ще, ꙗ҆́сли и҆  верте́пъ, па́стырей сѡ́нмища, волсвѝ ѿ восто́кѡвъ въ  него̀ предвари́те, ѕвѣзды̀ свѣ́тлостїю: дв҃а бо оу҆жѐ  всесоверше́ннаго, ꙗ҆́кѡ младе́нца въ то́мъ ражда́етъ. 
На хвали́техъ стїхи̑ры предпра́зднства, гла́съ ѕ҃, на  д҃, по а҆лфави́тꙋ Творе́нїе рѡма́на пѣвца̀.  Самоподо́бенъ: 
А҆́гг҃льскїѧ пред̾иди́те си̑лы, ꙳ и҆̀же въ  виѳлее́мѣ оу҆гото́вайте ꙗ҆́сли: ꙳ сло́во бо ражда́етсѧ, ꙳  мꙋ́дрость происхо́дитъ, ꙳ прїе́млетъ цѣлова́нїе цр҃ковь. ꙳  на ра́дость бцⷣы, ꙳ лю́дїе, рце́мъ: бл҃гослове́нъ прише́дый  ꙳ бж҃е на́шъ, сла́ва тебѣ̀. 
Го́ры сла́дость да ка́плютъ, ꙳ се́ бо прихо́дитъ  бг҃ъ ѿ ю҆́га, ꙳ ꙗ҆зы́цы, покарѧ́йтесѧ, ꙳ ра́дꙋйтесѧ,  прⷪ҇ро́цы, ꙳ патрїа́рси, взыгра́йте, ꙳ человѣ́цы,  восплещи́те рꙋка́ми: ꙳ крѣ́пкїй и҆ вели́кїй кн҃зь хрⷭ҇то́съ  ражда́етсѧ, ꙳ цр҃ь нб҃съ на зе́млю прихо́дитъ. 
Ѿ землѝ возносѧ̀ человѣ́чество, ꙳ зижди́тель  прїи́де, ꙳ ца́рскїй ѡ҆бновлѧ́ѧ па́ки ѻ҆́бразъ. ꙳  сра́дꙋйтесѧ го́рнихъ си̑лы и҆ воспо́йте: ꙳ вражды̀  средостѣ́нїе разори́сѧ, ꙳ прїи́де, є҆мꙋ́же прилѣжа́ше: ꙳  бг҃ъ бо чл҃вѣ́къ быва́етъ, ꙳ цр҃ь і҆и҃левъ ꙳ хрⷭ҇то́съ бг҃ъ  на́шъ. 
Грѧдѝ, і҆и҃лю тѧжкосе́рдый, ꙳ ѿве́ржи и҆́же въ  дꙋшѝ твое́й, надлежа́щїй тебѣ̀ ѻ҆́блакъ, ꙳ позна́й  созда́телѧ въ верте́пѣ ражда́ющагосѧ. ꙳ се́й ꙗ҆зы́кѡвъ  ча́ѧнїе: ꙳ се́й разори́тъ пра́здники твоѧ̑, ꙳ вопи́ти бо не  повинꙋ́ешисѧ: ꙳ цр҃ь і҆и҃левъ ꙳ хрⷭ҇то́съ прихо́дитъ. (с.  351) 
Сла́ва, гла́съ и҆ подо́бенъ то́йже: 
Приближа́етсѧ хрⷭ҇то́съ: ꙳ виѳлее́ме,  пред̾ꙋгото́висѧ, ꙳ оу҆жѐ ꙗ҆зы́кѡвъ спасе́нїе ѡ҆зарѧ́етъ,  ꙳ благоꙋкрасѝ ꙗ҆́сли, ꙳ па́стыри соберѝ, ꙳ призовѝ  волхвы̀ ѿ персі́ды, ꙳ вѡ́инства безпло́тныхъ оу҆мѡ́въ  воззови́те: ꙳ цр҃ь нб҃съ ꙳ на зе́млю прихо́дитъ. 
И҆ ны́нѣ, гла́съ и҆ подо́бенъ то́йже: 
За́висть же и҆ ѻ҆́гнь поѧ́стъ тѧ̀, ꙳ безꙋ́мный  преле́стниче вои́стиннꙋ, ꙳ и҆ зако́ннаѧ клѧ́тва: ꙳ се́ бо  дв҃а, ꙳ ꙗ҆́коже и҆са́їа проречѐ, ꙳ и҆мѣ̀ во чре́вѣ, ꙳ и҆  въ ꙗ҆́слехъ восклони́тъ цр҃ѧ̀, ꙳ и҆́мже всѝ ѿ колѣ́на  і҆ꙋ́дова ꙳ си́льнїи ѡ҆скꙋдѣ́ютъ. 
На стїхо́внѣ стїхи̑ры самогла́сны, гла́съ д҃: 
Виѳлее́ме, оу҆краша́йсѧ, воспо́й, гра́де сїѡ́не,  ра́дꙋйсѧ, пꙋсты́не, пред̾ѡбрꙋча́ющи ра́дость: ѕвѣзда́ бо  пред̾и́детъ въ виѳлее́мъ, возвѣща́ющи хотѧ́щаго роди́тисѧ  хрⷭ҇та̀: и҆ верте́пъ прїе́млетъ невмѣсти́маго всѣ́ми, и҆  ꙗ҆́сли гото́вѧтсѧ воспрїѧ́ти жи́знь вѣ́чнꙋю. томꙋ̀ всѝ  воспои́мъ, и҆ возопїи́мъ: спасѝ дꙋ́шы на́шѧ, і҆и҃се бж҃е,  воплоти́выйсѧ на́съ ра́ди. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Хрⷭ҇то́съ грѧды́й ꙗ҆́вѣ бг҃ъ на́шъ, прїи́детъ и҆  не оу҆косни́тъ: ѿ неискꙋсобра́чныѧ ѻ҆трокови́цы  ꙗ҆ви́тсѧ, въ верте́пѣ же про́чее препочі́етъ, и҆ въ  ꙗ҆́слехъ безслове́сныхъ, є҆го́же не вмѣща́етъ нб҃о:  прїимѝ хотѧ́щаго пелена́ми пови́тисѧ въ тебѣ̀, сло́вомъ  разрѣ́шшаго ны̀ ѿ безслове́сїѧ. ѕвѣзда̀ возвѣща́етъ,  волсвѝ покланѧ́ютсѧ, па́стырїе свирѧ́ютъ, чꙋ́до зрѧ́ще  стра́шное, и҆ а҆́гг҃ли воспѣва́ютъ на землѝ, ви́дѧще  и҆збавле́нїе ро́да на́шегѡ. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
И҆са́їе, ликꙋ́й, сло́во бж҃їе воспрїе́мъ, прорцы̀  ѻ҆трокови́цѣ марі́и, кꙋпинѣ̀ горѣ́ти, и҆ ѻ҆гне́мъ не  сгара́ти (с. 352) заре́ю бжⷭ҇тва̀. виѳлее́ме,  благоꙋкраси́сѧ, ѿве́рзи врата̀, є҆де́ме, и҆ волсвѝ,  и҆ди́те ви́дѣти спасе́нїе въ ꙗ҆́слехъ повива́емое:  є҆го́же ѕвѣзда̀ показа̀ верхꙋ̀ верте́па, жизнода́вца  гдⷭ҇а, спаса́ющаго ро́дъ на́шъ. 
Сла́ва, ст҃а́гѡ, гла́съ а҃. Стꙋді́тово: 
Сто́лпъ ѡ҆дꙋшевле́нъ, и҆ вдохнове́нный ѻ҆́бразъ,  лѣ́тный тво́й наста̀ пра́здникъ, бг҃оно́се і҆гна́тїе,  тайновѡ́дства твоѧ̑ и҆ до́блєсти твоѧ̑ проповѣ́даѧй,  є҆́же за вѣ́рꙋ да́же до кро́ве противостоѧ́нїе, бл҃же́нный  ѻ҆́нъ и҆ приснопа́мѧтный гла́съ, ꙗ҆́кѡ пшени́ца є҆́смь  бж҃їѧ, глаго́лющїй и҆ зꙋбы̑ ѕвѣри́ными мелю́сѧ. тѣ́мже  подо́бникъ стрⷭ҇те́й хрⷭ҇та̀ твоегѡ̀ бы́въ, молѝ спасти́сѧ  дꙋша́мъ на́шымъ. 
И҆ ны́нѣ, гла́съ ѕ҃: 
Верте́пе, благоꙋкраси́сѧ, а҆́гница бо грѧде́тъ,  чревоносѧ́щи хрⷭ҇та̀: ꙗ҆́сли же под̾ими́те сло́вомъ  разрѣши́вшаго ѿ безслове́снагѡ дѣѧ́нїѧ на́съ  земноро́дныхъ. па́стырїе свирѧ́юще, свидѣ́тельствꙋйте  чꙋдесѝ стра́шномꙋ: и҆ волсвѝ ѿ персі́ды, зла́то и҆  лїва́нъ и҆ смѵ́рнꙋ цр҃ю̀ принеси́те: ꙗ҆́кѡ ꙗ҆ви́сѧ гдⷭ҇и  и҆зъ дв҃ы мт҃ре. є҆мꙋ́же и҆ прини́кши ра́бски мт҃и  поклони́сѧ, и҆ привѣща́ше къ держи́момꙋ на ѡ҆б̾ѧ́тїихъ  є҆ѧ̀: ка́кѡ всѣ́ѧлсѧ є҆сѝ мнѣ̀; и҆лѝ ка́кѡ прозѧ́блъ  є҆сѝ во мнѣ̀, и҆зба́вителю мо́й и҆ бж҃е; 
На часѣ́хъ тропа́рь предпра́зднства. Сла́ва,  ст҃а́гѡ. И҆ ны́нѣ, бг҃оро́диченъ часѡ́въ. По  Ѻ҆́ч҃е на́шъ: конда́къ предпра́зднства є҆ди́нъ на  всѣ́хъ часѣ́хъ. 
На лїтꙋргі́и бл҃жє́нна ѿ канѡ́на предпра́зднства  пѣ́снь г҃, со і҆рмосо́мъ на д҃: и҆ ст҃а́гѡ пѣ́снь ѕ҃, на  д҃. Прокі́менъ: Возвесели́тсѧ пра́ведникъ ѡ҆ гдⷭ҇ѣ:  Сті́хъ: Оу҆слы́ши, бж҃е, гла́съ мо́й. А҆пⷭ҇лъ къ  є҆вре́ємъ, зача́ло та҃і. А҆ллилꙋ́їа, гла́съ д҃:  Пра́ведникъ, ꙗ҆́кѡ фі́нїѯъ, процвѣте́тъ. Сті́хъ:  Насажде́ни въ домꙋ̀ гдⷭ҇ни: Є҆ѵⷢ҇лїе ма́рка, зача́ло  м҃а. Прича́стенъ: Въ па́мѧть вѣ́чнꙋю: (с. 353) 
🕅А҆́ще слꙋчи́тсѧ недѣ́лѧ ст҃ы́хъ ѻ҆ц҃ъ въ  предпра́зднствѣ, внꙋ́трь к҃-гѡ днѐ, си́рѣчь, въ к҃, въ  к҃а, въ к҃в и҆ въ к҃г де́нь. 
Быва́етъ слꙋ́жба си́це: На ма́лѣй вече́рни  стїхи̑ры воскрⷭ҇ны и҆ бцⷣы по ѻ҆бы́чаю. На вели́цѣй  вече́рни, на Гдⷭ҇и, воззва́хъ: стїхи̑ры воскрⷭ҇ны г҃, и҆  ꙾восто́ченъ꙾꙾А҆нато́лїевъ꙾ а҃, и҆ предпра́зднства г҃,  гла́съ ѕ҃, подо́бенъ: Всѐ ѿло́жше: и҆ ѻ҆ц҃є́въ г҃,  гла́съ и҆ подо́бенъ то́йже: Сла́ва, гла́съ ѕ҃: Данїи́лъ,  мꙋ́жъ жела́нїй: И҆ ны́нѣ, предпра́зднства, гла́съ то́йже:  Верте́пе, благоꙋкраси́сѧ: Вхо́дъ. Прокі́менъ днѐ.  И҆ чтє́нїѧ г҃ ѻ҆ц҃є́въ. На лїті́и стїхи̑ры  предпра́зднства на рѧдꙋ̀, ко́егѡ днѐ недѣ́лѧ сїѧ̀ пое́тсѧ,  стїхѡ́вныѧ, и҆ ѻ҆ц҃є́въ, гла́съ а҃: Лꙋча́ми  ѡ҆блиста́вшесѧ: Сла́ва, гла́съ г҃: Пра́ѻц҃євъ собо́ръ:  И҆ ны́нѣ, предпра́зднства, гла́съ то́йже:  Благоꙋкраси́сѧ, виѳлее́ме: На стїхо́внѣ стїхи̑ры  воскрⷭ҇ны: Сла́ва, гла́съ в҃: Ра́дꙋйтесѧ, проро́цы: И҆  ны́нѣ, предпра́зднства, гла́съ то́йже: Сѐ вре́мѧ  прибли́жисѧ: На благослове́нїи хлѣ́бѡвъ тропа́рь,  Бцⷣе дв҃о: два́жды, и҆ ѻ҆ц҃є́въ: Вє́лїѧ вѣ́ры:  є҆ди́ножды. Бꙋ́ди и҆́мѧ гдⷭ҇не: три́жды: И҆ чте́нїе въ  толкова́нїихъ а҆пⷭ҇льскихъ. 
На оу҆́трени, на Бг҃ъ гдⷭ҇ь: тропа́рь воскрⷭ҇нъ  два́жды: Сла́ва, ѻ҆ц҃є́въ, гла́съ в҃: Вє́лїѧ вѣ́ры:  И҆ ны́нѣ, предпра́зднства, гла́съ д҃: Гото́висѧ,  виѳлее́ме: и҆ ѻ҆бы̑чныѧ каѳі̑смы, и҆ сѣда́льны воскре́сны,  и҆ бг҃оро́дичны и҆́хъ. И҆ чте́нїе во є҆ѵⷢ҇лїе толково́мъ,  є҆́же ѿ матѳе́а, въ са́момъ нача́лѣ: Кни́га родства̀  і҆и҃са хрⷭ҇та̀. По непоро́чнахъ тропарѝ и҆́хъ:  А҆́гг҃льскїй собо́ръ: ѵ҆пакоѝ, и҆ чте́нїе во є҆ѵⷢ҇лїи  толково́мъ, є҆́же на рѧдꙋ̀. Степє́нна гла́са,  прокі́менъ: Всѧ́кое дыха́нїе: Є҆ѵⷢ҇лїе воскрⷭ҇но, и҆  Воскрⷭ҇нїе хрⷭ҇то́во: По н҃-мъ ѱалмѣ̀ стїхи́ра  воскрⷭ҇на. Канѡ́нъ воскрⷭ҇нъ со і҆рмосо́мъ на д҃: и҆  предпра́зднства на д҃: и҆ ѻ҆ц҃є́въ на ѕ҃. Катава́сїа:  Хрⷭ҇то́съ ражда́етсѧ: По г҃-й пѣ́сни ѵ҆пакоѝ  ѻ҆ц҃є́въ, гла́съ и҃. А҆́гг҃лъ ѻ҆трокѡ́мъ ѡ҆росѝ  пе́щь: и҆ чте́нїе. По ѕ҃-й пѣ́сни конда́къ, гла́съ а҃,  подо́бенъ: Ли́къ а҆́гг҃льскїй: Весели́сѧ, виѳлее́ме:  и҆ і҆́косъ. И҆ чте́мъ про́логъ. По ѳ҃-й пѣ́сни,  Ст҃ъ гдⷭ҇ь бг҃ъ на́шъ: Свѣти́ленъ (с. 354)  воскре́сенъ: Сла́ва, ѻ҆ц҃є́въ: И҆ ны́нѣ, предпра́зднства.  На хвали́техъ стїхи̑ры воскрⷭ҇ны д҃, и҆ ѻ҆ц҃є́въ д҃,  гла́съ є҃, подо́бенъ: Ра́дꙋйсѧ: Сла́ва, ѻ҆ц҃є́въ,  гла́съ и҃: Зако́нныхъ оу҆че́нїй. И҆ ны́нѣ,  Пребл҃гослове́нна є҆сѝ, бцⷣе дв҃о. Славосло́вїе  вели́кое. Тропа́рь воскрⷭ҇нъ. Є҆ктєнїѝ. И҆ ѿпꙋ́стъ.  Стїхи́ра є҆ѵⷢ҇льскаѧ въ притво́рѣ. И҆ ча́съ а҃. И҆  коне́чный ѿпꙋ́стъ. 
На лїтꙋргі́и бл҃жє́нна гла́са, на д҃: и҆ ѻ҆ц҃є́въ  ѿ канѡ́на пѣ́снь г҃, на д҃: и҆ предпра́зднства пѣ́снь  ѕ҃, на д҃. По вхо́дѣ тропа́рь воскрⷭ҇нъ, и҆ ѻ҆ц҃є́въ,  и҆ предпра́зднства. Сла́ва, конда́къ ѻ҆ц҃є́въ: И҆ ны́нѣ,  предпра́зднства. Прокі́менъ, пѣ́снь ѻ҆ц҃є́въ, гла́съ  д҃. Бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ,  и҆ хва́льно и҆ просла́влено и҆́мѧ твоѐ во вѣ́ки.  А҆пⷭ҇лъ ко є҆вре́ємъ, зача́ло тк҃и. А҆ллилꙋ́їа,  гла́съ д҃. Бж҃е, оу҆ши́ма на́шима: Є҆ѵⷢ҇лїе  матѳе́а, зача́ло а҃. Рѧ́дъ же недѣ́ли ѡ҆ставлѧ́етсѧ.  Прича́стенъ: Хвали́те гдⷭ҇а: Дрꙋгі́й:  Ра́дꙋйтесѧ, првⷣнїи: 
Ѡ҆ предпра́зднствѣ хрⷭ҇то́ва ржⷭ҇тва̀ вѣ́дати  подоба́етъ. 
[Зрѝ] Ѿ к҃-гѡ днѐ начина́етсѧ предпра́зднство.  По́стъ оу҆́бѡ є҆́сть, покло́ны же въ це́ркви не  быва́ютъ. 


(с. 354) 
Мѣ́сѧца тогѡ́же въ к҃а-й де́нь. 
Предпра́зднство ржⷭ҇тва̀ хрⷭ҇то́ва: 
И҆ ст҃ы́ѧ мч҃ницы і҆ꙋлїані́и, ꙗ҆́же въ нїкомиді́и: 
И҆ преставле́нїе и҆́же во ст҃ы́хъ ѻ҆тца̀ на́шегѡ  петра̀ митрополі́та всеѧ̀ рѡссі́и. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры предпра́зднства,  гла́съ д҃. 
Подо́бенъ: Да́лъ є҆сѝ зна́менїе: 
Се́й бг҃ъ на́шъ, ꙳ не вмѣни́тсѧ и҆́нъ къ немꙋ̀, ꙳  восклица́ше прⷪ҇ро́къ дх҃омъ, ꙳ и҆ пꙋ́ть и҆з̾ѡбрѣ́те  всѧ́кагѡ (с. 355) хꙋдо́жества. ꙳ по си́хъ же человѣ́кѡмъ  оу҆подо́битсѧ, въ пло́ть ѡ҆бле́ксѧ: ꙳ ѿ дв҃ы бо  бг҃оѻтрокови́цы роди́тисѧ грѧде́тъ, ꙳ пристꙋ́пенъ мнѣ̀  бы́въ, ꙳ и҆́же є҆стество́мъ непристꙋ́пный. 
Сто́гъ гꙋме́нный ꙳ твоѐ чре́во, всенепоро́чнаѧ  бцⷣе, показꙋ́етсѧ, ꙳ кла́съ невоздѣ́ланный, ꙳ па́че  оу҆ма̀ и҆ сло́ва носѧ́що неизрече́ннѡ. ꙳ є҆го́же въ  верте́пѣ виѳлее́мстѣмъ роди́ши, ꙳ тва́рь всю̀ бжⷭ҇твенными  ра́зꙋмы ꙳ хотѧ́щагѡ пита́ти бл҃года́тїю, ꙳ и҆ ѿ гла́да  человѣ́чество ꙳ дꙋшетлѣ́ннагѡ и҆зба́вити. 
Ю҆́ница непоро́чнаѧ, ꙳ оу҆пита́ннаго ю҆нца̀ носѧ́щи  во чре́вѣ, ꙳ грѧде́тъ во ст҃ы́й верте́пъ ꙳ пресла́внымъ  сло́вомъ сего̀ породи́ти, ꙳ и҆ пелена́ми пови́ти, ꙗ҆́кѡ  человѣ́ка, ꙳ и҆ положи́ти въ ꙗ҆́слехъ, ꙗ҆́кѡ млⷣнца. ꙳  тва́рь предпра́зднствꙋй, ꙳ ра́достнѡ велича́ющи, ꙳ такѡва́ѧ  пресла̑внаѧ на землѝ содѣ́лавшаго. 
И҆ ст҃ы́ѧ, гла́съ то́йже. Подо́бенъ: Ꙗ҆́кѡ до́блѧ: 
Багрє́нїи кро́вными ꙳ спасе́нїѧ ѻ҆де́ждꙋ себѣ̀, ꙳  всехва́льнаѧ, ѡ҆багри́вши, ꙳ и҆ просвѣти́вшисѧ дх҃омъ, ꙳  гдⷭ҇ꙋ ѡ҆брꙋчи́ласѧ є҆сѝ безсме́ртномꙋ цр҃ю̀, ꙳  соблюда́ющемꙋ тѧ̀ непоро́чнꙋ, ꙳ нерастлѣ́ннꙋ во вѣ́къ  вѣ́ка ꙳ въ черто́зѣхъ нбⷭ҇ныхъ ꙗ҆́кѡ дв҃ꙋ преꙋдо́бреннꙋ  и҆ нетлѣ́ннꙋ. 
Ра́намъ приѡбщи́вшисѧ, ꙳ и҆ со ѻ҆гне́мъ бра́вшисѧ,  ꙳ и҆ пло́ти терза̑нїѧ претерпѣ́вши, ꙳ и҆ конѡ́бнаѧ врѣ̑нїѧ  до́блественнѣ поне́сши, ꙳ не побѣди́ласѧ є҆сѝ  по́мысломъ, ꙳ и҆стꙋка̑ннымъ не поже́рла є҆сѝ: ꙳ но  прекло́нши бг҃ꙋ вы́ю, ꙳ ме́чнымъ мꙋче́нїемъ вѣнцено́сица, ꙳  на нб҃са̀ возшла̀ є҆сѝ. (с. 356) 
Ка́плѧми кро́ве оу҆ѧсни́вшисѧ, ꙳ возсїѧ́ла є҆сѝ  проѧвле́ннѡ, ꙗ҆́кѡ со́лнце, ꙳ и҆ ѿгна́ла є҆сѝ,  всехва́льнаѧ, безбо́жїѧ тмꙋ̀ бл҃года́тїю, ꙳ мч҃нице  і҆ꙋлїані́е, и҆ вѣ̑рныѧ просвѣти́ла є҆сѝ, ꙳ чтꙋ́щыѧ твоѧ̑  до́блествєнныѧ по́двиги, ꙳ и҆ па́мѧть свѣ́тлꙋю и҆  свѣтоно́снꙋю, ꙳ и҆ по всемꙋ̀ спаси́тельнꙋю. 
Сла́ва, и҆ ны́нѣ: предпра́зднства, гла́съ ѕ҃. 
Сїѡ́не, торжествꙋ́й, і҆ерꙋсали́ме, весели́сѧ: гра́де  хрⷭ҇та̀ бг҃а, под̾имѝ зижди́телѧ въ верте́пѣ и҆ ꙗ҆́слехъ  вмѣща́емаго. ѿве́рзите мѝ врата̀, и҆ вше́дъ въ нѧ̀  оу҆зрю̀, ꙗ҆́кѡ млⷣнца пелена́ми повива́емаго, дла́нїю же  содержа́щаго тва́рь, є҆го́же пою́тъ а҆́гг҃ли непреста́ннымъ  гла́сомъ, жизнода́вца, гдⷭ҇а спаса́ющаго ро́дъ на́шъ. 
На стїхо́внѣ стїхи̑ры предпра́зднства, гла́съ в҃.  Подо́бенъ: До́ме є҆ѵфра́ѳовъ: 
Всѣ́хъ прⷪ҇ро́кѡвъ ꙳ проречє́нїѧ и҆сполнѧ́ютсѧ:  хрⷭ҇то́съ бо ражда́етсѧ ꙳ въ виѳлее́мѣ гра́дѣ, и҆зъ чⷭ҇тыѧ  бг҃оѻтрокови́цы. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Сла́ва земноро́дныхъ, ꙳ и҆ ра́дованїе и҆ хвала̀, ꙳  виѳлее́ме честны́й, ꙳. митропо́лїѧ бжⷭ҇твеннаѧ, ꙳ под̾имѝ  зижди́телѧ твоего̀. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Сло́во ѻ҆́ч҃ее, ꙳ и҆́мже всѧ̑ бы́ша, ꙳ безстра́стнѡ  и҆ нете́чнѡ, ꙳ ѵ҆поста́сь зри́тсѧ є҆ди́на ꙳ во двою̀  є҆стєствꙋ̀. 
Сла́ва, и҆ ны́нѣ, гла́съ ѕ҃. Вѷзанті́ево: 
Безневѣ́стнаѧ дв҃о, ѿкꙋ́дꙋ пришла̀ є҆сѝ; кто̀  роди́вый тѧ̀; кто̀ и҆ ма́ти твоѧ̀; ка́кѡ зижди́телѧ но́сиши  на рꙋкꙋ̀; ка́кѡ не растли́ласѧ є҆сѝ оу҆тро́бою; ѽ  вели́кихъ пресла́вныхъ на тебѣ̀ стра́шныхъ та́инствъ, на  землѝ (с. 357) соверша́емыхъ, зри́мъ, всест҃а́ѧ! и҆  пред̾ꙋготовлѧ́емъ досто́йный тебѣ̀ до́лгъ, на землѝ  верте́пъ: и҆ ѿ нб҃съ про́симъ пода́ти ѕвѣздꙋ̀. и҆ волсви́  же прихо́дѧтъ ѿ восто́кѡвъ землѝ къ за́падѡмъ, ви́дѣти  человѣ́ческое спасе́нїе, въ ꙗ҆́слехъ пелена́ми  повива́емое. 
Тропа́рь ст҃ы́ѧ, гла́съ д҃: 
А҆́гница твоѧ̀, і҆и҃се, і҆ꙋлїані́а, зове́тъ ве́лїимъ  гла́сомъ: тебѐ, женишѐ мо́й, люблю̀, и҆ тебѐ и҆́щꙋщи  страда́льчествꙋю, и҆ сраспина́юсѧ, и҆ спогреба́юсѧ креще́нїю  твоемꙋ̀, и҆ страждꙋ̀ тебє̀ ра́ди, ꙗ҆́кѡ да црⷭ҇твꙋю въ  тебѣ̀, и҆ оу҆мира́ю за тѧ̀, да и҆ живꙋ̀ съ тобо́ю: но,  ꙗ҆́кѡ же́ртвꙋ непоро́чнꙋю, прїими́ мѧ съ любо́вїю  поже́ршꙋюсѧ тебѣ̀. тоѧ̀ моли́твами, ꙗ҆́кѡ ми́лостивъ,  спасѝ дꙋ́шы на́шѧ. 
Сла́ва, и҆ ны́нѣ, гла́съ то́йже: 
Гото́висѧ виѳлее́ме, ѿве́рзисѧ всѣ̑мъ, є҆де́ме,  красꙋ́йсѧ, є҆ѵфра́ѳо, ꙗ҆́кѡ дре́во живота̀ въ верте́пѣ  процвѣтѐ ѿ дв҃ы: ра́й бо ѻ҆́ноѧ чре́во ꙗ҆ви́сѧ  мы́сленный, въ не́мже бжⷭ҇твенный са́дъ, ѿ негѡ́же  ꙗ҆́дше, жи́ви бꙋ́демъ, не ꙗ҆́коже а҆да́мъ оу҆́мремъ.  хрⷭ҇то́съ ражда́етсѧ, пре́жде па́дшїй возста́вити ѻ҆́бразъ. 
Вѣ́домо бꙋ́ди, и҆дѣ́же пра́зднꙋетсѧ ст҃а́гѡ петра̀  митрополі́та пра́здникъ, пое́мъ канѡ́нъ ст҃ы́ѧ і҆ꙋлїані́и на  повече́рїи, вкꙋ́пѣ съ трипѣ́снцемъ, и҆ послѣдѝ стїхи̑ры  є҆ѧ̀. 
На повече́рїи трипѣ́снецъ, і҆рмо́съ по два́жды,  тропарѝ на ѕ҃: и҆ па́ки послѣдѝ і҆рмо́съ ѻ҆́ба ли̑ка  вкꙋ́пѣ, є҆гѡ́же краегране́сїе: 
Четве́ртомꙋ пою̀. 
Гла́съ в҃. Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. (с. 358) 
Вотщѐ со́нмище и҆́рѡдово, и҆ во́лею собира́етсѧ,  скверноꙋбі́йственное, ражда́ющагосѧ гдⷭ҇а оу҆би́ти хрⷭ҇та̀.  є҆мꙋ́же пое́мъ: ты̀ є҆сѝ бг҃ъ на́шъ, и҆ нѣ́сть  пра́веденъ па́че тебє̀ гдⷭ҇и. 
Лю́тый совѣ́тъ и҆́рѡдовъ покрыва́етсѧ, бг҃обо́рныѧ  дꙋшѝ сы́й, со младє́нцы влⷣкꙋ оу҆би́ти хрⷭ҇та̀, є҆мꙋ́же  пое́мъ: ты̀ є҆сѝ бг҃ъ на́шъ, и҆ нѣ́сть пра́веденъ па́че  тебє̀, гдⷭ҇и. 
Пѣ́снь и҃. І҆рмо́съ: 
Глаго́лъ мꙋчи́телевъ поне́же превозмо́же,  седмери́цею пе́щь разжже́на бы́сть и҆ногда̀: въ не́йже  ѻ҆́троцы не ѡ҆пали́шасѧ, царе́во попра́вше велѣ́нїе, но  вопїѧ́хꙋ: всѧ̑ дѣла̀ гдⷭ҇нѧ, гдⷭ҇а по́йте и҆ превозноси́те  во всѧ̑ вѣ́ки. 
И҆злива́юще ꙗ҆́кѡ мѵ̑ра сле́зы на́съ ра́ди хрⷭ҇тꙋ̀  ражда́ющемꙋсѧ пло́тїю, и҆́миже сквє́рны ѡ҆чи́стимъ,  пречⷭ҇томꙋ чи́стѣ приходѧ́ще, и҆ вопїю́ще: всѧ̑ дѣла̀  гдⷭ҇нѧ, гдⷭ҇а по́йте и҆ превозноси́те во всѧ̑ вѣ́ки. 
Слеза́ми оу҆миле́нїѧ сле́зъ да оу҆бѣжи́мъ,  грѣ́шнїи, мꙋ́ки бꙋ́дꙋщїѧ стра́шныѧ, хрⷭ҇тѡ́вы стѡпы̀  прїе́мше, полага́емꙋ въ пелена́хъ, ꙗ҆́кѡ млⷣнцꙋ, вопїю́ще:  всѧ̑ дѣла̀ гдⷭ҇нѧ, гдⷭ҇а по́йте и҆ превозноси́те во всѧ̑  вѣ́ки. 
Свѧщеннодѣ́йствоватисѧ и҆збавле́нїю вѣ́дѧще, ѿ  свои́хъ оу҆тро́бъ же и҆ сле́зъ и҆сто́чника, хрⷭ҇тꙋ̀  и҆сповѣ́данїемъ пред̾измы́вшесѧ, вѣ́рнїи, да пристꙋ́пимъ  пло́тїю къ ро́ждшемꙋсѧ въ верте́пѣ, вопїю́ще: всѧ̑ дѣла̀  гдⷭ҇нѧ, гдⷭ҇а по́йте и҆ превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Дꙋша́ми чи́стыми и҆ нескве́рными оу҆стна́ми,  прїиди́те, возвели́чимъ нескве́рнꙋю и҆ пречⷭ҇тꙋю мт҃рь  є҆мманꙋ́илевꙋ: є҆́юже, и҆зъ неѧ̀ къ рожде́нномꙋ приносѧ́ще  моли́твꙋ, пощадѝ дꙋ́шы на́шѧ, хрⷭ҇тѐ бж҃е, и҆ спасѝ  на́съ. 
Неразꙋ́менъ никто́же, ни лꙋка́въ завистноѻбра́зникъ  (с. 359) да бꙋ́детъ, ѿ приносѧ́щихъ ны́нѣ да́ры бг҃ꙋ  прїѧ́тны, вмѣ́стѡ смѵ́рны, и҆ зла́та, и҆ лїва́на,  добродѣ́телей мѷроꙋха́нїе, пою́щихъ хрⷭ҇тꙋ̀ ражда́ющемꙋсѧ:  пощадѝ дꙋ́шы на́шѧ, хрⷭ҇тѐ бж҃е, и҆ спасѝ на́съ. 
Глаго́лаше ко прише́дшымъ и҆́рѡдъ волхвѡ́мъ  мꙋ̑дрымъ: ше́дше поищи́те ро́ждшагосѧ ны́нѣ цр҃ѧ̀, и҆  ѡ҆брѣ́тше возвѣсти́те мнѣ̀, поꙋчи́всѧ лю́тый ѡ҆  оу҆бі́йствѣ скверноꙋбі́йственнымъ се́рдцемъ. пощадѝ дꙋ́шы  на́шѧ, хрⷭ҇тѐ бж҃е, и҆ спасѝ на́съ. 
Ѽ слѣпо́тнагѡ скверноꙋбі́йства, вседе́рзостне!  и҆́мже забве́нїе полꙋчи́лъ є҆сѝ, ꙗ҆́кѡ бг҃а никто́же  є҆́мь рꙋка́ми оу҆бїе́тъ: преразже́гсѧ же ꙗ҆́ростїю,  свирѣ́пѡ младе́нцы закала́еши, и҆́рѡде, пощадѝ дꙋ́шы  на́шѧ, хрⷭ҇тѐ бж҃е, и҆ спасѝ на́съ. 
На оу҆́трени по а҃-й каѳі́смѣ сѣда́ленъ  предпра́зднства. 
Гла́съ в҃. Подо́бенъ: Благоѻбра́зный: 
Непристꙋ́пный бг҃ъ, за бл҃гоꙋтро́бїе пристꙋ́пенъ  мнѣ̀ бы́въ во́лею, прихо́дитъ пло́тїю роди́тисѧ, ꙗ҆́кѡ  человѣ́къ, во гра́дѣ виѳлее́мѣ и҆зъ дв҃ы ѻ҆трокови́цы.  є҆го́же прїѧ́ти оу҆се́рднѡ потщи́мсѧ, вопїю́ще со  стра́хомъ: гдⷭ҇и, сла́ва тебѣ̀. 
Сла́ва, и҆ ны́нѣ, гла́съ а҃. Подо́бенъ: Гро́бъ  тво́й: 
Приклони́вый нб҃са̀, и҆ въ дв҃ꙋ всели́выйсѧ,  предгрѧде́тъ пло́тїю въ виѳлее́мстѣмъ верте́пѣ роди́тисѧ,  ꙗ҆́коже пи́шетсѧ, ꙗ҆ви́тисѧ же млⷣнцъ, младе́нцы  ѡ҆живлѧ́ѧй во оу҆тро́бѣ: сего̀ ра́дꙋющесѧ ны́нѣ срѧ́щимъ  всѝ се́рдца пра́востїю. 
По в҃-й каѳі́смѣ сѣда́ленъ, гла́съ є҃. Подо́бенъ:  Собезнача́льное: 
Виѳлее́ме, гото́висѧ на срѣ́тенїе дв҃ы марі́и и҆  бг҃ома́тере: се́ бо грѧде́тъ къ тебѣ̀ млⷣнца носѧ́щи  хрⷭ҇та̀, собезнача́льнаго ѻ҆ц҃ꙋ̀ и҆ дх҃ꙋ при́снѡ: є҆го́же  въ верте́пѣ роди́тъ, и҆ по ржⷭ҇твѣ̀ дв҃а па́ки ꙗ҆ви́тсѧ.  (с. 360) 
Сла́ва, и҆ ны́нѣ, гла́съ г҃. Подо́бенъ: Красотѣ̀: 
Чꙋ́до пресла́вно зри́тсѧ дне́сь: сп҃си́тель бо на́шъ  въ верте́пѣ пло́тїю ѿ дв҃ы на́съ ра́ди роди́тисѧ ны́нѣ  тщи́тсѧ. волсви́ же съ да̑ры ꙗ҆́кѡ цр҃ю̀ покло́нѧтсѧ, и҆  па́стырїе со а҆́гг҃лы славосло́вѧтъ є҆го̀: съ ни́миже и҆  мы̀ вопїе́мъ: сла́ва на́съ ра́ди вочл҃вѣ́чшемꙋсѧ. 
Канѡ́нъ предпра́зднства, со і҆рмосо́мъ на и҃: и҆  ст҃ы́ѧ на д҃. 
Канѡ́нъ предпра́зднства, є҆гѡ́же краегране́сїе, по  а҆лфави́тꙋ. І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ: да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ, побѣ́дное воспою̀ пѣ́нїе. 
Ра́дꙋйсѧ, нб҃о, и҆ землѐ, весели́сѧ: бг҃ъ бо на́шъ  бы́въ пло́тїю ѿ дв҃ы ѻ҆трокови́цы ражда́етсѧ, и҆  пелена́ми повива́етсѧ: плени̑цы же разрѣша́етъ мои́хъ  прегрѣше́нїй, ꙗ҆́кѡ бл҃гоꙋтро́бенъ. 
Цр҃и́ца чⷭ҇таѧ цр҃ѧ̀ всѣ́хъ ражда́етъ па́че  оу҆ма̀, вы́шнее вѣ̑рнымъ црⷭ҇тво ѿверза́ющаго, и҆ и҆́же  въ на́съ ѻ҆каѧ́ннѡ ца́рствꙋющїй всегда̀ грѣ́хъ, коне́чнѡ  ѿе́млющаго. 
Писа̑нїѧ прⷪ҇ро́чєскаѧ коне́цъ прїе́млютъ: се́ бо,  є҆го́же провозвѣсти́ша хрⷭ҇та̀, во гра́дѣ виѳлее́мѣ  ꙗ҆влѧ́етсѧ воплоща́емь: сегѡ̀ ны́нѣ предпра́здновати  ржⷭ҇тво̀ потщи́мсѧ пра́востїю мы́сли дне́сь. 
И҆́нъ канѡ́нъ ст҃ы́ѧ, є҆гѡ́же краегране́сїе: 
Пѣ́ти тѧ̀, мч҃нице, да приложи́тъ бг҃ъ бл҃года́ть. 
І҆ѡ́сифъ. 
Гла́съ то́йже. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Мч҃ническою ꙗ҆́вѣ свѣ́тлостїю ѡ҆блиста́ющи ѡ҆  бз҃ѣ (с. 361) ликꙋ́еши, свѧще́ннѡ ѡ҆божа́ема, всехва́льнаѧ,  и҆ просвѣще́нїе моли́твами твои́ми подава́еши пою́щымъ тѧ̀. 
Оу҆ѧзви́ласѧ є҆сѝ сладча́йшимъ раче́нїемъ  хрⷭ҇то́вымъ, всехва́льнаѧ, и҆ плѡтскі́ѧ ѡ҆ста́вльши сла̑сти,  и҆ ѡ҆брꙋ́чника тлѣ́ннаго, ѡ҆брꙋчи́ласѧ є҆сѝ, непоро́чнаѧ  чи́стаѧ дѣ́во, сотво́ршемꙋ. 
Ѡ҆сїѧ́въ свѣтлоѧвле́нными добро́тами твою̀ мы́сль  созда́тель всѣ́хъ и҆ бг҃ъ, нбⷭ҇ныхъ тѧ̀ черто́гѡвъ  дѣ́вственнѡ ликꙋ́ющꙋю, мꙋ́ченице бг҃омꙋ́драѧ, оу҆досто́и. 
Бг҃оро́диченъ: 
Дв҃а созда́телѧ є҆стества̀ роди́ти и҆́детъ въ  верте́пѣ, пло́ть и҆зъ неѧ̀ по ѵ҆поста́си несказа́ннѡ  преесте́ственнѣ поне́сшаго, ꙗ҆́кѡ да ѡ҆божи́тъ  человѣ́чество. 
Пѣ́снь г҃. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Данїи́лъ тѧ̀ ѿ горы̀ дѣ́вственныѧ ка́мень,  сло́ве, ѿсѣ́ченъ зри́тъ, и҆ и҆стнѣва́ющь хра́мы  і҆́дѡльскїѧ держа́вою твое́ю: сегѡ̀ ра́ди тѧ̀ стра́хомъ  сла́вимъ. 
Ѿ восто́ка волсвѝ тебѣ̀, цр҃ю̀ всѣ́хъ,  наста́влени бы́вше ѕвѣздо́ю, да́ры прино́сѧтъ, хрⷭ҇тѐ,  смѵ́рнꙋ, зла́то и҆ лїва́нъ, оу҆ди́вльшесѧ твоемꙋ̀  снисхожде́нїю. 
Живоно́сный кла́съ ни́ва неѡра́ннаѧ но́ситъ, роди́ти  во гра́дѣ виѳлее́мѣ марїа́мъ, всѣ́хъ дꙋ́шы пита́ющаго,  зовꙋ́щихъ: ст҃ъ є҆сѝ, гдⷭ҇и. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Соверши́ла є҆сѝ дꙋ́шꙋ, хра́мъ бж҃їй пресвѧ́тъ,  сла́внаѧ, бжⷭ҇твєннымъ храмѡ́мъ вы́нꙋ пѣ́сньми и҆  моли́твами присѣдѧ́щи. 
Велича́йшихъ оу҆лꙋчи́ти жела́ющи дарова́нїй,  всечестна́ѧ, (с. 362) болѣ̑зни плотскі̑ѧ терпѣ́ла є҆сѝ  ꙗ҆́кѡ въ чꙋжде́мъ тѣлесѝ. 
Крове́й твои́хъ ка́плѧми, безбо́жїѧ ѻ҆́гнь  погаси́ла є҆сѝ, и҆ вѣ́рныхъ напои́ла є҆сѝ, і҆ꙋлїані́е,  ра́зꙋмы. 
Бг҃оро́диченъ: 
И҆збавлѧ́ѧй человѣ́ки и҆зба́витель, ѿ чⷭ҇тыѧ  ражда́етсѧ въ виѳлее́мѣ, пелєны̀ ꙗ҆́коже млⷣнцъ прїе́мъ. 
Конда́къ ст҃ы́ѧ, гла́съ г҃. Подо́бенъ: Дв҃а дне́сь: 
Дѣ́вства добро́тами преѡчище́на, дѣви́це, и҆  мꙋче́нїѧ вѣнцы̑, і҆ꙋлїані́е, ны́нѣ вѣнча́вшисѧ, дае́ши  сꙋ́щымъ въ нꙋ́ждахъ и҆ недꙋ́зѣхъ и҆сцѣле́нїе и҆ спасе́нїе,  пристꙋпа́ющымъ къ ра́цѣ твое́й: бжⷭ҇твеннꙋю бо благода́ть  хрⷭ҇то́съ и҆сточа́етъ и҆ жи́знь вѣ́чнꙋю. 
Сѣда́ленъ, гла́съ д҃. Подо́бенъ: Ско́рѡ предварѝ: 
Жениха̀ возлюби́вши творца̀ и҆ бг҃а, жениха̀  тлѣ́ннаго ѡ҆ста́вила є҆сѝ, мꙋ́ченице честна́ѧ, и҆  ра́дꙋющисѧ претерпѣ́ла є҆сѝ мꙋ̑ки и҆ терза̑нїѧ, и҆  ѻ҆́гненное томле́нїе. тѣ́мже вѣнцено́сица къ бжⷭ҇твенномꙋ  черто́гꙋ возшла̀ є҆сѝ, и҆спроша́ющи всѣ̑мъ прегрѣше́нїй  проще́нїе. 
Сла́ва, и҆ ны́нѣ, предпра́зднства, гла́съ г҃. Поⷣ:  Красотѣ̀ дѣ́вства: 
Ра́дости и҆спо́лнитесѧ всѧ̑ концы̀: бцⷣа бо роди́ти  приближа́етсѧ цр҃ѧ̀ всѧ́ческихъ. ѽ чꙋдесѐ неизрече́ннагѡ!  безнача́льный начина́етсѧ, и҆ безпло́тный воплоща́етсѧ:  верте́пъ прїе́млетъ содержа́щаго всѧ́чєскаѧ. виѳлее́ме,  ра́дꙋйсѧ, и҆ ликꙋ́й тва́рь де́нь предпра́зднственный. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ст҃а́ѧ мѷрополо́жница честна́гѡ свѧще́нїѧ, въ  виѳлее́мѣ гра́дѣ сїѐ и҆злїѧ́ти прихо́дитъ, свѧще́нїе  на́мъ всѣ̑мъ подаю́щаго, вопїю́щымъ: сла́ва, хрⷭ҇тѐ,  си́лѣ твое́й. (с. 363) 
Бг҃оглаго́ливе и҆са́їе, честна̑ѧ твоѧ̑  проповѣ̑данїѧ бы̑вшаѧ ви́дѧ вещмѝ, ра́дꙋйсѧ и҆ ликꙋ́й:  дв҃а бо безсѣ́меннѡ родѝ въ верте́пѣ пло́тїю  виѳлее́мстѣмъ невмѣсти́маго. 
І҆и҃съ пло́тїю ражда́етсѧ, и҆ въ лѣ́тѣ безлѣ́тный  ви́димь є҆́сть млⷣнецъ, разрѣша́ѧ моѧ̑ лѣ̑тнаѧ  прегрѣшє́нїѧ, и҆ неизрече́нною нището́ю ны́нѣ  ѡ҆богаща́етъ мѧ̀, ѡ҆бнища́вшаго тлетво́рными  престꙋпле́нїѧми. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Просте́ртꙋ мы́сль стѧжа́вши ко всѣ́хъ гдⷭ҇ꙋ,  пло́тїю просте́рта, и҆ оу҆ранѧ́ема лю́тѡ, ника́коже брегла̀  є҆сѝ, і҆ꙋлїані́е до́браѧ дв҃о. 
Превозмого́ша рачє́нїѧ влⷣчнѧѧ пло́ти,  всехва́льнаѧ мч҃нице, ѡ҆мрачи́ти: тѣ́мже пренебрегла̀  є҆сѝ и҆ бога́тство, и҆ ѡ҆брꙋ́чника, и҆ многоѻбра̑зныѧ  мꙋ̑ки. 
Тѧ̀ нескве́рнꙋю а҆́гницꙋ, ꙗ҆́коже во́лцы,  мꙋчи́телїе терза́юще, мч҃нице, ра́нами, непоро́чное цѣ́лое  бж҃їе соверши́ша бжⷭ҇твенное ѻ҆вча̀ и҆ заколе́нїе. 
Бг҃оро́диченъ: 
Дѣ́вство по ржⷭ҇твѣ̀ запеча́тано, бцⷣе, ви́дѧщи,  оу҆́жасомъ ѡ҆держи́ма бы́вши. ча́до, взыва́ше: ка́кѡ ны́нѣ  повїю́ тѧ, песко́мъ повива́ющаго мо́ре; 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ: но  мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Ѿ дв҃ы ражда́етсѧ бг҃ъ є҆мманꙋ́илъ, и҆ въ  ꙗ҆́слехъ возле́гъ, на́ше воззва́нїе во́лею содѣ́ловаетъ:  сегѡ̀ ржⷭ҇тво̀ благоче́стнѡ предпра́зднꙋимъ. 
Сло́во сы́й пребезнача́льное ѻ҆́ч҃ее и҆  соесте́ственное, въ (с. 364) ꙗ҆́слехъ возле́гъ  безслове́сныхъ, разрѣши́лъ є҆сѝ безслове́сїѧ ны̀,  предпра́зднствꙋющыѧ благоче́стнѡ твоѐ ржⷭ҇тво̀. 
Бл҃же́нъ бы́сть ко́рень і҆ессе́евъ, прозѧбы́й  чⷭ҇тꙋю, цвѣ́тъ бжⷭ҇твенный носѧ́щꙋю хрⷭ҇та̀ гдⷭ҇а. є҆го́же  предпра́зднꙋимъ ржⷭ҇тво̀ ра́дꙋющесѧ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Стрꙋю̀, мꙋ́ченице, ѕлочести́вагѡ безбо́жїѧ  и҆зсꙋши́ла є҆сѝ тече́ньми крове́й, непра́веднѡ  пролива́емыми, и҆ ѻ҆́гнь пре́лести погаси́ла є҆сѝ. 
Всецѣ́лꙋ тебѐ самꙋ́ю бг҃ꙋ принесла̀ є҆сѝ,  че́рвлень дѣ́вства багрє́нїи крове́й твои́хъ, свѣтлѣ́йшꙋ  соверши́вши. 
Твое́ю добро́тою дꙋ́шꙋ оу҆ѧзви́вши, претечѐ, ѽ  влⷣко, дв҃а ви̑димыѧ добрѡ́ты, страда́нїемъ сїѧ́ющи. 
Бг҃оро́диченъ: 
Чꙋ́до новолѣ́пно, дв҃а и҆́детъ пречⷭ҇таѧ въ  верте́пъ виѳлее́мскїй роди́ти бг҃а вочеловѣ́чшасѧ. 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но, ꙗ҆́кѡ бг҃ъ, и҆зъ  глꙋбины̀ возведѝ живо́тъ мо́й, многоми́лостиве. 
Но́въ на землѝ на́мъ ѻ҆́трочищъ ро́ждсѧ, и҆́же  пре́жде вѣкѡ́въ ѿ ѻ҆ц҃а̀ неизрече́ннѡ возсїѧ́въ,  дре́внѧгѡ всѧ̑ свободѝ престꙋпле́нїѧ, ꙗ҆́кѡ  бл҃гоꙋтро́бенъ. 
Стра̑нна и҆ пресла́вна слы̑шана бы́ша въ виѳлее́мѣ  гра́дѣ, роди́вшꙋсѧ тебѣ̀, безнача́льне сло́ве: па́стырїе  бо со а҆́гг҃лы пѣ́снь тебѣ̀ ꙗ҆́кѡ влⷣцѣ приноша́хꙋ. 
Ѕвѣзда̀ пра́вды возвѣща́етъ волхвѡ́мъ неизрече́ннѡ  сл҃нца ро́ждшасѧ: є҆гѡ́же честно́е ны́нѣ предпра́зднꙋимъ  ра́дꙋющесѧ ржⷭ҇тво̀. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ (с. 365) бѣсо́вскїѧ кро́ве ѡ҆чи́щшисѧ,  ра́ди ми́лости ѿ ре́бръ твои́хъ и҆сте́кшею кро́вїю. 
Жела́нїемъ оу҆ѧ́звлена бы́вши бжⷭ҇твеннымъ,  взыва́ла є҆сѝ: хрⷭ҇та̀ и҆дꙋ̀ дости́гнꙋти кра́снаго  добро́тою: тѣ́мже мꙋ̑ки терплю̀, неꙋкло́ннымъ ра́дꙋющисѧ  ра́зꙋмомъ. 
Протѧза́ти неми́лостивнѡ, и҆ же́злїемъ сокрꙋша́ти  гдⷭ҇ню а҆́гницꙋ лꙋка́вый гони́тель повелѣва́ше, просте́ртꙋ  ко хрⷭ҇тꙋ̀ мы́сль и҆мꙋ́щꙋю. 
Оу҆́треневала є҆сѝ ко хрⷭ҇тꙋ̀, невече́рнемꙋ  сл҃нцꙋ, и҆ тогѡ̀ свѣтлостьмѝ дꙋ́шꙋ, бг҃омꙋ́драѧ, и҆  се́рдце ѡ҆зари́ла є҆сѝ, и҆ къ свѣ́тꙋ преложи́ласѧ є҆сѝ  присносꙋ́щномꙋ. 
Бг҃оро́диченъ: 
Мо́ре пови́вый мгло́ю, во́лею ражда́етсѧ зижди́тель  и҆зъ дв҃ы ѻ҆трокови́цы, и҆ пелєны̀, ꙗ҆́кѡ млⷣнцъ,  прїе́млетъ, мі́ръ и҆збавлѧ́ѧй. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Въ виѳлее́мѣ зрѧ́ще пелена́ми повива́емаго, всю̀  зе́млю держа́ща рꙋко́ю свое́ю, предпра́зднствєнныѧ пѣ̑сни  ро́ждшей сего̀ прино́симъ: мт҃рски бо весели́тсѧ, держа́щи  въ нѣ́дрѣхъ сн҃а бж҃їѧ. 
І҆́косъ: 
Сн҃а бж҃їѧ дв҃а держа́щи во ѡ҆б̾ѧ́тїихъ, мт҃рскими  ѡ҆блобыза́ньми цѣлꙋ́ющи, вѣща́ше: сѣ́мене не позна́хъ въ  зача́тїи, и҆ тлѣ́нїѧ не под̾ѧ́хъ въ рожде́нїи: ны́нѣ же  чиста̀ є҆́смь, ꙗ҆́коже пре́жде, кꙋ́пнѡ и҆ по ржⷭ҇твѣ̀.  тѣ́мъ твоѐ проповѣ́дꙋю, ча́до, мно́гое благоꙋтро́бїе, и҆  непостижи́мое вели́чество, є҆́же показа́лъ є҆сѝ на мнѣ̀:  ѿѻнꙋ́дꙋже и҆ ра́дꙋюсѧ, держа́щи въ нѣ́дрѣхъ сн҃а бж҃їѧ. 
Пѣ́снь з҃. І҆рмо́съ: 
Ю҆́ношы трѝ въ вавѷлѡ́нѣ, велѣ́нїе мꙋчи́телево  на бꙋ́йство прело́жши, посредѣ̀ пла́мене вопїѧ́хꙋ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. (с.  366) 
Ка́кѡ тѧ̀ верте́пъ вмѣсти́тъ, грѧдꙋ́ща на́съ ра́ди  роди́тисѧ, невмѣсти́маго; ка́кѡ тѧ̀ воздои́тъ дв҃а,  пита́телѧ всѣ́хъ, бл҃гоꙋтро́бне і҆и҃се, сꙋ́ща. 
Глаго́лѡмъ послѣ́дꙋюще волхва̀ валаа́ма, волсвѝ  тща́тсѧ хрⷭ҇тꙋ̀ поклони́тисѧ съ да̑ры, разꙋмѣ́юще сего̀  всѧ́кимъ дыха́нїемъ ца́рствꙋюща. 
Непло́дствꙋющее человѣ́ческое є҆стество̀ всѧ́кїѧ  добродѣ́тели ра́дꙋйсѧ и҆ ликꙋ́й: грѧде́тъ бо хрⷭ҇то́съ ѿ  дв҃ы пло́тїю роди́тисѧ, ꙗ҆́кѡ да пока́жетъ тѧ̀ дѡ́брымъ  благоча́дно. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Безꙋ́мїемъ въ ражже́нный коно́бъ, мꙋ́ченице, сꙋдїѧ́  тѧ вмета́етъ неми́лостивнѡ: а҆́гг҃ломъ же тѧ̀ гдⷭ҇ь  невре́днꙋ спасѐ, сего̀ почита́ющꙋ. 
Не оу҆жаса́ющисѧ мꙋжемꙋ́дреннѡ, па́че же,  всечестна́ѧ мꙋ́ченице, ко ѻ҆гню̀ грѧде́ши, восхлажде́нїе  чꙋ́вствꙋющи, и҆ вопїю́щи: бл҃гослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Ты̀ женихꙋ̀, ꙗ҆́коже вѣ́но, принесла̀ є҆сѝ,  наро́дъ и҆ лю́ди вѣ́ровавшїи въ того̀, и҆ ле́сти  ѡ҆мраче́нїе свѣтоно́сными твои́ми чꙋдотворе́ньми ѿрази́ла  є҆сѝ. 
Бг҃оро́диченъ: 
Ра́дꙋйсѧ, село̀ невмѣсти́магѡ, мт҃и дв҃о: сего́ бо  плотоно́сца хотѧ́щи на́съ ра́ди въ верте́пѣ роди́ти,  пречⷭ҇таѧ, и҆справлѧ́юща свои́хъ рꙋ́къ созда́нїе. 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ, снизше́дъ, ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ благослови́те, по́йте гдⷭ҇а. 
Мно́гими мѧ̀, хрⷭ҇тѐ, престꙋпле́ньми разбо́йникѡвъ  бы́вшаго верте́пъ, за благоꙋтро́бїе неизрече́нное спаса́ѧ,  роди́тисѧ въ верте́пѣ ѿ дв҃ы чⷭ҇тыѧ и҆зво́лилъ є҆сѝ.  (с. 367) 
Подписꙋ́ѧ соверше́нное мнѣ̀ ѡ҆ставле́нїе,  написа́лсѧ є҆сѝ ке́саревымъ повелѣ́нїемъ творе́цъ тва́ри  съ рабы̑: пою̀ твоегѡ̀ бл҃гоꙋтро́бїѧ безмѣ́рнꙋю, влⷣко,  пꙋчи́нꙋ. 
Свѣ́тлаѧ влⷣчнѧ пала́то, ка́кѡ возшла̀ є҆сѝ въ  малѣ́йшїй верте́пъ, цр҃ѧ̀ гдⷭ҇а на́съ ра́ди вопло́щшасѧ  роди́ти, всест҃а́ѧ дв҃о бг҃оневѣ́сто. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Горѣ̀ твоѐ ѻ҆́ко и҆ оу҆́мъ къ могꙋ́щемꙋ спастѝ  и҆мꙋ́щи бг҃ꙋ, конѡ́бнаѧ врѣ̑нїѧ благода́тїю бжⷭ҇твеннагѡ  дх҃а оу҆гаси́ла є҆сѝ, воспѣва́ющи пѣ́снь ѻ҆́троческꙋю,  мꙋ́ченице, вѣ́рою: благослови́те, всѧ̑ дѣла̀ гдⷭ҇нѧ,  гдⷭ҇а. 
Глаго́лꙋ мꙋчи́телѧ ѕлочести́вагѡ слꙋжа́ше, ѻ҆гнѧ̀  досто́йнїи сꙋемꙋ́дреннїи, жи́вꙋ тѧ̀, мꙋ́ченице, во ѻ҆́гнь  вложи́ша: но неѡпале́на была̀ є҆сѝ ѻ҆гне́мъ, женихо́вою  любо́вїю, бг҃оно́снаѧ, ѡ҆роша́ема, сего̀ почита́ющи. 
Стоѧ́ла є҆сѝ предъ сꙋди́щемъ, хрⷭ҇та̀  проповѣ́дающи бг҃а безсме́ртнаго, претерпѣ́вшаго  распѧ́тїе, и҆ пре́лесть оу҆мертви́вшаго, и҆ безсме́ртнꙋю  жи́знь вѣ̑рнымъ подаю́щаго вопїю́щымъ: всѧ̑ дѣла̀, по́йте  гдⷭ҇а. 
Бг҃оро́диченъ: 
Ѻ҆́блаки восхожде́нїе своѐ полага́ѧ гдⷭ҇ь,  ѻ҆́блакомъ на́мъ дв҃ою роди́тисѧ грѧде́тъ, ꙗ҆́кѡ да  разори́тъ дꙋ́шъ на́шихъ грѣха̀ мра́чный ѻ҆́блакъ,  вопїю́щихъ є҆мꙋ̀: благослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. (с. 368) 
Ликꙋ́имъ всѝ вѣ́рнїи, взыгра́имъ и҆ согла́снѡ  воскли́кнемъ: грѧде́тъ всѣ́хъ спасе́нїе, приближа́етсѧ  роди́тисѧ гдⷭ҇и, спастѝ є҆гѡ̀ рождество̀ бг҃омꙋ́дреннѡ  пра́зднꙋющыѧ. 
Ѱалти́рь, ст҃ы́й дв҃де, воспрїимѝ и҆ гꙋ́сли, и҆  пѣсновоспо́й: до́ме є҆ѵфра́ѳовъ, весели́сѧ: ѻ҆ц҃ъ бо и҆зъ  чре́ва є҆го́же родѝ, въ тебѣ̀ пресвѣ́тло ражда́етсѧ, ѿ  дв҃ы воплоща́ѧсѧ. 
Ꙗ҆́кѡ тꙋ́ча, ꙗ҆́кѡ вели́кїй до́ждь, во оу҆тро́бꙋ  твою̀ влⷣка сни́де, и҆ мра̑чнаѧ безбѡ́жїѧ, землѝ  ѡ҆лѧденѣ́вшаѧ напоѝ, и҆ пре́лести морѧ̀ и҆зсꙋшѝ,  бг҃ороди́тельнице мт҃и дв҃о. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
І҆ꙋлїані́и бг҃оно́сныѧ сꙋ́щымъ ѡ҆ вѣ́рѣ подвигѡ́мъ  а҆́гг҃ли оу҆диви́шасѧ: ка́кѡ же́нскимъ є҆стество́мъ  посрамѝ тоѧ̀ прама́терь въ раѝ оу҆мори́вшаго. 
Ꙗ҆́кѡ преꙋдобре́ннаѧ страстоно́сица, и҆  преизрѧ́днаѧ дѣ́ва, вѣне́цъ воспрїѧ́ла є҆сѝ зако́ннѡ  пра́вды, попра́вши съ пло́тїю безпло́тнаго, и҆  побѣдоно́сица бы́вши. 
Тѧ̀ разꙋ́мнꙋю ла́стовицꙋ, и҆ нерастлѣ́ннꙋю го́рлицꙋ  и҆ голꙋби́цꙋ, свидѣ́тельствомъ позлаще́нна и҆мꙋ́щꙋ кри́ла,  и҆ къ бг҃ꙋ полетѣ́вшꙋю и҆ почи́вшꙋю, почита́емъ. 
Процвѣла̀ є҆сѝ во оу҆до́лѣхъ мч҃ническихъ,  ꙗ҆́кѡ крі́нъ, страстоно́сице і҆ꙋлїані́е, и҆ ꙗ҆́кѡ ши́покъ  благово́ненъ дѣ́вствомъ была̀ є҆сѝ, и҆ кра́сномꙋ женихꙋ̀  твоемꙋ̀ бжⷭ҇твенное ѡ҆бонѧ́нїе бы́вши. 
Бг҃оро́диченъ: 
Носѧ́щи носѧ́щаго всѧ̑, къ виѳлее́мꙋ грѧде́тъ дв҃а,  того̀ и҆ роди́ти, и҆ во ꙗ҆́слехъ восклони́ти, ꙗ҆́кѡ  млⷣнца, человѣ́кѡвъ воззва́нїе и҆зрѧ́днѡ содѣ́ловающаго. 
Свѣти́ленъ предпра́зднства. Подо́бенъ: Посѣти́лъ  ны̀ є҆́сть: 
Предпра́зднствєнныѧ, вѣ́рнїи, ржⷭ҇тва̀ пѣ̑сни  прїиди́те (с. 369) принесе́мъ всѝ: грѧде́тъ оу҆жѐ  хрⷭ҇то́съ въ виѳлее́мъ роди́тисѧ, спастѝ вселе́ннꙋю, ꙗ҆́кѡ  є҆ди́нъ чл҃вѣколю́бецъ. 
Сла́ва, и҆ ны́нѣ: 
Виѳлее́ме, землѐ і҆ꙋ́дова, оу҆красѝ вхо́ды: въ  тебѣ́ бо дв҃а и҆ бцⷣа оу҆жѐ прихо́дитъ роди́ти, въ  верте́пѣ и҆ ꙗ҆́слехъ, бг҃а моего̀ и҆ гдⷭ҇а. 
На хвали́техъ стїхи̑ры на д҃, гла́съ ѕ҃. Поⷣ:  А҆́гг҃льскїѧ пред̾иди́те: 
Содѣ́тельнаѧ ны́нѣ предгрѧде́тъ премꙋ́дрость: ꙳  прⷪ҇ро́честїи ѿверза́ютсѧ ѻ҆́блацы, ꙳ бл҃года́ть  процвѣта́етъ, ꙳ и҆́стина возсїѧ̀: ꙳ престаю́тъ гада̑нїѧ  сѣнѡ́внаѧ: ꙳ є҆де́ма ѿве́рзесѧ две́рь: ꙳ а҆да́ме,  ликꙋ́й, ꙳ созда́тель бг҃ъ на́шъ ꙳ во́льнѡ созда́сѧ. 
Речє́нїѧ и҆сполнѧ́ѧ прⷪ҇ро́чєскаѧ и҆ видѣ̑нїѧ, ꙳  ражда́етсѧ пло́тїю, ꙳ и҆ ѡ҆дебелѣва́етъ сло́во, ꙳ и҆ въ  ꙗ҆́слехъ безслове́сныхъ роди́всѧ возлега́етъ. ꙳ сїѐ  кра́йнее снизхожде́нїе, ꙳ сїѐ стра́шное смотре́нїе, ꙳  є҆гѡ́же ра́ди пое́мъ: ꙳ цр҃ь і҆и҃левъ ꙳ хрⷭ҇то́съ  прихо́дитъ. 
Сѐ чⷭ҇таѧ па́че оу҆ма̀ и҆ сло́ва ꙳ ражда́етъ сн҃а  бж҃їѧ, ꙳ є҆го́же прⷪ҇ро́цы проповѣ́даша дре́вле, ꙳  прови́дѧще дх҃омъ ст҃ы́мъ, ꙳ нескве́рнꙋ тѧ̀ сохранѧ́юща, ꙳  и҆ разрѣша́ющаго а҆да́ма ѿ грѣха̀ ꙳ лю́дїе, рце́мъ: цр҃ь  на́шъ хрⷭ҇то́съ ꙳ пло́тїю прихо́дитъ. 
Нѣ́дръ ѻ҆ч҃ескихъ не ѿстꙋ́пль, ꙳ человѣ́къ  ꙗ҆ви́лсѧ є҆сѝ, ꙳ и҆ дѣ́вственными держи́мь рꙋка́ми, ꙳  волхвы̀ ѿ персі́ды ѕвѣздо́ю призва́лъ є҆сѝ, ꙳ цр҃ю̀  тебѣ̀ и҆ бг҃ꙋ покланѧ́ющыѧсѧ. ꙳ дх҃омъ оу҆сте́нъ  нече́ствꙋющыѧ кнѧ́зи ꙗ҆зы́чєскїѧ погꙋби́ши, ꙳ и҆  оу҆пасе́ши ꙳ лю́ди ѡ҆сꙋществє́нныѧ. 
Сла́ва, гла́съ и҆ подо́бенъ то́йже: 
Сло́во и҆́же ѻ҆ц҃ꙋ̀ є҆диносꙋ́щенъ сы́й, ꙳ ѿ  двⷭ҇твенныхъ растворе́нїе прїе́мъ чⷭ҇тыхъ крове́й, ꙳ и҆  зи́ждетсѧ, ꙳ и҆ расте́тъ вре́меннымъ разстоѧ́нїемъ, ꙳ па́ки  и҆ ражда́етсѧ въ (с. 370) верте́пѣ: ꙳ оу҆́жасъ ве́лїй! ꙳  а҆́гг҃ли воспѣва́ютъ, ꙳ человѣ́цы же рꙋка́ми пле́щꙋтъ: ꙳  цр҃ь і҆и҃левъ хрⷭ҇то́съ прихо́дитъ. 
И҆ ны́нѣ, гла́съ и҆ подо́бенъ то́йже: 
Волхва̀ валаа́ма проречє́нїѧ ꙳ и҆сполне́нїе  прїе́млютъ: ꙳ персі́дскими бо чꙋдесы̀ ѡ҆блїѧ́ни бы́вше, ꙳  ѕвѣзды̀ неѻбы́чныѧ ѡ҆сїѧ́нїемъ, ꙳ незаходи́магѡ сл҃нца  хрⷭ҇та̀ ѡ҆сїѧ́ни бы́вше, ꙳ въ виѳлее́мѣ воплоще́ннаго ꙳  бг҃а цр҃ѧ̀, ꙳ и҆ во́льнаго мертвеца̀ дармѝ назна́менаютъ. 
На стїхо́внѣ стїхи́ры, гла́съ в҃. Подо́бенъ: До́ме  є҆ѵфра́ѳовъ: 
Просїѧва́етъ ѕвѣзда̀, ꙳ оу҆жѐ ражда́емаго ꙳ въ  верте́пѣ прозна́менꙋѧ: ꙳ па́стырїе со а҆́гг҃лы, волсвѝ съ  да̑ры; ꙳ предвари́ти потщи́тесѧ. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Да прⷪ҇ро́чєскаѧ и҆спо́лнитъ проречє́нїѧ, ꙳ въ  виѳлее́мѣ ражда́етсѧ, ꙳ и҆ є҆де́мъ ѿверза́етъ ꙳ сꙋ́щымъ  и҆зъ а҆да́ма гдⷭ҇ь. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Пома́жи мѵ́ромъ, виѳлее́ме, ꙳ ꙗ҆́сли ст҃і́и: ꙳ въ  тебѣ́ бо влⷣка ꙳ простре́ти и҆́мать ꙳ лꙋчѝ своегѡ̀  бжⷭ҇тва̀. 
Сла́ва, и҆ ны́нѣ: Подо́бенъ то́йже: 
Прїиди́те, земноро́днїи, ꙳ согла́снѡ дв҃ꙋ ꙳ бцⷣꙋ  марі́ю ꙳ да воспое́мъ непреста́ннѡ, ꙳ и҆зъ неѧ́же хрⷭ҇то́съ  ражда́етсѧ. (с. 371) 
Въ то́йже де́нь, и҆́же во ст҃ы́хъ, ѻ҆тца̀ на́шегѡ  петра̀ митрополі́та кі́евскагѡ и҆ всеѧ̀ рѡссі́и. 
А҆́ще хра́мъ, и҆лѝ настоѧ́тель и҆зво́литъ, твори́мъ  бдѣ́нїе. 
На ма́лѣй вече́рни стїхи̑ры ст҃а́гѡ, гла́съ а҃. Поⷣ:  Нбⷭ҇ныхъ чинѡ́въ: 
Нбⷭ҇нымъ чинѡ́мъ поревнова́лъ є҆сѝ, ꙳ ст҃и́телю  хрⷭ҇то́въ пе́тре, ꙳ и҆ на землѝ, бг҃оно́се, ѡ҆свѧще́нъ  сосꙋ́дъ ꙗ҆ви́лсѧ є҆сѝ ꙳ и҆ жили́ще ст҃а́гѡ дх҃а. ꙳  тѣ́мже тѧ̀ оу҆блажа́емъ, ꙳ и҆ ст҃о́е твоѐ дне́сь че́стнѡ  ра́дꙋющесѧ пра́зднꙋемъ оу҆спе́нїе. 
Нбⷭ҇ныхъ чинѡ́въ ра́дованїе, ꙳ и҆ на землѝ  а҆рхїере́євъ похвала̀, ꙳ свѧще́нникѡвъ сла́ва, пе́тре  мꙋ́дре, ꙳ мона́шествꙋющихъ пра́вило, и҆ цр҃кве  оу҆твержде́нїе. ꙳ тѣ́мже тѧ̀ мо́лимъ: ꙳ не ѡ҆скꙋдѣ́й  помоществꙋ́ѧ на́мъ, ꙳ притека́ющымъ къ тебѣ̀ рабѡ́мъ  твои̑мъ. 
На нб҃сѣ́хъ водворѧ́ѧсѧ, ꙳ прїимѝ ны́нѣ хвалꙋ̀  ча̑дъ твои́хъ, ѻ҆́тче, ꙳ пра́зднꙋющихъ че́стнѡ па́мѧть  оу҆спе́нїѧ твоегѡ̀, ꙳ и҆ пода́ждь сердє́чнаѧ прошє́нїѧ, ꙳  оу҆го́дниче хрⷭ҇то́въ пе́тре, ꙳ и҆ пречⷭ҇тѣй ма́тери  прилѣ́жнѡ моли́сѧ, ꙳ спастѝ ѿ бѣ́дъ дꙋ́шы на́шѧ. 
Сла́ва, гла́съ ѕ҃. Самогла́сенъ: 
Бжⷭ҇твеннаѧ бл҃года́ть, въ па́мѧти оу҆спе́нїѧ  твоегѡ̀, ѡ҆сѣнѧ́ющи притека́ющыѧ къ ра́цѣ моще́й твои́хъ,  недꙋ́гѡвъ и҆сцѣле́нїе подава́етъ: ст҃и́телю ѻ҆́тче пе́тре,  моли́сѧ ѡ҆ дꙋша́хъ на́шихъ. 
И҆ ны́нѣ, предпра́зднства, гла́съ то́йже: 
По́йте гдⷭ҇ꙋ ро́ждшемꙋсѧ ѿ дв҃ы: воспо́йте пѣ́снь  вѡ́инства нбⷭ҇наѧ, земні́и, восплещи́те рꙋка́ми: бг҃ъ бо въ  (с. 372) человѣ́цѣхъ, чл҃вѣ́къ бг҃ъ воздаѧ́нїемъ. сѐ  та́инство соверша́етсѧ на́мъ дне́сь, цр҃ь і҆и҃левъ хрⷭ҇то́съ  прихо́дитъ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ дꙋхо́вный, ꙳ пе́тръ ꙗ҆ви́сѧ ꙳ поспѣше́нїемъ  бл҃года́ти ст҃а́гѡ дх҃а: ꙳ и҆́мже ны́нѣ соше́дшесѧ, ꙳ того̀  воспое́мъ. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  прпⷣбнїи твоѝ возра́дꙋютсѧ. 
Ра́дꙋйсѧ, ст҃и́телей ꙳ пе́тре похвало̀, ꙳  свѧще́нникѡвъ сла́во, ꙳ пра́вило мона́хѡвъ, ꙳ цр҃кве  оу҆твержде́нїе. 
Сті́хъ: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. 
Прїимѝ ны́нѣ пѣ́нїе ꙳ ча̑дъ твои́хъ, ѻ҆́ч҃е, ꙳  и҆ лю́бѧщымъ тѧ̀ ꙳ подава́й ѻ҆бы̑чнаѧ прошє́нїѧ. 
Сла́ва, и҆ ны́нѣ, гла́съ то́йже: 
До́ме є҆ѵфра́ѳовъ, ꙳ гра́де ст҃ы́й, ꙳ прⷪ҇ро́кѡвъ  сла́во, ꙳ оу҆красѝ до́мъ, ꙳ въ не́мже бжⷭ҇твенный  ражда́етсѧ. 
Тропа́рь, гла́съ д҃: 
Ꙗ҆́же пре́жде безпло́днаѧ землѐ, ны́нѣ весели́сѧ:  се́ бо хрⷭ҇то́съ свѣти́льника въ тебѣ̀ показа̀ ꙗ҆́вѣ  сїѧ́юща въ мі́рѣ, и҆ и҆сцѣлѣва́юща недꙋ́ги и҆ бѡлѣ́зни  на́шѧ. сегѡ̀ ра́ди ликꙋ́й и҆ весели́сѧ со дерзнове́нїемъ:  ст҃и́тель бо є҆́сть вы́шнѧгѡ сїѧ̑ содѣ́ловаѧй. 
И҆́нъ тропа́рь, гла́съ и҃: 
Ликꙋ́й свѣ́тлѡ, благосла́внѣйшїй гра́де москва̀,  и҆мѣ́ѧй въ себѣ̀ а҆рхїере́а петра̀, ꙗ҆́кѡ зарю̀ сл҃нца,  всю̀ рѡссі́ю чꙋдодѣѧ̑нїи ѡ҆зарѧ́юща: то́й бо не́мѡщи  врачꙋ́етъ, и҆ недꙋ́ги, ꙗ҆́кѡ тмꙋ̀, прого́нитъ ѿ  вопїю́щихъ є҆мꙋ̀: ра́дꙋйсѧ, і҆ера́рше бг҃а вы́шнѧгѡ, тобо́ю  сїѧ̑ па́ствѣ твое́й содѣ́ловающагѡ. 
Сла́ва, и҆ ны́нѣ, предпра́зднства, гла́съ д҃: 
Гото́висѧ, виѳлее́ме, ѿве́рзисѧ всѣ̑мъ, є҆де́ме,  красꙋ́йсѧ, є҆ѵфра́ѳо, ꙗ҆́кѡ дре́во живота̀ въ верте́пѣ  процвѣтѐ (с. 373) ѿ дв҃ы: ра́й бо ѻ҆́ноѧ чре́во  мы́сленный, въ не́мже бжⷭ҇твенный са́дъ, ѿ негѡ́же  ꙗ҆́дше, жи́ви бꙋ́демъ, не ꙗ҆́коже а҆да́мъ оу҆́мремъ.  хрⷭ҇то́съ ражда́етсѧ, пре́жде па́дшїй возста́вити ѻ҆́бразъ. 
И҆ ѿпꙋ́стъ. 
На вели́цѣй вече́рни пое́мъ: Блаже́нъ мꙋ́жъ: На  Гдⷭ҇и, воззва́хъ, стїхи̑ры, на и҃. Предпра́зднства г҃:  и҆ ст҃а́гѡ є҃. 
Предпра́зднства стїхи̑ры, гла́съ д҃. Подо́бенъ:  Ꙗ҆́кѡ до́блѧ: 
Предпра́зднствєнныѧ пѣ̑сни, ꙳ мы́сли пра́востїю, ꙳  хрⷭ҇то́ва ржⷭ҇тва̀ предвозгласи́мъ: ꙳ ѻ҆ц҃ꙋ́ бо и҆ дх҃ꙋ, ꙳  сы́й равноче́стенъ, ꙳ за милосе́рдїе въ на́ше ѡ҆бо́лксѧ  смѣше́нїе, ꙳ хо́щетъ роди́тисѧ въ виѳлее́мѣ: ꙳ є҆го́же  ржⷭ҇тво̀ несказа́нное ꙳ па́стырїе со а҆́гг҃лы воспѣ́ша. 
Въ кѷмва́лѣхъ возгласи́мъ, ꙳ въ пѣ́снехъ  воскли́кнемъ: хрⷭ҇то́во ꙗ҆вле́нїе показа́сѧ, ꙳  прⷪ҇ро́чєскаѧ проповѣ̑данїѧ коне́цъ прїѧ́ша. ꙳ є҆го́же бо  прореко́ша, ꙳ пло́тїю человѣ́кѡмъ ꙗ҆ви́тисѧ, ꙳ ражда́етсѧ  во ст҃ѣ́мъ верте́пѣ, ꙳ и҆ въ ꙗ҆́слехъ возлега́етъ ꙗ҆́кѡ  ѻ҆троча̀, ꙳ и҆ пелена́ми повива́етсѧ ꙗ҆́кѡ младе́нецъ. 
Виѳлее́ме, оу҆гото́висѧ, ꙳ є҆де́ме, ны́нѣ  ѿве́рзисѧ: ꙳ роди́ти всест҃а́ѧ и҆́детъ. ꙳ нб҃са̀ да  веселѧ́тсѧ, ꙳ да и҆гра́ютъ человѣ́цы, ꙳ въ ꙗ҆́слехъ  жи́знь, въ верте́пѣ бога́тый, ꙳ прихо́дитъ мно́жества ра́ди  ми́лости, ꙳ нищетꙋ̀ а҆да́мовꙋ воспрїи́мъ, ꙳ кромѣ̀  преложе́нїѧ и҆ смѣше́нїѧ. 
Стїхи̑ры чꙋдотво́рца петра̀, гла́съ в҃. Поⷣ: Кі́ими  похва́льными: 
Кі́ими похва́льными вѣнцы̑ оу҆вѧзе́мъ ст҃и́телѧ:  свѧще́нства вѣне́цъ, благоче́стїѧ оу҆правле́нїе, свѣ́тлое  цр҃кве оу҆краше́нїе, и҆сто́чникъ бжⷭ҇твенныхъ и҆сцѣле́нїй  неисчерпа́емый: проли́тїе дарова́нїй дх҃о́вныхъ, рѣкꙋ̀  мно́гихъ чꙋде́съ, зе́млю рѡссі́йскꙋю веселѧ́ща тече́ньми,  петра̀, те́плаго предста́телѧ на́шего и҆ храни́телѧ; 
Два́жды. (с. 374) 
Кі́ими смире́нными оу҆стна́ми воспои́мъ ст҃и́телѧ:  ди́внаго въ чꙋдесѣ́хъ и҆ безпло́тныхъ сожи́телѧ,  ѡ҆свѧще́ннаго ѿ пеле́нъ, столпа̀ цр҃кве неподви́жима,  весе́лїе землѝ на́шеѧ, пра́вды пра́вило, сирота́мъ  пита́телѧ, ѡ҆би́димыхъ застꙋ́пника и҆ больны́хъ врача̀  безме́здна; 
Два́жды. 
Прїиди́те вѣ́рныхъ собо́ри, ѱало́мски воспле́щимъ  рꙋка́ми: печа́льныхъ оу҆тѣше́нїе и҆ ѿча́ѧнныхъ  застꙋ́пника, бжⷭ҇твеннаго петра̀ воспѣва́юще, похвалꙋ̀  землѝ рѡссі́йскїѧ и҆ всегѡ̀ свѧще́нства оу҆краше́нїе,  рѣкꙋ̀ ми́лости, вои́стиннꙋ бжⷭ҇твеннагѡ хрⷭ҇то́ва смире́нїѧ  ревни́телѧ, подаю́щаго мі́рови ве́лїю ми́лость. 
Є҆ди́ножды. 
Сла́ва, гла́съ а҃. Самогла́сенъ: 
Бжⷭ҇твеннагѡ свы́ше ꙗ҆вле́нїѧ свѣ́тлостїю  просвѣти́всѧ, пе́тре, тве́рдый оу҆мо́мъ, зако́нѡвъ  и҆збѣ́глъ є҆сѝ є҆сте́ственныхъ, ꙗ҆́коже сѣ́ни,  бл҃года́тїю и҆́стинною, всемꙋ́дре ѡ҆кропле́нъ: ѿѻнꙋ́дꙋже  прїѧ́телище прест҃а́гѡ дх҃а бы́въ, чꙋде́съ да́ръ воспрїѧ́лъ  є҆сѝ, и҆ ѡ҆богаща́еши си́ми ча̑да твоѧ̑. и҆ ны́нѣ съ  первост҃и́тєли предстоѧ̀ хрⷭ҇тꙋ̀, моли́сѧ ѡ҆ дꙋша́хъ  на́шихъ. 
И҆ ны́нѣ, предпра́зднства, гла́съ то́йже. Поⷣ:  Прїимѝ, сѷмеѡ́не: 
Прїими́те, ꙗ҆́сли, є҆го́же въ кꙋпинѣ̀ мѡѷсе́й  законополо́жникъ прови́дѣ въ хори́вѣ, ны́нѣ ражда́ема ѿ  дв҃ы дх҃омъ бжⷭ҇твеннымъ. та̀ є҆́сть, ꙗ҆́же въ зако́нѣ  рече́ннаѧ: та̀ є҆́сть прⷪ҇ро́ческаѧ печа́ть, ꙗ҆́же бг҃а  пло́тїю тлѣ̑ннымъ ꙗ҆влѧ́ющи, є҆мꙋ́же поклони́мсѧ. 
Вхо́дъ. Прокі́менъ днѐ. Чтє́нїѧ г҃. 
При́тчей чте́нїе. 
[Глава̀ і҃] Па́мѧть пра́веднагѡ съ похвала́ми,  и҆ благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. [г҃] Лꙋ́чше бо сїю̀ кꙋпова́ти,  не́жели зла́та и҆ сребра̀ сокрѡ́вища. (с. 375) Честнѣ́йшаѧ  же є҆́сть ка́менїй многоцѣ́нныхъ: все́ же честно́е  недосто́йно є҆ѧ̀ є҆́сть. Долгота́ бо дне́й, и҆ лѣ̑та  живота̀ въ десни́цѣ є҆ѧ̀: въ шꙋ́ицѣ же є҆ѧ̀ бога́тство  и҆ сла́ва: ѿ оу҆́стъ є҆ѧ̀ и҆схо́дитъ пра́вда, зако́нъ же  и҆ ми́лость на ѧ҆зы́цѣ но́ситъ. Послꙋ́шайте оу҆̀бо менє̀,  ѽ ча̑да! честна̑ѧ бо рекꙋ̀: и҆ бл҃же́нъ человѣ́къ, и҆́же  пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀,  и҆ оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ  и҆ смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски  же предо мно́ю оу҆стны̀ лжи̑выѧ. Съ пра́вдою всѝ глаго́лы  оу҆́стъ мои́хъ: ничто́же въ ни́хъ стро́потно, нижѐ  развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ѡ҆сꙋ́дитъ же првⷣникъ  оу҆мира́ѧй живꙋ́щыѧ нечести̑выѧ. Оу҆́зрѧтъ бо кончи́нꙋ  пра́веднагѡ, и҆ не разꙋмѣ́ютъ, что̀ совѣща́ша ѡ҆ не́мъ:  ꙗ҆́кѡ пове́ржетъ гдⷭ҇ь нечести̑выѧ безгла́сны ни́цъ, и҆  поколе́блетъ и҆̀хъ ѿ ѡ҆снова́нїй, и҆ до послѣ́днѧгѡ  и҆сче́знꙋтъ въ болѣ́зни, и҆ па́мѧть и҆́хъ поги́бнетъ.  Прїи́дꙋтъ бо въ помышле́нїе согрѣше́нїй свои́хъ оу҆жа́сни,  и҆ ѡ҆бличи́тъ и҆̀хъ сопроти́въ беззако́нїѧ и҆́хъ. [є҃]  Тогда̀ ста́нетъ въ дерзнове́нїи мно́зѣ (с. 376) првⷣникъ  предъ лице́мъ ѡ҆скорби́вшихъ є҆го̀, и҆ ѿмета́ющихъ трꙋды̀  є҆гѡ̀. Ви́дѣвше же є҆го̀, смѧтꙋ́тсѧ стра́хомъ мно́гимъ,  и҆ оу҆жа́снꙋтсѧ ѡ҆ пресла́вномъ спасе́нїи є҆гѡ̀. Рекꙋ́тъ  бо въ себѣ̀ ка́ющесѧ, и҆ въ тѣснотѣ̀ дꙋ́ха воздо́хнꙋтъ,  и҆ рекꙋ́тъ: се́й бѣ̀, є҆го́же и҆мѣ́хомъ нѣ́когда въ  посмѣ́хъ и҆ въ при́тчꙋ поноше́нїѧ безꙋ́мнїи. Житїѐ є҆гѡ̀  вмѣни́хомъ неи́стово, и҆ кончи́нꙋ є҆гѡ̀ безче́стнꙋ. Ка́кѡ  вмѣни́сѧ въ сынѣ́хъ бж҃їихъ, и҆ во ст҃ы́хъ жре́бїй є҆гѡ̀  є҆́сть; Оу҆̀бо заблꙋди́хомъ ѿ пꙋтѝ и҆́стиннагѡ, и҆  пра́вды свѣ́тъ не ѡ҆блиста̀ на́мъ, и҆ со́лнце не возсїѧ̀  на́мъ. Беззако́нныхъ и҆спо́лнихомсѧ стє́зь, и҆ поги́бели,  и҆ ходи́хомъ стєзѝ непрохо́дны, пꙋти́ же гдⷭ҇нѧ не  разꙋмѣ́хомъ. 
Премꙋ́дрости соломѡ́ни чте́нїе: 
[Глава̀ і҃] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды  ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а  ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ  гдⷭ҇ь прпⷣбныѧ сердца̀, прїѧ́тни же є҆мꙋ̀ всѝ непоро́чнїи  въ пꙋтѝ. Мꙋ́дрость гдⷭ҇нѧ просвѣща́етъ лицѐ разꙋ́мнагѡ.  Постига́етъ бо жела́ющыѧ ю҆̀, пре́жде да́же разꙋмѣ́ти ю҆̀:  и҆ оу҆до́бь оу҆́зритсѧ ѿ лю́бѧщихъ ю҆̀. [ѕ҃]  Оу҆́треневавый къ не́й, не оу҆трꙋди́тсѧ. и҆ бдѧ́й є҆ѧ̀  ра́ди, вско́рѣ безъ печа́ли бꙋ́детъ. Ꙗ҆́кѡ досто́йныхъ  є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀  ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же  ѡ҆долѣ́етъ ѕло́ба. [и҃] Си́хъ ра́ди и҆ рачи́тель бы́хъ  добро́ты є҆ѧ̀: и҆ возлюби́хъ (с. 377) ю҆̀, и҆ поиска́хъ ѿ  ю҆́ности моеѧ̀: и҆ взыска́хъ невѣ́стꙋ привестѝ себѣ̀,  ꙗ҆́кѡ всѣ́хъ влⷣка возлюбѝ ю҆̀: таи́нница бо є҆́сть  бж҃їѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀  є҆ѧ̀ сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀  оу҆чи́тъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆  бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ, и҆  разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бла́гъ, ꙗ҆́кѡ безсме́ртїе є҆́сть въ  не́й, и҆ бл҃госла́вїе во ѻ҆бще́нїи слове́съ є҆ѧ̀. [д҃]  Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆  рѣ́хъ ѿ всегѡ̀ се́рдца моегѡ̀: бж҃е ѻ҆тцє́въ и҆ гдⷭ҇и  ми́лости, сотвори́вый всѧ̑ сло́вомъ твои́мъ, и҆ мꙋ́дростїю  твое́ю оу҆стро́ивый человѣ́ка, да владѣ́етъ бы́вшими ѿ  тебє̀ тварьмѝ, и҆ да оу҆правлѧ́етъ мі́ръ въ прпⷣбїи и҆  пра́вдѣ, да́ждь мѝ твои́хъ престо́лѡвъ присѣдѧ́щꙋю  премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ,  ꙗ҆́кѡ а҆́зъ ра́бъ тво́й, и҆ сы́нъ рабы́ни твоеѧ̀. Послѝ  ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ престо́ла  сла́вы твоеѧ̀, да сꙋ́щи со мно́ю наꙋчи́тъ мѧ̀, что̀  бл҃гоꙋго́дно є҆́сть предъ тобо́ю: и҆ наста́витъ мѧ̀ въ  ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ  бо сме́ртныхъ всѧ̑ боѧзли̑ва, и҆ погрѣши́тєльна  оу҆мышлє́нїѧ и҆́хъ. 
На лїті́и стїхи́ра хра́ма: и҆ ст҃а́гѡ, гла́съ д҃. 
Свѣ́тлѡ дне́сь цр҃ковь оу҆краша́етсѧ, и҆ ра́дꙋетсѧ  зовꙋ́щи, оу҆ѧсни́сѧ моѧ̀ добро́та па́че всѣ́хъ:  ст҃и́телємъ бо красота̀ сла́вный пе́тръ, взы́де на нб҃са̀  къ цр҃ю̀ всѣ́хъ ца́рствꙋющемꙋ. прїиди́те же, празднолю́бцы,  правосла́вныхъ собо́ри, пѣ̑нїѧ и҆ похвалы̑ томꙋ̀  принесе́мъ, зовꙋ́ще: ѽ (с. 378) ст҃и́телей добро́то!  моли́сѧ хрⷭ҇тꙋ̀ бг҃ꙋ, и҆зба́вити хрⷭ҇тоимени̑тыѧ лю́ди ѿ  всѧ́кїѧ ско́рби, и҆ спастѝ дꙋ́шы на́шѧ. 
Гла́съ ѕ҃: 
Дх҃а бжⷭ҇твеннаѧ бл҃года́ть ст҃и́телѧ тѧ̀ показа̀,  и҆ оу҆чи́телѧ и҆зрѧ́дна ꙗ҆вѝ: тѣ́мъ мра́къ нече́стїѧ  ѡ҆бличи́въ, лю́ди бг҃оразꙋ́мїѧ оу҆че́ньми просвѣти́лъ  є҆сѝ, ст҃лю бг҃омꙋ́дре пе́тре, а҆рхїере́євъ сла́ва є҆сѝ  и҆ красота̀, и҆ всѣ̑мъ бы́лъ є҆сѝ и҆звѣ́стенъ ѻ҆́бразъ  оу҆че́нїй. дерзнове́нїе и҆мѣ́ѧ ко хрⷭ҇тꙋ̀ бг҃ꙋ, того̀  при́снѡ молѝ спасти́сѧ дꙋша́мъ на́шымъ. 
До́блестей твои́хъ, свѧще́нне ѻ҆́ч҃е, пло́дъ  оу҆ѧснѝ вѣ́рныхъ сердца̀, кто́ бо слы́ша безмѣ́рное  твоѐ смире́нїе, и҆ терпѣ́нїю не оу҆диви́тсѧ; и҆ є҆́же къ  ни́щымъ ти́хость, и҆ къ скорбѧ́щымъ ми́лованїе. всѧ̑  бг҃олѣ́пнѡ наꙋчи́лъ є҆сѝ, ст҃и́телю пе́тре: и҆ ны́нѣ на  нб҃сѣ́хъ неꙋвѧда́емымъ вѣнча́всѧ вѣнце́мъ, молѝ ѡ҆  дꙋша́хъ на́шихъ. 
Сла́ва, гла́съ ѕ҃. Самогла́сенъ: 
Прпⷣбне требл҃же́нне свѧще́нный ѻ҆́ч҃е, па́стырю  до́брый, ꙗ҆́кѡ пастыренача́льника хрⷭ҇та̀ оу҆ченичѐ,  положи́вый дꙋ́шꙋ твою̀ за ѻ҆́вцы: са́мъ и҆ ны́нѣ,  прехва́льне ст҃и́телю пе́тре, и҆спросѝ моли́твами твои́ми,  дарова́ти на́мъ ве́лїю ми́лость. 
И҆ ны́нѣ, предпра́зднства, гла́съ то́йже: 
Сїѡ́не, торжествꙋ́й, і҆ерꙋсали́ме, весели́сѧ, гра́де  хрⷭ҇та̀ бг҃а, под̾имѝ зижди́телѧ въ верте́пѣ и҆  ꙗ҆́слѣхъ вмѣща́емаго. ѿве́рзите мѝ врата̀, и҆ вше́дъ  въ нѧ̀, оу҆зрю̀ ꙗ҆́кѡ млⷣнца пелена́ми повива́емаго,  дла́нїю же содержа́щаго тва́рь: є҆го́же пою́тъ а҆́гг҃ли  непреста́ннымъ гла́сомъ, жизнода́вца гдⷭ҇а, спаса́ющаго  ро́дъ на́шъ. 
На стїхо́внѣ стїхи̑ры предпра́зднства, гла́съ а҃.  Подо́бенъ: Всехва́льнїи мꙋ́чєницы: 
Ви́дѧщи держи́ма ꙳ рꙋка́ми свои́ми всечⷭ҇таѧ  творца̀, ꙳ вѣща́ше: ча́до сла́дкое, ꙳ ка́кѡ тѧ̀ млⷣнца  зрю̀, ꙳ и҆ (с. 379) разꙋмѣ́ти не могꙋ̀ непостижи́магѡ ꙳  твоегѡ̀ ны́нѣ снизхожде́нїѧ; ꙳ пою̀ держа́вꙋ твою̀, ꙳  покланѧ́юсѧ милосе́рдїю твоемꙋ̀, ꙳ є҆гѡ́же ра́ди спастѝ  мі́ръ прише́лъ є҆сѝ. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Ꙗ҆ви́сѧ воплоща́емь ꙳ и҆зъ тебє̀, мт҃и  неискꙋсобра́чнаѧ, ꙳ и҆ въ верте́пѣ ражда́емь, ꙳ и҆ ви́димь  бжⷭ҇твенными ꙳ го́рними чи́нми неви́димый: ꙳ человѣ́ка бо  прїи́де и҆зба́вити ꙳ ѿ ле́сти ѕмі́иныѧ. ꙳ не  оу҆дивлѧ́йсѧ, всенепоро́чнаѧ, ѡ҆ ржⷭ҇твѣ̀, ꙳ є҆стество̀  превосходѧ́щемъ. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Тѧ̀ млⷣнца пресоверше́нна зрю̀, ꙳ въ ꙗ҆́слехъ  возлежа́ща: ꙳ не вѣ́мъ же та́йны ꙳ глꙋбинꙋ̀ несказа́ннꙋ: ꙳  ка́кѡ и҆ по ржⷭ҇твѣ̀ ꙳ нетлѣ́нна пребы́хъ, ꙳ зако́ны  преше́дши є҆стества̀; ꙳ кꙋ́ю оу҆́бѡ хвалꙋ̀ тебѣ̀  принесꙋ̀; ꙳ ка́кѡ просла́влю тѧ̀; ꙳ дв҃а ѻ҆трокови́ца  вѣща́ше.  
Сла́ва, гла́съ и҃: 
Прїиди́те всѝ вѣ́рнїи, согла́снѡ воспои́мъ петра̀  всеблаже́ннаго, благоче́стїѧ свѣти́ло, воздержа́нїѧ  пра́вило, терпѣ́нїѧ сто́лпъ, простоты̀ сокро́вище,  смире́нїѧ рѣкꙋ̀ ѻ҆би́льнꙋю, ни́щихъ оу҆тѣше́нїе,  стра́нныхъ страннопрїе́мника, и҆ и҆́стинныѧ любвѐ хрⷭ҇то́вы  дѣ́лателѧ вои́стиннꙋ блаже́ннаго. се́й оу҆́бѡ жи́въ и҆  прише́дъ, человѣ́кѡмъ застꙋ́пникъ, и҆ спаси́тель показа́сѧ,  болѣ́зней и҆ страсте́й неисцѣ́льныхъ вра́чь, и҆ ѿ  всѧ́ческихъ напа́стей свободи́тель, и҆ хрⷭ҇та̀ мо́литъ  спасти́сѧ дꙋша́мъ на́шымъ. 
И҆ ны́нѣ, гла́съ то́йже: 
Воспрїимѝ, виѳлее́ме, бж҃їю митропо́лїю: свѣ́тъ бо  незаходи́мый въ тебѣ̀ роди́тисѧ прихо́дитъ. а҆́гг҃ли,  оу҆диви́тесѧ на нб҃сѝ, человѣ́цы, просла́вите на землѝ,  волсвѝ, ѿ персі́ды пресла́вный да́ръ принеси́те,  па́стырїе, (с. 380) свирѧ́юще, трⷭ҇то́е пѣ́нїе сла́дцѣ  воспо́йте: всѧ́кое дыха́нїе да хва́литъ вседѣ́телѧ. 
Тропа́рь ст҃а́гѡ, гла́съ д҃: Ꙗ҆́же пре́жде  безпло́днаѧ: пи́санъ на ма́лѣй вече́рни. Сла́ва, и҆  ны́нѣ, предпра́зднства: Гото́висѧ, виѳлее́ме: 
На оу҆́трени, на Бг҃ъ гдⷭ҇ь, тропа́рь  предпра́зднства: Гото́висѧ, виѳлее́ме: Два́жды. Сла́ва,  ст҃а́гѡ: И҆ ны́нѣ, предпра́зднства. 
По а҃-й стїхоло́гїи сѣда́ленъ, гла́съ а҃. Подо́бенъ:  Гро́бъ тво́й: 
Вели́кїй хрⷭ҇то́въ ст҃и́тель да воспое́тсѧ, сто́лпъ  свѣ́тлый, просвѣща́ющїй ны̀ чꙋде́съ свѣтлостьмѝ,  ѻ҆́блакъ ро́сный пла́мень страсте́й погаша́ющїй, и҆  ѡ҆роша́ющїй вѣ́рныхъ мы̑сли, бжⷭ҇твенный пе́тръ. 
Два́жды. 
Сла́ва, и҆ ны́нѣ, предпра́зднства, гла́съ то́йже: 
Преклони́вый нб҃са̀, и҆ въ дв҃ꙋ всели́выйсѧ,  происхо́дитъ пло́тїю въ виѳлее́мстѣмъ верте́пѣ роди́тисѧ,  ꙗ҆́коже пи́шетсѧ, ꙗ҆ви́тисѧ же млⷣнецъ, младе́нцы  ѡ҆живлѧ́ѧй во оу҆тро́бѣ. сего̀ ра́дꙋющесѧ ны́нѣ срѧ́щемъ  всѝ се́рдца пра́востїю. 
По в҃-й стїхоло́гїи сѣда́ленъ, гла́съ г҃. Поⷣ:  Красотѣ̀ дѣ́вства: 
Ми́лостивомꙋ хрⷭ҇то́вꙋ оу҆го́дникꙋ, неѕло́бивомꙋ и҆  кро́ткомꙋ, всѝ тебѣ̀ любо́вїю зове́мъ, прилѣ́жнѡ  молѧ́щесѧ: разрѣшѝ междоꙋсо́бнꙋю страсте́й на́шихъ бра́нь,  разрꙋшѝ ѕлочести̑ваѧ а҆га́рѧнъ кова̑рствїѧ, и҆ покорѝ ты́ѧ  правовѣ̑рнымъ, присноблаже́нне, и҆ всѧ́ческихъ и҆зба́ви  и҆скꙋше́нїй, любо́вїю воспѣва́ющихъ тѧ̀. 
Два́жды. 
Сла́ва, и҆ ны́нѣ, предпра́зднства, гла́съ а҃: 
Весели́сѧ, виѳлее́ме, є҆ѵфра́ѳо, гото́висѧ: се́ бо  а҆́гница, па́стырѧ вели́каго въ ложесна́хъ носѧ́щи, роди́ти  грѧде́тъ: и҆ предви́дѧще бжⷭ҇твеннꙋю ѕвѣздꙋ̀, волсвѝ  ра́дꙋютсѧ, съ па̑стыри пою́ще, пра́востїю серде́чною. (с.  381) 
По полѷеле́и сѣда́ленъ, гла́съ є҃. Подо́бенъ:  Собезнача́льное сло́во: 
Правосла́вными сїѧ̑нїи, ꙗ҆́кѡ во тмѣ̀ лежа́щыѧ  ны̀, ѡ҆тѧгчє́нныѧ во грѣсѣ́хъ просвѣти́лъ є҆сѝ, и҆  всѧ̑ кова̑рства лꙋка́выхъ дꙋхѡ́въ ѿгна́лъ є҆сѝ: чꙋде́съ  самодѣ́теленъ ꙗ҆ви́всѧ, ѻ҆́ч҃е, сла́вимь про́мысломъ  вы́шнѧгѡ бы́лъ є҆сѝ. тѣ́мъ тѧ̀ вѣ́рою почита́емъ,  ст҃и́телю пе́тре, а҆пⷭ҇толѡвъ и҆ патрїа́рхѡвъ  є҆динокро́вниче. 
Два́жды. 
Сла́ва, и҆ ны́нѣ, предпра́зднства, гла́съ и҆  подо́бенъ то́йже: 
Виѳлее́ме, гото́висѧ на срѣ́тенїе дв҃ы марі́и и҆  бг҃ома́тере: се́ бо грѧде́тъ къ тебѣ̀ млⷣнца носѧ́щи  хрⷭ҇та̀, собезнача́льнаго ѻ҆ц҃ꙋ̀ и҆ дх҃ꙋ при́снѡ. є҆го́же  въ верте́пѣ роди́тъ, и҆ по ржⷭ҇твѣ̀ дв҃а па́ки ꙗ҆ви́тсѧ. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃. Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. Всѧ́кое дыха́нїе: Є҆ѵⷢ҇лїе ѿ і҆ѡа́нна,  зача́ло л҃є ѿ полꙋ̀. 
По н҃-мъ ѱалмѣ̀ стїхи́ра, гла́съ ѕ҃: 
Є҆гда̀ преставле́нїе честна́гѡ твоегѡ̀ тѣ́ла,  ѻ҆́ч҃е, приспѣ̀, тогда̀ мно́жество вѣ́рныхъ ѡ҆бстꙋпи́вше  ѻ҆́дръ, оу҆ми́льнѡ провожда́хꙋ тѧ̀. и҆ ѻ҆́въ бо зрѧ́ тѧ  благословлѧ́юща лю́ди, оу҆дивлѧ́шесѧ, кнѧ́зь же і҆ѡа́ннъ со  слеза́ми вопїѧ́ше: ѽ влⷣко, что́ ти возда́мъ проти́вꙋ  твоегѡ̀ бл҃годѣѧ́нїѧ, є҆́же на́мъ дарова́лъ є҆сѝ,  прїе́мъ ѿ бг҃а благода́ть; тѣ́мже, ст҃и́телю пе́тре,  моли́сѧ прилѣ́жнѡ хрⷭ҇тꙋ̀ бг҃ꙋ на́шемꙋ, спасти́сѧ  невоева́нꙋ гра́дꙋ твоемꙋ̀. 
Канѡ́нъ предпра́зднства со і҆рмосо́мъ на ѕ҃, и҆  ст҃а́гѡ два̀ на и҃. 
Канѡ́нъ предпра́зднства, пи́санъ вы́ше сегѡ́же  числа̀. 
Канѡ́нъ ст҃а́гѡ петра̀. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. (с. 382) 
Ѻ҆́ч҃е бг҃омꙋ́дре свѧти́телю пе́тре, ѿве́рзи моѧ̑  недостѡ́йнаѧ оу҆стна̀ воспѣ́ти тѧ̀, и҆ прїимѝ ꙗ҆́кѡ  благово́нное кади́ло ѿ оу҆бо́жества моегѡ̀, є҆́же тебѣ̀  принесо́хъ недосто́йный. 
Воспои́мъ всѝ вели́каго ст҃и́телѧ петра̀, почти́мъ  застꙋ́пника и҆ оу҆твержде́нїе землѝ рѡссі́йскїѧ, є҆го́же  дарова̀ гдⷭ҇ь гра́дꙋ москвѣ̀ храни́телѧ бо́дра. 
Спаси́тєльнымъ хрⷭ҇тѡ́вымъ за́повѣдемъ  послѣ́довалъ є҆сѝ, премꙋ́дре ст҃и́телю пе́тре, вдѡ́въ и҆  сирѡ́тъ бы́лъ є҆сѝ предста́тель, и҆ землѝ рѡссі́йскїѧ  вели́кое защище́нїе. 
Бг҃оро́диченъ: 
Пречⷭ҇таѧ бцⷣе, содѣ́телѧ и҆ сп҃са ро́ждшаѧ  всѣ́хъ пою́щихъ тѧ̀, спасѝ ѿ бѣ́дъ гра́дъ тво́й,  непреста́ннѡ молѧ́щи сн҃а твоего̀ и҆ бг҃а на́шего за ны̀. 
Дрꙋгі́й канѡ́нъ чꙋдотво́рца петра̀. 
Гла́съ а҃. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̀ землѧ̀, и҆ весе́лїемъ воспо́йте лю́дїе, ꙗ҆́кѡ  просла́висѧ. 
Бл҃года́ть дх҃а прїе́мъ, ѻ҆́ч҃е, во твоѐ се́рдце,  хрⷭ҇то́въ свѧти́телю, оу҆ѧснѝ ѧ҆зы́къ, и҆ се́рдце  просвѣтѝ твои́хъ пѣвє́цъ, є҆́же твою̀ па́мѧть воспѣ́ти  свѣ́тлѡ, пе́тре прпⷣбне. 
Вели́кїй ны́нѣ пе́тръ па́стырь цр҃кве держа́вный,  па́стырѧ вкꙋ́пѣ и҆ пасѡ́мыѧ, и҆ всю̀ цр҃ковь въ па́мѧть  свою̀ призыва́етъ: тѣ́мже собра́вшисѧ ꙗ҆́кѡ ѻ҆́бщемꙋ  ѻ҆ц҃ꙋ̀ свѣ́тлѡ торжествꙋ́емъ. 
А҆́ще и҆ побѣжда́ютъ твоѧ̑ и҆справлє́нїѧ словеса̀  на̑ша и҆ помышлє́нїѧ, ѻ҆́ч҃е пе́тре, ѻ҆ба́че дꙋше́вное  на́ше предложе́нїе, по си́лѣ приноси́мое тебѣ̀, прїимѝ съ  любо́вїю, досточꙋ́дне: є҆́же бо по досто́инствꙋ пѣ̑сни  тебѣ̀ соплестѝ, не возмо́жно є҆́сть и҆ всѣ̑мъ на́мъ. (с.  383) 
Бг҃оро́диченъ: 
Свѣ́тлое прихо́дитъ сл҃нце, ѿ вра́тъ  заключе́нныхъ ꙗ҆влѧ́ющеесѧ: но́щь бо ꙗ҆вле́ннѣ  оу҆праздни́сѧ, де́нь же прибли́жисѧ. тѣ́мже є҆стество̀  на́ше тлѣ́нное прїе́мли влⷣкꙋ ѿ дв҃ы, тебє̀ ра́ди  тлѣ́нна быва́ема. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Сокрꙋшѝ а҆га́рѧны, и҆ всѧ̑ сопоста́ты безбѡ́жныѧ,  преподо́бне пе́тре, моле́нїемъ твои́мъ къ творцꙋ̀ и҆ бг҃ꙋ  на́шемꙋ, и҆ си́лꙋ и҆́хъ борю́щꙋю ны̀ не́мощнꙋ покажѝ, и҆  свирѣ̑пства ѕлолю̑таѧ покорѝ. 
Ты̀ проѧви́лъ є҆сѝ, влⷣко, въ послѣ́днемъ ро́дѣ  на́шемъ чꙋдотво́рца ст҃и́телѧ петра̀, землѝ рѡссі́йскїѧ  оу҆твержде́нїе, цр҃кве твоеѧ̀ пра́вое пра́вило, и҆  і҆ере́йскагѡ чи́на чинонача́льника. 
Тебѣ̀ прикоснꙋ́выйсѧ, ст҃е, сꙋ́щемꙋ въ честно́мъ  гро́бѣ твое́мъ, и҆сцѣле́нїе полꙋчи́ти сподо́бисѧ: рꙋка́мъ  бо тогѡ̀ къ пе́рсемъ прико́рчившымсѧ, бж҃їею бл҃года́тїю  дае́ши простира́тисѧ. 
Бг҃оро́диченъ: 
Бꙋ́ди мѝ, дв҃о, прибѣ́жище и҆ приста́нище, стѣна̀  неѡбори́маѧ и҆ застꙋ́пница, бг҃а пло́тїю ро́ждшаѧ пречⷭ҇таѧ,  и҆зба́вителѧ всеще́драго и҆ сп҃са пою́щихъ тѧ̀,  бг҃оневѣ́стнаѧ. 
И҆́нъ. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ,  гдⷭ҇и. 
Позна́ тѧ, бг҃оно́се, всевѣ́децъ бг҃ъ, пре́жде  є҆́же зача́тисѧ тебѣ̀ во оу҆тро́бѣ, и҆ роди́вшасѧ  ѡ҆свѧща́етъ тѧ̀, (с. 384) и҆ па́стырѧ ѻ҆ве́цъ свои́хъ  вели́ка оу҆строѧ́етъ: ꙗ҆́кѡ бо а҆пⷭ҇лꙋ петрꙋ̀ ввѣрѧ́етъ  тебѣ̀ своѧ̑ а҆́гнцы. 
Жезло́мъ воздержа́нїѧ страсте́й мо́ре раздѣли́въ,  бл҃же́нне, ꙗ҆́кѡ мѡѷсе́й, на безстра́стїѧ го́рꙋ возше́лъ  є҆сѝ, и҆ прїе́мъ мы́слєнныѧ скрижа̑ли, па́ствꙋ твою̀  наꙋчи́лъ є҆сѝ хрⷭ҇то́вꙋ зако́нꙋ. 
Смире́нъ ꙗ҆ви́лсѧ є҆сѝ, кро́токъ же и҆ ти́хъ,  пе́тре, ѿѻнꙋ́дꙋже дх҃а бл҃года́ть ѻ҆би́льнѣ  и҆злїѧ́вшесѧ на тѧ̀, вели́ка показа́ тѧ, чꙋде́съ лꙋча́ми  зе́млю на́шꙋ ѡ҆сїѧва́юща. 
Бг҃оро́диченъ: 
Крѣ́пкїй держа́вный воплоти́выйсѧ ны́нѣ бг҃ъ  ꙗ҆ви́сѧ сꙋ́щымъ во тмѣ̀ сѣ́ни сме́ртныѧ. свѣ́тъ  оу҆ви́дите, вѣ́рнїи, вели́къ, хрⷭ҇та̀ въ пеще́рѣ, и҆мꙋ́ща  ѿ дв҃ы роди́тисѧ стра́шнѡ, ю҆́же вѣ́рнѡ воспои́мъ. 
Катава́сїа: Пре́жде вѣ̑къ: 
Конда́къ предпра́зднства, гла́съ г҃. Подо́бенъ: Дв҃а  дне́сь: 
Дв҃а дне́сь превѣ́чное сло́во въ верте́пѣ грѧде́тъ  роди́ти неизрече́ннѡ: ликꙋ́й вселе́ннаѧ, оу҆слы́шавши,  просла́ви со а҆́гг҃лы и҆ па́стырьми хотѧ́щаго ꙗ҆ви́тисѧ  ѻ҆троча̀ мла́до, превѣ́чнаго бг҃а. 
І҆́косъ: 
Ѽ оу҆жа́снагѡ вои́стиннꙋ и҆ па́че сло́ва чꙋдесѐ!  є҆́же бы́ти даѧ́й всѣ̑мъ, ра́ди бл҃гости, во чре́во ст҃ы́ѧ  дв҃ы вни́де, и҆ въ верте́пѣ роди́тисѧ грѧде́тъ, и҆ въ  ꙗ҆́слехъ положи́тисѧ. ѕвѣзда́ же сего̀ проповѣ́дꙋетъ  свы́ше волхвѡ́мъ, и҆дꙋ́щымъ на поклоне́нїе є҆гѡ̀ съ да̑ры,  и҆здале́ча привлача́щи со тща́нїемъ послѣ́дꙋющыѧ валаа́ма  прорече́нїю, ре́кшагѡ: ѕвѣзда̀ хо́щетъ провозвѣсти́ти  ѻ҆троча̀ мла́до, превѣ́чнаго бг҃а. 
Сѣда́ленъ, гла́съ д҃. Подо́бенъ: Ско́рѡ предварѝ: 
Свѣти́льникъ свѣтосїѧ́ненъ ꙗ҆ви́лсѧ є҆сѝ мі́рꙋ,  просвѣща́ѧй блиста́ньми бжⷭ҇твенныхъ твои́хъ слове́съ  вѣ́рныхъ (с. 385) помышлє́нїѧ, ст҃и́телю ѻ҆́ч҃е пе́тре.  тѣ́мже всѝ свѧще́ннꙋю твою̀ и҆ бжⷭ҇твеннꙋю па́мѧть дне́сь  ра́достнѡ соверша́емъ. 
Два́жды. 
Сла́ва, и҆ ны́нѣ, предпра́зднства. Подо́бенъ:  то́йже: 
Дв҃ы, предначни́те дѣви́ческꙋю ра́дость, ма́тєри,  восхвали́те провожде́нїе мт҃ре хрⷭ҇та̀ бг҃а на́шегѡ: волсвѝ  со а҆́гг҃лы, съ на́ми па́стырїе: грѧде́тъ бо дв҃а, во  гра́дѣ виѳлее́мѣ роди́ти, сн҃а превѣ́чнаго бг҃а,  спаса́ющаго мі́ръ ѿ тлѣ́нїѧ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инства,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Бл҃года́тїю дх҃а пома́залсѧ є҆сѝ, а҆рхїере́й  всеизрѧ́дне пе́тре: во хрⷭ҇та́ бо ѡ҆дѣ́ѧвсѧ, житїѧ̀ ра́ди  чи́стагѡ. тѣ́мъ наꙋчи́лъ є҆сѝ сла́вити въ трⷪ҇цѣ  є҆ди́наго бг҃а. 
И҆зба́ви твоѐ ста́до ѿ бꙋ́ри грѣха̀, прпⷣбне  ст҃и́телю пе́тре, бѣ́дъ же и҆ скорбе́й, приводѧ́ ны въ  приста̑нища ти̑хаѧ бжⷭ҇твенныѧ во́ли хрⷭ҇то́вы. 
Хрⷭ҇то́въ ꙗ҆ви́лсѧ є҆сѝ оу҆го́дникъ, ѻ҆́ч҃е  пресвѧще́нне пе́тре: тѣ́мъ молѧ́сѧ не преста́й ко гдⷭ҇ꙋ,  ѿ напа́стей и҆ бѣ́дъ и҆ скорбе́й и҆зба́вити ста́до твоѐ,  и҆ ѿ нꙋ́ждныхъ и҆скꙋше́нїй. 
Бг҃оро́диченъ: 
Свѧще́ннѡ тѧ̀ сла́вѧтъ ст҃и́тельстїи собо́ри и҆ всѝ  преподо́бныхъ ли́цы: зижди́телѧ бо всѣ́хъ, сн҃а сло́во  бж҃їе, ꙗ҆́кѡ млⷣнца на рꙋкꙋ̀ твоє́ю понесла̀ є҆сѝ. 
И҆́нъ. І҆рмо́съ: 
Же́злъ и҆зъ ко́рене і҆ессе́ева и҆ цвѣ́тъ ѿ негѡ̀,  хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀, хва́льный,  приѡсѣне́нныѧ ча́щи, прише́лъ є҆сѝ вопло́щсѧ ѿ  неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Зако́нѡмъ ѿ сосє́цъ ма́тернихъ подклони́всѧ  дх҃ѡ́внымъ, зако́ны плотскі̑ѧ превше́лъ є҆сѝ, преподо́бне,  ꙗ҆̀же (с. 386) въ жи́зни твое́й оу҆мертви́лъ є҆сѝ  воздержа́нїемъ крѣ́пкимъ. є҆гѡ́же ра́ди да́нъ є҆сѝ  вѣ̑рнымъ чꙋдотво́рецъ вели́къ, пе́тре блаже́нне. 
Сна̀ ѻ҆чесє́мъ твои̑мъ, и҆ дрема́нїѧ вѣ́ждѡмъ не  да́лъ є҆сѝ, до́ндеже ѡ҆брѣ́те мѣ́сто поко́йно всѣ́хъ  содѣ́тель, ѻ҆́ч҃е, срⷣце твоѐ: є҆́же ѡ҆чи́стившеесѧ  досто́йнѣ показа̀ своѐ жили́ще сла́вы цр҃ь и҆ бг҃ъ  вѣ́чный. 
Оу҆мертвѝ мꙋдрова́нїе, премꙋ́дре, пло́ти моеѧ̀  неисцѣ́льное, и҆ къ бж҃е́ствєннымъ стезѧ́мъ наста́ви мѧ̀,  ꙗ҆́кѡ крѣ́покъ и҆ си́ленъ, и҆ зако́нѡмъ благи̑мъ мѧ̀  повинѝ, блаже́нне, и҆ раба̀ покажи́ мѧ хрⷭ҇то́ва,  порабоще́ннаго страстьмѝ лю́тыми. 
Бг҃оро́диченъ: 
И҆збавле́нїе посла̀ гдⷭ҇ь, ꙗ҆́коже пи́сано є҆́сть,  лю́демъ и҆ племенє́мъ и҆ ꙗ҆зы́кѡмъ ны́нѣ. лю́ди бо себѣ̀  всѧ̑ содѣва́етъ є҆ди́номꙋ, вѣ́рою покланѧ́ющыѧсѧ,  воплоще́нїю сыно́вню, и҆ тебѐ бцⷣꙋ и҆сповѣ́дающыѧ. 
Катава́сїа: Же́злъ и҆зъ ко́рене: 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Ѻ҆кре́стъ стоѧ́ще ра́ки твоеѧ̀, ст҃и́телю прпⷣбне  пе́тре, и҆мѣ́емъ тѧ̀ хода́таѧ къ бг҃ꙋ, и҆ застꙋпле́нїе  землѝ рѡссі́йскїѧ, и҆ оу҆твержде́нїе незы́бленное. 
Ми́лостивъ бы́въ оу҆бѡ́гимъ, млⷭ҇ть дꙋше́внꙋю  и҆спросѝ, прехва́льне: ми́лостыню бо стѧжа́въ, ѻ҆́ч҃е  ст҃ы́й пе́тре, свѣщꙋ̀ свѣ́тлꙋ оу҆стро́илъ є҆сѝ. 
Жили́ще бы́лъ є҆сѝ ст҃а́гѡ дх҃а, вои́стиннꙋ,  блаже́нне пе́тре, и҆ тогѡ̀ ꙗ҆вле́нными бжⷭ҇твенными да̑ры  до́брѣ разбогати́лсѧ є҆сѝ. 
Бг҃оро́диченъ: 
Мѵ́ро тѧ̀ и҆менꙋ́емъ, пречⷭ҇таѧ, ꙗ҆́кѡ ро́ждшꙋю  бг҃а (с. 387) пло́тїю, и҆стоще́нное благода́тное мѵ́ро  всѣ̑мъ притека́ющымъ подъ кро́въ тво́й. 
И҆́нъ. І҆рмо́съ: 
Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ.  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Ꙗ҆́кѡ вели́кое бога́тство твои́хъ щедро́тъ,  ꙗ҆ви́сѧ въ землѝ на́шей, безчи́сленное проли́тїе ми́лости  твоеѧ̀, слꙋго̀ хрⷭ҇то́въ: ты́ бо просѧ́щымъ сꙋ́щаѧ подае́ши,  и҆ ты̑ѧ насы́тити тщи́шисѧ твои́мъ предложе́нїемъ,  блаже́нне. 
Кро́токъ ꙗ҆ви́лсѧ є҆сѝ кꙋ́пнѡ и҆ смире́нъ,  дѣ́ломъ и҆ сло́вомъ: и҆ си́мъ всѧ̑ къ себѣ̀ привле́клъ  є҆сѝ. любо́вїю и҆ до́брыми дѣ́лы всѧ̑ оу҆кроти́лъ  є҆сѝ, и҆ сердца̀ возвесели́лъ є҆сѝ оу҆крѣплѧ́емыхъ  твои́ми чꙋдесы̀. 
Вели́кїй па́стырь всѣ́хъ хрⷭ҇то́съ, ѻ҆ве́цъ тѧ̀,  блаже́нне, показа̀ свои́хъ па́стырѧ и҆ оу҆чи́телѧ  слове́сныхъ. тѣ́мже заблꙋжда́ющаго мѧ̀ на гора́хъ  поги́бели, ꙗ҆́кѡ па́стырь сострада́теленъ, твоѐ ны́нѣ  ѻ҆вча̀ взыщѝ. 
Бг҃оро́диченъ: 
Вели́кїй человѣ́кѡвъ па́стырь и҆ ст҃и́тель, ѿ  дв҃ы ꙗ҆́кѡ человѣ́къ прихо́дитъ, пꙋчи́ною неизрече́нныхъ  щедро́тъ: виѳлее́ме, оу҆гото́висѧ, па́стырїе, воспѣва́йте,  ѻ҆́бщее возведе́нїе возвѣща́юще концє́мъ. 
Катава́сїа: Бг҃ъ сы́й ми́ра: 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Житїѐ твоѐ цѣломꙋ́дреннѡ, свѧщенноѧвле́нне,  соверши́лъ є҆сѝ, пра́вдою оу҆краси́всѧ, и҆ мꙋ́жествомъ  смы́сла добродѣ́тели сочета́въ себѣ̀, преблаже́нне  ст҃и́телю пе́тре. (с. 388) 
Хранѝ гра́дъ тво́й, ст҃и́телю пе́тре преблаже́нне,  ѿ безбо́жныхъ и҆ чꙋжевѣ́рныхъ нахожде́нїй, и҆ ѿ  междоꙋсо́бныѧ ра́ти, молѧ́сѧ непреста́ннѡ влⷣцѣ хрⷭ҇тꙋ̀,  є҆́же ми́ръ па́ствѣ твое́й дарова́ти. 
Ты̀ оу҆́бѡ и҆ по сме́рти сла́вимь ꙗ҆́кѡ жи́въ,  чꙋдодѣ́йствꙋеши немѡщны́мъ, и҆ слѧ́чєннымъ дае́ши  и҆сцѣле́нїе бжⷭ҇твенною благода́тїю, гл҃го́летъ бо гдⷭ҇ь:  прославлѧ́ющаго мѧ̀ просла́влю. 
Бг҃оро́диченъ: 
Превы́шши была̀ є҆сѝ нбⷭ҇ныхъ си́лъ, заче́нши  сло́во бж҃їе неизрече́нное, и҆́же всѧ́чєскаѧ сло́вомъ  соверши́въ, и҆ ѿ ѻ҆ц҃а̀ пре́жде вѣ̑къ роди́сѧ: того̀,  чⷭ҇таѧ, молѧ́щи не преста́й. 
И҆́нъ. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее, про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Ты̀ сирѡ́тъ вои́стиннꙋ бы́лъ є҆сѝ ѻ҆ц҃ъ, и҆  вдѡ́въ застꙋ́пникъ, сла́вне: печа́льныхъ же и҆ сꙋ́щихъ въ  ско́рбехъ сла́дкое оу҆тѣше́нїе, вра́чь дꙋше́вныхъ  страсте́й кꙋ́пнѡ и҆ тѣле́сныхъ. тѣ́мже всѝ призыва́емъ  тѧ̀, є҆́же бы́ти тебѣ̀ на́мъ предста́телю во ѡ҆бстоѧ́нїихъ  на́шихъ. 
Мꙋ́жїе свѧще́ннїи ра́достнѡ съ наро́домъ дне́сь,  твою̀, ѻ҆́ч҃е, па́мѧть пра́зднꙋюще, торжествꙋ́ютъ, и҆̀мже  согла́снѡ, и҆́стиннїи безмо́лвницы, и҆ прості́и всѝ ѻ҆́бще  тѧ̀ воспѣва́ютъ, предста́телѧ же вкꙋ́пѣ и҆ оу҆чи́телѧ. 
Ча́до поро́чное а҆́зъ є҆ди́нъ бы́хъ, ѻ҆́ч҃е,  страстьмѝ скве́рными, и҆ тогѡ̀ ра́ди недосто́инъ до́брагѡ  твоегѡ̀, сла́вне, и҆ кра́снагѡ пра́зднованїѧ: но ты̀  ѡ҆чи́стивъ мою̀ скве́рнꙋ, преподо́бне, дꙋше́внꙋю и҆  тѣле́снꙋю, покажи́ мѧ торжества̀ твоегѡ̀ бы́ти досто́йна.  (с. 389) 
Бг҃оро́диченъ: 
Чꙋ́до настоѧ́щее, чꙋ́до превосходѧ́щее, и҆ сло́ва и҆  оу҆ма̀ всегѡ̀ вы́шше: и҆́бо дв҃а та́ѧжде и҆ мт҃и  познава́етсѧ, и҆ ро́ждшеесѧ кꙋ́пнѡ бг҃ъ и҆ чл҃вѣ́къ. сегѡ̀  свѣ́тлое рожде́нїе предпра́зднꙋюще, воспѣва́емъ  ра́дѡстнаѧ. 
Катава́сїа: И҆зъ оу҆тро́бы і҆ѡ́нꙋ: 
Конда́къ, гла́съ в҃. Подо́бенъ: Взбра́нной: 
Взбра́нномꙋ и҆ ди́вномꙋ на́шеѧ землѝ чꙋдотво́рцꙋ,  дне́сь любо́вїю тебѣ̀ притека́емъ, пѣ́снь, бг҃оно́се,  плетꙋ́ще, ꙗ҆́кѡ и҆мѣ́ѧ дерзнове́нїе ко гдⷭ҇ꙋ,  многоѻбра́зныхъ и҆зба́ви на́съ ѡ҆бстоѧ́нїй, да зове́мъ тѝ:  ра́дꙋйсѧ, оу҆твержде́нїе гра́дꙋ на́шемꙋ. 
І҆́косъ: 
Но́вый чꙋдотво́рецъ ꙗ҆ви́лсѧ є҆сѝ, и҆сцѣлє́нїѧ  подава́ѧ всѣ̑мъ, оу҆се́рднѡ ѿ дꙋшѝ приходѧ́щымъ: и҆  хрⷭ҇тѡ́вы лю́ди, бг҃оно́се, неви́димѡ посѣща́ѧ, зе́млю  на́шꙋ просвѣща́еши, ꙗ҆́кѡ да согла́снѡ зове́мъ тѝ си́це:  ра́дꙋйсѧ, свѣ́та безстра́стнагѡ до́ме: ра́дꙋйсѧ, страсте́й  те́мныхъ прогони́телю: ра́дꙋйсѧ, де́мѡнскїѧ разрꙋши́вый  кѡ́зни: ра́дꙋйсѧ, а҆́гг҃льскїѧ возвесели́вый чи́ны:  ра́дꙋйсѧ, высото̀ бг҃овидѣ́нїѧ чи́стагѡ: ра́дꙋйсѧ, глꙋбино̀  смире́нїѧ, болѣ̑зни ѡ҆мыва́ющаѧ: ра́дꙋйсѧ, ꙗ҆́кѡ бы́лъ  є҆сѝ зри́тель неви́димыхъ: ра́дꙋйсѧ, ꙗ҆́кѡ соѡбщи́лсѧ  є҆сѝ ликѡ́мъ ст҃и́телей: ра́дꙋйсѧ, землѝ рѡссі́йскїѧ  па́стырю и҆ оу҆чи́телю: ра́дꙋйсѧ, ст҃и́телємъ и҆зрѧ́днаѧ  похвало̀: ра́дꙋйсѧ, є҆гѡ́же ра́ди показа̀ бг҃ъ  чꙋдодѣ̑йствїѧ вє́лїѧ: ра́дꙋйсѧ, є҆гѡ́же ра́ди бг҃ъ  сла́витсѧ: ра́дꙋйсѧ, оу҆твержде́нїе гра́дꙋ на́шемꙋ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Ѿве́рзи мѝ двє́ри покаѧ́нїѧ, преблаже́нне,  а҆рхїере́ю (с. 390) пе́тре, да ѡ҆мы́ю скве́рнꙋ ѻ҆каѧ́нныѧ  моеѧ̀ дꙋшѝ и҆ тѣ́ла, всѧ̑ чꙋ̑вствїѧ и҆ со́вѣсть  направлѧ́ѧ бг҃ꙋ пѣ́ти: ѻ҆тцє́въ на́шихъ бж҃е,  бл҃гослове́нъ є҆сѝ. 
И҆́мамы тѧ̀ застꙋ́пника те́пла твоѝ рабѝ, и҆  стѣ́нꙋ неѡбори́мꙋ гра́да твоегѡ̀ москвы̀, и҆  оу҆твержде́нїе, и҆ не оу҆бои́мсѧ сопоста́тныхъ врагѡ́въ,  но побѣжда́емъ ты̑ѧ си́лою хрⷭ҇то́вою, пою́ще: ѻ҆тє́цъ  на́шихъ бж҃е, бл҃гослове́нъ є҆сѝ. 
Оу҆ста́вы ѻ҆ч҃єскїѧ оу҆тверди́лъ є҆сѝ, мꙋ́дре,  и҆ цр҃ковь прест҃ы́ѧ бж҃їѧ мт҃ре свѧще́нства лѣ́потою  прекра́снꙋ оу҆стро́илъ є҆сѝ, и҆ оу҆чє́нїи твои́ми лю́ди  наказа́лъ є҆сѝ пѣ́ти: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Спаси́тельное приста́нище, бцⷣе дв҃о, тѧ̀ и҆мꙋ́ще  ны́нѣ, жите́йскихъ бѣ́дъ и҆ бꙋ́ри и҆збѣга́емъ, къ  приста́нищꙋ тишины̀ твоеѧ̀ прибѣга́юще, сн҃ꙋ твоемꙋ̀  зове́мъ: ѻ҆тє́цъ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѻ҆́троцы, благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѣ̀ пла́мене стоѧ́ще, поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Землѧ̀ на́ша и҆ страны̀ согла́снѡ, ѻ҆́ч҃е, чꙋдеса̀  твоѧ̑ возвѣща́ютъ, ꙗ҆̀же повсю́дꙋ оу҆ча́ще пѣ́ти хрⷭ҇тꙋ̀  прера́достнѡ: ѻ҆ц҃є́въ на́шихъ бж҃е, бл҃гослове́нъ є҆сѝ. 
Жени́хъ кра́сный добро́тою па́че всѣ́хъ сынѡ́въ  человѣ́ческихъ, ꙗ҆́коже пи́сано є҆́сть, невѣ́стѣ,  блаже́нне, свое́й, цр҃кви, краснѣ́йша тѧ̀ показа̀ жениха̀,  тогѡ̀ носѧ́ща ѻ҆́бразы подо́бїѧ. 
Оу҆краси́въ твоѐ житїѐ ми́лостынею и҆ кро́тостїю  и҆ любо́вїю и҆́стинною, подража́тель показа́лсѧ є҆сѝ  и҆зрѧ́дный па́стырѧ до́брагѡ, и҆збра́въ тогѡ̀ добродѣ́тєли  до́брѣ. 
Бг҃оро́диченъ: 
Прихо́дитъ влⷣка въ верте́пъ роди́тисѧ ꙗ҆́кѡ  человѣ́къ, (с. 391) пред̾ꙋсрѧ́щимъ, вѣ́рнїи, дв҃ꙋ чⷭ҇тꙋю,  воспѣва́юще є҆́й ра́достнѡ: ра́дꙋйсѧ, мі́ра ра́досте,  ра́дꙋйсѧ, дв҃о мт҃и хрⷭ҇то́ва. 
Пѣ́снь и҃. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте, и҆ превозноси́те во всѧ̑ вѣ́ки. 
Побѣжде́нъ бы́въ ѿ врага̀, прегрѣшє́нїи  мно́гими мо́лвъ жите́йскихъ, вѣ́рою прихождꙋ̀, и҆ ꙗ҆́кѡ  манассі́а въ покаѧ́нїи вопїю́ ти, хрⷭ҇тѐ: гдⷭ҇а по́йте  дѣла̀ и҆ превозноси́те є҆го̀ во вѣ́ки. 
Моли̑твы, преблаже́нне, и҆ молє́нїѧ творѝ  прилѣ́жнѡ къ бг҃ꙋ, при́снѡ за рабы̑ твоѧ̑, въ печа́лехъ  застꙋ́пника и҆ побо́рника тѧ̀ и҆мꙋ́щыѧ, ѿ бѣ́дъ  спаса́емсѧ, гдⷭ҇а пою́ще и҆ превозносѧ́ще є҆го̀ во вѣ́ки. 
Воѡрꙋжа́ютсѧ на лю́ди твоѧ̑ смирє́нныѧ, ст҃и́телю  пречестны́й ѻ҆́ч҃е пе́тре, сы́нове а҆га́рини: сокрꙋшѝ ты̑ѧ  неви́димою си́лою моли́твъ твои́хъ, ко влⷣцѣ за ны̀,  при̑сныѧ рабы̑ твоѧ̑, гдⷭ҇а пою́щыѧ и҆ превозносѧ́щыѧ є҆го̀  во вѣ́ки. 
Бг҃оро́диченъ: 
Влⷣчце дв҃о пречⷭ҇таѧ и҆ пресла́внаѧ, со  ст҃и́телемъ петро́мъ твоемꙋ̀ сн҃ꙋ и҆ цр҃ю̀ моли́сѧ  прилѣ́жнѡ, ѿ всѧ́кїѧ нꙋ́жды и҆ бѣ́дъ и҆зба́вити гра́дъ  тво́й и҆́скреннїй москвꙋ̀, тебѐ вѣ́рою блажа́щїй, гпⷭ҇жѐ,  и҆ пою́щїй и҆ превозносѧ́щїй во всѧ̑ вѣ́ки. 
И҆́нъ. І҆рмо́съ: 
Чꙋ́да преесте́ственнагѡ, росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Ѡ҆кормѝ моли́твою твое́ю па́ствꙋ сїю̀  многочеловѣ́чнꙋю твою̀, и҆ бꙋ́ри вѣ̑тръ проти́вныхъ,  чꙋ́вственныхъ и҆ (с. 392) мы́сленныхъ оу҆ста́ви твои́ми  моли́твами: и҆ и҆зба́ви всѧ́кихъ и҆скꙋше́нїй и҆ смꙋще́нїй,  и҆ да́же до конца̀ неврежде́нꙋ соблюда́й. 
Падо́ша востаю́щїи на ны̀, ѻ҆́ч҃е, твои́ми  моли́твами побѣжда́еми а҆га́рини внꙋ́цы, хотѧ́щїи  наслѣ́дїе твоѐ ѡ҆ѕло́бити, и҆ смѣ́хъ бы́ша и҆ порꙋга́нїе,  паде́нїѧ своегѡ̀ пла́чꙋще: мы́ же воспѣва́емъ ра́достнѡ  твою̀ свѧще́ннꙋю па́мѧть. 
Неизрече́нно твоѐ чадолю́бїе, ѻ҆́ч҃е,  превосходѧ́ще ѻ҆те́ческꙋю любо́вь: всегда̀ оу҆́бѡ  неви́димѡ на́съ посѣща́еши непреста́нными твои́ми  моли́твами, спасе́нїе на́мъ и҆спроша́ѧ, и҆ подава́ѧ на́мъ съ  ти́хостїю, пе́тре, ра́дѡстнаѧ. 
Бг҃оро́диченъ: 
Всего́ мѧ па́дша, бцⷣе дв҃о, и҆ погꙋби́вша є҆́же  по ѻ҆́бразꙋ, чⷭ҇таѧ, бг҃ъ своегѡ̀ созда́нїѧ не презрѣ́въ,  тобо́ю всего́ мѧ ѡ҆бновѝ. є҆гѡ́же ра́ди, тебѐ, винꙋ̀  спасе́нїѧ на́шегѡ всѧ̀ тва́рь воспѣва́етъ, зовꙋ́щи:  бл҃гослове́нна ты̀ въ жена́хъ є҆сѝ, всенепоро́чнаѧ  влⷣчце. 
Катава́сїа: Чꙋ́да преесте́ственнагѡ: 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Ꙗ҆́кѡ блꙋдни́ца и҆ разбо́йникъ и҆ мыта́рь вопїю́ ти  ѿ се́рдца, хрⷭ҇тѐ: согрѣши́хъ, простѝ мнѣ̀, влⷣко,  мнѡ́гаѧ моѧ̑ согрѣшє́нїѧ, и҆ и҆зба́ви мѧ̀ ѿ всѧ́кагѡ  гнѣ́ва, твоегѡ̀ ст҃и́телѧ петра̀ моле́нїемъ, ꙗ҆́кѡ да  непреста́ннѡ тѧ̀ велича́ю. 
Прїиди́те собери́тесѧ всѝ моско́встїи наро́ди къ  блаже́ннагѡ ст҃и́телѧ петра̀ гро́бꙋ, и҆ со слеза́ми  возопі́йте къ бг҃ꙋ: и҆зба́ви, гдⷭ҇и, ѿ бѣ́дъ лю́ди твоѧ̑,  глаго́люще, (с. 393) да тѧ̀ велича́емъ во вѣ́ки. 
Вельмѝ ра́дꙋетсѧ ѡ҆ тебѣ̀, пречестны́й ѻ҆́ч҃е  ст҃и́телю пе́тре, со́бственный гра́дъ тво́й москва̀,  помо́щника, и҆ застꙋ́пника и҆мѣ́ѧ тѧ̀: и҆ ны́нѣ, влⷣко,  не ѿходѝ дх҃омъ ѿ на́съ, моли́твꙋ творѧ̀ за ны̀ къ  бг҃ꙋ, ꙗ҆́кѡ да и҆зба́витъ ны̀ ѿ наси́лїѧ безбо́жныхъ  а҆га́рѧнъ, врагѡ́въ на́шихъ, да тѧ̀ всегда̀ велича́емъ. 
Бг҃оро́диченъ: 
Мр҃і́е, пречⷭ҇таѧ влⷣчце, ѡ҆скверне́нное се́рдце  моѐ и҆ дꙋ́шꙋ мольба́ми твои́ми ѡ҆чи́сти, и҆ жи́зни вѣ́чныѧ  наслѣ́дника мѧ̀, гпⷭ҇жѐ, сотворѝ, не помина́ющи мои́хъ  безчи́сленныхъ ѕѡ́лъ, сн҃а твоего̀ и҆ бг҃а оу҆молѝ за мѧ̀  ѻ҆каѧ́ннаго: и҆ пѣвцы̀ твоѧ̑ сохранѝ, всест҃а́ѧ. 
И҆́нъ. І҆рмо́съ: 
Та́инство стра́нное ви́жꙋ и҆ пресла́вное: не́бо,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ: є҆го́же, воспѣва́юще, велича́емъ. 
Сла́вꙋ твою̀ воспѣ́ти по досто́инствꙋ невозмо́жно,  чꙋдеса́ бо премнѡ́га и҆ и҆сцѣлє́нїѧ безчи́слєннаѧ  ѻ҆би́льнѡ подае́ши съ те́плою вѣ́рою приходѧ́щымъ къ  тебѣ̀, пе́тре ст҃и́телю, похвало̀ землѝ на́шеѧ. 
Положѝ тебѐ цр҃кве своеѧ̀ ѡ҆снова́нїе хрⷭ҇то́съ,  и҆ столпа̀ крѣ́пка, и҆ непозы́бленна во вѣ́къ, соблюда́юща  и҆ подтвержда́юща гра́дъ тво́й пребы́ти непоколеби́мъ до  конца̀, и҆ ѿ врагѡ́въ ненавѣ́тꙋемь. 
Ст҃и́телїе оу҆́бѡ сщ҃е́нницы и҆ мона́си, и҆ всѝ  лю́дїе, мꙋ́жїе, и҆ жєны̀, ста́рцы со младє́нцы, и҆ всѧ́къ  во́зрастъ, и҆ всѧ́кое досто́инство, ст҃и́телѧ на́шегѡ  свѣ́тлѡ па́мѧть да пра́зднꙋемъ. 
Бг҃оро́диченъ: 
Притеце́мъ чꙋ́до превели́кое ви́дѣти, дв҃а бо  грѧде́тъ, (с. 394) млⷣнца носѧ́щи во оу҆тро́бѣ, младе́нцы  ѡ҆живлѧ́ющаго: па́стырїе со а҆́гг҃лы ѻ҆́бщꙋю пѣ́снь  воспѣва́ютъ, въ пеще́рѣ спасе́нїе возвѣща́юще. 
Катава́сїа: Та́инство стра́нное: 
Свѣти́ленъ предпра́зднства. Подо́бенъ: Посѣти́лъ  ны̀ є҆́сть: 
Предпра́зднствєнныѧ, вѣ́рнїи, ржⷭ҇тва̀ пѣ̑сни  прїиди́те принесе́мъ всѝ: грѧде́тъ оу҆жѐ хрⷭ҇то́съ въ  виѳлее́мъ роди́тисѧ, спастѝ вселе́ннꙋю, ꙗ҆́кѡ є҆ди́нъ  чл҃вѣколю́бецъ. 
Сла́ва, ст҃а́гѡ. Подо́бенъ: Жєны̀ оу҆слы́шите: 
Дх҃ъ ст҃ы́й ст҃и́телѧ тѧ̀ пома́за, пе́тре  пребл҃же́нне, хрⷭ҇то́вꙋ па́ствꙋ па́ствити на па́житехъ  спаси́тельныхъ. тѣ́мъ и҆ потща́лсѧ є҆сѝ наставлѧ́ти лю́ди  пра́выми стезѧ́ми: тогѡ̀ ра́ди ны́нѣ сꙋгꙋ̑быѧ вѣнцы̀ ѿ  вѣнцеда́вца прїѧ́лъ є҆сѝ. 
И҆ ны́нѣ: 
Гото́висѧ, виѳлее́ме, оу҆красѝ до́мы твоѧ̑: къ  тебѣ́ бо грѧде́тъ дв҃а, млⷣнца носѧ́щи хрⷭ҇та̀, ѻ҆ц҃ꙋ̀  собезнача́льнаго: прїи́де бо да спасе́тъ ро́дъ  человѣ́ческїй. 
На хвали́техъ стїхи̑ры, на и҃. Предпра́зднства д҃.  гла́съ ѕ҃: 
Подо́бенъ: А҆́гг҃льскїѧ: 
Содѣ́тельнаѧ ны́нѣ предгрѧде́тъ премꙋ́дрость, ꙳  прⷪ҇ро́честїи ѿверза́ютсѧ ѻ҆́блацы, ꙳ благода́ть  процвѣта́етъ, ꙳ и҆́стина возсїѧ̀: ꙳ престаю́тъ гада̑нїѧ  сѣнѡ́внаѧ, ꙳ є҆де́мова ѿве́рзесѧ две́рь: ꙳ а҆да́ме  ликꙋ́й, ꙳ созда́тель бг҃ъ на́шъ ꙳ во́лею созда́сѧ. 
Речє́нїѧ и҆сполнѧ́ѧ прⷪ҇ро́чєскаѧ и҆ видѣ̑нїѧ, ꙳  ражда́етсѧ пло́тїю ꙳ и҆ ѡ҆дебелѣва́етъ сло́во, ꙳ и҆ въ  ꙗ҆́слехъ безслове́сныхъ ро́ждсѧ возлега́етъ. ꙳ сїѐ  кра́йнее схожде́нїе, ꙳ сїѐ стра́шное смотре́нїе, ꙳ є҆гѡ́же  ра́ди пое́мъ: цр҃ь і҆и҃левъ ꙳ хрⷭ҇то́съ прихо́дитъ. 
Сѐ чⷭ҇таѧ па́че оу҆ма̀ и҆ сло́ва ꙳ ражда́етъ сн҃а  бж҃їѧ, ꙳ є҆го́же прⷪ҇ро́цы проповѣ́даша дре́вле, ꙳  прови́дѧще дх҃омъ ст҃ы́мъ, ꙳ (с. 395) нескве́рнꙋ тѧ̀  сохранѧ́юща ꙳ и҆ разрѣша́ющаго а҆да́ма ѿ грѣха̀. ꙳  лю́дїе рце́мъ: ꙳ цр҃ь на́шъ хрⷭ҇то́съ ꙳ пло́тїю прихо́дитъ. 
Нѣ́дръ ѻ҆ч҃ескихъ не ѿстꙋ́пль, ꙳ человѣ́къ  ꙗ҆ви́лсѧ є҆сѝ: ꙳ и҆ дв҃и́ческими держи́мь рꙋка́ми, ꙳  волхвы̀ ѿ персі́ды ѕвѣздо́ю призва́лъ є҆сѝ, ꙳ цр҃ю̀  тебѣ̀ и҆ бг҃ꙋ покланѧ́ющыѧсѧ. ꙳ дꙋ́хомъ оу҆сте́нъ ꙳  нече́ствꙋющыѧ кнѧ́зи ꙗ҆зы́чєскїѧ погꙋби́ши, ꙳ и҆  оу҆пасе́ши лю́ди ꙳ ѡ҆сꙋществє́нныѧ. 
И҆́ны стїхи̑ры ст҃а́гѡ петра̀, гла́съ и҃. 
Подо́бенъ: Ѽ пресла́внагѡ чꙋдесѐ! 
Прпⷣбне ѻ҆́ч҃е пе́тре, ꙳ ты̀ є҆щѐ во оу҆тро́бѣ  мт҃рни ꙳ ст҃льства прозва́нїе прїѧ́лъ є҆сѝ, ꙳ нарече́нное  ѿ бг҃а. ꙳ ты̀ и҆змла́да хрⷭ҇та̀ возлюби́лъ є҆сѝ, ꙳  прїе́мъ ѿ негѡ̀ па́ствꙋ слове́сныхъ ѻ҆ве́цъ, ꙳ до́брѣ  па́слъ є҆сѝ цр҃ковь бж҃їю. ꙳ тѣ́мъ твоѐ пра́зднꙋемъ  оу҆спе́нїе, ꙳ ра́дꙋющесѧ хрⷭ҇та̀ велича́емъ. 
Два́жды. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Прпⷣбне ст҃лю пе́тре, ꙳ и҆спросѝ къ бг҃ꙋ  моли́твами твои́ми цр҃кви оу҆твержде́нїе, а҆рхїере́ю  па́ствы попече́нїе и҆ оу҆правле́нїе, ꙳ странѣ̀ побѣ́дꙋ на  а҆га́рѧны, ꙳ и҆ на всѧ̑ врагѝ ѡ҆долѣ́нїе, ꙳ неподви́жимо  и҆ не побори́мо пребыва́нїе гра́да твоегѡ̀, ꙳ и҆ вѣ̑рнымъ  лю́демъ грѣхѡ́въ ѡ҆ставле́нїе, ꙳ всѣ̑мъ притека́ющымъ къ  ра́цѣ моще́й твои́хъ, ꙳ за ны̀, ст҃и́телю, молѧ́сѧ. 
Сті́хъ: Оу҆ста̀ пра́веднагѡ поꙋча́тсѧ премꙋ́дрости,  и҆ ѧ҆зы́къ є҆гѡ̀ возглаго́летъ сꙋ́дъ. 
Прпⷣбне ѻ҆́ч҃е бг҃омꙋ́дре, ꙳ ты̀ и҆́стиннѡ  ꙗ҆ви́лсѧ є҆сѝ ꙳ прельщє́ннаѧ сердца̀ наставлѧ́ѧ ꙳ на  пꙋ́ть и҆́стинный. ꙳ ты̀ бы́лъ є҆сѝ оу҆бо́гихъ и҆ вдѡ́въ  защи́тникъ, ꙳ вельмѡ́жъ тве́рдое наказа́нїе: ꙳ и҆ всѣ̑мъ  вѣ̑рнымъ, ꙳ притека́ющымъ ко пречⷭ҇тѣй бж҃їи мт҃ри,  и҆спросѝ, ст҃е, грѣхѡ́въ ѡ҆ставле́нїе. (с. 396) 
Сла́ва, гла́съ ѕ҃: 
Всѧ́къ гра́дъ и҆ страна̀, сла́вномꙋ гра́дꙋ на́шемꙋ  москвѣ̀ ра́дꙋйтесѧ, спра́зднꙋюще дне́сь: ди́вный бо вра́чь  и҆ спаси́тель на́шъ вели́кїй пе́тръ, нбⷭ҇нагѡ врачевства̀  лѣчбы̑ предлага́етъ на́мъ, къ безмє́зднымъ лѣчба́мъ  свои̑мъ всѧ̑ любе́знѡ созва̀, не хитростьмѝ  человѣ́ческими, ни ѡ҆бвѧза́ньми, но дѣ́йствомъ ст҃а́гѡ  дх҃а дꙋше́вное и҆ тѣле́сное и҆сцѣле́нїе преесте́ственное  подава́ѧ. є҆́же прїе́млюще ѻ҆би́льнѣ, ро́дъ всѧ́къ и҆  во́зрастъ сла́вимъ хрⷭ҇та̀ бг҃а, подаю́щаго, ра́ди  оу҆го́дника своегѡ̀, того̀ воспѣва́ющымъ ве́лїю ми́лость. 
И҆ ны́нѣ, гла́съ то́йже: 
Волхва̀ валаа́ма проречє́нїѧ и҆сполне́нїе  прїе́млютъ: пе́рсскими бо зна́мєнїи ѡ҆блїѧ́ни бы́вше,  ѕвѣзды̀ неѻбы́чныѧ сїѧ́нїемъ, незаходи́магѡ сл҃нца  хрⷭ҇та̀, ѡ҆сїѧ́ни бы́вше, въ виѳлее́мѣ воплоще́ннаго бг҃а  цр҃ѧ̀, и҆ во́льнаго мертвеца̀ дармѝ назна́менꙋютъ. 
Славосло́вїе вели́кое. По трист҃о́мъ тропа́рь  ст҃а́гѡ. Сла́ва, и҆ ны́нѣ, предпра́зднства. Є҆ктєнїѝ, и҆  ѿпꙋ́стъ, и҆ ча́съ а҃. На часѣ́хъ тропа́рь  предпра́зднства, и҆ ст҃а́гѡ. По трист҃о́мъ конда́къ  предпра́зднства, и҆ ст҃а́гѡ, глаго́лемъ премѣнѧ́юще. 
На лїтꙋргі́и бл҃жє́нна, ѿ канѡ́на  предпра́зднства, пѣ́снь г҃: и҆ ст҃а́гѡ пѣ́снь ѕ҃. По  вхо́дѣ тропа́рь предпра́зднства, и҆ ст҃а́гѡ: Сла́ва,  конда́къ ст҃а́гѡ: И҆ ны́нѣ, предпра́зднства.  Прокі́менъ, гла́съ а҃: Оу҆ста̀ моѧ̑ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ. Сті́хъ:  Оу҆слы́шите сїѧ̑ всѝ ꙗ҆зы́цы: А҆пⷭ҇лъ ко  є҆вре́ємъ, зача́ло ти҃і. А҆ллилꙋ́їа, гла́съ в҃:  Оу҆ста̀ пра́веднагѡ поꙋча́тсѧ премꙋ́дрости, и҆ ѧ҆зы́къ  є҆гѡ̀ возглаго́летъ сꙋ́дъ. Сті́хъ: Зако́нъ бг҃а є҆гѡ̀:  Є҆ѵⷢ҇лїе ѿ лꙋкѝ, зача́ло к҃д. Прича́стенъ:  Въ па́мѧть вѣ́чнꙋю: (с. 397) 
[Зрѝ] Подоба́етъ вѣ́дати: а҆́ще слꙋчи́тсѧ петра̀  митрополі́та въ недѣ́лю предъ ржⷭ҇тво́мъ хрⷭ҇то́вымъ  ст҃ы́хъ ѻ҆ц҃ъ: 
На ма́лѣй вече́рни на Гдⷭ҇и, воззва́хъ:  стїхи̑ры воскрⷭ҇ны на д҃. Сла́ва, петрꙋ̀, гла́съ ѕ҃,  самогла́сенъ: Бжⷭ҇твеннаѧ бл҃года́ть: И҆ ны́нѣ,  предпра́зднства, гла́съ то́йже: По́йте гдⷭ҇еви: На  стїхо́внѣ стїхи́ра воскрⷭ҇на є҆ди́на: и҆ ст҃а́гѡ стїхо́вна  вели́кїѧ вече́рни, со стїхи̑ є҆ѧ̀. Сла́ва, ст҃а́гѡ, гла́съ  и҃: Прїиди́те всѝ вѣ́рнїи: пи́санъ на вели́цѣй  вече́рни, на стїхо́внѣ. И҆ ны́нѣ, предпра́зднства, гла́съ  то́йже: Воспрїимѝ, виѳлее́ме, бж҃їю митропо́лїю: По  трист҃о́мъ тропа́рь воскрⷭ҇нъ, и҆ ѻ҆ц҃є́въ. Сла́ва,  ст҃а́гѡ: И҆ ны́нѣ, предпра́зднства. Та́же є҆ктенїа̀  ма́лаѧ, и҆ ѿпꙋ́стъ. 
На вели́цѣй вече́рни на Гдⷭ҇и, воззва́хъ:  стїхи̑ры воскрⷭ҇ны г҃, и҆ ѻ҆ц҃є́въ г҃. Подо́бенъ: Всѐ  ѿло́жше: Сті́хъ а҃: Ꙗ҆ви́сѧ мі́ра концє́мъ:  Сті́хъ в҃: Сла́вою оу҆краша́ютсѧ: Сті́хъ г҃:  Ѡ҆блиста̀ ве́селѡ. И҆ петрꙋ̀ со Сла́внымъ д҃, гла́съ в҃,  подо́бенъ: Кі́ими похва́льными: Сла́ва, ѻ҆ц҃є́въ,  гла́съ ѕ҃: Данїи́лъ, мꙋ́жъ жела́нїй: И҆ ны́нѣ,  предпра́зднства, гла́съ то́йже: Верте́пе,  благоꙋкраси́сѧ: Та́же вхо́дъ. Прокі́менъ днѐ. И҆  чтє́нїѧ ѻ҆ц҃є́въ г҃: ст҃а́гѡ г҃. На лїті́и стїхи̑ры  предпра́зднства, ѻ҆те́ческїѧ недѣ́ли рѧдовы̑ѧ, гла́съ ѕ҃,  подо́бенъ: Всѐ ѿло́жше: Сті́хъ а҃:  Незаходи́мое со́лнце И҆ ст҃а́гѡ самогла́сны: И҆  ѻ҆ц҃є́въ гла́съ а҃: Лꙋча́ми ѡ҆блиста́вшесѧ. Сла́ва,  ѻ҆ц҃є́въ, гла́съ г҃: Пра̑ѻц҃ъ собо́ръ: И҆ ны́нѣ,  предпра́зднства, гла́съ то́йже: Благоꙋкраси́сѧ,  виѳлее́ме: На стїхо́внѣ стїхи̑ры воскрⷭ҇ны: Сла́ва,  ѻ҆ц҃є́въ, гла́съ в҃. Ра́дꙋйтесѧ прⷪ҇ро́цы: И҆ ны́нѣ,  предпра́зднства, гла́съ то́йже: Сѐ вре́мѧ прибли́жисѧ:  На благослове́нїи хлѣ́бѡвъ тропа́рь, Бцⷣе дв҃о:  є҆ди́ножды: и҆ ѻ҆ц҃є́въ тропа́рь є҆ди́ножды, и҆ ст҃а́гѡ  тропа́рь є҆ди́ножды. И҆ чте́нїе. 
На оу҆́трени, на Бг҃ъ гдⷭ҇ь: тропа́рь  воскре́сенъ є҆ди́ножды, и҆ ѻ҆ц҃є́въ, є҆ди́ножды, Сла́ва,  ст҃а́гѡ: И҆ ны́нѣ, предпра́зднства. По каѳі́смахъ  сѣда́льны воскрⷭ҇ны, и҆ бг҃оро́дичны и҆́хъ. И҆ чте́нїе во  є҆ѵⷢ҇лїи толково́мъ: Кни́га родства̀ і҆и҃са хрⷭ҇та̀:  Полѷеле́й, и҆ (с. 398) тропарѝ, А҆́гг҃льскїй  собо́ръ: и҆ сѣда́льны ст҃а́гѡ всѝ по є҆ди́нощи, Сла́ва,  и҆ ны́нѣ, предпра́зднства, и҆ чте́нїе. Степє́нна  гла́са. Прокі́менъ, и҆ Всѧ́кое дыха́нїе:  Є҆ѵⷢ҇лїе воскре́сно. И҆ Воскрⷭ҇нїе хрⷭ҇то́во: По  н҃-мъ ѱалмѣ̀ стїхи́ра воскрⷭ҇на. Канѡ́нъ воскрⷭ҇нъ со  і҆рмосо́мъ на д҃: и҆ петрꙋ̀ на д҃: и҆ ѻ҆ц҃є́въ на ѕ҃.  Катава́сїа: Хрⷭ҇то́съ ражда́етсѧ: По г҃-й  пѣ́сни конда́къ ст҃о́мꙋ и҆ і҆́косъ: ѵ҆пакоѝ ѻ҆ц҃є́въ, и҆  сѣда́ленъ ст҃а́гѡ два́жды: Сла́ва, и҆ ны́нѣ,  предпра́зднства. По ѕ҃-й пѣ́сни конда́къ ѻ҆ц҃є́въ, и҆  і҆́косъ: и҆ чте́нїе. На ѳ҃-й пѣ́сни пое́мъ  Честнѣ́йшꙋю: Свѣти́ленъ воскрⷭ҇нъ, и҆ ѻ҆ц҃є́въ:  Сла́ва, ст҃а́гѡ, И҆ ны́нѣ, предпра́зднства. На  хвали́техъ стїхи̑ры воскрⷭ҇ны г҃, и҆ ѻ҆ц҃є́въ в҃, и҆  ст҃а́гѡ со Сла́внымъ г҃, со стїхи̑ є҆гѡ̀: И҆лѝ  ѡ҆ставлѧ́ютсѧ стїхи̑ры воскрⷭ҇ны, и҆ пое́мъ ѻ҆ц҃є́въ на  д҃, и҆ ст҃а́гѡ на д҃, Сла́ва, ѻ҆ц҃є́въ, И҆ ны́нѣ,  бг҃оро́диченъ: Пребл҃гослове́нна є҆сѝ, бцⷣе:  Славосло́вїе вели́кое. Тропа́рь воскрⷭ҇нъ то́чїю, и҆  є҆ктєнїѝ, и҆ ѿпꙋ́стъ. Посе́мъ, Сла́ва, и҆ ны́нѣ,  стїхи́ра є҆ѵⷢ҇льскаѧ, и҆ ча́съ а҃, и҆ коне́чный ѿпꙋ́стъ.  На а҃-мъ часѣ̀ тропа́рь воскрⷭ҇нъ, Сла́ва, ѻ҆ц҃є́въ,  И҆ ны́нѣ, бг҃оро́диченъ часѡ́въ. По трист҃о́мъ,  конда́къ ѻ҆ц҃є́въ. На г҃-мъ часѣ̀ тропа́рь воскрⷭ҇нъ,  Сла́ва, ст҃а́гѡ, И҆ ны́нѣ, бг҃оро́диченъ часѡ́въ. По  трист҃о́мъ, конда́къ ст҃а́гѡ. На про́чихъ же часѣ́хъ  тропарѝ и҆ кондакѝ ѻ҆ц҃є́въ, и҆ ст҃а́гѡ премѣнѧ́юще  глаго́лемъ: воскрⷭ҇нъ же тропа́рь на всѣ́хъ часѣ́хъ  глаго́лемъ въ нача́лѣ непремѣ́ннѡ. 
На лїтꙋргі́и: бл҃жє́нна гла́са на д҃, и҆  ѻ҆ц҃є́въ, пѣ́снь г҃-ѧ на д҃, и҆ ст҃а́гѡ пѣ́снь ѕ҃-ѧ на  д҃. По вхо́дѣ тропа́рь воскрⷭ҇нъ, и҆ ѻ҆ц҃є́въ, и҆  предпра́зднства, и҆ ст҃а́гѡ. Та́же конда́къ ѻ҆ц҃є́въ,  Сла́ва, ст҃а́гѡ: И҆ ны́нѣ, предпра́зднства.  Прокі́менъ, А҆пⷭ҇лъ, А҆ллилꙋ́їа и҆ Є҆ѵⷢ҇лїе  ѻ҆ц҃є́въ, и҆ ст҃а́гѡ. Прича́стенъ: Хвали́те:  Дрꙋгі́й: Ра́дꙋйтесѧ, пра́веднїи: 


(с. 399) 
Мѣ́сѧца тогѡ́же въ к҃в-й де́нь. 
Предпра́зднство ржⷭ҇тва̀ хрⷭ҇то́ва: 
И҆ ст҃ы́ѧ великомꙋ́ченицы а҆настасі́и фармаколѵ́трїи,  є҆́же є҆́сть оу҆зорѣши́тельницы. 
На Гдⷭ҇и, воззва́хъ: стїхи̑ры предпра́зднства г҃,  и҆ ст҃ы́ѧ г҃. 
Стїхи̑ры предпра́зднства, гла́съ а҃. Подо́бенъ:  Всехва́льнїи мч҃ницы. 
Землѧ̀ всѧ̀, зрѧ́щи ꙳ бж҃їе снизхожде́нїе,  весели́тсѧ: ꙳ волсвѝ да́ры мнѣ̀ прино́сѧтъ, ꙳ не́бо свы́ше  вѣща́етъ ѕвѣздо́ю, ꙳ а҆́гг҃ли сла́вѧтъ, ꙳ па́стырїе  свирѧ́юще дивѧ́тсѧ, ꙳ ꙗ҆́сли под̾е́млютъ, ꙳ ꙗ҆́коже  престо́лъ мѧ̀ ѻ҆гнезра́чный. ꙳ ра́дꙋйсѧ, мт҃и, сїѧ̑  ви́дѧщи. 
Свѣ́тъ во ѿкрове́нїе ꙗ҆зы́кѡвъ ꙳ прише́лъ  є҆сѝ, ѡ҆бложи́мь моегѡ̀ зра́ка подо́бїемъ, ꙳ сн҃е мо́й  безнача́льне, ꙳ ѻ҆ц҃а̀ пребезнача́льнагѡ, ꙳ несказа́нное  рожде́нїе: ꙳ ѡ҆богати́ти бо грѧде́ши ꙳ ѡ҆бнища́вшее  человѣ́чество нището́ю, є҆́юже ѡ҆бложи́мь є҆сѝ: ꙳  воспѣва́ю, гдⷭ҇и, твоѐ бл҃гоꙋтро́бїе. 
Ꙗ҆́кѡ млⷣнца мѧ̀ зрѧ́щи, ꙳ на твои́хъ почива́юща,  мт҃и, дла́нѣхъ, ꙳ возвесели́сѧ: ꙳ прїидо́хъ бо болѣ́знь  всю̀ ѿѧ́ти а҆да́мовꙋ, ꙳ ю҆́же пострада̀ ꙳ ѕлѣ́йшимъ  совѣ́томъ ѕмі́ѧ, ꙳ дре́вле вкꙋси́въ, ꙳ и҆ сла́дости внѣ̀  бы́въ ра́йскїѧ, ꙳ и҆ растли́всѧ. 
И҆́ны стїхи̑ры ст҃ы́ѧ мч҃ницы, гла́съ и҃. Поⷣ: Что̀  вы̀ нарече́мъ: 
Мі́ра кра́сныхъ пренебре́гши, ꙳ и҆ къ си̑мъ пло́ти  твоеѧ̀ не пощади́вши, честна́ѧ, ꙳ всю̀ вдала̀ є҆сѝ себѐ  самꙋ́ю слꙋжи́ти бг҃олѣ́пнѡ ст҃ы̑мъ, ꙳ во страда́нїихъ  терпѣли́вѣйше, ꙳ гно́й ѻ҆́ныхъ ѡ҆тира́ющи, ꙳ и҆ къ  мꙋ́жествꙋ (с. 400) мꙋдрѣ́йше ꙳ словесы̀ мꙋ́дрыми  оу҆крѣплѧ́ющи, ꙳ молѝ є҆́же спасти́сѧ дꙋша́мъ на́шымъ. 
Бога́тство тре́бꙋющымъ расточи́ла є҆сѝ  привре́менное, честна́ѧ, ꙳ вѣ̑чнꙋющаѧ те́плѣ взыскꙋ́ющи,  и҆ хрⷭ҇тѡ́вымъ стопа́мъ бжⷭ҇твєннымъ ꙳ неꙋкло́нною вѣ́рою  послѣ́дꙋющи, ꙳ и҆ вопїѧ́ше: ꙳ оу҆ѧзви́хсѧ твои́мъ  жела́нїемъ, безсме́ртне, ꙳ твои́хъ страда́нїй соѡбра́знꙋ мѧ̀  ꙳ и҆ сла́вы бжⷭ҇твенныѧ соприча́стницꙋ покажѝ, ꙳ ꙗ҆́кѡ  ще́дръ и҆ чл҃вѣколю́бецъ. 
Стрⷭ҇ть претерпѣ́вши бл҃же́ннꙋю, ꙳ стра̑сти на́шѧ,  а҆настасі́е, и҆́стиннѡ ѡ҆мыва́еши ꙳ стрꙋѧ́ми врачева́нїй  твои́хъ при́снѡ. ꙳ тѣ́мъ тѧ̀ по до́лгꙋ блажи́мъ, ꙳ и҆  любо́вїю пра́зднꙋемъ ꙳ па́мѧть твою̀, ꙳ и҆ покланѧ́емсѧ  мощє́мъ, ꙳ свѧще́нїе почерпа́юще. ꙳ молѝ спасти́сѧ дꙋша́мъ  на́шымъ. 
Сла́ва: ст҃ы́ѧ, гла́съ в҃: 
Воскрⷭ҇нїѧ да́ръ прїѧ́ла є҆сѝ, а҆настасі́е  всехва́льнаѧ, пострада́вши на сꙋди́щи: де́мѡнѡвъ бо  мно́жество погꙋби́вши, мо́рю предала̀ є҆сѝ, страстоно́сице  мꙋ́ченице досточꙋ́днаѧ. 
И҆ ны́нѣ, предпра́зднства, гла́съ д҃: 
Виѳлее́ме, оу҆краша́йсѧ, воспо́й, гра́де сїѡ́не,  ра́дꙋйсѧ, пꙋсты́не, пред̾ѡбрꙋча́ющи ра́дость: ѕвѣзда́ бо  пред̾и́детъ въ виѳлее́мъ, возвѣща́ющи хотѧ́щаго роди́тисѧ  хрⷭ҇та̀: и҆ верте́пъ прїе́млетъ невмѣсти́маго всѣ́ми, и҆  ꙗ҆́сли гото́вѧтсѧ воспрїѧ́ти жи́знь вѣ́чнꙋю. томꙋ̀ всѝ  воспои́мъ и҆ возопїи́мъ: спасѝ дꙋ́шы на́шѧ, і҆и҃се бж҃е,  воплоти́выйсѧ на́съ ра́ди. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Грѧде́тъ хрⷭ҇то́съ ꙳ лꙋка́ваго сокрꙋши́ти, ꙳ сꙋ́щыѧ  во тмѣ̀ просвѣти́ти, ꙳ и҆ разрѣши́ти свѧ̑занныѧ,  пред̾ꙋсрѧ́щимъ того̀. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. (с. 401) 
Ликꙋ́й, сїѡ́не, ꙳ верте́пе, благоꙋкраси́сѧ, ꙳  виѳлее́ме, гото́висѧ: ꙳ се́ бо дв҃а ꙳ роди́ти хрⷭ҇та̀  грѧде́тъ. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Воспо́йте ѻ҆те́чєствїѧ ꙗ҆зы́кѡвъ ꙳ хвалꙋ̀ и҆  сла́вꙋ: ꙳ волсвѝ съ да́ры, ꙳ па́стырїе свирѧ́юще, ꙳  оу҆се́рднѡ потщи́тесѧ. 
Сла́ва: ст҃ѣ́й, гла́съ д҃, Стꙋді́тово: 
Живоно́снагѡ воста́нїѧ хрⷭ҇то́ва тезоимени́тна  бы́вши, честны́мъ жи́тельствомъ зва́нїю преизѧ́щнѡ  послѣ́довала є҆сѝ, и҆ є҆стество̀ оу҆крѣ́пльши,  вмꙋжи́вшисѧ же мꙋдрова́нїемъ, червлени́цꙋ и҆стка́ла є҆сѝ  ѡ҆багре́нїемъ крове́й твои́хъ, и҆ ца́рски, ꙗ҆́коже  ски́птръ, крⷭ҇тъ держа́щи, бг҃ꙋ и҆ сп҃сꙋ сцрⷭ҇твꙋеши,  а҆настасі́е всеблаже́ннаѧ. того̀ молѝ и҆ на́съ ѡ҆блиста́ти  бжⷭ҇твенною сла́вою є҆гѡ̀. 
И҆ ны́нѣ, гла́съ то́йже: 
И҆са́їе ликꙋ́й, сло́во бж҃їе вопрїе́мъ, прорцы̀  ѻ҆трокови́цѣ марі́и, кꙋпинѣ̀ горѣ́ти и҆ ѻ҆гне́мъ не  сгара́ти заре́ю бжⷭ҇тва̀. виѳлее́ме, бл҃гоꙋкраси́сѧ,  ѿве́рзи врата̀, є҆де́ме, и҆ волсвѝ, и҆ди́те ви́дѣти  спасе́нїе, въ ꙗ҆́слехъ повива́емое: є҆го́же ѕвѣзда̀  показа̀ верхꙋ̀ верте́па, жизнода́вца гдⷭ҇а, спаса́ющаго  ро́дъ на́шъ. 
Тропа́рь мꙋ́ченицѣ, гла́съ д҃: 
А҆́гница твоѧ̀, і҆и҃се, а҆настасі́а, зове́тъ  ве́лїимъ гла́сомъ: тебѐ, женишѐ мо́й, люблю̀, и҆ тебє̀  и҆́щꙋщи страда́льчествꙋю, и҆ сраспина́юсѧ, и҆ спогреба́юсѧ  кр҃ще́нїю твоемꙋ̀, и҆ страждꙋ̀ тебє̀ ра́ди, ꙗ҆́кѡ да  црⷭ҇твꙋю въ тебѣ̀, и҆ оу҆мира́ю за тѧ̀, да и҆ живꙋ̀ съ  тобо́ю: но ꙗ҆́кѡ же́ртвꙋ непоро́чнꙋю прїими́ мѧ, съ  любо́вїю поже́ршꙋюсѧ тебѣ̀. тоѧ̀ моли́твами, ꙗ҆́кѡ  ми́лостивъ, спасѝ дꙋ́шы на́шѧ. 
Сла́ва, и҆ ны́нѣ, предпра́зднства: Гото́висѧ,  виѳлее́ме: Пи́санъ въ двадесѧ́томъ числѣ̀. (с. 402) 
На повече́рїи канѡ́нъ, гла́съ ѕ҃. Є҆гѡ́же  краегране́сїе: 
Вели́кагѡ четвертка̀ до́лгꙋю пѣ́снь пою̀. 
І҆рмо́съ, по два́жды, тропарѝ на ѕ҃: и҆ па́ки  і҆рмо́съ на и҆схо́дѣ. 
Пѣ́снь а҃. І҆рмо́съ: 
Сѣче́ное сѣче́тсѧ мо́ре чермно́е, волнопита́емаѧ  же и҆зсꙋша́етсѧ глꙋбина̀, та́ѧжде кꙋ́пнѡ без̾ѻрꙋ̑жнымъ  бы́вши проходи́ма, и҆ всеѻрꙋ̑жнымъ гро́бъ, пѣ́снь же  бг҃окра́снаѧ воспѣва́шесѧ: сла́внѡ просла́висѧ хрⷭ҇то́съ  бг҃ъ на́шъ. 
Всевино́внаѧ и҆ вседержи́тельнаѧ жи́знь, безмѣ́рнаѧ  мꙋ́дрость бж҃їѧ, созда̀ до́мъ себѣ̀ ѿ чⷭ҇тыѧ  неискꙋсомꙋ́жныѧ мт҃ре: хра́момъ бо тѣле́снымъ ѡ҆бложи́всѧ,  сла́внѡ просла́висѧ хрⷭ҇то́съ бг҃ъ на́шъ. 
Тайноводѧ́щи волхвы̀, созыва́етъ нача́токъ бж҃їѧ  мꙋ́дрость ѿ ꙗ҆зы́кѡвъ, безсловє́сныѧ пре́жде напита́ти  та́инственнѡ, въ безслове́сныхъ ꙗ҆́слехъ трапе́за лежи́тъ  та́йнаѧ: къ не́йже тща́тсѧ съ дармѝ пꙋтеше́ствꙋюще,  ѕвѣздѣ̀ предсїѧ́ющей. 
Да оу҆слы́шимъ ны́нѣ прⷪ҇ро́чєскїѧ и҆сполнѧ́ємыѧ  дх҃омъ гла́сы: дв҃а бо, прїе́мши во чре́вѣ, прихо́дитъ  пресꙋ́щественнаго роди́ти: є҆го́же волхвѡ́мъ оу҆́бѡ нб҃о  показа̀, па́стыремъ же а҆́гг҃ли, ꙗ҆́кѡ млⷣнца носи́ма. 
Пѣ́снь г҃. І҆рмо́съ: 
Гдⷭ҇ь сы́й всѣ́хъ и҆ зижди́тель бг҃ъ, созда́нное  безстра́стный ѡ҆бнища́въ себѣ̀ соединѝ: и҆ ꙗ҆́кѡ млⷣнецъ  носи́мь пло́тїю, въ ꙗ҆́слехъ оу҆бо́гихъ покланѧ́емь  быва́етъ, ꙗ҆ди́те, вопїѧ̀, тѣ́ло моѐ, и҆ вѣ́рою  оу҆тверди́тесѧ. 
И҆збавле́нїе за мі́ръ и҆стощи́ти ны́нѣ свою̀ кро́вь  хрⷭ҇та̀ грѧдꙋ́ща, и҆́рѡдъ свирѣ́пствꙋетъ оу҆би́ти пре́жде  вре́мене, неи́стовствꙋѧ пре́жде неи́стовства пїла́това:  тѣ́мже оу҆бі́йственнымъ сꙋровство́мъ младе́нєцъ  мно́жество закла̀. (с. 403) 
Безꙋ́менъ мꙋ́жъ речѐ: нѣ́сть бг҃а. и҆́же  неи́стовства и҆спо́лнивсѧ коне́чнагѡ хрⷭ҇тоꙋбі́йствомъ  недꙋ́гꙋетъ: ра́зꙋма же де́рзостїю ѿпа́дъ, ко оу҆бїе́нїю  младе́нєцъ неискꙋсоѕло́бныхъ всего̀ себѐ воѡрꙋжѝ, и҆  зе́млю ѡ҆сквернѝ кровьмѝ 
Пѣ́снь д҃. І҆рмо́съ: 
Прови́дѣвъ прⷪ҇ро́къ та́йнꙋ твою̀ неизрече́ннꙋ,  хрⷭ҇тѐ, провозгласѝ: положи́лъ є҆сѝ тве́рдꙋю любо́вь  крѣ́пости, ѻ҆́ч҃е ще́дрый: є҆диноро́днаго бо сн҃а,  бл҃гі́й, ѡ҆чище́нїе въ мі́ръ посла́лъ є҆сѝ. 
На рꙋно̀ ꙗ҆́кѡ до́ждь снизше́дъ, и҆ ꙗ҆́коже ка́плѧ  на зе́млю, на ро́ждшꙋю тѧ̀, гдⷭ҇и, грѧде́ши ми́лостивнѡ  роди́тисѧ и҆ съ человѣ̑ки пожи́ти: є҆диноро́днаго бо тѧ̀  ѡ҆чище́нїе ѻ҆ц҃ъ въ мі́ръ посла̀. 
Приѡбща́ешисѧ человѣ́ческїѧ, хрⷭ҇тѐ, пло́ти ѿ  сѣ́мене а҆враа́млѧ, и҆ бл҃года́ть вмѣ́стѡ благода́ти  грѧде́ши пода́ти, и҆ спастѝ ѻ҆́бразъ, и҆ ѡ҆безтли́ти:  є҆диноро́днаго бо тѧ̀ ѡ҆чище́нїе ѻ҆ц҃ъ въ мі́ръ посла̀. 
Питїѐ но́вое, є҆́же дре́вле пи́ти дв҃дъ жа́ждавъ  возжелѣ̀, въ верте́пѣ происхо́дитъ и҆сточи́тисѧ  виѳлее́мли, и҆ оу҆ста́вити прибы́вшꙋю дꙋше́внꙋю жа́ждꙋ,  а҆да́мовꙋ же и҆ дв҃довꙋ, и҆зъ ни́хже по пло́ти ражда́етсѧ  хрⷭ҇то́съ. 
Пѣ́снь є҃. І҆рмо́съ: 
Сою́зомъ любвѐ свѧзꙋ́еми а҆пⷭ҇ли, влⷣчествꙋющемꙋ  всѣ́ми себѐ хрⷭ҇тꙋ̀ возло́жше, кра́сны но́ги ѡ҆чища́хꙋ,  благовѣствꙋ́юще всѣ̑мъ ми́ръ. 
Неѡдержи́мꙋю держа́щаѧ и҆ превы́спреннюю на  воздꙋ́сѣ во́дꙋ, бє́здны ѡ҆бꙋздава́ющаѧ и҆ морѧ̀  востѧзꙋ́ющаѧ бж҃їѧ премꙋ́дрость, ꙗ҆́кѡ до́ждь на рꙋно̀  низше́дши, всели́сѧ во оу҆тро́бꙋ дв҃ы. 
Оу҆ченикѝ волхва̀ валаа́ма волхвы̀ зове́тъ къ  ра́зꙋмꙋ ѕвѣздо́ю хрⷭ҇то́съ: ѻ҆́блаки же не́бо ѡ҆дѣва́ѧй,  пелена́ми повива́етсѧ, и҆ въ ꙗ҆́слехъ возлежи́тъ, є҆го́же  трепе́щꙋтъ херꙋві́ми: въ верте́пѣ же вмѣща́етсѧ  и҆сполнѧ́ѧй всѧ̑. (с. 403) 
Пѣ́снь ѕ҃. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆  волне́нїѧ не ктомꙋ̀ терпѧ̀, ꙗ҆́кѡ і҆ѡ́на, влⷣцѣ вопїю́  ти: ѿ тли́ мѧ возведѝ. 
Гдⷭ҇а вѣ́дѧще тѧ̀ небеса̀, повѣ́даютъ твою̀  сла́вꙋ, сп҃се, ѕвѣздо́ю волхвы̀ ны́нѣ съ да́ры призыва́юще  къ позна́нїю твоемꙋ̀, и҆ бжⷭ҇твенномꙋ поклоне́нїю. 
Скве́рнꙋ кто̀ ѿте́ръ, да ѿве́ржетъ, и҆ та́кѡ  хрⷭ҇тꙋ̀ чи́стъ чⷭ҇томꙋ да прико́снетсѧ млⷣнцꙋ, въ ꙗ҆́слехъ  лежа́щꙋ, и҆ глꙋбинꙋ̀ серде́цъ ѡ҆чища́ющꙋ. 
Пѣ́снь з҃. І҆рмо́съ: 
Ѻ҆́троцы въ вавѷлѡ́нѣ, пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени, ѡ҆роша́еми  поѧ́хꙋ: бл҃гослове́нъ є҆сѝ, гдⷭ҇и бж҃е ѻ҆тє́цъ на́шихъ. 
Зы́блѧ главо́ю и҆́рѡдъ, ѕла̑ѧ прови́дѧ, подви́жесѧ,  благовре́менїѧ и҆ща̀, оу҆мертви́ти жи́зни и҆ сме́рти бг҃а,  и҆́же всѣ́хъ є҆́сть гдⷭ҇ь и҆ влⷣка тва́ри. 
Є҆ли́цы ва́съ хрⷭ҇то́вы дрꙋ́зи, бѣ́гайте съ  бѣ́гающимъ въ є҆гѵ́петъ: и҆ семꙋ̀ до́брѣ покланѧ́ющесѧ,  бг҃олѣ́пнѡ воззови́те, и҆ согла́снѡ просла́вите. 
И҆́же кто̀ со мно́ю нѣ́сть, на мѧ̀ дѣ́етъ,  хрⷭ҇то́съ гл҃го́летъ: не собира́ѧй же со мно́ю расточа́ющемꙋ  оу҆подо́бисѧ. тѣ́мже сегѡ̀ оу҆бои́мсѧ плотска́гѡ  низше́ствїѧ. 
Пѣ́снь и҃. І҆рмо́съ: 
За зако́ны ѻ҆ч҃єскїѧ блаже́ннїи въ вавѷлѡ́нѣ  ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Пито́мцы бг҃омꙋ́дрїи въ виѳлее́мъ сло́вꙋ  предше́дшїи, со а҆́гг҃лы оу҆́зримъ и҆ па́стырьми чꙋ́до,  сꙋ́щемꙋ въ вы́шнихъ сла́вꙋ возсыла́юще бг҃ꙋ, благоволе́нїе  даю́щемꙋ человѣ́кѡмъ и҆ ми́ръ: гдⷭ҇а по́йте дѣла̀, и҆  превозноси́те во всѧ̑ вѣ́ки. (с. 405) 
Зако́на любвѐ держа́щесѧ, братолю́бїѧ и҆зволе́нїе  да воспрїи́мемъ, съ дрꙋ́гъ дрꙋ́ги ми́рствꙋюще, и҆ є҆ди́но  смꙋ́дрствꙋюще: ми́ра бо пода́тель прихо́дитъ, хрⷭ҇то́съ,  оу҆мирѧ́ѧй всѧ́чєскаѧ, и҆ спаса́ѧ зовꙋ́щыѧ: гдⷭ҇а по́йте  дѣла̀, и҆ превозноси́те во всѧ̑ вѣ́ки. 
Вмѣ́стѡ Сла́вы припѣ́въ: Благослови́мъ ѻ҆ц҃а̀, и҆  сн҃а, и҆ ст҃а́го дх҃а, гдⷭ҇а. 
Почита́етъ ле́стными словесы̀ ражда́ющагосѧ хрⷭ҇та̀  и҆́рѡдъ беззако́нный, и҆ къ волхвѡ́мъ приклонѧ́шесѧ, ꙗ҆́кѡ  и҆ са́мъ бо поклони́тсѧ: но не стыдѧ́шесѧ гонѧ̀ таѧ́щагосѧ  хрⷭ҇та̀: ни младе́нцєвъ оу҆ще́дри, и҆ вопи́ти не разꙋмѣ̀:  гдⷭ҇а по́йте дѣла̀, и҆ превозноси́те во всѧ̑ вѣ́ки. 
Та́же пое́мъ ѻ҆́ба ли̑ка вкꙋ́пѣ. 
Хва́лимъ, благослови́мъ, покланѧ́емсѧ гдⷭ҇еви,  пою́ще и҆ превозносѧ́ще во всѧ̑ вѣ́ки. И҆ пое́мъ  і҆рмо́съ: За зако́ны ѻ҆ч҃єскїѧ: 
Пѣ́снь ѳ҃. І҆рмо́съ: 
Стра́нствїѧ влⷣчнѧ и҆ безсме́ртныѧ трапе́зы во  оу҆бо́зѣмъ верте́пѣ высо́кими оу҆мы̀, вѣ́рнїи,  прїиди́те наслади́мсѧ, воплоти́вшеесѧ сло́во неизрече́ннѡ  оу҆вѣ́дѣвше, є҆го́же велича́емъ. 
И҆ди́те, нача́льникѡмъ и҆́рѡдъ речѐ волхвѡ́въ,  поищи́те ѻ҆троча́те: є҆гда́ же ѡ҆брѧ́щете, сего́ ми ско́рѡ  возвѣсти́те, ле́сть въ се́рдцѣ ко́знствꙋѧ: но ѡ҆бличе́нъ  бы́сть преле́стникъ, вотщѐ беззако́ннꙋѧ. 
Содѣ́тель, рожде́йсѧ ѿ ѻ҆ц҃а̀ пре́жде вѣкѡ́въ,  ражда́етсѧ ѿ дв҃ы, мꙋ́дрость сы́й сло́во бж҃їе и҆ си́ла.  тѣ́мже є҆ди́наго сн҃а вѣ́дѧще, бг҃очл҃вѣ́ка велича́емъ. 
Ꙗ҆́кѡ человѣ́къ ꙗ҆ви́лсѧ є҆сѝ сꙋщество́мъ, не  мечта́нїемъ: та́кѡ бг҃ъ нра́вомъ воздаѧ́нїѧ, є҆стество́мъ,  сп҃се, є҆́же прїѧ́лъ є҆сѝ. тѣ́мже ѿ дв҃ы бжⷭ҇твенное  прише́ствїе твоѐ чтꙋ́ще велича́емъ. 
Посе́мъ і҆рмо́съ, и҆ покло́нъ. (с. 406) 
На оу҆́трени, по а҃-й стїхоло́гїи сѣда́ленъ, гла́съ  а҃. 
Подо́бенъ: Ка́мени запеча́таннꙋ: 
Просвѣти́сѧ тва́рь, зижди́тель бо предгрѧде́тъ  роди́тисѧ въ верте́пѣ, за неизрече́ннꙋю ми́лость.  па́стырїе, срѧ́щите со тща́нїемъ, зрѧ́ще чꙋ́до стра́шно.  прїиди́те, волсвѝ, да́ры рꙋка́ми держа́ще, и҆ глаго́люще:  сла́ва рожде́нномꙋ цр҃ю̀, сла́ва пꙋтево́дствовавшемꙋ ны̀.  семꙋ̀, ꙗ҆́кѡ цр҃ю̀, всѣ́хъ, поклони́мсѧ пло́тїю. 
Сла́ва, и҆ ны́нѣ, гла́съ д҃. Подо́бенъ: Ско́рѡ  предварѝ: 
Бжⷭ҇твеннѣ весели́тсѧ тва́рь всѧ̀ дне́сь: хрⷭ҇то́съ  бо гдⷭ҇ь, бж҃їй сн҃ъ, и҆зъ дв҃ы ражда́етсѧ чи́стыѧ, ве́сь  ро́дъ человѣ́чь ѡ҆безсме́ртствꙋѧ, разрѣша́ѧ же клѧ́твꙋ  прама́тере є҆́ѵы. тѣ́мъ ꙗ҆́кѡ бл҃годѣ́телю на́шемꙋ  пѣ́нїе принесе́мъ. 
По в҃-й стїхоло́гїи сѣда́ленъ, гла́съ ѕ҃: Поⷣ:  Оу҆пова́нїе мі́ра: 
И҆зъ персі́ды ца́рїе зла́то, смѵ́рнꙋ и҆ лїва́нъ  рожде́нномꙋ цр҃ю̀ и҆ бг҃ꙋ принесо́ша дре́вле, мы́ же ны́нѣ,  предпра́зднꙋюще рождество̀ є҆гѡ̀, благочестномꙋ́дреннѣ ѿ  дꙋшѝ, наде́ждꙋ, вѣ́рꙋ и҆ любо́вь принесе́мъ є҆мꙋ̀, дв҃ꙋ  пою́ще. 
Сла́ва, и҆ ны́нѣ, гла́съ г҃. Подо́бенъ: Дв҃а  дне́сь: 
Дв҃ꙋ ражда́ющꙋю превѣ́чное сло́во, і҆ѡ́сифъ  пра́ведный пѣсносло́вѧ, вопїѧ́ше: ви́ждꙋ тѧ̀ бы́вшꙋю хра́мъ  гдⷭ҇ень, носѧ́щꙋю всѧ̑ человѣ́ки спастѝ прише́дшаго, и҆  воспѣва́ющыѧ того̀, за милосе́рдїе бжⷭ҇твєнныѧ хра́мы  показꙋ́ющаго. 
Канѡ́на два̀: предпра́зднства на и҃, и҆ ст҃ы́ѧ на  ѕ҃. 
Канѡ́нъ предпра́зднства. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль, по  бе́зднѣ стопа́ми, гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. (с. 407) 
И҆зъ дѣ́вственнагѡ ѻ҆́блака вели́кое на́мъ возсїѧ̀  сл҃нце, і҆и҃съ просвѣще́нїе, сꙋ́щїи во тмѣ̀ пое́мъ є҆мꙋ̀,  ѡ҆зарѧ́еми свѣ́тлѡ сегѡ̀ сїѧ́ньми. 
Ꙗ҆зы́кѡвъ ча́ѧнїе, цр҃ь ми́ра грѧде́тъ, ра́тника  оу҆би́ти. срѣ́сти потщи́мсѧ того̀, ражда́ема въ виѳлее́мѣ  на спасе́нїе на́ше. 
Проро́честїи соверша́ютсѧ бжⷭ҇твеннїи гла́си,  стра́шное ꙗ҆вле́нїе прозна́меновавше хрⷭ҇то́во: а҆́гница бо  приближа́етсѧ роди́ти а҆́гнца и҆ и҆зба́вителѧ и҆ всѣ́хъ  гдⷭ҇а. 
Бг҃оро́диченъ: 
Тѧ̀ чⷭ҇тꙋю влⷣчнюю голꙋби́цꙋ, честнꙋ́ю и҆  непоро́чнꙋю и҆ до́брꙋю въ жена́хъ, ꙗ҆́кѡ всѣ́хъ ро́ждшꙋю  бг҃а, оу҆блажа́емъ вѣ́рнѡ, бг҃обл҃же́ннаѧ. 
Канѡ́нъ ст҃ы́ѧ, є҆гѡ́же краегране́сїе: 
Пою́ тѧ, мꙋ́ченице а҆настасі́е, любо́вїю.  І҆ѡ́сифъ. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще, пои́мъ тебѣ̀ є҆ди́номꙋ влⷣцѣ. 
Пѣ́нїе возсле́мъ бг҃ꙋ, роди́тисѧ хотѧ́щемꙋ пло́тїю  и҆зъ дв҃ы, въ виѳлее́мѣ гра́дѣ, и҆ въ ꙗ҆́слехъ  положи́тисѧ ѻ҆троча́ти, ꙗ҆́кѡ млⷣнцꙋ, да спасе́тъ  человѣ́ческїй ро́дъ. 
Є҆ди́ныѧ вожделѣ́нныѧ хрⷭ҇то́вы, а҆настасі́е  сла́внаѧ, добро́ты и҆́щꙋщи, претекла̀ є҆сѝ добрѡ́ты  мїрскі̑ѧ тве́рдостїю нра́ва, и҆ безсме́ртнагѡ наслѣ́дїѧ,  мꙋ́ченице, сподо́биласѧ є҆сѝ. 
Но́щь ле́стнагѡ ѡ҆мраче́нїѧ, просвѣще́нїемъ дх҃а  ѡ҆зарѧ́ема, честна́ѧ, претекла̀ є҆сѝ смы́сленнѣ, и҆  ны́нѣ всели́ласѧ є҆сѝ, и҆дѣ́же є҆́сть бжⷭ҇твенное  сїѧ́нїе несозда́нныѧ трⷪ҇цы. 
Бг҃оро́диченъ: 
Ꙗ҆ви́сѧ неви́димый бг҃ъ, преесте́ственнѡ ражда́емь,  за (с. 408) бл҃гоꙋтро́бїе мно́гое, и҆зъ тебє̀, дв҃о мт҃и,  ѡ҆бнища́въ бога́тый, ꙗ҆́кѡ да безсме́ртїемъ человѣ́ческїй  ро́дъ ѡ҆богати́тъ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Сло́вомъ простры́й небеса̀ вхо́дитъ въ верте́пъ, и҆  въ безслове́сныхъ восклони́тисѧ ꙗ҆́слехъ хрⷭ҇то́съ,  безслове́сїѧ на́съ за милосе́рдїе хотѧ̀ и҆зба́вити. 
Вопїе́тъ прⷪ҇ро́къ ꙗ҆́вственнѡ: бг҃ъ на́шъ се́й, не  вмѣни́тсѧ оу҆́бѡ и҆́нъ кто̀ къ немꙋ̀. и҆з̾ѡбрѣ́те всѧ́къ  пꙋ́ть хꙋдо́жества, человѣ́кѡмъ соедини́всѧ. 
Не терпи́тъ зрѣ́ти херꙋві́мъ, и҆ ка́кѡ стерпѧ́тъ  тѧ̀ ꙗ҆́сли, невмѣсти́маго є҆стество́мъ, за милосе́рдїе  мно́гое ражда́ема на́съ ра́ди ѿ дв҃ы, гдⷭ҇и  чл҃вѣколю́бче; 
Бг҃оро́диченъ: 
Прови́дѧ тѧ̀ го́рꙋ и҆ногда̀ данїи́лъ прⷪ҇ро́къ, и҆зъ  неѧ́же ка́мень ѿсѣче́сѧ, бцⷣе, трє́бища і҆́дѡльскаѧ  и҆стнѝ и҆ разорѝ, всечⷭ҇таѧ бг҃оневѣ́сто. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Пелена́ми повива́емый млⷣнцъ, неѡсѧза́емый гдⷭ҇ь,  хо́щетъ ви́дѣнъ бы́ти въ ꙗ҆́слехъ возлежа́й: го́ры  взыгра́йте, и҆ ра́достїю бжⷭ҇твенною хо́лми ѡ҆блецы́тесѧ,  свѣ́та и҆сполнѧ́еми. 
Благоче́стнымъ дерзнове́нїемъ гони́телей притꙋпи́ла  є҆сѝ разжже́нныхъ глагѡ́лъ стрѣ́лы, спаси́тельнымъ  сло́вомъ ѡ҆богати́вшисѧ, а҆настасі́е, и҆ бжⷭ҇твенною  любо́вїю двиза̑нїѧ дꙋшє́внаѧ оу҆пра́вивши. (с. 409) 
То́чїю, мꙋ́ченице, вопїѧ́ла є҆сѝ: и҆щꙋ̀ гдⷭ҇и, къ  є҆ди́ной тогѡ̀ любвѝ дꙋ́шꙋ привѧза́хъ, сегѡ̀ ѡ҆сїѧ́тисѧ  чистѣ́йшими бога́тнѡ блиста́ньми и҆дꙋ̀, ѻ҆бы́чаѧ  простото́ю. 
Бг҃оро́диченъ: 
Неискꙋсобра́чнаѧ ѻ҆трокови́це, рꙋко́ю носѧ́щагѡ  всю̀ тва́рь во оу҆тро́бѣ но́сиши воплоща́ема, є҆го́же и҆  ражда́ема восклонѧ́еши въ ꙗ҆́слехъ, млⷣнца зри́ма  превѣ́чнаго. 
Конда́къ предпра́зднства, гла́съ г҃. Подо́бенъ: Дв҃а  дне́сь: 
Дв҃а дне́сь превѣ́чное сло́во въ верте́пѣ грѧде́тъ  роди́ти неизрече́ннѡ: ликꙋ́й, вселе́ннаѧ, оу҆слы́шавши,  просла́ви со а҆́гг҃лы и҆ па́стырьми хотѧ́щаго ꙗ҆ви́тисѧ  ѻ҆троча̀ мла́до, превѣ́чнаго бг҃а. 
І҆́косъ: 
Ѽ оу҆жа́снагѡ вои́стиннꙋ и҆ па́че сло́ва чꙋдесѐ!  є҆́же бы́ти даѧ́й всѣ̑мъ, ра́ди бл҃гости, во чре́во ст҃ы́ѧ  дв҃ы вни́де, и҆ въ верте́пѣ роди́тисѧ грѧде́тъ, и҆ въ  ꙗ҆́слехъ положи́тисѧ. ѕвѣзда́ же сего̀ проповѣ́дꙋетъ  свы́ше волхвѡ́мъ, и҆дꙋ́щымъ на поклоне́нїе є҆гѡ̀ съ да̑ры,  и҆здале́ча привлача́щи со тща́нїемъ послѣ́дꙋющыѧ валаа́ма  прорече́нїю, ре́кшагѡ: ѕвѣзда̀ хо́щетъ провозвѣсти́ти  ѻ҆троча̀ мла́до, превѣ́чнаго бг҃а. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Ꙗ҆́кѡ невѣ́стꙋ тѧ̀ хрⷭ҇то́вꙋ восхвалѧ́емъ, дв҃о:  ꙗ҆́кѡ ѳе́клꙋ честнꙋ́ю досто́йнѡ почита́емъ. тѣ́мже и҆ въ  па́мѧти твое́й пролива́ютсѧ рѣ́ки и҆сцѣле́нїй: ты́ бо  прїѧ́ла є҆сѝ бл҃года́ть, ꙗ҆́кѡ хранѧ́щи за́пѡвѣди гдⷭ҇ни  си́лою дх҃а. 
Сла́ва, и҆ ны́нѣ, предпра́зднства, гла́съ и҃. Поⷣ:  Повелѣ́нное та́йнѡ: 
Ржⷭ҇тва̀ хрⷭ҇то́ва предпра́зднствєннаѧ соверша́юще,  вѣ́рнїи торжествꙋ́имъ: и҆ досто́йнѣ всѝ пред̾ꙋсрѧ́щимъ,  ꙗ҆́кѡ волсвѝ дароносѧ́ще добродѣ́тєли, воспѣ́ти  а҆́гг҃льскꙋю пѣ́снь но́вꙋю, ѿ дв҃ы бг҃оѻтрокови́цы въ  виѳлее́мѣ безъ сѣ́мене (с. 410) ро́ждшемꙋсѧ бг҃ꙋ на́шемꙋ:  є҆го́же славосло́вѧтъ всѧ́чєскаѧ. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь честна́ѧ цр҃ковь  бг҃олѣ́пнѡ пое́тъ, взыва́ющи ѿ смы́сла чи́ста, ѡ҆ гдⷭ҇ѣ  пра́зднꙋющи. 
Сѐ возсїѧ̀ ѕвѣзда̀ и҆здале́ча, ꙗ҆́же  предвозвѣсти́сѧ дре́вле и҆зъ і҆а́кѡва: чл҃вѣ́къ бы́въ  неѡб̾е́млемый бг҃ъ, и҆ зри́тсѧ пелена́ми повива́емь. 
Всѣ́хъ гдⷭ҇и и҆збавле́нїе, зри́тсѧ млⷣнцъ, въ  дѣ́вственныхъ нѣ́дрѣхъ сѣдѧ́й, и҆́же въ нѣ́дрѣхъ  ѻ҆́ч҃ихъ, ꙗ҆́кѡ сн҃ъ, почива́ѧй. 
Є҆де́ме, заключи́вшїйсѧ мнѣ̀ ѡ҆краде́нїемъ снѣ́ди  и҆ногда̀, ѿве́рзисѧ: ны́нѣ бо въ виѳлее́мѣ ражда́етсѧ  ѡ҆блекі́йсѧ въ мѧ̀, ѿлꙋчи́вый мѧ̀ твоегѡ̀  безболѣ́зненнагѡ наслажде́нїѧ. 
Бг҃оро́диченъ: 
Прⷪ҇ро́къ а҆ввакꙋ́мъ дх҃омъ прови́дѧ тѧ̀, дв҃о,  го́рꙋ бж҃їю, добродѣ́тельми приѡсѣне́ннꙋю: и҆зъ неѧ́же  ꙗ҆ви́сѧ на́мъ просвѣща́ѧй дꙋ́шы на́шѧ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Речє́нїѧ оу҆жѐ и҆сполнѧ́ютсѧ, проре́кшихъ  бжⷭ҇твеннымъ дх҃омъ: дв҃а бо и҆́детъ въ верте́пѣ роди́ти  всесоверше́ннаго. 
Мꙋ́ченическое бл҃госла́вїе любо́вїю взыска́вши,  сего̀ полꙋчи́ла є҆сѝ тве́рдѡ пострада́вши, несомнѣ́нною  во́лею, терпѣливодꙋ́шнаѧ. 
И҆стка́нною ѿ свы́ше бл҃года́ти ри́зою и҆́стиннѡ  ѡ҆дѣ́ѧласѧ є҆сѝ совлече́нїемъ тѣ́ла, страстоте́рпице  мꙋ́ченице всехва́льнаѧ. 
Бг҃оро́диченъ: 
Плотоно́сецъ происхо́дитъ ѿ твоегѡ̀ свѣтоно́снагѡ  ложесна̀, пречⷭ҇таѧ, цр҃ь нбⷭ҇ный, ꙗ҆́кѡ на прⷭ҇то́лѣ, въ  ꙗ҆́слехъ возлегі́й. (с. 411) 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Є҆ѵфра́ѳовъ до́ме виѳлее́ме, нача́льникъ и҆зы́детъ  и҆зъ тебє̀ во і҆и҃ли, призыва́ѧ ꙗ҆зы́ки ѿриновє́нныѧ,  ꙗ҆́коже предречѐ дх҃омъ мїхе́а ѡ҆зарѧ́емь. 
Па́ствити па́ствꙋ свою̀, є҆ди́ный крѣ́постїю  і҆и҃съ и҆зъ дв҃ы роди́тсѧ: до конє́цъ же землѝ  возвели́читсѧ, проро́къ бг҃оглаго́ливый дре́вле  провозвѣстѝ. 
Дх҃ъ премꙋ́дрости, дх҃ъ бж҃їй, дх҃ъ крѣ́пости и҆  совѣ́та, зна́нїѧ же и҆ ра́зꙋма, дх҃ъ бжⷭ҇твеннагѡ стра́ха,  и҆зъ ложе́снъ твои́хъ сн҃а вопло́щшагосѧ, дв҃о, и҆спо́лни. 
Бг҃оро́диченъ: 
Ѻ҆рꙋ̑жїѧ всѧ̑ вра̑жїѧ, пречⷭ҇таѧ всенепоро́чнаѧ  чⷭ҇таѧ, и҆́стиннѡ въ коне́цъ ѡ҆скꙋди́ла є҆сѝ: ты́ бо  всѣ́хъ бг҃а родила̀ є҆сѝ, копїе́мъ низложи́вшаго сегѡ̀  свирѣ́пство. 
И҆́нъ. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Возсїѧ̀ ѕвѣзда̀ і҆ꙋ́дова ѿ землѝ халде́йскїѧ,  дви́жꙋщи на поклоне́нїе ѕвѣздосло́вцы, ꙗ҆́кѡ писа́сѧ. 
Зако́ннѡ подвиза́ласѧ є҆сѝ, беззакѡ́нныѧ  побѣди́вши, мꙋ́ченице всесла́внаѧ, си́лою дх҃а. 
Воскрⷭ҇нїе бж҃їе ѡ҆бразꙋ́еши тезоимени́тствомъ,  врагѝ проклина́ющи неви̑димыѧ, всехва́льнаѧ. 
Бг҃оро́диченъ: 
Въ верте́пѣ подзе́мнѣмъ роди́тисѧ ѿ дв҃ы  хрⷭ҇то́съ грѧде́тъ, да веселѧ́тсѧ всѧ́чєскаѧ. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ (с. 412) ти́хомꙋ приста́нищꙋ твоемꙋ̀ прите́къ,  вопїю́ ти: возведѝ ѿ тлѝ живо́тъ мо́й, многоми́лостиве. 
Сѐ во своѧ̑ прихо́дитъ хрⷭ҇то́съ, присво́имсѧ  є҆мꙋ̀ благода́тїю, добродѣ́тельми бжⷭ҇твенными вѣ́рнїи:  и҆ сего̀ прїи́мемъ, дꙋша́ми и҆ сердцы̀ просвѣща́еми. 
Ко́рень прозѧбѐ і҆ессе́евъ, и҆ и҆зъ негѡ̀ проше́дъ  бг҃ъ на́шъ, наде́жда ꙗ҆зы́кѡвъ, оу҆покое́нїе и҆ че́сть,  ꙗ҆́коже дре́вле проречѐ и҆са́їа, бжⷭ҇твеннѡ просвѣща́емь. 
Плєни́цы моѧ̑ разрѣша́ѧ мно́гихъ грѣхѡ́въ  пеле́ннымъ пови́тїемъ, ѡ҆богаща́ѧ же мѧ̀ лю́тѣ ѕло́бою  ѡ҆бнища́вшаго, і҆и҃се мо́й, ѡ҆бнищава́еши воплоща́емь. 
Бг҃оро́диченъ: 
Ѡ҆бꙋрева́етъ зима̀ сопроти́вныхъ помышле́нїй  смире́нное се́рдце моѐ, лꙋка́выхъ дꙋхѡ́въ навѣ́тами,  благолюби́ваѧ влⷣчце: оу҆кротѝ сїю̀ хода́тайствомъ  твои́мъ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Є҆стество̀ є҆́же ѿ на́съ бл҃гоꙋтро́бный прїе́мъ,  ви́димь є҆́сть ꙗ҆́кѡ млⷣнецъ, зи́ждай во чре́вѣ  младе́нцы: и҆ повива́етсѧ, и҆ въ ꙗ҆́слехъ возлега́етъ, и҆  разрѣша́етъ мои́хъ страсте́й многоплетє́нныѧ плени̑цы  бл҃гостїю. 
Ст҃ы́хъ мч҃никъ слѣдѧ́щи терпѣли́внѡ хрⷭ҇та̀ ра́ди  по́двиги, и҆ тѣ́хъ потре́бамъ слꙋжа́щи, и҆ гноє́нїѧ,  преподо́бнаѧ, ѡ҆тира́ющи, ѡ҆богати́ласѧ є҆сѝ пресвѣ́тлѡ,  тѣ́хъ сїѧ́ющи благосла́вїемъ. 
Ка̑пли врачева́нїй и҆злива́еши тꙋ́чами бжⷭ҇твенныхъ  дарова́нїй, и҆ страсте́й рѣ́ки воспрѧ́тꙋеши, и҆  помоществꙋ́еши лю́тѣ бѣ́дствꙋющымъ, всесла́внаѧ мꙋ́ченице  хрⷭ҇то́ва, бжⷭ҇твеннагѡ воскресе́нїѧ тезоимени́таѧ. (с. 413) 
Бг҃оро́диченъ: 
И҆сцѣлѧ́ѧ человѣ́ческое є҆стество̀, дре́внимъ  престꙋпле́нїемъ и҆стлѣ́вшее, безъ тлѝ но́въ ражда́етсѧ  млⷣнецъ: и҆ въ твои́хъ нѣ́дрѣхъ, ꙗ҆́кѡ на прⷭ҇то́лѣ  сѣди́тъ, безневѣ́стнаѧ, ѻ҆ч҃ескагѡ не ѡ҆ста́вль  сосѣдѣ́нїѧ бжⷭ҇тво́мъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Во и҆скꙋше́нїихъ и҆ ско́рбехъ сꙋ́щїи, къ твоемꙋ̀  хра́мꙋ притека́юще, прїе́млютъ честна̑ѧ дарова̑нїѧ ѿ  живꙋ́щїѧ въ тебѣ̀ бжⷭ҇твенныѧ бл҃года́ти, а҆настасі́е: ты́  бо при́снѡ мі́рꙋ то́чиши и҆сцѣлє́нїѧ. 
І҆́косъ: 
Воскрⷭ҇нїѧ хрⷭ҇то́ва тезоимени́та сꙋ́щи, па́дша мѧ̀  ны́нѣ воскресѝ моли́твами твои́ми, ѿ чꙋде́съ твои́хъ  ка́плю и҆ска́павши, мꙋ́ченице, дꙋшѝ мое́й, и҆ запалє́нїѧ  лю́тагѡ грѣха̀ оу҆гаша́ющи. мі́ръ бо спаса́еши ѿ  страсте́й многоѻбра́зныхъ всегда̀, и҆́миже и҆ а҆́зъ  и҆скꙋша́емь є҆́смь: ты́ бо всѣ̑мъ всѧ̑ подаю́щи, мі́рꙋ  то́чиши и҆сцѣлє́нїѧ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Всесоверше́нный ражда́етсѧ, ꙗ҆́кѡ млⷣнецъ,  пелена́ми повива́емь, и҆ безнача́льный ѿ дв҃ы прїе́млетъ  нача́ло, ѡ҆божи́ти прїѧ́тїе и҆скі́й: да ра́дꙋетсѧ нб҃о, и҆  да весели́тсѧ землѧ̀. 
Ꙗ҆́кѡ ца́рскою багрѧни́цею ѡ҆бло́жсѧ пло́тїю,  ны́нѣ предгрѧде́тъ ѿ ложе́снъ твои́хъ, ми́ра,  ѻ҆трокови́це, цр҃ь, сокрꙋши́въ врагѝ, ꙗ҆́кѡ си́ленъ, и҆  оу҆мири́въ на́шꙋ бори́мꙋ бы́вшꙋю жи́знь. 
Съ на́ми бг҃ъ ꙗ҆ви́тсѧ воплоща́емь, разꙋмѣ́йте  ꙗ҆зы́цы проти́внїи, и҆ покори́тесѧ на́шеѧ оу҆дали́вшїисѧ  жи́зни: сѐ (с. 414) воззва́нїе на́ше, млⷣнцъ въ ꙗ҆́слехъ  виѳлее́мскихъ возлещѝ хо́щетъ. 
Бг҃оро́диченъ: 
Ѿ всѣ́хъ тѧ̀ родѡ́въ и҆збра̀ пала́тꙋ нескве́рнꙋ  всели́выйсѧ цр҃ь во оу҆тро́бꙋ твою̀, ѻ҆трокови́це,  є҆мꙋ́же пѣснопое́мъ ны́нѣ благоче́стнѡ: бл҃гослове́нъ  є҆сѝ, бж҃е ѻ҆тє́цъ на́шихъ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Го́рнїи ли́цы славосло́вѧтъ безпло́тныхъ, на земли́  же покланѧ́емсѧ, зрѧ́ще земні́и на́мъ оу҆подо́бльшагосѧ, и҆  въ ꙗ҆́слехъ возлежа́ща тѧ̀, хрⷭ҇тѐ, бж҃е всѧ́ческихъ. 
Ѻ҆́гнь и҆спепели́ла є҆сѝ ле́стный, ꙗ҆́коже  дѣ́ти пла́мени приѡбщи́вшисѧ: пока́зоваше тепло̀ раче́нїе  бг҃омꙋ́драѧ, є҆го́же къ твоемꙋ̀ стѧжа́ла є҆сѝ влⷣцѣ и҆  женихꙋ̀. 
Тꙋ́чи пролива́еши врачева́нїй, оу҆ставлѧ́ющи  пале́нїе недꙋ́гѡвъ, и҆ лю́ди при́снѡ оу҆строѧ́еши  пѣснопѣ́ти: бл҃гослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Чꙋ́до, мы́сль оу҆дивлѧ́ющее, соверша́емое въ  тебѣ̀, дв҃о мт҃и: роди́ти и҆́маши бг҃а, и҆ въ ꙗ҆́слехъ  восклони́ти, херꙋві́мѡвъ непристꙋ́пнаго, и҆ невмѣсти́маго  є҆стество́мъ. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Прⷪ҇рѡ́къ бг҃оглаго́ливыхъ речє́нїѧ ны́нѣ  и҆спо́лнишасѧ, дв҃а приближа́етсѧ роди́ти гдⷭ҇а. всѧ̀ землѧ̀  да весели́тсѧ ликꙋ́ющи, и҆ да ра́дꙋетсѧ во всѧ̑ вѣ́ки. 
Зарѧ́ми свѣтѧ́сѧ бжⷭ҇твенныѧ бл҃года́ти, зако́на  сѣ́нь оу҆ставлѧ́ѧ, свѣтода́вецъ і҆и҃съ возсїѧ̀,  ѡ҆мраче́ннїи оу҆́зрите свѣ́тъ вели́къ. (с. 415) 
Бы́вша мѧ̀ верте́пъ разбо́йникѡвъ, гдⷭ҇и, рожде́йсѧ  въ верте́пѣ, хра́мъ покажѝ тво́й, и҆ ѻ҆ц҃а̀, и҆  бжⷭ҇твеннагѡ твоегѡ̀ дх҃а, да сла́влю тѧ̀ во всѧ̑ вѣ́ки. 
Бг҃оро́диченъ: 
Нбⷭ҇наѧ и҆зъ чре́ва твоегѡ̀ ѕвѣзда̀ возсїѧ̀:  ѕвѣздосло́вцы подвиго́шасѧ сїю̀ ви́дѣти, ра́зꙋмомъ тоѧ̀  просвѣ́щшесѧ дх҃омъ, пречⷭ҇таѧ дв҃о, при́снѡ  бл҃гослове́ннаѧ. 
И҆́нъ. І҆рмо́съ: 
Бг҃оглаго́ливїи ѻ҆́троцы, въ пещѝ со ѻ҆гне́мъ  пла́мень попира́юще, поѧ́хꙋ: благослови́те, дѣла̀ гдⷭ҇нѧ,  гдⷭ҇а. 
Є҆мꙋ́же предстоѧ́тъ горѣ̀ ты́сѧщы и҆ тмы̑  а҆́гг҃лѡвъ, верте́пъ но́ситъ ражда́емаго: є҆гѡ́же пою́тъ  дѣла̀ непреста́ннѡ ꙗ҆́кѡ гдⷭ҇а. 
Хра́мъ трⷪ҇цы показа́ласѧ є҆сѝ въ бжⷭ҇твенныхъ  хра́мѣхъ, моли́твами и҆ пощє́нїи, а҆настасі́е,  оу҆пражнѧ́ющисѧ, бл҃гослови́те, взыва́ющи, дѣла̀ гдⷭ҇нѧ,  гдⷭ҇а. 
Крѣпча́йшими словесы̀ хрѷсого́на, страстоте́рпице,  оу҆крѣ́пльшисѧ, і҆́дѡлѡвъ немощно́е попра́ла є҆сѝ  сꙋровство̀, до́блественнѣ пострада́вши. 
Бг҃оро́диченъ: 
Ѽ бг҃овмѣсти́маѧ ѻ҆трокови́це! роди́ши млⷣнца  творца̀ вѣкѡ́въ, и҆ неизмѣ́ннаго гдⷭ҇а, въ виѳлее́мѣ  гра́дѣ, за неизрече́ннꙋю ми́лость. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Сѐ всѣ́хъ прїи́де воззва́нїе, ѡ҆чище́нїе,  хрⷭ҇то́съ, спасе́нїе и҆ си́ла, сокро́вище многоцѣ́нное  кры́етсѧ внꙋ́трь верте́па: и҆́мже ѡ҆богати́вшесѧ волсвѝ,  зла́то, ꙗ҆́кѡ цр҃ю̀, прино́сѧтъ. 
Хрⷭ҇то́вы па́стырїе, побди́те, и҆ оу҆́мнѡ во гра́дъ  виѳлее́мъ прїиди́те, и҆ бг҃ꙋ въ вы́шнихъ возопі́йте: сла́ва  и҆ (с. 416) вели́чїе бл҃говоли́вшемꙋ млⷣнцꙋ ꙗ҆ви́тисѧ  на́съ ра́ди за благосты́ню. 
Пло́тїю пелена́ми повива́емь, повива́ѧй мгло́ю  зе́млю, песко́мъ же мо́ре, соꙋ́зъ ѕѡ́лъ мои́хъ расто́рглъ  є҆сѝ, и҆ пра́вдою всѧ̑ свѧза́лъ є҆сѝ, разсла́блєнныѧ  прило́гми борца̀. 
Бг҃оро́диченъ: 
Черто́же и҆ престо́ле црⷭ҇твꙋющагѡ, горо̀ бж҃їѧ, и҆  гра́де и҆збра́нный, и҆ раю̀, сл҃нца ѻ҆́блаче всесвѣ́тлый,  просвѣтѝ дꙋ́шꙋ мою̀, ѻ҆́блакъ ѿгонѧ́щи беззако́нїй  мои́хъ мно́гихъ, бг҃ора́дованнаѧ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чи́стаѧ, съ безпло́тными ли́ки тѧ̀ велича́юще. 
И҆гра́йте го́ры въ весе́лїи, и҆ ра́достїю хо́лми  препоѧ́шитесѧ, ны́нѣ дв҃а приближа́етсѧ роди́ти гдⷭ҇а. 
Де́нь весе́лїѧ приноша́етъ тѝ тва́рь, а҆настасі́е,  па́мѧть прославлѧ́ющи, є҆го́же просла́вила є҆сѝ сло́ва  твои́ми кровьмѝ. 
Свѣ́томъ чистѣ́йшимъ ны́нѣ ѡ҆сїѧ́ема, моли́твами  твои́ми просвѣща́тисѧ свы́ше всѣ̑мъ на́мъ просѝ,  мꙋ́ченице благода́рнаѧ. 
Бг҃оро́диченъ: 
Свѣ́тлѡ всѧ̑ тва́рь ны́нѣ да ра́дꙋетсѧ: бцⷣа  роди́ти грѧде́тъ, ѿ бг҃а бг҃а сло́ва чл҃вѣ́ка бы́вшаго. 
Свѣти́ленъ. Подо́бенъ: Дх҃омъ во ст҃и́лищи: 
Хрѷсого́нꙋ чꙋ́дномꙋ въ темни́цѣ заключе́нꙋ,  а҆настасі́е сла́внаѧ, слꙋжи́ла є҆сѝ: и҆ сегѡ̀ словесе́мъ  повинꙋ́вшисѧ, въ бз҃ѣ сконча́ла є҆сѝ мꙋче́нїѧ тече́нїе,  ѿ негѡ́же благода́ть и҆сцѣле́нїй прїе́мши, и҆сцѣлѧ́еши  недꙋ́ги. 
Сла́ва, и҆ ны́нѣ, предпра́зднства. Подо́бенъ:  то́йже: 
Да ра́дꙋетсѧ нб҃о, и҆ землѧ̀ да весели́тсѧ.  верте́пе, просвѣти́сѧ: ꙗ҆́сли же под̾ими́те созда́вшаго  человѣ́ка (с. 417) рꙋко́ю, ꙗ҆́кѡ млⷣнца ражда́ющасѧ ѿ  дв҃ы. а҆́гг҃лѡвъ мно́жество, возопі́йте ꙗ҆́снѡ: сла́ва бг҃ꙋ  въ вы́шнихъ. 
На хвали́техъ стїхи̑ры на д҃, гла́съ ѕ҃. Поⷣ:  А҆́гг҃льскїѧ пред̾иди́те: 
Ны́нѣ дрє́внѧѧ разрѣша́ютсѧ ꙗ҆влє́нїѧ, ꙳  прїѧ́тъ бо во оу҆тро́бѣ дв҃а: ꙳ и҆́бо ка́мень и҆зъ горы̀  ѿсѣче́сѧ, ꙳ и҆ же́злъ прозѧбѐ і҆ессе́евъ, ꙳ и҆ роса̀  ны́нѣ гедеѡ́нова ꙳ на землѝ пролїѧ́сѧ. ꙳ лю́дїе,  возопїе́мъ: ꙳ цр҃ь і҆и҃левъ ꙳ хрⷭ҇то́съ прихо́дитъ. 
Стра́ннагѡ ржⷭ҇тва̀, ꙳ стра́нны ве́щы ви́дѧтсѧ, ꙳  ка́кѡ въ вы́шнихъ ѻ҆ц҃ꙋ̀ сосѣдѧ́й, ꙳ въ ꙗ҆́слехъ  безслове́сныхъ восхотѣ́въ восклонѧ́етсѧ; ꙳ ка́кѡ  неѡсѧза́емый, ꙳ въ пелена́хъ; ꙳ ка́кѡ вездѣ̀ сы́й, въ  верте́пѣ; ꙳ лю́дїе, возопїе́мъ: цр҃ь і҆и҃левъ хрⷭ҇то́съ  прихо́дитъ. 
И҆́же чꙋдеса̀ творѧ́й, ꙳ и҆ є҆гѵ́пта оу҆ѧзвлѧ́ѧ, ꙳  ѡ҆дождѧ́ѧ лю́демъ неразꙋ̑мнымъ ма́ннꙋ, ꙳ воплоща́етсѧ, и҆  млеко́мъ пита́етсѧ: ꙳ и҆ ѻ҆троча̀ зри́мо, ꙳ бѣ́гаетъ  гони́телѧ и҆́рѡда, ꙳ ꙗ҆́кѡ на ѻ҆́блацѣ, дв҃ою мт҃рїю  носи́мь, ꙳ ꙗ҆́кѡ и҆са́їа прозрѣ̀ ꙳ бг҃ови́днѣйшїй. 
Ѻ҆троча̀ пре́жде сы́й цр҃ь вѣкѡ́въ, ꙳ ражда́етсѧ  во́льнѡ, ꙳ и҆ сн҃ъ на́мъ даде́сѧ, ꙳ оу҆слы́шите, ꙗ҆зы́цы,  ꙳ і҆и҃лю, внꙋшѝ. ꙳ разꙋмѣ́йте, и҆ покарѧ́йтесѧ: ꙳ съ на́ми  бо и҆́же и҆стни́тъ и҆ разори́тъ ѿ землѝ ꙳ всѧ́кое и҆  ца́рство и҆ нача́льство, ꙳ и҆̀же є҆гѡ̀ не послꙋ́шаша. 
Сла́ва, подо́бенъ то́йже: 
Жезло́мъ желѣ́знымъ оу҆пасе́нъ бꙋ́деши, і҆ꙋде́е, ꙳  ꙗ҆́кѡ не покори́выйсѧ, и҆ прⷪ҇ро́кѡмъ не вѣ́рꙋѧй: ꙳ сн҃ꙋ  бо ро́ждшꙋсѧ ꙳ ѻ҆ц҃ъ наслѣ́дїе дае́тъ ꙗ҆зы́ки, ꙳ и҆  ѡ҆держа́нїе землѝ всеѧ̀, ꙳ тебе́ же ѿри́нетъ  скверноꙋбі́йственне, ꙳ вопи́ти бо не повинꙋ́ешисѧ: ꙳ цр҃ь  і҆и҃левъ хрⷭ҇то́съ прихо́дитъ. 
И҆ ны́нѣ, подо́бенъ то́йже: 
Взыгра́й, дв҃де, ꙳ и҆зъ чре́слъ бо твои́хъ  хрⷭ҇то́съ: ꙳ (с. 418) ра́дꙋйсѧ, і҆ессе́е, ꙳ процвѣте́ бо  ко́рень тво́й: ꙳ ѿ бедра̀ твоегѡ̀, і҆ꙋ́до, прихо́дитъ  гдⷭ҇и, ꙳ по прорече́нїю валаа́мовꙋ. ꙳ ви́дите ꙗ҆зы́цы, по  вели́комꙋ и҆са́їи: ꙳ сѐ роди́тъ ѻ҆троча̀ є҆мманꙋ́ила ꙳  дв҃а всечⷭ҇таѧ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Приближа́етсѧ хрⷭ҇то́съ, ꙳ ѕвѣзда̀ пред̾ѡзарѧ́етъ,  ꙳ нбⷭ҇ное мно́жество ꙳ во́инства приница́етъ ꙳ оу҆́мныхъ  си́лъ. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Ра́дꙋйсѧ, виѳлее́ме, ꙳ па́ствꙋѧй наста̀, ꙳ і҆и҃лѧ  спаса́ѧй, ꙳ не ктомꙋ̀ мні́й бꙋ́деши, ꙳ во і҆ꙋ́довыхъ  влады́кахъ. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Прїиди́те, земноро́днїи, ꙳ со а҆́гг҃лы и҆ мы̀ ꙳  соста́вимъ ли́къ: ꙳ сла́ва въ вы́шнихъ ꙳ бг҃ꙋ возопїи́мъ. 
Сла́ва, ст҃ы́ѧ, гла́съ є҃. Вѷзанті́ево: 
Предпра́зднственный де́нь дне́сь вочл҃вѣ́ченїѧ  хрⷭ҇та̀ бг҃а и҆ всехва́льныѧ мꙋ́ченицы пра́здникъ совозсїѧ̀  а҆настасі́и: сѐ дв҃а въ виѳлее́мъ приближа́етсѧ, млⷣнца  пелена́ми пови́та восклони́ти въ ꙗ҆́слехъ безслове́сныхъ,  свободи́вшаго ны̀ ѿ дре́внїѧ клѧ́твы, и҆ спаса́ющаго дꙋ́шы  на́шѧ. 
И҆ ны́нѣ, предпра́зднства, гла́съ то́йже: 
Не дрѧ́хлꙋй, і҆ѡ́сифе, зрѧ̀ мою̀ оу҆тро́бꙋ:  оу҆́зриши бо ражда́емагѡ ѿ менє̀, и҆ возра́дꙋешисѧ, и҆  ꙗ҆́кѡ бг҃ꙋ поклони́шисѧ, бцⷣа глаго́лаше ко своемꙋ̀  ѡ҆брꙋ́чникꙋ, хотѧ́щи роди́ти хрⷭ҇та̀. сїю̀ воспои́мъ  глаго́люще: ра́дꙋйсѧ, ѡ҆бра́дованнаѧ, съ тобо́ю гдⷭ҇ь, и҆  тебє̀ ра́ди съ на́ми. 
На лїтꙋргі́и бл҃жє́нна предпра́зднства, пѣ́снь г҃:  и҆ ст҃ы́ѧ пѣ́снь ѕ҃. Прокі́менъ, гла́съ д҃: Ди́венъ бг҃ъ  во ст҃ы́хъ свои́хъ, бг҃ъ і҆и҃левъ. Сті́хъ: Въ цр҃квахъ  благослови́те бг҃а, гдⷭ҇а ѿ и҆стѡ́чникъ і҆и҃левыхъ.  А҆пⷭ҇лъ къ гала́тѡмъ, зача́ло с҃и. А҆ллилꙋ́їа, гла́съ а҃:  Терпѧ̀ (с. 419) потерпѣ́хъ гдⷭ҇а, и҆ внѧ́тъ мѝ.  Є҆ѵⷢ҇лїе ѿ лꙋкѝ, зача́ло л҃г. Прича́стенъ: Въ  па́мѧть вѣ́чнꙋю бꙋ́детъ пра́ведникъ: 


(с. 419) 
Мѣ́сѧца тогѡ́же въ к҃г-й де́нь. 
Предпра́зднство ржⷭ҇тва̀ хрⷭ҇то́ва: 
И҆ ст҃ы́хъ десѧтѝ мꙋ́чєникъ, и҆̀же въ кри́тѣ. 
Ве́черъ, на Гдⷭ҇и, воззва́хъ, стїхи̑ры  предпра́зднства г҃, и҆ ст҃ы́хъ г҃. 
Предпра́зднства стїхи̑ры, гла́съ д҃. Подо́бенъ:  Ꙗ҆́кѡ до́блѧ: 
Предпра́зднствєнныѧ пѣ̑сни, ꙳ мы́сли пра́востїю, ꙳  хрⷭ҇то́ва ржⷭ҇тва̀ предвозгласи́мъ: ꙳ ѻ҆ц҃ꙋ́ бо и҆ дх҃ꙋ  сы́й равноче́стенъ, ꙳ за милосе́рдїе въ на́ше ѡ҆дѣ́ѧвсѧ  смѣше́нїе, ꙳ и҆́мать роди́тисѧ, ꙳ въ виѳлее́мѣ гра́дѣ: ꙳  є҆гѡ́же ржⷭ҇тво̀ несказа́нное ꙳ па́стырїе со а҆́гг҃лы  воспѣ́ша. 
Въ кѷмва́лѣхъ возгласи́мъ, ꙳ въ пѣ́снехъ  воскли́кнемъ: ꙳ хрⷭ҇то́во ꙗ҆вле́нїе показа́сѧ: ꙳  проро́чєскаѧ проповѣ̑данїѧ коне́цъ прїѧ́ша: ꙳ є҆гѡ́же бо  прореко́ша, ꙳ пло́тїю человѣ́кѡмъ ꙗ҆ви́тисѧ, ꙳ ражда́етсѧ  во ст҃ѣ́мъ верте́пѣ, ꙳ и҆ въ ꙗ҆́слехъ возлега́етъ, ꙗ҆́кѡ  ѻ҆троча̀, ꙳ и҆ пелена́ми повива́етсѧ, ꙗ҆́кѡ млⷣнецъ. 
Виѳлее́ме, оу҆гото́висѧ, ꙳ є҆де́ме, ны́нѣ  ѿве́рзисѧ: ꙳ роди́ти всест҃а́ѧ и҆́детъ, ꙳ нб҃са̀ да  веселѧ́тсѧ, ꙳ да и҆гра́ютъ человѣ́цы: ꙳ въ ꙗ҆́слехъ  жи́знь, въ верте́пѣ бога́тый, ꙳ прихо́дитъ мно́жества ра́ди  ми́лости, ꙳ нищетꙋ̀ а҆да́мовꙋ воспрїи́мъ, ꙳ кромѣ̀  преложе́нїѧ и҆ смѣше́нїѧ. 
И҆́ны стїхи̑ры ст҃ы́хъ мꙋ́ченикѡвъ, гла́съ и҆  подо́бенъ то́йже: 
Десѧти́це бг҃озва́ннаѧ, ꙳ и҆ свѣща̀  десѧтосвѣ́тлаѧ, ꙳ бжⷭ҇твенными сїѧ̑нїи ѡ҆зарѧ́ющи  цр҃ко́вное и҆сполне́нїе, ꙳ (с. 420) столпѝ  непоколе́бленнїи, ꙳ ѕвѣ́зды свѣ̑тлыѧ, ꙳ и҆̀же зе́млю  ѡ҆небеси́вше ꙳ свѣтлостьмѝ велича́йшихъ подвигѡ́въ, ꙳  похвала́ми свѧще́нными ꙳ велегла́снѡ да восхва́лѧтсѧ дне́сь. 
Да похва́литсѧ ѳеодꙋ́лъ, ꙳ зо́тїкъ же и҆ помпі́й. ꙳  васїлі́дъ, є҆ѵпо́ръ, а҆гаѳо́пꙋсъ же и҆ саторні́нъ, ꙳  гела́сїй же, и҆ бжⷭ҇твенный є҆ѵа́рестъ, ꙳ съ ни́миже и҆  є҆ѵнїкїа́нъ ꙳ ны́нѣ да почти́тсѧ пѣ́сньми, ꙳  всеблаготи̑шнаѧ сꙋ́щымъ въ бꙋ́ри приста̑нища, ꙳ и҆̀же  пре́лесть ѡ҆бличи́вше ꙳ и҆ вѣне́цъ побѣди́тельный  прїе́мше. 
Кри̑тскаѧ прозѧбє́нїѧ, ꙳ цр҃кѡ́внаѧ  оу҆тверждє́нїѧ, ꙳ и҆ вѣ́рныхъ неꙋвѧда́ємаѧ  оу҆крашє́нїѧ, ꙳ ра́йстїи сладкодохнове́ннїи цвѣ́ти  честні́и, благопрїѧ̑тнаѧ хрⷭ҇тѡ́ва ꙳ и҆ кра̑снаѧ  заколє́нїѧ, ꙳ и҆ возложє́нїѧ небе́снагѡ хра́ма, ꙳  десѧти́цꙋ трⷪ҇цы свѧтꙋ́ю, ꙳ страстоте́рпцєвъ почти́мъ. 
Сла́ва, гла́съ г҃: 
Предпра́зднственный дне́сь мч҃никѡвъ наста̀  пра́здникъ: ржⷭ҇твенный на́мъ предподписꙋ́ющь де́нь, ѿ  сл҃нца сл҃нце, ѿ дв҃ы бг҃а ꙗ҆́вльшасѧ пло́тїю  проповѣ́дающъ, десѧти́ца мꙋ́ченикѡвъ въ кри́тѣ крѣ́пкѡ  пострада́вшаѧ, вѣнцы̀ побѣ́ды ѿ нб҃сѐ прїѧ́ша. къ  ни́мже возопїи́мъ: ли́че свѧтоизбра́нный, моли́те хрⷭ҇та̀,  ст҃і́и мч҃ницы, ѡ҆ вѣ́рою соверша́ющихъ всечестнꙋ́ю па́мѧть  ва́шꙋ. 
И҆ ны́нѣ, гла́съ то́йже: 
Благоꙋкраси́сѧ, виѳлее́ме, ѿве́рзесѧ бо є҆де́мъ:  гото́висѧ, є҆ѵфра́ѳо, ѡ҆бновлѧ́етсѧ бо а҆да́мъ и҆ є҆́ѵа съ  ни́мъ: клѧ́тва бо разори́сѧ, спасе́нїе мі́рꙋ процвѣтѐ, и҆  дꙋ́шы пра́ведныхъ оу҆краша́ютсѧ: ꙗ҆́кѡ да́ръ дароно́сїѧ,  вмѣ́стѡ мѵ́ра пѣ́нїе приносѧ́ще, спасе́нїе дꙋше́вное, и҆  нетлѣ́нїе прїе́млюще. се́ бо, въ ꙗ҆́слехъ возлежа́й,  предповелѣва́етъ пѣснопѣ́нїе дх҃о́вное соверша́ти  вопїю́щымъ непреста́ннѡ: гдⷭ҇и, сла́ва тебѣ̀. (с. 421) 
На стїхо́внѣ стїхи̑ры, гла́съ ѕ҃. Подо́бенъ:  Тридне́венъ: 
Безмѣ́рнаѧ мꙋ́дрость бж҃їѧ, до́мъ себѣ̀ па́че  оу҆ма̀ ѿ дв҃ы созда̀ хрⷭ҇то́съ, и҆ хо́щетъ въ верте́пѣ  и҆ ꙗ҆́слехъ безслове́сныхъ пло́тїю роди́тисѧ па́че смы́сла. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Ꙗ҆ви́лсѧ є҆сѝ прⷪ҇ро́кѡмъ, хрⷭ҇тѐ, ꙗ҆́кѡ мо́щно  бѣ̀ ви́дѣти тѧ̀ зижди́телѧ: въ послѣ́днихъ же времена́хъ  всѣ̑мъ показа́лсѧ є҆сѝ человѣ́кѡмъ, во гра́дѣ  виѳлее́мѣ, чл҃вѣ́къ бы́въ. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Ѡ҆бтечѐ возвѣща́ющи ѕвѣзда̀ сл҃нце пра́вды  хрⷭ҇та̀ ѕвѣздосло́вцємъ, во гра́дѣ виѳлее́мѣ, и҆  а҆́гг҃ли па́стырємъ ны́нѣ благовѣствꙋ́ютъ, съ ни́миже  потеце́мъ, бг҃омꙋ́дрїи. 
Сла́ва, гла́съ в҃: 
Кри́тъ предпра́зднствꙋетъ дне́сь ржⷭ҇тво̀ хрⷭ҇то́во,  въ па́мѧти страстоте́рпцєвъ. тѣ́мже моли́твами и҆́хъ,  гдⷭ҇и, спасѝ дꙋ́шы на́шѧ. 
И҆ ны́нѣ, гла́съ то́йже: 
Сѐ вре́мѧ прибли́жисѧ спасе́нїѧ на́шегѡ, гото́висѧ,  верте́пе, дв҃а приближа́етсѧ роди́ти: виѳлее́ме, землѐ  і҆ꙋ́дова, красꙋ́йсѧ и҆ весели́сѧ, ꙗ҆́кѡ и҆зъ тебє̀ возсїѧ̀  гдⷭ҇ь на́шъ. оу҆слы́шите го́ры и҆ хо́лми, и҆ ѻ҆крє́стныѧ  страны̑ і҆ꙋдє́йскїѧ, ꙗ҆́кѡ грѧде́тъ хрⷭ҇то́съ: да  спасе́тъ, є҆го́же созда̀, человѣ́ка, ꙗ҆́кѡ  чл҃вѣколю́бецъ. 
Тропа́рь мꙋ́ченикѡвъ, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀, бг҃а на́шегѡ:  и҆мꙋ́ще бо крѣ́пость твою̀, мꙋчи́телей низложи́ша,  сокрꙋши́ша и҆ де́мѡнѡвъ немѡщны́ѧ де́рзѡсти. тѣ́хъ  моли́твами спасѝ дꙋ́шы на́шѧ. 
Сла́ва, и҆ ны́нѣ, предпра́зднства: 
Гото́висѧ, виѳлее́ме, ѿве́рзисѧ всѣ́мъ, є҆де́ме,  красꙋ́йсѧ, (с. 422) є҆ѵфра́ѳо, ꙗ҆́кѡ дре́во живота̀ въ  верте́пѣ процвѣтѐ ѿ дв҃ы: ра́й бо ѻ҆́ноѧ чре́во  ꙗ҆ви́сѧ мы́сленный, въ не́мже бжⷭ҇твенный са́дъ: ѿ  негѡ́же ꙗ҆́дше, жи́ви бꙋ́демъ, не ꙗ҆́коже а҆да́мъ  оу҆́мремъ. хрⷭ҇то́съ ражда́етсѧ, пре́жде па́дшїй  возста́вити ѻ҆́бразъ. 
На повече́рїи трипѣ́снецъ, є҆гѡ́же краегране́сїе:  Предсꙋббѡ́тїе же. 
І҆рмо́съ по два́жды, тропарѝ на ѕ҃: послѣди́ же  і҆рмо́съ ѻ҆́ба ли̑ка вкꙋ́пѣ. 
Гла́съ ѕ҃. Пѣ́снь а҃. І҆рмо́съ: 
Къ тебѣ̀ оу҆́тренюю, бл҃гоꙋтро́бїѧ ра́ди, себѐ  и҆стощи́вшемꙋ непрело́жнѡ, и҆ зра́къ раба̀ ѿ дв҃ы  носи́вшемꙋ, сло́ве бж҃їй: ми́ръ пода́ждь мѝ па́дшемꙋ,  чл҃вѣколю́бче. 
Ѡ҆мы́вше смы́слы, и҆ пред̾ѡчи́стившесѧ та́йны  причаще́нїемъ стра́шнагѡ смотре́нїѧ: тѣ́ломъ и҆ дꙋше́ю къ  виѳлее́мꙋ гра́дꙋ взы́демъ, влⷣкꙋ ви́дѣти ражда́ющасѧ. 
Зри́те, дрꙋ́зи, и҆ не бо́йтесѧ, безꙋ́мный бо и҆́рѡдъ  всꙋ́е шата́етсѧ, зижди́телѧ оу҆би́ти ро́ждшагосѧ: но то́й,  ꙗ҆́кѡ жи́знь и҆ сме́рть содержа́й, живе́тъ и҆ спаса́етъ  мі́ръ, ꙗ҆́кѡ чл҃вѣколю́бецъ. 
Пѣ́снь и҃. І҆рмо́съ: 
Сто́лпъ ѕло́бы противобо́жныѧ ѻ҆́троцы бжⷭ҇твеннїи  ѡ҆бличи́ша: на хрⷭ҇та́ же шата́ѧсѧ и҆́рѡдъ свирѣ́пѣетъ,  совѣ́тꙋетъ тщє́тнаѧ, оу҆би́ти поꙋчава́етсѧ живота̀  держа́щаго дла́нїю: є҆го́же всѧ̀ тва́рь благослови́тъ,  сла́вѧщи во вѣ́ки. 
Ѿ вѣ́ждей лѣ́ности со́нъ всѝ вѣ́рнїи  ѿтрѧсе́мъ, въ моли́твѣ же побди́мъ, и҆скꙋшє́нїѧ  ѿража́юще, ꙗ҆̀же ѿ лꙋка́вагѡ, и҆ съ па́стырьми  зри́телїе сла́вы ꙗ҆ви́мсѧ хрⷭ҇та̀ ро́ждшагѡсѧ: є҆го́же  всѧ̀ тва́рь благослови́тъ, сла́вѧщи во вѣ́ки. 
Глꙋбинꙋ̀ премꙋ́дрости и҆ ра́зꙋма зижди́телева кто̀  и҆спыта́етъ человѣ́кѡвъ; бж҃їихъ сꙋдє́бъ бе́зднꙋ кто̀ (с.  423) премꙋ́дръ пости́гнетъ; и҆́хже ра́ди нб҃са̀ преклони́въ,  съ человѣ̑ки плотоно́сецъ поживѐ: є҆го́же всѧ̀ тва́рь  благослови́тъ, сла́вѧще во вѣ́ки. 
Скве́рнꙋ сло́вꙋ ѿ оу҆сте́нъ и҆зы́ти вѣ́рнїи  возбрани́мъ: поꙋчи́вшесѧ же, словеса̀ бжⷭ҇твєннаѧ хрⷭ҇тꙋ̀  ны́нѣ принесе́мъ, разрѣ́шшемꙋ ны̀ безслове́сїѧ, въ  безслове́сныхъ лежа́щемꙋ ꙗ҆́слехъ: є҆го́же всѧ̀ тва́рь  благослови́тъ, сла́вѧще во вѣ́ки. 
Ѿрица́тисѧ плотски́хъ страсте́й и҆ мі́ра кра́сныхъ  потщи́мсѧ, дꙋхо́вныхъ же держи́мсѧ попече́нїй, бг҃омꙋ́дрїи,  досто́йны себѐ самы́ѧ ражда́ющемꙋсѧ представлѧ́юще ѿ  дѣ́лъ влⷣцѣ: є҆го́же всѧ̀ тва́рь благослови́тъ, сла́вѧще  во вѣ́ки. 
Пѣ́снь ѳ҃. І҆рмо́съ: 
Честнѣ́йшꙋю херꙋві̑мъ, и҆ сла́внѣйшꙋю безъ  сравне́нїѧ серафі̑мъ, безъ и҆стлѣ́нїѧ бг҃а сло́ва ро́ждшꙋю,  сꙋ́щꙋю бцⷣꙋ тѧ̀ велича́емъ. 
Па́гꙋбное велѣ́нїе вражде́бнагѡ, смꙋща́ющагѡ  ржⷭ҇тво̀ і҆и҃сово, младе́нцєвъ неѕло́бивыхъ содѣ́ла  оу҆бі́йство: мы́ же ро́ждшагосѧ вѣ́рою почти́мъ. 
Зако́ны є҆сте́ствєнныѧ преѡби́дѧ, и҆ завѣ́ты  бжⷭ҇твєнныѧ ѿме́ща и҆́рѡдъ лю́тый, ма́тєри беззако́ннѡ  ѡ҆безча́дстви, и҆ младе́нцы оу҆бѝ неви́ннѡ за всѣ́хъ  жи́знь. 
Ꙗ҆зы́кѡмъ ѿве́рзесѧ є҆де́мскаѧ две́рь,  ражда́ющꙋсѧ въ верте́пѣ и҆зба́вителю: и҆сто́чникъ же  безсме́ртїѧ жа́ждꙋщымъ и҆сточа́етъ гдⷭ҇ь сла́вы, є҆го́же  велича́емъ. 
Ѡ҆крꙋжа́хꙋ ꙗ҆́кѡ прⷭ҇то́лъ херꙋві́мскїй, а҆́гг҃ли  ꙗ҆́сли, верте́пъ бо нб҃о зрѧ́хꙋ, лежа́щꙋ въ не́мъ влⷣцѣ,  и҆ сла́ва въ вы́шнихъ бг҃ꙋ, вопїѧ́хꙋ. 
Та́же і҆рмо́съ. И҆ покло́нъ. 
На оу҆́трени, на Бг҃ъ гдⷭ҇ь: тропа́рь  предпра́зднства два́жды. Сла́ва мꙋ́ченикѡвъ: И҆ ны́нѣ,  предпра́зднства. 
По а҃-й стїхоло́гїи сѣда́ленъ, гла́съ г҃. Поⷣ:  Бжⷭ҇твенныѧ вѣ́ры. 
Ра́дꙋетсѧ дне́сь цр҃ковь, пое́тъ, краси́тсѧ, (с.  424) предпра́зднствꙋетъ сп҃сово вои́стиннꙋ ржⷭ҇тво̀:  всест҃о́е бо соверша́етсѧ торжество̀, и҆ въ гдⷭ҇ню сла́вꙋ  ѡ҆блачи́тсѧ. всѝ воззове́мъ хрⷭ҇тꙋ̀ бг҃ꙋ: чл҃вѣколю́бче,  поми́лꙋй ны̀, пою́щыѧ тѧ̀. 
Сла́ва, и҆ ны́нѣ, то́йже: 
По в҃-й стїхоло́гїи сѣда́ленъ, гла́съ и҃. Подо́бенъ:  Премꙋ́дрости: 
И҆зъ нѣ́дръ ѻ҆ч҃ескихъ соше́лъ є҆сѝ, и҆  несказа́ннымъ и҆стоща́нїемъ, ю҆́же по на́мъ нищетꙋ̀  воспрїѧ́лъ є҆сѝ, па́че є҆стества̀, чл҃вѣколю́бче, въ  верте́пъ всели́тисѧ бл҃говоли́лъ є҆сѝ, гдⷭ҇и, и҆ ꙗ҆́кѡ  млⷣнецъ сѡсцы̀ пита́ешисѧ зижди́тель и҆ гдⷭ҇и. тѣ́мже  ѕвѣздо́ю наставлѧ́еми волсвѝ, да́ры тебѣ̀ прино́сѧтъ,  ꙗ҆́кѡ влⷣцѣ тва́ри: па́стырїе и҆ а҆́гг҃ли дивлѧ́хꙋсѧ  зовꙋ́ще: сла́ва въ вы́шнихъ бг҃ꙋ, на зе́млю грѧдꙋ́щемꙋ  роди́тисѧ, ꙗ҆́кѡ чл҃вѣ́кꙋ. 
Сла́ва, и҆ ны́нѣ, то́йже. 
Канѡ́нъ предпра́зднства со і҆рмосо́мъ на и҃: и҆  ст҃ы́хъ на ѕ҃. 
Канѡ́нъ предпра́зднства, є҆гѡ́же краегране́сїе по  а҆лфави́тꙋ. І҆ѡ́сифъ. 
Гла́съ ѕ҃. Пѣ́снь а҃. І҆рмо́съ: 
Волно́ю морско́ю скры́вшаго дре́вле, гони́телѧ,  мꙋчи́телѧ, въ ꙗ҆́слехъ сокрыва́емаго оу҆би́ти и҆́щетъ  и҆́рѡдъ: но мы̀ съ волхвы̑ пои́мъ: гдⷭ҇еви воспои́мъ,  сла́внѡ бо просла́висѧ. 
Кнѧ́зь и҆зъ і҆ꙋ́ды ѡ҆скꙋдѣ̀ оу҆жѐ: є҆мꙋ́же бо  завѣща́сѧ, ꙗ҆́коже предписа́сѧ, ꙗ҆зы́кѡвъ ча́ѧнїе і҆и҃съ  хрⷭ҇то́съ прїи́де, и҆ въ верте́пѣ ражда́етсѧ кра́йнїи ра́ди  бл҃гости. 
Виѳлее́ме, весели́сѧ ра́достїю: въ тебѣ́ бо  ражда́етсѧ хрⷭ҇то́съ гдⷭ҇ь. вселе́ннаѧ да и҆гра́етъ,  прїе́млющи и҆збавле́нїе: да ликꙋ́етъ всѧ̀ тва́рь  пра́зднꙋющи. 
Ро́дъ человѣ́ческїй хотѧ̀ спастѝ, пребл҃гі́й, во  оу҆тро́бꙋ всели́сѧ неискꙋсобра́чныѧ дв҃ы: и҆ сѐ роди́тисѧ  грѧде́тъ. томꙋ̀ поклони́мсѧ: сла́внѡ бо просла́висѧ. 
И҆́нъ канѡ́нъ ст҃ы́хъ, є҆гѡ́же краегране́сїе въ  бг҃оро́дичнахъ. Геѡ́ргїа. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, (с. 425) и҆ наста́вльшемꙋ лю́ди, ꙗ҆̀же  и҆зведѐ и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Пресвѣ̑тлыѧ дне́сь лꙋчи̑ возсїѧ́ша, оу҆́мнаго  возвѣща́ющыѧ сл҃нца всѣ̑мъ тогѡ̀ въ мі́рѣ во пло́ти  ѡ҆сїѧ́нїе и҆ ꙗ҆вле́нїе. 
Дꙋхо́внꙋю дне́сь предпра́зднственнꙋю страстоно́сцы  трапе́зꙋ всѣ̑мъ предложи́ша, та́инственнѡ пита́ющꙋю ны̀  блиста́ньми ражда́ющагѡсѧ хрⷭ҇та̀. 
Ꙗ҆́кѡ свѣ̑тлыѧ возсїѧ́вше ѕвѣ́зды ст҃і́и,  оу҆́мномꙋ послѣ́довасте сла́вы сл҃нцꙋ, во вре́мѧ  подвигѡ́въ: и҆ сегѡ̀ ны́нѣ полꙋчи́вше, просвѣти́стесѧ. 
Ѡ҆полчє́нїѧ вра̑жїѧ разори́ша є҆динодꙋ́шствовавше  мꙋ́чєницы, и҆ побѣди́тєльнаѧ ѿ ро́ждшагѡсѧ въ верте́пѣ  хрⷭ҇та̀ неизглаго́ланнѡ воспрїѧ́ша. 
Бг҃оро́диченъ: 
Ро́дъ человѣ́ческїй хвалꙋ̀ тебѣ̀  предпра́зднственнꙋю прино́ситъ, бг҃оневѣ́стнаѧ: ꙗ҆́кѡ  ѻ҆́бщїѧ ра́дости хода́таѧ и҆ вино́вника сла́вѧтъ  ро́ждшагосѧ и҆зъ тебє̀ чл҃вѣколю́бца. 
Пѣ́снь г҃. І҆рмо́съ: 
Тебѐ на вода́хъ повѣ́сившаго всю̀ зе́млю  неѡдержи́мѡ, тва́рь ви́дѣвши въ верте́пѣ ражда́ющасѧ,  оу҆́жасомъ содрога́шесѧ, нѣ́сть свѧ́тъ, па́че тебє̀,  гдⷭ҇и, зовꙋ́щи. 
Въ ра́бїй ѡ҆блещи́сѧ ѻ҆́бразъ восхотѣ́лъ є҆сѝ,  ꙗ҆́кѡ да рабо́ты мѧ̀ лꙋка́ваго и҆зба́виши, пѣсносло́влю  твоѐ бл҃гоꙋтро́бїе, сло́ве, ѻ҆ц҃ꙋ̀ собезнача́льне и҆  соприсносꙋ́щне: сла́ва смотре́нїю твоемꙋ̀. 
Грѧде́тъ дв҃а гдⷭ҇а роди́ти въ верте́пѣ,  предвари́те, волсвѝ: па́стырїе ны́нѣ прїиди́те, пѣ́снь съ  высоты̀ а҆́гг҃ли возопі́йте, ꙗ҆ви́сѧ человѣ́кѡмъ  и҆збавле́нїе. 
И҆ща́й мѧ̀ заблꙋ́ждшаго, чл҃вѣколю́бче, и҆ верте́пъ  ꙗ҆́вльшасѧ разбо́йническїй дѣ́лы непло́дными, въ верте́пъ  (с. 426) ны́нѣ прише́лъ є҆сѝ ѿ дв҃ы дне́сь роди́тисѧ,  влⷣко: сла́ва, сло́ве, прише́ствїю твоемꙋ̀. 
И҆́нъ. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ, пою́щихъ тѧ̀. 
Пелена́ми пови́всѧ, пло́тїю ро́ждшеесѧ сло́во  раздра̀ ри̑зы дре́внѧгѡ ѡ҆сꙋжде́нїѧ, и҆ на́съ въ нетлѣ́нїе  ѡ҆блечѐ. 
Со́нмъ, премꙋ́дрїи, безбо́жїѧ разори́сте, си́лою во  пло́ти ꙗ҆́вльшагосѧ хрⷭ҇та̀ бг҃а, и҆ сегѡ̀ любвѝ  свѧза́стесѧ. 
Бг҃оро́диченъ: 
Разрѣши́хомсѧ оу҆́зъ ѡ҆сꙋжде́нїѧ, зижди́телю  пелена́ми пови́вшꙋсѧ: и҆ ѻ҆де́ждею ѡ҆блеко́хомсѧ, бцⷣе,  пе́рвыѧ красоты̀. 
Конда́къ предпра́зднства, гла́съ г҃. Подо́бенъ: Дв҃а  дне́сь. 
Дв҃а дне́сь превѣ́чное сло́во въ верте́пѣ грѧде́тъ  роди́ти неизрече́ннѡ: ликꙋ́й, вселе́ннаѧ, оу҆слы́шавши,  просла́ви со а҆́гг҃лы и҆ па́стырьми хотѧ́щаго ꙗ҆ви́тисѧ  ѻ҆троча̀ мла́до, превѣ́чнаго бг҃а. 
І҆́косъ: 
Ѽ оу҆жа́снагѡ вои́стиннꙋ и҆ па́че сло́ва чꙋдесѐ!  є҆́же бы́ти даѧ́й всѣ̑мъ, ра́ди бл҃гости, во чре́во ст҃ы́ѧ  дв҃ы вни́де, и҆ въ верте́пѣ роди́тисѧ грѧде́тъ, и҆ въ  ꙗ҆́слехъ положи́тисѧ. ѕвѣзда́ же сего̀ проповѣ́дꙋетъ  свы́ше волхвѡ́мъ, и҆дꙋ́щымъ на поклоне́нїе є҆гѡ̀ съ да̑ры,  и҆здале́ча привлача́щи со тща́нїемъ послѣ́дꙋющыѧ валаа́ма  прорече́нїю, ре́кшагѡ: ѕвѣзда̀ хо́щетъ провозвѣсти́ти  ѻ҆троча̀ мла́до, превѣ́чнаго бг҃а. 
Сѣда́ленъ ст҃ы́хъ, гла́съ а҃. Подо́бенъ: Гро́бъ  тво́й, сп҃се: 
Кри́тстїи свѣ́тлїи и҆ честні́и градоде́ржцы,  страда́вше крѣ́пкѡ, побѣди́ша вѣ́рою ѕмі́ѧ  ѕлонача́льнаго, и҆ зако́ннѣ вѣнча́ни бы́ша. си́хъ дне́сь  достохва́льнꙋю па́мѧть пра́зднꙋемъ, велегла́снѡ всѣ́хъ  сла́вѧще гдⷭ҇а. 
Два́жды. 
Сла́ва, и҆ ны́нѣ, предпра́зднства, гла́съ и҆  подо́бенъ то́йже: 
Ра́дꙋйсѧ, сїѡ́не, виѳлее́ме, оу҆краси́сѧ, всѣ́хъ  (с. 427) содержи́тель ѕвѣздꙋ̀ предпосла́въ, возвѣстѝ  своѐ безмѣ́рное схожде́нїе: є҆го́же бо трепе́щꙋтъ  небє́сныѧ си̑лы, се́й ражда́етсѧ ѿ дв҃ы непревра́щнѡ,  є҆ди́ный бг҃ъ на́шъ. 
Пѣ́снь д҃. І҆рмо́съ: 
Ѿ дв҃ы прише́ствїе твоѐ прови́дѧ а҆ввакꙋ́мъ,  оу҆жа́ссѧ вопїѧ́ше: ты̀ ѿ ю҆́га, воплоща́ѧсѧ, прише́лъ  є҆сѝ, и҆зба́вителю, а҆да́ма ѿринове́ннаго воззва́ти. 
Свѣтоза́рный ѻ҆́блакъ грѧде́тъ, возсїѧ́ти хрⷭ҇та̀  и҆зъ мт҃рнихъ ложе́снъ, пра́вды сл҃нце, всю̀ зе́млю лꙋча́ми  бжⷭ҇твенными просвѣща́ющаго. 
Бг҃ъ человѣ́кѡмъ ꙗ҆ви́сѧ подо́бенъ, и҆  ѡ҆бнищава́етъ пло́тїю, да на́съ ѡ҆богати́тъ, и҆ въ верте́пѣ  ражда́етсѧ: сего̀ вѣ́рнїи чи́стымъ се́рдцемъ под̾и́мемъ. 
Сѐ хрⷭ҇то́съ во гра́дѣ ражда́етсѧ виѳлее́мѣ,  ꙗ҆́кѡ да є҆де́мъ на́мъ ѿве́рзетъ, преслꙋша́нїемъ  пе́рвѣе ѕмі́ѧ ѡ҆краде́нїѧ заключе́нный, бжⷭ҇твеннѡ  торжествꙋ́имъ. 
И҆́нъ. І҆рмо́съ:  
Оу҆слы́шахъ, гдⷭ҇и, слꙋ́хъ тво́й, и҆ оу҆боѧ́хсѧ,  разꙋмѣ́хъ дѣла̀ твоѧ̑, и҆ диви́хсѧ, и҆ возопи́хъ: сла́ва  си́лѣ твое́й, гдⷭ҇и. 
Нб҃са̀ да ра́дꙋютсѧ, землѧ̀ та́инственнагѡ да  и҆спо́лнитсѧ весе́лїѧ: хрⷭ҇то́съ бо прїи́де ѡ҆бнови́ти  всѧ́чєскаѧ. 
Десѧти́ца провозвѣща́ющи страда́льцєвъ рожде́нїе  зижди́телево, съ на́ми ликꙋ́етъ и҆ сра́дꙋетсѧ. 
Хрⷭ҇то́во соше́ствїе къ нб҃сѝ возвы́си бжⷭ҇твеннѡ  до́блествєнныѧ мꙋ́ченики страда́нїемъ. 
Бг҃оро́диченъ: 
Ꙗ҆́кѡ ѻ҆́бщꙋю ра́дость, ѽ бцⷣе! всѧ̀ тва́рь  пѣ́сньми тѧ̀ почита́етъ, предпра́зднствꙋющи. 
Пѣ́снь є҃. І҆рмо́съ: 
Къ тебѣ̀ оу҆́тренюю, бл҃гоꙋтро́бїѧ ра́ди, себѐ  и҆стощи́вшемꙋ непрело́жнѡ, и҆ зра́къ раба̀ ѿ дв҃ы  носи́вшемꙋ, сло́ве бж҃їй. ми́ръ пода́ждь мѝ па́дшемꙋ,  чл҃вѣколю́бче. (с. 428) 
Се́рдце всѧ́кое земноро́дныхъ да и҆гра́етъ, да  весели́тсѧ тва́рь: гдⷭ҇ь ражда́етсѧ и҆зъ ѻ҆трокови́цы  чⷭ҇тыѧ въ верте́пѣ виѳлее́мстѣмъ, и҆ волсвѝ томꙋ̀  прино́сѧтъ да́ры достѡ́йныѧ. 
Лю́дїе дре́вле въ сѣ́ни сме́ртнѣй сѣдѧ́щїи,  оу҆́зрите свѣ́тъ ва́мъ возсїѧ́вшїй ѿ дв҃ы, и҆ мно́гагѡ  дꙋшесла́достїѧ и҆спо́лнитесѧ, ѡ҆бнища́вшаго сло́ва  велича́юще при́снѡ. 
Въ ма́лѣмъ верте́пѣ грѧде́ши вмѣсти́тисѧ,  невмѣ́стный є҆стество́мъ: ꙗ҆́кѡ да мѧ̀ оу҆ма́лившагосѧ  престꙋпле́нїемъ, возвели́чиши за ми́лость безмѣ́рнꙋю.  покланѧ́юсѧ твоемꙋ̀ бл҃гоꙋтро́бїю, долготерпѣли́ве. 
И҆́нъ. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀ и҆но́гѡ бо́га не зна́емъ. 
Вѣ́рꙋ хрⷭ҇тꙋ̀, ꙗ҆́кѡ зла́то, и҆ пѣснопѣ́нїе,  ꙗ҆́кѡ лїва́нъ прїѧ́тенъ, и҆ чи́стꙋю любо́вь, ꙗ҆́кѡ смѵ́рнꙋ  принесе́мъ вѣ́рнїи, на́съ ра́ди роди́тисѧ пло́тїю  благоволи́вшемꙋ. 
Защище́нїе страда́льцєвъ, въ согла́сїе собра́вшесѧ  дне́сь є҆ди́но хрⷭ҇то́во, врагѡ́въ многоѻбра̑зныѧ низложѝ  кѡ́зни, и҆ побѣ́ды по́чєсти досто́йнѣ прїѧ́ша. 
Во пло́ти хрⷭ҇то́во прише́ствїе, премꙋ́дрїи  мꙋ́чєницы оу҆вѣ́дѣвше ꙗ҆́вственнѡ, плотскꙋ́ю любо́вь  ѿри́нꙋша. тѣ́мже за любо́вь є҆гѡ̀ и҆ пострада́ша. 
Бг҃оро́диченъ: 
И҆зба́вльшесѧ пре́лести, чⷭ҇таѧ, і҆́дѡльскїѧ, тебє̀  ра́ди позна́хомъ творца̀ и҆ є҆ди́наго сп҃са. тѣ́мъ въ  тогѡ̀ рождествѣ̀, тѧ̀ любо́вїю почита́емъ, пречⷭ҇таѧ. 
Пѣ́снь ѕ҃. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆  волне́нїѧ не ктомꙋ̀ терпѧ̀, ꙗ҆́кѡ і҆ѡ́на, влⷣцѣ вопїю́  ти: ѿ тли́ мѧ возведѝ. 
Зако́нѡвъ тѧ̀ дв҃а плотски́хъ кромѣ̀, гдⷭ҇и,  прихо́дитъ (с. 429) роди́ти въ верте́пѣ, и҆ во ꙗ҆́слехъ  пло́тїю восклони́ти, ꙗ҆́кѡ млⷣнца. 
Стра́нна мѧ̀ бы́вша ѿ бг҃а престꙋпле́ньми,  пребжⷭ҇твенный, рожде́йсѧ ѿ ѻ҆трокови́цы  неискꙋсобра́чныѧ, ми́лости ра́ди, граждани́на нбⷭ҇наго  ꙗ҆влѧ́етъ. 
Го́ры же и҆ хо́лмы и҆ оу҆дѡ́лїѧ возвесели́тесѧ:  гдⷭ҇ь бо пло́тїю ражда́етсѧ, ѡ҆бновлѧ́ѧй тва́рь,  и҆стлѣ́вшꙋю лꙋка́выми престꙋпле́ньми. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Съ высоты̀ на́мъ возсїѧ́вшаѧ за неизрече́ннꙋю  ми́лость восто́чнаѧ ѕвѣзда̀, возвѣща́ющаѧ привѣща́ше  сꙋ́щымъ въ мі́рѣ ѡ҆заре́нїе. 
Въ нощѝ житїѧ̀ свѣтѧ́ще въ пꙋчи́нѣ пре́лести  ходѧ́щымъ, свѣ́томъ хрⷭ҇то́вымъ оу҆пра́висте къ немꙋ̀  человѣ́ки, всесла́внїи. 
И҆зъ глꙋбины̀ безбо́жїѧ возвлечѐ къ бг҃овѣ́дѣнїѧ  высотѣ̀ мꙋ́ченики, за неизрече́ннꙋю ми́лость въ верте́пѣ  рожде́йсѧ, ꙗ҆́кѡ чл҃вѣколю́бецъ. 
Ро́ждшагосѧ и҆зъ тебє̀, бг҃оневѣ́сто, во пло́ти  хрⷭ҇та̀ бг҃а, па́че смы́сла, бжⷭ҇твеннагѡ возрожде́нїѧ  земноро́днїи, и҆ че́сти сподо́бихомсѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Денни́ца возсїѧ̀ мꙋ́ченикѡвъ честно́е  страда́льчество пред̾ѡзарѧ́ющее на́мъ, въ верте́пѣ  ражда́емаго: є҆го́же дв҃а безсѣ́меннѡ родѝ. 
І҆́косъ: 
Ѿ дв҃ы на́съ ра́ди рожде́ннаго въ верте́пѣ  хрⷭ҇та̀ жизнода́вца, лю́бѧще ѻ҆рꙋ́жницы, по́лкъ воздвиго́ша  свѣ́телъ на велїа́ра: и҆ побѣди́вше ꙗ҆́вственнѡ на зе́млю  того̀ низверго́ша, безмѣ́рнѡ сего̀ дре́вле хва́лѧщасѧ.  тѣ́мже (с. 430) свѣ́тѧтъ сꙋ́щымъ во тмѣ̀, ꙗ҆́кѡ  свѣти̑ла сꙋ́ще мы́сленнагѡ сл҃нца: ѕвѣзда́ бо оу҆́бѡ  пре́жде волхвѡ́мъ предста̀, пꙋтеводѧ́щи въ виѳлее́мъ, гра́дъ  і҆ꙋ́довъ, сі́и же на́мъ проповѣ́даютъ чрезъ мꙋ̑ки, є҆го́же  дв҃а безсѣ́меннѡ родѝ. 
Пѣ́снь з҃. І҆рмо́съ: 
Ѻ҆́троцы въ вавѷлѡ́нѣ пе́щнагѡ пла́мене не  оу҆боѧ́шасѧ, но посредѣ̀ пла́мене вве́ржени, ѡ҆роша́еми  поѧ́хꙋ: бл҃гослове́нъ є҆сѝ гдⷭ҇и, бж҃е ѻ҆тє́цъ на́шихъ. 
Ка́кѡ тѧ̀ малѣ́йшїй, сло́ве под̾и́метъ верте́пъ;  нището́ю мно́гою нищетꙋ̀ а҆да́мовꙋ ѿе́мшаго, и҆  бога́тствомъ бжⷭ҇твенныѧ бл҃года́ти человѣ́ки  ѡ҆богати́вшаго; 
Глаго́лы стра̑нныѧ па́стырїе слы́шавше, потща́шасѧ  виѳлее́мъ ви́дѣти, и҆ въ ꙗ҆́слехъ безслове́сныхъ,  разрѣша́ющаго безслове́сїѧ всѧ̑ человѣ́ки, возлежа́щаго. 
Оу҆сты́ же и҆ се́рдцемъ, пло́тїю приходѧ́щаго  роди́тисѧ хрⷭ҇та̀, въ верте́пѣ ѿ дв҃ы ѻ҆трокови́цы,  пѣсносло́вити потщи́мсѧ, и҆ вѣ́рнѡ поклони́мсѧ. 
И҆́нъ. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Бога́тство своегѡ̀ неизрече́ннагѡ хрⷭ҇то́съ  чл҃вѣколю́бїѧ, пло́тїю ѡ҆бнища́въ, показа̀: вочл҃вѣ́чивсѧ  бо ѿве́рзе благи́хъ ѻ҆би́льство, немо́лчнѡ зовꙋ́щымъ:  бл҃гослове́нъ є҆сѝ, бж҃е ѻ҆тє́цъ на́шихъ. 
Бжⷭ҇твеннымъ хрⷭ҇то́вымъ благово́нїемъ мы́сленнѣ  оу҆слади́вшесѧ страстоно́сцы, возгнꙋша́шасѧ сла́дкихъ  всѣ́хъ красо́тъ, и҆ страда́нїемъ семꙋ̀ послѣ́доваша,  зовꙋ́ще: бл҃гослове́нъ є҆сѝ, бж҃е ѻ҆тє́цъ на́шихъ. 
Же́ртва хрⷭ҇тꙋ̀ предпра́зднственнаѧ, мꙋ́дрїи,  показа́вшесѧ, благоꙋха́нїе страда́нїѧ, ꙗ҆́кѡ мѵ́ро семꙋ̀  принесо́сте. (с. 431) тѣ́мже мѷроꙋха́нїемъ чꙋде́съ вы̀  просла́ви, вопїю́щыѧ: бл҃гослове́нъ є҆сѝ, бж҃е ѻ҆тє́цъ  на́шихъ. 
Бг҃оро́диченъ: 
Ви́дѣти чи́стыми мы́сли ѻ҆чесы̀ разꙋмѣва́емꙋю, въ  верте́пѣ и҆зъ тебє̀, всечⷭ҇таѧ, пло́тїю ро́ждшагѡсѧ бг҃а  на́шегѡ, сла́вꙋ и҆ свѣ́тлость бжⷭ҇твеннꙋю, твое́ю сподо́би  ны̀ моли́твою, вѣ́рнѡ пѣсносло́вѧщыѧ тѧ̀. 
Пѣ́снь и҃. І҆рмо́съ: 
За зако́ны ѻ҆ч҃єскїѧ блаже́ннїи въ вавѷлѡ́нѣ  ю҆́ношы предбѣ́дствꙋюще, царю́ющагѡ ѡ҆плева́ша повелѣ́нїе  безꙋ́мное, и҆ совокꙋ́плени, и҆́мже не свари́шасѧ, ѻ҆гне́мъ,  держа́вствꙋющемꙋ досто́йнꙋю воспѣва́хꙋ пѣ́снь: гдⷭ҇а  по́йте дѣла̀, и҆ превозноси́те во всѧ̑ вѣ́ки. 
Па́че сло́ва є҆ди́наго гдⷭ҇а воплоще́ннаго,  ѻ҆трокови́це, и҆ ѡ҆бложе́ннаго человѣ́ческимъ подо́бїемъ,  держа́щи рꙋка́ми, и҆ покланѧ́ющисѧ, и҆ лобыза́ющи мт҃рски,  ча́до, глаго́лала є҆сѝ, сладча́йшее, ка́кѡ тѧ̀ си́це  держꙋ̀, держа́щаго рꙋко́ю всю̀ тва́рь, и҆ ѿ рꙋкѝ рабо́ты  сїю̀ свобожда́ющаго; 
Пѣсносло́вити, бжⷭ҇твеннїи а҆́гг҃ли, на землѝ  ро́ждшагосѧ оу҆гото́витесѧ: волсвѝ да́ры, пꙋтеводи́ми  ѕвѣздо́ю, принеси́те: па́стырїе, сего̀ потщи́тесѧ ви́дѣти,  на мт҃рнихъ, ꙗ҆́коже млⷣнца, сѣдѧ́ща ѡ҆б̾ѧ́тїихъ,  вопїю́ще: гдⷭ҇а по́йте дѣла̀, и҆ превозноси́те во всѧ̑  вѣ́ки. 
Свѣ́та ѻ҆́блаче, неискꙋсобра́чнаѧ, ка́кѡ пелена́ми  повива́еши, ѻ҆́блаки ѡ҆дѣва́ющаго нб҃са̀ неизглаго́ланнымъ  ма́нїемъ; ка́кѡ въ безслове́сныхъ ꙗ҆́слехъ воскланѧ́еши,  безслове́сїѧ человѣ́ки за безмѣ́рнꙋю ми́лость  и҆збавлѧ́ющаго влⷣкꙋ; є҆мꙋ́же всѧ̀ покланѧ́етсѧ стра́хомъ  тва́рь, пѣсносло́вѧщи во всѧ̑ вѣ́ки. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго (с. 432) и҆ пла́мень въ ро́сꙋ прело́жшаго бг҃а,  по́йте дѣла̀, ꙗ҆́кѡ гдⷭ҇а, и҆ превозноси́те во всѧ̑  вѣ́ки. 
Всѧ̀ тва́рь нача́тки гото́витъ тебѣ̀, хрⷭ҇тѐ, въ  верте́пѣ ѿ чⷭ҇тыѧ дв҃ы и҆мꙋ́щꙋ роди́тисѧ: и҆ пое́тъ  хвалꙋ̀ предпра́зднственнꙋю, тѧ̀ славосло́вѧщи є҆ди́наго  бл҃годѣ́телѧ. 
Рожде́нномꙋ на землѝ послѣ́дꙋюще хрⷭ҇тꙋ̀,  страстоно́сцы, вѣ́рꙋ предводи́телѧ, ꙗ҆́коже ѕвѣздꙋ̀  свѣ́тлꙋю, и҆мꙋ́ще, ви́дѣша: и҆ принесо́ша да́ры семꙋ̀  бжⷭ҇твєнныѧ, мꙋче́нїемъ. 
Си́лою хрⷭ҇то́вою оу҆крѣплѧ́еми премꙋ́дрїи,  наси́лованїе вра́жїе, страстоте́рпцы, побори́сте, и҆ сего̀  не́мощна показа́сте, пѣсносло́вѧще хрⷭ҇та̀ во вѣ́ки всѧ̑. 
Бг҃оро́диченъ: 
И҆́же въ нѣ́дрѣхъ ѻ҆́ч҃ихъ, на дла́нѣхъ мт҃рнихъ  твои́хъ, бцⷣе, рожде́йсѧ въ верте́пѣ, почѝ: и҆ всѣ̑мъ  вѣ́рнѡ пою́щымъ тѧ̀, на нб҃сѣ́хъ ѿверза́етъ црⷭ҇тво. 
Пѣ́снь ѳ҃. І҆рмо́съ: 
Не диви́сѧ ны́нѣ, ѽ мт҃и, ви́дѧщи ꙗ҆́кѡ млⷣнца,  є҆го́же и҆зъ чре́ва пре́жде денни́цы родѝ ѻ҆ц҃ъ:  возста́вити бо и҆ сопросла́вити человѣ́ческое па́дшее  є҆стество̀ прїидо́хъ ꙗ҆́вственнѡ, вѣ́рою и҆ любо́вїю тѧ̀  велича́ющее. 
Ра́дꙋйсѧ, прїѧ́телище, пречⷭ҇таѧ, ра́дости  неизглаго́ланныѧ: се́ бо грѧде́ши роди́ти въ верте́пѣ  неизрече́ннѡ влⷣкꙋ, хотѧ́щаго тва́рь всю̀, и҆стлѣ́вшꙋю  престꙋпле́нїемъ пе́рвѣе, ѡ҆бнови́ти вои́стиннꙋ: сего̀  пѣсносло́вѧще вѣ́рою, тѧ̀ велича́емъ. 
Дꙋ́шы пра́ведныхъ всѝ, и҆ подземна̑ѧ кꙋ́пнѡ  ра́дꙋйтесѧ: се́ бо и҆збавле́нїе всѣ́хъ ꙗ҆ви́сѧ, во гра́дѣ  виѳлее́мѣ ражда́ющеесѧ: ѕвѣзда́ же сего̀ возвѣща́етъ  волхвѡ́мъ, и҆́щꙋщымъ благоче́стнѡ: є҆го́же и҆ ви́дѣвше въ  верте́пѣ, оу҆́жаса и҆спо́лнишасѧ. 
Ꙗ҆́кѡ не́бо тѧ̀ и҆но́е воспѣва́емъ, дв҃о, пра́вды  сл҃нце (с. 433) на́мъ и҆зъ ложе́снъ пречⷭ҇тыхъ хотѧ́щꙋю  возсїѧ́ти оу҆́треннее, просвѣща́ющее во тмѣ̀ сꙋ́щыѧ  сме́рти и҆ тлѝ. тѣ́мже до́лжнѡ хвала́ми тѧ̀ велича́емъ. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю,  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Цр҃ѧ̀ всѧ́ческихъ прише́ствїе бжⷭ҇твенное, во́инство  страда́льцєвъ предте́кшее, все́й тва́ри весе́лїѧ трапе́зꙋ  возвѣща́етъ, и҆ всѧ̑ прїе́млетъ вѣ̑рныѧ, своѧ̑ до́блєсти  предложи́въ, ꙗ҆́коже снѣ̑ди. 
Ꙗ҆́коже ѕвѣздꙋ̀ вѣ́рꙋ страстоте́рпцы гдⷭ҇ни  зрѧ́ще, и҆ держа́ще тве́рдѡ, къ невече́рнемꙋ сл҃нцꙋ, тоѧ̀  ра́ди непреткнове́ннѡ ко хрⷭ҇тꙋ̀ наста́вистесѧ мꙋ́дрїи: и҆  крѡ́ви семꙋ̀ ꙗ҆́кѡ да́ры принесо́сте. 
Ѿ нетлѣ́нныхъ ѕлачникѡ́въ, страстоно́сцы, цвѣ́ты  поже́нше ра́зꙋма хрⷭ҇то́ва, благово́нїѧ є҆гѡ̀  напо́лнистесѧ, пострада́вше: и҆ мѵ̑ра благовѡ́ннѣйшаѧ томꙋ̀  мꙋче́нїемъ са́ми себѐ принесо́сте. 
Бг҃оро́диченъ: 
И҆злїѧ́сѧ бл҃года́ть, бцⷣе дв҃о, во всѣ́хъ  родѣ́хъ земноро́дныхъ, и҆ чꙋде́съ твои́хъ бога́тство  и҆стека́етъ ѻ҆би́льнѡ во свѣ́тлѣй ржⷭ҇тва̀ твоегѡ̀  ра́дости, и҆ богати́тъ вѣ́рою и҆ любо́вїю тѧ̀ сла́вѧщыѧ. 
Свѣти́ленъ. Подо́бенъ: Со оу҆ченики̑: 
Съ ѳеодꙋ́ломъ вѣнча́емъ зѡ́тїка, а҆гаѳопо́да и҆  саторні́на, помпі́а, вкꙋ́пѣ є҆ѵнїкїа́на, сла́внаго  васїлі́да, є҆ѵпо́ра же бжⷭ҇твеннаго, и҆ сла́внаго гела́сїа  и҆ є҆ѵа́реста пѣ́сньми ра́достнѡ, ꙗ҆́кѡ да моли́твами  тѣ́хъ и҆зба́вимсѧ прегрѣше́нїй, и҆ вѣнцы̀ прїи́мемъ ѿ  хрⷭ҇та̀ сп҃си́телѧ. 
Сла́ва, и҆ ны́нѣ, предпра́зднства. Подо́бенъ:  Жєны̀ оу҆слы́шите: 
Та́инство сокрове́нное, а҆́гг҃лѡмъ несказа́нное,  ѻ҆ц҃а̀ (с. 434) бл҃говоле́нїемъ, и҆ дх҃а содѣ́йствомъ,  хо́щетъ соверши́тисѧ, потщи́мсѧ: сло́во бо безнача́льное  нача́ло прїе́мь, ꙗ҆́кѡ чл҃вѣ́къ, ѿ дв҃ы ражда́етсѧ на  спасе́нїе мі́ра. 
На хвали́техъ стїхи̑ры, на д҃, гла́съ ѕ҃. Поⷣ:  А҆́гг҃льскїѧ пред̾иди́те: 
Пред̾ѡпредѣле́нное ѻ҆ц҃е́мъ пре́жде вѣ̑къ, ꙳ и҆  предпроповѣ́данное прⷪ҇рѡ́ки въ послѣ̑днѧѧ, ꙳ та́инство  ꙗ҆ви́сѧ, ꙳ и҆ бг҃ъ вочеловѣ́чисѧ, ꙳ пло́ть прїе́мъ ѿ  дв҃ы, ꙳ зи́ждетсѧ несозда́нный во́лею, сы́й быва́етъ, ꙳ цр҃ь  і҆и҃левъ ꙳ хрⷭ҇то́съ прихо́дитъ. 
Пою́ тѧ, цр҃ю̀, пелена́ми пови́таго, ꙳ рѣши́ши бо  плени̑цы мои́хъ грѣхопаде́нїй, ꙳ и҆ сла́вою безсме́ртною ꙳  и҆ нетлѣ́нною почти́въ мѧ̀, ꙳ всего̀ ѻ҆ц҃ꙋ̀ присво́илъ  є҆сѝ, ꙳ содѣ́тельствꙋѧ и҆ воззида́ѧ. ꙳ тѣ́мъ вопїю́ ти:  ꙳ цр҃ь і҆и҃левъ ꙳ хрⷭ҇то́съ прихо́дитъ. 
Свѣ́тъ ѿ свѣ́та произше́дшїй, ꙳ и҆ ѿ дв҃ы  возсїѧ́вшїй ꙳ сꙋ́щымъ на землѝ, ѕвѣздо́ю ви́дѣвше  ѕвѣздосло́вцы волсвѝ, ꙳ персі́дскꙋю ѿлага́хꙋ тмꙋ̀, ꙳ и҆  ѕвѣ́зднꙋю всю̀ пре́лесть, ꙳ и҆ въ ра́дости ро́ждшемꙋсѧ бг҃ꙋ  поѧ́хꙋ: ꙳ бл҃гослове́нъ прише́дый бг҃ъ на́шъ, ꙳ сла́ва  тебѣ̀. 
Ѕла́къ младе́нческїй неи́стовнѣ пожина́етъ, ꙳ ѿ  мꙋ́дрыхъ нарꙋга́нъ бы́въ и҆́рѡдъ волхвѡ́въ, ꙳ и҆ рꙋкꙋ̀  скверноꙋбі́йственнꙋ ꙳ на тѧ̀ воздвиза́ти мнѧ́ше, ꙳ но  прише́лъ є҆сѝ, є҆гѵ́птѧнѡмъ ꙳ тмꙋ̀ глꙋбоча́йшꙋю ѿгонѧ̀,  ꙳ съ ни́миже пое́мъ: ꙳ бл҃гослове́нъ прише́дый бг҃ъ на́шъ, ꙳  сла́ва тебѣ̀. 
Сла́ва, гла́съ и҆ подо́бенъ то́йже: 
По́й, но́вый і҆и҃лю, пѣ́снь но́вꙋ: ꙳ воспо́й  пѣ́нїе нбⷭ҇ное ѻ҆́но: ꙳ весели́сѧ и҆ красꙋ́йсѧ ра́достїю,  ꙳ и҆ ликꙋ́й, принесѝ ꙳ свѣ́тлѡ пра́зднствєннаѧ: ꙳ бг҃ъ  ѿ ю҆́га пло́тїю ꙗ҆ви́сѧ. ꙳ то́йже хо́щетъ ꙳ во  і҆ѻрда́нскихъ стрꙋѧ́хъ ѡ҆мы́тисѧ, ꙳ ꙗ҆́кѡ чл҃вѣ́къ. 
И҆ ны́нѣ, подо́бенъ то́йже: 
Ꙗ҆ви́лсѧ є҆сѝ на землѝ, ꙳ и҆ съ человѣ̑ки  пожи́лъ є҆сѝ, ꙳ (с. 435) ке́сарѧ повелѣ́ньми съ рабы̑  написа́лсѧ є҆сѝ: ꙳ созда́лсѧ є҆сѝ не преложи́всѧ, ꙳  неизмѣ́ненъ пре́былъ є҆сѝ, ꙳ ве́сь сы́й бг҃ъ, а҆́ще и҆  воплоти́лсѧ є҆сѝ. ꙳ сла́ва твоемꙋ̀ смотре́нїю, че́сть,  хвала̀, великолѣ́пїе, ꙳ и҆ ны́нѣ, и҆ во вѣ́ки, а҆ми́нь. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Благоꙋха́й, сїѡ́не, ꙳ ꙗ҆́сли ст҃ы̑ѧ: ꙳ въ тебѣ́ бо  влⷣка ꙳ простре́ти и҆́мать ꙳ лꙋчѝ своегѡ̀ бжⷭ҇тва̀. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Вѣ́рꙋ вмѣ́стѡ зла́та, любо́вь же ꙗ҆́кѡ смѵ́рнꙋ,  ꙗ҆́кѡ лїва́нъ дѣѧ̑нїѧ ꙳ принесе́мъ зижди́телю, грѧдꙋ́щемꙋ  во своѧ̑. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Приближа́етсѧ хрⷭ҇то́съ, ѕвѣзда̀ пред̾ѡзарѧ́етъ,  нбⷭ҇ное мно́жество ꙳ во́инства приница́етъ, ꙳ оу҆́мныхъ  си́лъ. 
Сла́ва, гла́съ г҃. Стꙋді́тово: 
До́блїи мч҃ницы и҆́стины, ва́съ ни нꙋ́жда  мꙋчи́тельскаѧ, ни ласка́нїе преле́стное, ни оу҆де́съ  ѿсѣчє́нїѧ, нижѐ смє́ртнаѧ прещє́нїѧ ѿ бжⷭ҇твенныѧ  любвѐ разлꙋчи́ти возмого́ша. тѣ́мъ дерзнове́нїе и҆мꙋ́ще ко  хрⷭ҇тꙋ̀, и҆́же надъ всѣ́ми бг҃ꙋ, сїѐ воздаѧ́нїе  болѣ́зненныхъ страда́нїй, проси́те ѿ хрⷭ҇та̀, прїѧ́ти  моли́твами ва́шими, и҆ ве́лїю ми́лость. 
И҆ ны́нѣ, предпра́зднства, гла́съ и҃: А҆нато́лїево: 
Въ виѳлее́мѣ ражда́етсѧ всѣ́хъ творе́цъ, и҆  є҆де́мъ ѿверза́етъ превѣ́чный цр҃ь: пла́менное ѻ҆рꙋ́жїе  плещы̀ дае́тъ: средостѣ́нїе граде́жа разори́сѧ: нбⷭ҇ныѧ  си̑лы съ земны́ми совокꙋплѧ́ютсѧ, а҆́гг҃лы съ человѣ̑ки  держа́вное торжество̀ составлѧ́ютъ: чи́стїи чⷭ҇томꙋ пѣ́нїе  приноша́ютъ. ви́димъ дв҃ꙋ, ꙗ҆́кѡ прⷭ҇то́лъ сла́вы  херꙋві́мскїй, вмѣсти́вшꙋю ника́коже вмѣсти́маго бг҃а, и҆  носѧ́щꙋю, є҆го́же серафі́ми со (с. 436) стра́хомъ  прославлѧ́ютъ, ꙗ҆́кѡ да пода́стъ мі́рꙋ ве́лїю ми́лость. 
На лїтꙋргі́и бл҃жє́нна предпра́зднства, пѣ́снь г҃-ѧ:  и҆ мꙋ́ченикѡвъ, пѣ́снь ѕ҃-ѧ. Прокі́менъ, гла́съ д҃:  Ст҃ы̑мъ, и҆̀же сꙋ́ть на землѝ є҆гѡ̀, оу҆дивѝ гдⷭ҇ь  всѧ̑ хотѣ̑нїѧ своѧ̑ въ ни́хъ. Сті́хъ: Предзрѣ́хъ гдⷭ҇а  предо мно́ю вы́нꙋ, ꙗ҆́кѡ ѡ҆деснꙋ́ю менє̀ є҆́сть, да не  подви́жꙋсѧ. А҆пⷭ҇лъ къ є҆фесе́ємъ, зача́ло сл҃г.  А҆ллилꙋ́їа: Воззва́ша пра́веднїи: Є҆ѵⷢ҇лїе лꙋкѝ,  зача́ло ѕ҃. Прича́стенъ: Ра́дꙋйтесѧ пра́веднїи ѡ҆  гдⷭ҇ѣ: 


(с. 436) 
Мѣ́сѧца тогѡ́же въ к҃д-й де́нь. 
Предпра́зднство ржⷭ҇тва̀ хрⷭ҇то́ва: 
И҆ па́мѧть ст҃ы́ѧ прпⷣбномꙋ́ченицы є҆ѵге́нїи. 
На Гдⷭ҇и, воззва́хъ, стїхи̑ры, предпра́зднства,  гла́съ є҃. 
Подо́бенъ: Ра́дꙋйсѧ: 
Но́сиши а҆да́мовъ зра́къ, во ѻ҆́бразѣ бж҃їи сы́й  всесоверше́нный: и҆ хо́щеши рꙋка́ми держа́тисѧ, рꙋко́ю всѧ̑  содержа́й си́лою твое́ю, чи́стаѧ всенепоро́чнаѧ,  провѣщава́ше глаго́лющи: ка́кѡ тѧ̀ пелена́ми повїю̀ ꙗ҆́кѡ  младе́нца: ка́кѡ сосца́ми пита́ю тѧ̀, всѧ́чєскаѧ  пита́ющаго; ка́кѡ твое́й па́че оу҆ма̀ нищетѣ̀  оу҆дивлѧ́юсѧ; ка́кѡ тѧ̀ сн҃а моего̀ нарекꙋ̀, раба̀ твоѧ̀  ны́нѣ сꙋ́щи; пою̀, бл҃гословлю́ тѧ, подаю́щаго мі́рꙋ ве́лїю  ми́лость. 
Младе́нца воплоща́ема и҆зъ неѧ̀, предвѣ́чнаго бг҃а  всенепоро́чнаѧ зрѧ́щи, рꙋка́ми держа́щи, и҆ ѡ҆блобыза́ющи  ча́стѡ, и҆ ра́дости и҆сполнѧ́ющисѧ провѣщава́ше є҆мꙋ̀:  бж҃е вы́шнїй, цр҃ю̀ неви́димый, ка́кѡ зрю̀ тѧ̀, и҆  разꙋмѣ́ти та́инства не могꙋ̀, безмѣ́рныѧ нищеты̀ твоеѧ̀;  верте́пъ бо (с. 437) малѣ́йшїй, и҆ се́й чꙋ́ждїй, внꙋ́трь  вмѣща́етъ тѧ̀ ро́ждшагосѧ, и҆ дѣ́вства нерѣши́вша,  ложесна̀ соблю́дшаго, ꙗ҆́кѡ пре́жде ржⷭ҇тва̀, и҆ даю́щаго  ве́лїю ми́лость. 
Сїѧ̑ ра́бски чи́стаѧ оу҆жа́снѡ вѣща́ющи,  оу҆слы́шаше волхвѡ́въ предъ верте́помъ, кꙋ́пнѡ  предстоѧ́щихъ, и҆ къ ни̑мъ речѐ: когѡ̀ и҆́щете вы̀; ꙗ҆́кѡ  ви́ждꙋ бо, ѿ и҆нода́льныѧ страны̀ прїидо́сте, пе́рсскїй  ѻ҆́бразъ и҆ мꙋдрова́нїе и҆мꙋ́ще. стра́ненъ и҆схо́дъ и҆  ше́ствїе сотвори́те: и҆ къ стра́нствовавшемꙋ свы́ше, и҆  стра́ннѡ въ мѧ̀ все́льшемꙋсѧ, ꙗ҆́кѡ вѣ́сть, со тща́нїемъ  прїидо́сте томꙋ̀ поклони́тисѧ, да́рꙋющемꙋ мі́рꙋ ве́лїю  ми́лость. 
И҆́ны стїхи̑ры ст҃ы́ѧ, гла́съ и҃. Подо́бенъ: Ѽ  пресла́внагѡ чꙋдесѐ! 
Мі́ра ѡ҆ста́вльши красотꙋ̀, ꙳ дꙋшѝ благоро́дїе,  благоро́дїѧ свы́ше, ꙳ добро́тами оу҆ѧсни́ла є҆сѝ, ꙳  є҆ѵге́нїе всехва́льнаѧ, ꙳ ѻ҆́браза благода́ть немꙋ́тнꙋ  житїе́мъ сохра́нши, ꙳ мꙋ́ченице непобѣди́маѧ, ꙳ дѣ́вства  забра́ло бг҃ови́дно, ꙳ и҆ цвѣ́те є҆стества̀  всеблагоро́днѣйшїй. 
Сло́вомъ и҆ житїе́мъ и҆ бл҃года́тїю, ꙳ и҆  терпѣ́нїемъ дꙋшѝ оу҆краси́вшисѧ, ꙳ привела̀ є҆сѝ  страда́лєцъ вѡ́инства, ꙳ и҆ дѣ́въ собо́ръ, ꙳ ѿ дв҃ы  возсїѧ́вшемꙋ, ꙳ и҆ свидѣ́тельства ꙗ҆́вѣ ѿве́рзшемꙋ  всѣ̑мъ вхо́дъ, ꙳ є҆ѵге́нїе всемꙋ́драѧ, ꙳ съ ни́миже и҆  ны́нѣ сего̀ оу҆молѝ, ꙳ спастѝ ста́до твоѐ. 
Пра́вды строи́тель ꙳ тѧ̀, ꙗ҆́кѡ дв҃ꙋ чи́стꙋ, ꙳ и҆  ꙗ҆́кѡ сла́внꙋ мꙋ́ченицꙋ, ꙳ сꙋгꙋ́быми вѣнцы̑ благолѣ́пнѡ  оу҆красѝ, ꙳ красе́нъ черто́гъ тебѣ̀ дарова́въ ꙳  свѣтоѧвле́ньми просвѣще́нный: ꙳ и҆дѣ́же все́льшисѧ, ꙳  вѣ́чнꙋющимъ, невѣ́сто хрⷭ҇то́ва, ꙳ ны́нѣ бл҃же́нствомъ  ꙗ҆́вѣ ѡ҆богати́ласѧ є҆сѝ. 
Сла́ва, и҆ ны́нѣ, предпра́зднства, гла́съ в҃: 
Сѐ вре́мѧ прибли́жисѧ спасе́нїѧ на́шегѡ, гото́висѧ,  верте́пе, дв҃а приближа́етсѧ роди́ти: виѳлее́ме, землѐ  і҆ꙋ́дова, красꙋ́йсѧ и҆ весели́сѧ, ꙗ҆́кѡ и҆зъ тебє̀ возсїѧ̀  гдⷭ҇ь на́шъ: (с. 438) оу҆слы́шите го́ры и҆ хо́лми, и҆  ѻ҆крє́стныѧ страны̑ і҆ꙋдє́йскїѧ, ꙗ҆́кѡ грѧде́тъ  хрⷭ҇то́съ да спасе́тъ, є҆го́же созда̀ человѣ́ка, ꙗ҆́кѡ  чл҃вѣколю́бецъ. 
На стїхо́внѣ стїхи̑ры предпра́зднства, гла́съ а҃. 
Подо́бенъ: Всехва́льнїи мч҃ницы: 
Да́ры тебѣ̀ приносѧ́ще, сн҃е, ꙳ ца́рїе прїидо́ша  восто́чнїи, ꙳ цр҃ѧ́ тѧ оу҆вѣ́дѣвше роди́тисѧ, ꙳ лїва́нъ,  и҆ смѵ́рнꙋ, и҆ зла́то: ꙳ и҆ сѐ стоѧ́тъ предъ две́рми. ꙳  си̑мъ повелѝ ꙳ ви́дѣти тѧ̀ млⷣнца ꙳ на рꙋкꙋ̀ моє́ю  держи́ма, ꙳ дре́внѧгѡ а҆да́ма старѣ́йша. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Прїиди́те, вни́дите со тща́нїемъ, ꙳ дв҃а речѐ  дре́вле волхвѡ́мъ: ꙳ и҆ ви́дите неви́димаго, ꙳ ви́дима  ꙗ҆́вльшасѧ, и҆ млⷣнца бы́вша. ꙳ ѻ҆ни́ же со оу҆се́рдїемъ  ꙳ внидо́ша и҆ поклони́шасѧ, ꙳ и҆ да́ры принесо́ша, ꙳  прⷪ҇ро́чества бжⷭ҇твенное и҆спо́лнивше. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Ношꙋ́ тѧ ꙗ҆́кѡ млⷣнца рꙋка́ми, ꙳ всѧ́чєскаѧ  носѧ́щаго, ꙳ и҆ оу҆дивлѧ́юсѧ, ꙳ глаго́лаше  неискꙋсобра́чнаѧ: ꙳ ка́кѡ тѧ̀ млеко́мъ воспита́ю, ꙳  пита́ющаго всѧ̑, сн҃е мо́й и҆ тво́рче мо́й; ꙳ сла́влю твоѐ  безмѣ́рное къ человѣ́кѡмъ снизше́ствїе, ꙳ и҆́мже спаса́еши  мі́ръ погиба́ющїй. 
Сла́ва, и҆ ны́нѣ, предпра́зднства, гла́съ ѕ҃: 
Сїѡ́не, торжествꙋ́й, і҆ерⷭ҇ли́ме, весели́сѧ, гра́де  хрⷭ҇та̀ бг҃а: под̾имѝ зижди́телѧ въ верте́пѣ и҆ ꙗ҆́слехъ  вмѣща́емаго, ѿве́рзите мнѣ̀ врата̀, и҆ вше́дъ въ нѧ̀  оу҆зрю̀ ꙗ҆́кѡ млⷣнца пелена́ми повива́емаго, дла́нїю же  содержа́щаго тва́рь: є҆го́же пою́тъ а҆́гг҃ли непреста́ннымъ  гла́сомъ, жизнода́вца гдⷭ҇а, спаса́ющаго ро́дъ на́шъ. 
Тропа́рь, гла́съ д҃: 
Написова́шесѧ и҆ногда̀ со ста́рцемъ і҆ѡ́сифомъ,  ꙗ҆́кѡ ѿ (с. 439) сѣ́мене дв҃дова, въ виѳлее́мѣ  марїа́мъ: чревоносѧ́щи безсѣ́менное рожде́нїе: наста́ же  вре́мѧ ржⷭ҇тва̀, и҆ мѣ́сто ни є҆ди́ноже бѣ̀ ѻ҆бита́лищꙋ:  но ꙗ҆́коже кра́снаѧ пала́та, верте́пъ цр҃и́цѣ показа́шесѧ.  хрⷭ҇то́съ ражда́етсѧ, пре́жде па́дшїй воскреси́ти ѻ҆́бразъ. 
На повече́рїи канѡ́нъ, є҆гѡ́же краегране́сїе: 
Дне́сь же сꙋббѡ́тꙋ пою̀ вели́кꙋю. І҆рмосы̀ по  два́жды: тропари́ же на ѕ҃. 
Гла́съ ѕ҃. Пѣ́снь а҃. І҆рмо́съ: 
Волно́ю морско́ю скры́вшаго дре́вле, гони́телѧ,  мꙋчи́телѧ, въ ꙗ҆́слехъ сокрыва́емаго оу҆би́ти и҆́щетъ  и҆́рѡдъ: но мы̀ съ волхвы̑ пои́мъ: гдⷭ҇еви воспои́мъ,  сла́внѡ бо просла́висѧ. 
Гдⷭ҇и бж҃е мо́й, ржⷭ҇твенное пѣ́нїе и҆  предпра́зднственнꙋю пѣ́снь тебѣ̀ воспою̀, рожде́нїемъ  твои́мъ бжⷭ҇твеннымъ возрожде́нїе даю́щемꙋ мнѣ̀, и҆ къ  пе́рвомꙋ мѧ̀ благоро́дїю возводѧ́щꙋ. 
Горѣ́ тѧ на престо́лѣ и҆ до́лѣ въ ꙗ҆́слехъ  премі́рнаѧ и҆ зємна́ѧ разꙋмѣ́вше, сп҃се мо́й, дивлѧ́хꙋсѧ  держа́вѣ твое́й, ꙗ҆ви́лсѧ є҆си́ бо па́че оу҆ма̀, сꙋгꙋ́бъ  є҆стество́мъ бг҃очеловѣ́къ. 
Да твоеѧ̀ сла́вы всѧ́чєскаѧ и҆спо́лниши,  приклони́въ нб҃са̀, на зе́млю прише́лъ є҆сѝ: ꙗ҆́кѡ бо на  рꙋно̀ низше́лъ є҆сѝ до́ждь во чре́во дѣ́вственное, и҆зъ  неѧ́же ны́нѣ роди́тисѧ сꙋгꙋ́бъ грѧде́ши, бг҃ъ же и҆  чл҃вѣ́къ. 
Послѣди́ же і҆рмо́съ ѻ҆́ба ли̑ка вкꙋ́пѣ. 
Пѣ́снь г҃. І҆рмо́съ: 
Тебѐ на вода́хъ повѣ́сившаго всю̀ зе́млю  неѡдержи́мѡ, тва́рь ви́дѣвши въ верте́пѣ ражда́ющасѧ,  оу҆́жасомъ содрога́шесѧ, нѣ́сть свѧ́тъ, па́че тебє̀,  гдⷭ҇и, зовꙋ́щи. 
Ѻ҆́бразы неизрече́ннагѡ твоегѡ̀ воплоще́нїѧ  проѧвлѧ́ѧ, (с. 440) ще́дре, оу҆мно́жилъ є҆сѝ видѣ̑нїѧ,  и҆ прⷪ҇ро́чєствїѧ вдохнꙋ́лъ є҆сѝ, ꙗ҆̀же ны́нѣ прише́дъ  и҆спо́лнилъ є҆сѝ, пло́тїю ражда́ѧсѧ и҆зъ чⷭ҇тыѧ  ѻ҆трокови́цы во гра́дѣ дв҃довѣ. 
Прострѐ землѧ̀ плещы̀ своѧ̑, и҆ прїе́млетъ  прїе́млющаго зижди́телѧ сла́вꙋ ѿ а҆́гг҃лъ, ѿ нб҃съ же  ѕвѣздꙋ̀, ѿ па́стырей хвале́нїе, ѿ волхвѡ́въ же да́ры.  и҆ ѿ всегѡ̀ мі́ра позна́нїе. 
Волхва̀ ѕвѣздоче́тца валаа́ма гада̑нїѧ ны́нѣ  и҆сполнѧ́ютсѧ: возсїѧ́ бо ѕвѣзда̀ ѿ і҆а́кѡва, и҆ наста́ви  къ сл҃нцꙋ сла́вы да́ры носѧ́щыѧ волхвы̀, ѿ персі́ды царѝ. 
Пѣ́снь д҃. І҆рмо́съ: 
Ѿ дв҃ы прише́ствїе твоѐ прови́дѧ а҆ввакꙋ́мъ,  оу҆жа́ссѧ вопїѧ́ше: ты̀ ѿ ю҆́га, воплоща́ѧсѧ, прише́лъ  є҆сѝ, и҆зба́вителю а҆да́ма ѿринове́ннаго воззва́ти. 
Приближа́етсѧ и҆ прихо́дитъ ны́нѣ гдⷭ҇ь, жда́нїе  ꙗ҆зы́кѡвъ и҆ спасе́нїе мі́ра: оу҆гото́ви верте́пъ, гра́де  виѳлее́ме, и҆ съ вѡлхвы̀ па́стырїе текꙋ́ще приспѣ́йте. 
Крѣ́постїю бжⷭ҇тва̀ сраствори́всѧ человѣ́кѡмъ,  є҆дине́нїемъ несли́тнымъ, пло́ти въ подо́бїи, сп҃се,  а҆да́ма ѡ҆бновлѧ́еши и҆ спаса́еши воспрїѧ́тїемъ. 
Сло́во, пло́ть ꙗ҆ви́всѧ, ѡ҆дебелѣва́етъ, и҆  вселѧ́етсѧ въ ны̀ неизрече́ннымъ про́мысломъ. прїиди́те  вѣ́рнїи оу҆́зримъ сла́вꙋ є҆гѡ̀, сла́вꙋ ꙗ҆́кѡ  є҆диноро́днагѡ ѿ бг҃а и҆ ѻ҆ц҃а̀. 
Пѣ́снь є҃. І҆рмо́съ: 
Бг҃оѧвле́нїѧ твоегѡ̀, хрⷭ҇тѐ, є҆́же къ на́мъ  ми́лостивнѡ бы́вшагѡ, и҆са́їа свѣ́тъ ви́дѣвъ невече́рнїй,  ѿ но́щи оу҆́треневавъ, взыва́ше: се́ дв҃а во чре́вѣ  прїи́метъ, и҆ породи́тъ воплоща́емое сло́во, и҆ всѝ  земноро́днїи возра́дꙋютсѧ. 
Новотвори́ши земнорѡ́дныѧ, пе́рстенъ бы́въ,  зижди́телю, ꙗ҆́сли же и҆ пелєны̀ и҆ верте́пъ, твоегѡ̀  смире́нїѧ ѻ҆́бразы. ѡ҆брꙋ́чникъ же твоеѧ̀ мт҃ре, тво́й  мни́мый ѻ҆те́цъ по пло́ти, ро́ждшагѡ тѧ̀ ѻ҆ц҃а̀ ны́нѣ  воѡбража́етъ совѣ́тъ. (с. 441) 
Смѵ́рною сме́рть, зла́томъ ца́рскꙋю держа́вꙋ,  лїва́номъ же бжⷭ҇тва̀ преимꙋ́щество проѧвлѧ́ютъ ца́рїе  ꙗ҆зы́кѡвъ, нача́тки дароносѧ́ще тебѣ̀, въ верте́пѣ  рожде́нномꙋ виѳлее́мстѣмъ, и҆зъ неискꙋсомꙋ́жныѧ мт҃ре. 
И҆зъ безмꙋ́жныѧ проше́дъ ѻ҆ц҃а̀ соприсносꙋ́щное  сло́во, пло́тски всели́лсѧ є҆сѝ въ верте́пъ, ꙗ҆́кѡ  прⷭ҇то́лъ ꙗ҆́сли вмѣни́въ: оу҆дивлѧ́еши же стра́шнымъ  строе́нїемъ твои́мъ волхвы̀ и҆ па́стыри, а҆́гг҃ли же  оу҆жаси́лъ є҆сѝ: сла́ва держа́вѣ твое́й. 
Пѣ́снь ѕ҃. І҆рмо́съ: 
Ꙗ҆́тъ бы́сть, но не оу҆держа́нъ въ пе́рсехъ  ки́товыхъ і҆ѡ́на: тво́й бо ѻ҆́бразъ носѧ̀ ро́ждшагѡсѧ, и҆  пло́тїю ꙗ҆́вльшагѡсѧ, ꙗ҆́кѡ ѿ черто́га ѿ ѕвѣ́рѧ  и҆зы́де. рожде́нный бо ны́нѣ пло́тїю, во гро́бъ и҆ сме́рть  хотѣ́лъ є҆сѝ вни́ти, па́ки воскре́снꙋти тридне́венъ. 
Поги́бе ны́нѣ и҆ разори́сѧ дре́внїѧ вражды̀  средостѣ́нїе плотски́мъ твои́мъ прише́ствїемъ, хрⷭ҇тѐ, и҆  пла́менное ѻ҆рꙋ́жїе всѣ̑мъ дае́тъ плещы̀, живоно́снагѡ же  є҆де́мскагѡ дре́ва причаща́юсѧ вѣ́рнѡ, безсме́ртныхъ  садѡ́въ а҆́бїе дѣ́латель показꙋ́ѧсѧ. 
Ца́рствꙋетъ со грѣхо́мъ а҆́дъ, ѿ а҆да́ма да́же до  тебє̀: но погиба́етъ тѣ́хъ безстꙋ́дное мꙋчи́тельство,  пло́тїю ражда́ющꙋсѧ тебѣ̀, и҆зба́вителю, ѿ пле́мене  дв҃дова, и҆ на прⷭ҇то́лѣ црⷭ҇твїѧ є҆гѡ̀ посажде́нꙋ  ꙗ҆́вѣ, и҆ во вѣ́ки црⷭ҇твꙋющꙋ. 
Дѣтоꙋбі́йца, но не хрⷭ҇тоꙋбі́йца ꙗ҆ви́сѧ и҆́рѡдъ  лю́тый: а҆́ще бо и҆ младе́нцы пожа́тъ го́рькѡ, ꙗ҆́кѡ  травꙋ̀, но кла́са жи́зни не возмо́же оу҆держа́ти и҆  оу҆мертви́ти: жи́зни бо сы́й пода́тель, оу҆таи́сѧ, ꙗ҆́кѡ  бг҃ъ, бжⷭ҇твенною си́лою, гони́телѧ. 
Пѣ́снь з҃. І҆рмо́съ: 
Неизрече́нное чꙋ́до, въ пещѝ и҆зба́вивый прпⷣбныѧ  ѻ҆́троки и҆зъ пла́мене, въ ꙗ҆́слехъ оу҆бо́гихъ млⷣнецъ  возлежѐ, во спасе́нїе на́съ пою́щихъ: и҆зба́вителю бж҃е,  бл҃гослове́нъ є҆сѝ. 
Оу҆ѧзви́сѧ льсте́цъ вра́гъ, бг҃а ви́дѧ ꙗ҆́кѡ  млⷣнца (с. 442) лежа́ща въ ꙗ҆́слехъ хꙋды́хъ, и҆ крѣ́пкою  рꙋко́ю бжⷭ҇твенною оу҆бива́етсѧ, во спасе́нїе на́съ,  пою́щихъ: и҆зба́вителю бж҃е, бл҃гослове́нъ є҆сѝ. 
Блаже́нны ꙗ҆́сли: въ себѣ́ бо прїе́мше ꙗ҆́кѡ  млⷣнца содѣ́телѧ, ꙗ҆́кѡ херꙋві́мскїй прⷭ҇то́лъ  показа́шасѧ, во спасе́нїе на́съ, пою́щихъ: и҆зба́вителю  бж҃е, бл҃гослове́нъ є҆сѝ. 
Зако́номъ человѣ́ческимъ въ пелена́хъ положе́нїе  прїе́млеши, млⷣнецъ ꙗ҆́вльсѧ: и҆́миже оу҆́зы рѣши́ши  прегрѣше́нїй на́шихъ, свобо́дꙋ да́рꙋѧ вопїю́щымъ:  и҆зба́вителю бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Оу҆жасни́сѧ боѧ́йсѧ нб҃о, и҆ да подви́жатсѧ  ѡ҆снова̑нїѧ землѝ: се́ бо пелена́ми повива́етсѧ всѧ̑ носѧ́й  дла́нїю, и҆ во ꙗ҆́слехъ ма́лѣхъ страннопрїе́млетсѧ.  є҆го́же ѻ҆́троцы благослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Разрѣши́сѧ свѧ́занный а҆да́мъ, свобо́да же всѣ̑мъ  вѣ̑рнымъ дарова́сѧ, пелена́ми, сп҃се, повива́емꙋ тебѣ̀, и҆  въ верте́пѣ ма́лѣмъ, и҆ въ ꙗ҆́слехъ безслове́сныхъ  положе́нꙋ. тѣ́мъ тебѣ̀, ра́дꙋющесѧ, предпра́зднственнꙋю  пѣ́снь въ твое́мъ ржⷭ҇твѣ̀ прино́симъ вѣ́рою. 
Преста̀ пре́лесть пе́рсскаѧ, ѕвѣздосмотри́телє бо,  ца́рїе восто́чнїи, ро́ждшемꙋсѧ да́ры прино́сѧтъ хрⷭ҇тꙋ̀  всецр҃ю̀, зла́то же и҆ смѵ́рнꙋ съ лїва́номъ. є҆го́же  ѻ҆́троцы благослови́те, свѧще́нницы воспо́йте, лю́дїе  превозноси́те во всѧ̑ вѣ́ки. 
Ѽ чꙋде́съ но́выхъ! ѽ бл҃госты́ни! ѽ  неизрече́ннагѡ терпѣ́нїѧ! се́ бо ꙗ҆́кѡ млⷣнецъ  вмѣнѧ́етсѧ въ вы́шнихъ живы́й, и҆ бѣ́гаетъ бг҃ъ во́лею  и҆́рѡда. є҆го́же ѻ҆́троцы благослови́те, свѧще́нницы  воспо́йте, лю́дїе превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Не диви́сѧ ны́нѣ, ѽ мт҃и, ви́дѧщи ꙗ҆́кѡ млⷣнца,  є҆го́же и҆зъ (с. 443) чре́ва пре́жде денни́цы родѝ ѻ҆ц҃ъ:  возста́вити бо и҆ сопросла́вити человѣ́ческое па́дшее  є҆стество̀ прїидо́хъ ꙗ҆́вственнѡ, вѣ́рою и҆ любо́вїю тѧ̀  велича́ющее. 
Въ стра́ннѣмъ твое́мъ ржⷭ҇твѣ̀, болѣ́зней  и҆збѣ́гши преесте́ственнѡ, оу҆блажи́хсѧ, безнача́льне  сн҃е: ны́нѣ же тѧ̀ зрѧ́щи и҆́рѡда бѣ́гающа, ѻ҆рꙋ́жїемъ  печа́ли смꙋща́юсѧ дꙋше́ю, взыва́ющи: спаса́й тебѐ  почита́ющыѧ. 
Въ зе́млю оу҆́бѡ и҆дꙋ̀ є҆гѵ́петскꙋю, но  є҆гѵ́пєтскаѧ, ѽ мт҃и, рꙋкотворє́ннаѧ низложꙋ̀ трꙋ́сомъ:  дꙋши́ же моеѧ̀ всꙋ́е и҆́щꙋщыѧ врагѝ пошлю̀ во а҆́дъ, ꙗ҆́кѡ  є҆ди́нъ держа́венъ: вознесꙋ̀ и҆ спасꙋ̀ тебѐ почита́ющыѧ. 
Да ра́дꙋетсѧ тва́рь, зи́ждетсѧ бо зижди́тель, и҆  пре́жде сы́й, ны́нѣ но́въ познава́етсѧ бг҃ъ: съ да́ры  волсвѝ да предсрѣта́ютъ, па́стырїе чꙋ́до да пле́щꙋтъ  вѣ́рнѣ, и҆ человѣ́цы со а҆́гг҃лы да веселѧ́тсѧ. 
На оу҆́трени, на Бг҃ъ гдⷭ҇ь: тропа́рь  предпра́зднства, три́жды. 
По а҃-й каѳі́смѣ сѣда́ленъ, гла́съ ѕ҃. Подо́бенъ:  А҆́гг҃льскїѧ си̑лы: 
Прⷪ҇ро́чєскаѧ речє́нїѧ ны́нѣ и҆спо́лнишасѧ: бг҃ъ  бо на́шъ оу҆́трѣ ражда́етсѧ и҆зъ дв҃ы марі́и, па́че  сло́ва, и҆ пребыва́етъ, ꙗ҆́коже бѣ̀ пре́жде ржⷭ҇тва̀.  собира́ютсѧ волсвѝ, да́ры носѧ́ще: свирѧ́ютъ па́стырїе, да  припѣва́емъ и҆ мы̀: и҆́же ѿ дв҃ы рожде́йсѧ, гдⷭ҇и, сла́ва  тебѣ̀. 
Сла́ва, и҆ ны́нѣ, то́йже. 
По в҃-й каѳі́смѣ сѣда́ленъ, гла́съ и҃: 
Свирѣ́лей па́стырскихъ преставлѧ́ющее пѣ̑сни,  во́инство а҆́гг҃льское возгласѝ, къ ни̑мъ глаго́лѧ:  преста́ните свирѧ́юще, и҆̀же надъ чреда́ми пасо́мыхъ  старѣ̑йшины, возопі́йте пою́ще: ꙗ҆́кѡ роди́сѧ хрⷭ҇то́съ  гдⷭ҇ь, благоволи́вый спастѝ, ꙗ҆́кѡ бг҃ъ, ро́дъ  человѣ́ческїй. 
Сла́ва, и҆ ны́нѣ, то́йже. (с. 444) 
Канѡ́нъ предпра́зднства со і҆рмосо́мъ на и҃: и҆ ст҃ы́ѧ  на д҃. 
Предпра́зднства канѡ́нъ, є҆гѡ́же краегране́сїе: По  а҆лфави́тꙋ. 
Творе́нїе і҆ѡ́сифово. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть: препросла́вленный  гдⷭ҇ь, сла́внѡ бо просла́висѧ. 
Написа́лсѧ є҆сѝ ке́саревымъ повелѣ́нїемъ, хотѧ̀  написа́ти въ кни́зѣ жи́зни, всецр҃ю̀, человѣ́ка: стра́ннѡ  во своѧ̑ прише́лъ є҆сѝ, лю́тѣ оу҆стра́ншагосѧ ѿ раѧ̀  на нб҃о призыва́ѧ. 
Виѳлее́ме, прїимѝ хрⷭ҇та̀, къ тебѣ́ бо  воплоти́выйсѧ прихо́дитъ, є҆де́мъ ѿверза́ѧ мнѣ̀:  оу҆гото́висѧ, верте́пе, невмѣсти́маго оу҆́зриши  вмѣща́ющасѧ въ тебѣ̀ пресла́внѡ, бога́тствомъ  бл҃гоꙋтро́бїѧ ны́нѣ ѡ҆бнища́вша. 
Роди́тисѧ грѧде́тъ хрⷭ҇то́съ, стра́нное возрожде́нїе  сꙋ́щымъ и҆зъ а҆да́ма ꙗ҆́кѡ бг҃ъ да́рꙋѧ. возвесели́сѧ,  пꙋсты́не неражда́ющаѧ, земны́хъ є҆стество̀ всѐ: прїи́де бо  влⷣка тѧ̀ многоча́днꙋ содѣ́ѧти. 
Канѡ́нъ свѧты́ѧ, творе́нїе ѳеофа́ново. Є҆гѡ́же  краегране́сїе: 
Є҆ѵге́нїи вели́кꙋю сла́вꙋ въ пѣ́снехъ и҆зрѧ́днѡ  пою̀. 
Пѣ́снь а҃. І҆рмо́съ то́йже. 
Є҆ѵге́нїе, мꙋ́ченице хрⷭ҇то́ва, ны́нѣ  ликовствꙋ́ющи ра́достнѡ со а҆́гг҃льскими во́инствы, ꙗ҆́кѡ  дв҃а непоро́чна, и҆ ꙗ҆́кѡ мꙋ́ченица вѣнцено́сица  всебога́таѧ, бл҃года́ть дарова́ти моли́сѧ любо́вїю  воспѣва́ющымъ тѧ̀. 
Пѣснопѣ́нїѧ, невѣ́сто хрⷭ҇то́ва, бжⷭ҇твеннагѡ  послꙋ́шавши, къ высо́комꙋ впери́ласѧ є҆сѝ благоро́дїю:  ꙗ҆́кѡ бо свѣ́тъ возсїѧ̀ въ се́рдце твоѐ, пѣ́сней дх҃а  бг҃осло́вїе, всѧ́ко безбо́жїе ѿгонѧ̀. 
Же́нское є҆стество̀ тво́й оу҆́мъ забы́въ, къ  мꙋ́жєскимъ (с. 445) дѣѧ́нїємъ востечѐ, вмꙋжи́всѧ  бл҃года́тїю, и҆ бг҃ꙋ промы́сленнѣ оу҆правлѧ́ѧсѧ, мꙋ́ченице  є҆ѵге́нїе, бжⷭ҇твеннагѡ благоро́дїѧ тезоимени́тнаѧ. 
Ѡ҆сїѧ́вшисѧ свѣ́томъ оу҆́мнымъ, мно́жайшыѧ  ѡ҆сїѧ́нїѧ сопричасти́тисѧ содѣ́лала є҆сѝ, бг҃омꙋ́драѧ:  є҆го́же ны́нѣ пою́щыѧ тѧ̀ и҆збавлѧ́ющи грѣха̀, сподо́би  твои́ми мольба́ми, мꙋ́ченице є҆ѵге́нїе всеблаже́ннаѧ. 
Бг҃оро́диченъ: 
Оу҆мерщвле́ни бы́вше зна́нїѧ са́домъ, дре́вомъ  жи́зни, чⷭ҇таѧ, къ жи́зни вѣ́рнїи воззва́хомсѧ, и҆зъ тебє̀  прозѧ́бшимъ па́че смы́сла, бцⷣе, хрⷭ҇то́мъ бг҃омъ: є҆мꙋ́же  со дерзнове́нїемъ моли́сѧ, спасти́сѧ дꙋша́мъ на́шымъ. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь прише́ствїемъ твои́мъ, въ  не́йже оу҆тверди́сѧ моѐ се́рдце. 
Оу҆́зъ и҆збавлѧ́ѧ мѧ̀ ѕлы́хъ, гдⷭ҇и, пови́тисѧ  пелена́ми, ꙗ҆́коже млⷣнцъ прихо́диши, чл҃вѣколю́бче:  покланѧ́юсѧ бжⷭ҇твенномꙋ твоемꙋ̀ низхожде́нїю. 
Въ лѣ́то бы́вша тѧ̀, безлѣ́тнѡ возсїѧ́вша и҆зъ  ѻ҆ц҃а̀, предгрѧде́тъ дв҃а роди́ти, лѣ̑тныѧ разрѣша́юща  стра̑сти дꙋ́шъ на́шихъ. 
И҆скі́й мѧ̀ заблꙋ́ждшаго престꙋпле́нїемъ, верте́пъ  ꙗ҆́коже не́бо ѻ҆би́тель сотвори́лъ є҆сѝ: ѻ҆би́тєли мѝ  благоꙋготовлѧ́ѧ та́мѡшнїѧ, ще́дре многоми́лостиве. 
И҆́нъ. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти, нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Ꙗ҆́коже же́ртва непоро́чна влⷣцѣ принесла́сѧ  є҆сѝ мы́слїю соверше́ннѣйшею: и҆ бога́тство тлѣ́емое  ѿри́нꙋла є҆сѝ (с. 446) вопїю́щи, всемꙋ́драѧ: ты̀ є҆сѝ  бг҃ъ на́шъ, и҆ нѣ́сть свѧ́тъ па́че тебє̀, гдⷭ҇и. 
Всечⷭ҇таѧ, позна́сѧ твоѧ̀ чистота̀, просїѧ̀  страда́нїй твои́хъ крѣ́пость, дѣѧ́нїе бо восхожде́нїе  видѣ́нїѧ содѣ́лала є҆сѝ, вопїю́щи: ты̀ є҆сѝ бг҃ъ  на́шъ, и҆ нѣ́сть свѧ́тъ па́че тебє̀, гдⷭ҇и. 
Цѣломꙋ́дрїѧ жела́нїемъ ѡ҆держа́сѧ, соблюла̀ є҆сѝ  хвалꙋ̀ чистоты̀, была̀ є҆сѝ прїѧ́тна премꙋ́дрости, хрⷭ҇тꙋ̀  вопїю́щи: ты̀ є҆сѝ бг҃ъ на́шъ, и҆ нѣ́сть свѧ́тъ па́че  тебє̀, гдⷭ҇и. 
Бг҃оро́диченъ: 
Марі́ю пречⷭ҇тꙋю бцⷣꙋ воспои́мъ, ꙗ҆́кѡ хода́таицꙋ  спасе́нїѧ ꙗ҆́вльшꙋюсѧ, бг҃омꙋ́дрїи, и҆ вопїе́мъ: нѣ́сть  чи́сты, ꙗ҆́коже ты̀, пречⷭ҇таѧ, и҆ нѣ́сть непоро́чны,  па́че тебє̀, влⷣчце. 
Сѣда́ленъ, гла́съ и҃. Подо́бенъ: Премꙋ́дрости: 
Воздержа́вшисѧ въ трꙋдѣ́хъ страда́льческихъ,  просла́виласѧ є҆сѝ пѡ́двиги мч҃ническими, мно́ги приве́дши  спаса́ємыѧ зижди́телю твоемꙋ̀: бжⷭ҇твенною бо любо́вїю  ѡ҆ста́вивши привре́мєннаѧ, мꙋ́жєскїѧ по́двиги соверши́ла  є҆сѝ, сла́внаѧ. тѣ́мже по кончи́нѣ безконе́чнꙋю  ѡ҆брѣла̀ є҆сѝ жи́знь, пребыва́ющи съ женихо́мъ твои́мъ  всегда̀, є҆ѵге́нїе равноа́гг҃льнаѧ. молѝ хрⷭ҇та̀ бг҃а,  прегрѣше́нїй ѡ҆ставле́нїе дарова́ти чтꙋ́щымъ любо́вїю  всечестнꙋ́ю па́мѧть твою̀. 
Сла́ва, и҆ ны́нѣ: 
Не́бо мнѣ̀ показа́сѧ дне́сь землѧ̀, на не́й бо  ражда́етсѧ творе́цъ, и҆ въ ꙗ҆́слехъ восклонѧ́етсѧ, въ  виѳлее́мѣ і҆ꙋде́йстѣмъ. со а҆́гг҃лы пою́тъ па́стырїе  непреста́ннѡ: въ вы́шнихъ сла́ва, ми́ръ въ мі́рѣ: ви́дѣша  бо ѕвѣздꙋ̀ пꙋтеше́ствꙋющꙋ съ волхвы̑: ско́рѡ же текꙋ́ще  принестѝ да́ры, зла́то, смѵ́рнꙋ и҆ лїва́нъ, ꙗ҆́кѡ всѣ́хъ  сꙋ́щемꙋ бг҃ꙋ и҆ цр҃ю̀ вѣ́чномꙋ и҆ зижди́телю всѧ́ческихъ,  въ верте́пѣ за милосе́рдїе ро́ждшемꙋсѧ. (с. 447) 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Тва́рь ны́нѣ ѡ҆бветша́нїе всѐ ѿве́ржи,  зижди́телѧ зи́ждема и҆ ѡ҆бновлѧ́юща тѧ̀ ви́дѧщи млⷣнца  бы́вша, и҆ къ пе́рвой тѧ̀ добро́тѣ возводѧ́ща. 
Дивѧ́щесѧ пресла́вномꙋ ржⷭ҇твꙋ̀, стоѧ́хꙋ волсвѝ,  пꙋтеводи́мы бжⷭ҇твенною ѕвѣздо́ю, и҆ ви́дѣша сл҃нце,  восходѧ́щее и҆зъ дѣ́вственнагѡ ѻ҆́блака, да́ры томꙋ̀  принесо́ша. 
Сѐ прихо́дитъ дв҃а, ꙗ҆́кѡ ю҆́ница, носѧ́щи ю҆нца̀  во чре́вѣ оу҆пита́ннаго, ѿе́млющаго мі́ра грѣхѝ, да  ра́дꙋетсѧ тва́рь пра́зднꙋющи. 
Про́пѡвѣди прⷪ҇ро́кѡвъ, хрⷭ҇то́во воз̾ѧвле́нїе  возвѣща́ющыѧ, прїѧ́ша дне́сь коне́цъ спаси́тельный: прїи́де  бо просвѣти́ти пло́тїю во тмѣ̀ бѣ́дствꙋющыѧ. 
И҆́нъ. І҆рмо́съ то́йже. 
Прише́лъ є҆сѝ, воплоти́всѧ ѿ дв҃ы, вы́шнїй,  себѣ̀ ѡ҆брꙋчи́въ дѣ́въ соста́вы, тебѐ є҆ди́наго  возлю́бльшыѧ дѣ́вственнаго жениха̀ зна́емаго. 
Ржⷭ҇тва̀ плотска́гѡ совлекла̀ є҆сѝ покрыва́ло:  пакирожде́нїѧ же нетлѣ́ннꙋю ѻ҆де́ждꙋ, мч҃ниче всесла́внаѧ,  свѣтови́днѡ ѡ҆блекла̀ є҆сѝ креще́нїемъ. 
Возсїѧ̀ свѣтоно́снаѧ зарѧ̀ се́рдцꙋ твоемꙋ̀, ле́сти  ѿгонѧ́щи и҆злїѧ́нный мра́къ, блиста́нїемъ благода́ти,  мч҃нице хрⷭ҇то́ва є҆ѵге́нїе, до́браѧ дѣ́во. 
Оу҆добре́ннѡ твоѐ и҆ краснѡ̀ житїѐ просвѣти́ла  є҆сѝ, воздержа́нїемъ пе́рвѣе плотскі̑ѧ стра̑сти  оу҆вѧди́вши, послѣди́ же страда́нїемъ пресвѣ́тлѡ,  є҆ѵге́нїе, сїѧ́ющи. 
Бг҃оро́диченъ: 
Превы́шшаѧ а҆́гг҃лъ была̀ є҆сѝ, всепѣ́таѧ,  ѻ҆́ч҃а ро́ждши (с. 448) совѣ́та вели́кагѡ а҆́гг҃ла,  чл҃вѣ́ка бы́вша за мно́гое бл҃гоꙋтро́бїе, чл҃вѣколю́бца. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ приведе́нїе и҆́мамы. 
Лю́дїе, и҆ногда̀ во тмѣ̀ сѣдѧ́щїи, да ви́дѧтъ  свѣ́тъ возсїѧ́вшїй невече́рнїй: є҆го́же ѕвѣзда̀ дре́вле  возвѣстѝ ѻ҆́гнь почита́ющымъ ѿ персі́ды царє́мъ. 
Въ ма́лый вни́ти цр҃ь вели́кїй тщи́тсѧ верте́пъ,  оу҆ма́ленна мѧ̀ ꙗ҆́кѡ да возвели́читъ, и҆ ѡ҆бнища́вша  безмѣ́рнымъ бога́тствомъ ѡ҆богати́тъ, пребжⷭ҇твенный. 
Ны́нѣ и҆зъ і҆а́кѡва, ꙗ҆́коже валаа́мъ речѐ,  ражда́етсѧ хрⷭ҇то́съ: ꙗ҆зы́ки же ѡ҆госпо́дствꙋетъ, и҆  возвы́ситсѧ благода́тїю црⷭ҇тво є҆гѡ̀, пребыва́ющее  непрее́мнѡ. 
И҆́нъ. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю  цр҃ю̀ ми́ра, просвѣти́ мѧ сїѧ́нїемъ твои́мъ, и҆но́гѡ бо  ра́звѣ тебє̀, бо́га не зна́ю. 
Тече́нїе твоѐ направлѧ́емо ви́дѧ ко спасе́нїю,  ѕмі́й дꙋшепа́гꙋбный, страстоно́сице, воздвиза́етъ  и҆скꙋшє́нїѧ тебѣ̀ разли̑чнаѧ, твою̀ крѣ́пость разсла́бити  покꙋша́ѧсѧ: сего́ же, бг҃омꙋ́драѧ чи́стаѧ, попра́ла є҆сѝ. 
Всѧ̀ добра̀ до́брыхъ да́телю, и҆ благодѣ́телю, и҆  женихꙋ̀ дꙋ́шъ хрⷭ҇тꙋ̀, ꙗ҆ви́ласѧ є҆сѝ, оу҆кра́шена въ  по́стницѣхъ воздержа́нїемъ, и҆ мꙋ́ченическимъ страда́нїемъ  сїѧ́ющи, мꙋ́ченице є҆ѵге́нїе хрⷭ҇то́ва до́браѧ дѣ́во. 
Вѣне́цъ твоемꙋ̀ верхꙋ̀ наложи́сѧ дарова́нїй:  бжⷭ҇твеннꙋю бо почти́ла є҆сѝ мꙋ́дрость, бога́тство и҆  сла́вꙋ ѻ҆те́ческꙋю презрѣ́вши, и҆ съ крѣ́постїю  послѣ́довала є҆сѝ возлю́бленномꙋ женихꙋ̀ твоемꙋ̀,  всечестна́ѧ. (с. 449) 
Бг҃оро́диченъ: 
И҆зъ тебє̀ жи́знь возсїѧ́вши мі́рꙋ,  бг҃ороди́тельнице, пре́жде сме́ртїю оу҆держа̑нныѧ  воззыва́етъ къ жи́зни присносꙋ́щнѣй причаще́нїемъ, вѣ́рою  вопїю́щыѧ: и҆но́гѡ ра́звѣ тебє̀ бг҃а не зна́емъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Странноѻбра́зне хрⷭ҇то́съ во своѧ̑ прихо́дитъ,  оу҆страни́мъ себѐ грѣхѡ́въ, и҆ сего̀ прїи́мемъ въ  кро́ткихъ дꙋша́хъ ѡ҆бита́ющаго. 
Ника́коже малѣ́йшїй во гра́дѣхъ, виѳлее́ме,  бꙋ́деши: въ тебѣ́ бо ражда́етсѧ цр҃ь и҆ гдⷭ҇ь, па́ствити  лю́ди бога̑тныѧ. 
Ка́кѡ ма́лый тѧ̀ прїи́метъ верте́пъ, мі́рꙋ  невмѣсти́маго, недомы́сленне; ка́кѡ оу҆́зришисѧ млⷣнцъ,  ѻ҆ц҃ꙋ̀ соꙋ́мственный безнача́льный; 
И҆́нъ. І҆рмо́съ то́йже. 
Дрема́нїѧ твои̑мъ вѣ́ждѡмъ не дала̀ є҆сѝ,  до́ндеже сладостра́стїе всѐ оу҆гаси́ла є҆сѝ, и҆ чи́стꙋю  зижди́телю твоемꙋ̀ тебѐ самꙋ́ю соверши́ла є҆сѝ  ѻ҆би́тель. 
Є҆гѵ́птѧныни нра́вѡмъ поревнова́вши, ѡ҆чернѣ́вшаѧ  дѣ́ломъ и҆ и҆́менемъ, клевета́ти ѡ҆стри́тсѧ честно́е житїѐ  твоѐ, всечестна́ѧ. 
Тве́рдꙋю показа́вши свѣ́тлость, и҆ врачева́нїй  благода́тїю ѡ҆богати́вшисѧ бога́тствомъ вѣ́ры, чернори́зицъ  составле́нїю бы́сть оу҆чи́тельница. 
Бг҃оро́диченъ: 
Та́инственнѡ оу҆ча́хꙋсѧ несказа́нномꙋ всѝ  прⷪ҇ро́цы твоемꙋ̀, всечⷭ҇таѧ, ржⷭ҇твꙋ̀, дꙋхо́внѡ ѡ҆бразꙋ́юще  и҆ предглаго́люще всѣ̑мъ бꙋ̑дꙋщаѧ. 
Конда́къ, гла́съ г҃. Подо́бенъ: Дв҃а дне́сь: 
Дѣ́ва дне́сь превѣ́чное сло́во въ верте́пѣ  грѧде́тъ роди́ти неизрече́ннѡ: ликꙋ́й вселе́ннаѧ  оу҆слы́шавши, просла́ви (с. 450) со а҆́гг҃лы и҆ па́стырьми  хотѧ́щаго ꙗ҆ви́тисѧ ѻ҆троча̀ мла́до превѣ́чнаго бг҃а. 
І҆́косъ: 
Свѧщє́ннаѧ прⷪ҇ро́кѡвъ речє́нїѧ коне́цъ прїѧ́ша:  се́ бо дв҃а ражда́етъ всесоверше́ннаго въ виѳлее́мѣ  гра́дѣ, внꙋ́трь верте́па. тва́рь всѧ̀ новосотвори́сѧ,  ра́дꙋйсѧ и҆ ликꙋ́й: съ рабы̑ пожи́ти влⷣка всѣ́хъ прїи́де,  влады́чества чꙋжда́гѡ и҆збавлѧ́ѧ ны̀, низведє́нныѧ тле́ю,  и҆ зри́тсѧ ꙗ҆́кѡ млⷣнцъ, пелена́ми повива́емь въ  ꙗ҆́слехъ, ѻ҆троча̀ мла́до, превѣ́чный бг҃ъ. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Да кропѧ́тъ свы́ше во́дꙋ ѻ҆́блацы, ѻ҆́блаки  полага́ѧй себѣ̀ че́стнѣ на восхожде́нїе ѻ҆́блакомъ  носи́мь дв҃ою: грѧде́тъ возсїѧ́ти свѣ́тъ невече́рнїй  сꙋ́щымъ пре́жде помрачє́ннымъ и҆ бѣ́дствꙋющымъ. 
Во́инство благоꙋгото́висѧ бжⷭ҇твенныхъ а҆́гг҃лъ  воспѣ́ти неизрече́нное гдⷭ҇не низхожде́нїе: волсвѝ,  пости́гните, па́стырїе, потщи́тесѧ: прїи́де, є҆мꙋ́же  належа́ше, хрⷭ҇то́съ, ѡ҆жида́нїе ꙗ҆зы́кѡвъ и҆ и҆збавле́нїе. 
Что̀ сїѐ стра́нное и҆ велича́йшее чꙋ́до; ка́кѡ  понесꙋ́ тѧ, носѧ́щаго глаго́ломъ всѧ́чєскаѧ;  неизглаго́ланное ржⷭ҇тво̀, сн҃е мо́й безнача́льне,  глаго́лаше всечⷭ҇таѧ, хрⷭ҇та̀ на дла́нѣхъ оу҆жа́снѡ  держа́щи. 
И҆́нъ. І҆рмо́съ то́йже. 
И҆з̾ѧсни́ла є҆сѝ всѣ̑мъ бг҃одꙋхнове́нныхъ  писа́нїй и҆́стинꙋ, же́нское є҆стество̀ ѡ҆мꙋ́жествивши, и҆  всѧ̑ оу҆диви́ла є҆сѝ пресла́внѡ, честна́ѧ, ꙗ҆̀же  привела̀ є҆сѝ свѣ́тлы вѣ́ровавшыѧ хрⷭ҇тꙋ̀, всебога́таѧ. 
Ꙗ҆́вственнѡ ѡ҆бличи́ла є҆сѝ і҆́дѡльское  неи́стовство, всехва́льнаѧ, бжⷭ҇твенными твои́ми  оу҆че́ньми, и҆ дѣ́въ (с. 451) неизче́тное мно́жество  ѡ҆брꙋчи́вши всѣ́ми црⷭ҇твꙋющемꙋ хрⷭ҇тꙋ̀ свѣ́тлое  мч҃ническою кро́вїю. 
Ви́дѣвши житїѐ твоѐ свѣтоно́сное, васі́лла  сла́внаѧ бжⷭ҇твеннѣ поревнова́вши и҆ хрⷭ҇тꙋ̀ ѡ҆брꙋчи́сѧ,  ѡ҆ста́вльши плотско́е всѐ сладостра́стїе: и҆ ны́нѣ  мꙋ́ченическїѧ ра́дости сподо́бисѧ. 
Бг҃оро́диченъ: 
Па́жить и҆сцѣли́ла є҆сѝ сме́ртнꙋю, безсѣ́меннѡ  ро́ждши жи́знь ѵ҆поста́снꙋю, дв҃о всенепоро́чнаѧ,  бг҃ороди́тельнице чⷭ҇таѧ. тѣ́мже тѧ̀ ра́дꙋющесѧ и҆сто́чникъ  безсме́ртїѧ и҆менꙋ́емь. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Высотꙋ̀ вои́стиннꙋ неизрече́ннагѡ та́инства, нб҃са̀  ра́зꙋмомъ покры́вшемꙋ, непоро́чнаѧ зрѧ́щи дивѧ́шесѧ, и҆  глаго́лаше: прⷭ҇то́лъ нбⷭ҇ный пла́менствꙋетсѧ тебѐ держа́й,  и҆ ка́кѡ, сн҃е мо́й, понесꙋ́ тѧ. 
Но́сиши ѻ҆ч҃еское подо́бїе, сн҃е мо́й, и҆ ка́кѡ  раба̀ подо́бїе ѡ҆бнища́въ воспрїѧ́лъ є҆сѝ; ка́кѡ въ  ꙗ҆́слехъ восклоню́ тѧ безслове́сныхъ, и҆збавлѧ́ющаго всѧ̑  ѿ безслове́сїѧ; пѣсносло́влю твоѐ бл҃гоꙋтро́бїе. 
Ра́дꙋйсѧ всѧ̀ землѐ, сѐ хрⷭ҇то́съ приближа́етсѧ въ  виѳлее́мѣ ражда́ѧйсѧ: мо́ре, возвесели́сѧ, прⷪ҇ро́ческїй  со́нмъ взыгра́й, сбытїѐ зрѧ̀ дне́сь твои́хъ слове́съ, и҆  всѝ ра́дꙋйтесѧ пра́веднїи. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго и҆ пла́мень въ ро́сꙋ прело́жшаго бг҃а, по́йте  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Въ рѣцѣ̀ ю҆́ношески, во ѻ҆гни́ же терпѣли́внѡ  и҆скꙋси́ласѧ є҆сѝ: проти́внаѧ бо є҆стєства̀ крѣ́пкѡ  прешла̀ є҆сѝ, хрⷭ҇та̀ по́йте дѣла̀ зовꙋ́щи, и҆  превозноси́те во всѧ̑ вѣ́ки. (с. 452) 
Страннолѣ́пнѡ ꙗ҆вле́йсѧ хрⷭ҇то́съ тебѣ̀, въ  темни́цѣ держи́мѣй, препитава́етъ бога́тнѡ, и҆ ржⷭ҇тво́мъ  свои́мъ совокꙋплѧ́етъ гѡ́рнимъ во́инствѡмъ, тѧ̀  славосло́вѧщꙋю є҆го̀ во вѣ́ки. 
Тво́й жени́хъ благолѣ́пнѡ вѣнцы̑ тѧ̀ сꙋгꙋ́быми  оу҆краша́етъ, є҆ѵге́нїе бг҃омꙋ́драѧ: и҆ тебѣ̀ черто́гъ  свѣ́телъ пра́веднѡ, ꙗ҆́кѡ пра́ведный, дае́тъ. є҆го́же  превозно́симъ во всѧ̑ вѣ́ки. 
Бл҃года́ть бж҃їѧ, свѣтови́днѡ ѡ҆блиста́вши тѧ̀,  ны́нѣ ѡ҆зарѧ́етъ во ѻ҆би́телехъ нбⷭ҇ныхъ: є҆ѧ́же  напо́лнитисѧ твои́ми моли́твами непреста́ннѡ молѝ  соверша́ющымъ твою̀ па́мѧть, бг҃омꙋ́драѧ. 
Бг҃оро́диченъ: 
Безсме́ртныѧ зарѝ и҆сто́чникъ вѣ́мы тѧ̀, бцⷣе,  ꙗ҆́кѡ ро́ждшꙋю сло́во безсме́ртнагѡ ѻ҆ц҃а̀, всѧ̑ сме́рти  и҆збавлѧ́ющаго, превозноша́ющыѧ є҆го̀ во вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Да пою́тъ ра́дꙋющесѧ црⷭ҇твїѧ всѧ̑ зємна́ѧ,  ѻ҆те́чєствїѧ же ꙗ҆зы́кѡвъ да веселѧ́тсѧ: го́ры и҆  оу҆дѡ́лїѧ и҆ хо́лми, рѣ́ки, мо́ре, и҆ всѧ̀ тва́рь гдⷭ҇а  ны́нѣ ро́ждшагосѧ велича́етъ. 
Ви́дѣлсѧ є҆сѝ, ꙗ҆́кѡ мо́щно бѣ̀ прⷪ҇ро́кѡмъ тѧ̀  ви́дѣти: въ послѣ̑днѧѧ же времена̀ человѣ́къ бы́въ,  всѣ̑мъ ꙗ҆ви́лсѧ є҆сѝ человѣ́кѡмъ, въ виѳлее́мѣ гра́дѣ  і҆ꙋде́йстѣмъ, ѕвѣзда̀ показꙋ́ющи тѧ̀ ѕвѣздосло́вцємъ,  несказа́нне. 
Ѽ ча́до сладча́йшее ка́кѡ пита́ю тѧ̀ пита́ющаго;  ка́кѡ держꙋ́ тѧ, держа́щаго всѧ̑ ма́нїемъ; ка́кѡ же  пелена́ми повїю̀ повива́ющаго всю̀ зе́млю мгло́ю; вопїѧ́ше  всечⷭ҇таѧ влⷣчца, ю҆́же непреста́ннѡ велича́емъ. (с. 453) 
И҆́нъ. І҆рмо́съ то́йже. 
Во ѻ҆би́тєли все́льшисѧ нбⷭ҇ныѧ, сла́внаѧ, ны́нѣ  сла́дости ра́йскїѧ сподо́биласѧ є҆сѝ ꙗ҆́вственнѡ съ  дѣ́вами, ꙗ҆́кѡ мч҃ница всеи́стинна, и҆ съ мч҃ницами дѣ́ва  всенепоро́чнаѧ, є҆ѵге́нїе всеблаже́ннаѧ. 
Жела́нїе полꙋчи́ла є҆сѝ па́че оу҆ма̀ и҆ смы́сла,  жела́нїй кра́йнѣйшемꙋ предстоѧ́щи свѣ́тлѡ, и҆  свѣтоза́рными лꙋча́ми нача́льныѧ трⷪ҇цы, бг҃омꙋ́драѧ,  ꙗ҆́вственнѡ сїѧ́ющи, є҆ѵге́нїе, до́браѧ дѣ́во. 
Свѣщꙋ̀ держа́щи дѣ́вства неꙋга́снꙋ, мч҃ническимъ  вѣнце́мъ оу҆краси́ласѧ є҆сѝ: и҆ ны́нѣ молѧ́щи не  преста́й, бл҃гоче́стнѡ тѧ̀ любо́вїю почита́ющымъ спасти́сѧ  моли́твами твои́ми, є҆ѵге́нїе всесла́внаѧ. 
Къ бжⷭ҇твенномꙋ ны́нѣ и҆зшла̀ є҆сѝ прохлажде́нїю,  вседо́блѧѧ, ра́нъ проше́дши ѻ҆́гнь нестерпи́мый, и҆  непостоѧ́ннꙋю во́дꙋ и҆скꙋше́нїй, мꙋ́ченице є҆ѵге́нїе:  хрⷭ҇та̀ оу҆̀бо молѝ спастѝ дꙋ́шы на́шѧ. 
Бг҃оро́диченъ: 
Ꙗ҆́кѡ рꙋно̀, всенепоро́чнаѧ, до́ждь нбⷭ҇ный во  чре́вѣ заче́нши, на́мъ родила̀ є҆сѝ безсме́ртїе даю́щаго,  благоче́стнѡ того̀ воспѣва́ющымъ и҆ тѧ̀ всенепоро́чнꙋю  бцⷣꙋ велича́ющымъ. 
Свѣти́ленъ предпра́зднства. Подо́бенъ: Со  оу҆ченики̑: 
И҆́же во свѣ́тѣ живы́й непристꙋ́пнѣмъ, и҆  содержа́й всѧ́чєскаѧ, за бл҃гоꙋтро́бїе неизрече́нное ѿ  дв҃ы ражда́етсѧ, и҆ пелена́ми повива́етсѧ, ꙗ҆́кѡ млⷣнцъ:  въ верте́пѣ и҆ въ ꙗ҆́слехъ безслове́сныхъ восклонѧ́етсѧ:  потщи́мсѧ спѣ́шнѡ прїитѝ въ виѳлее́мъ на поклоне́нїе  є҆гѡ̀ съ волхвы̑, плоды̀ и҆зрѧ́днѣйшихъ дѣѧ́нїй носѧ́ще,  ꙗ҆́кѡ да́ры. 
Сла́ва, и҆ ны́нѣ: 
Пѣ́нїе, вѣ́рнїи, принесе́мъ дв҃ѣ марі́и: се́ бо  ны́нѣ предгрѧде́тъ во гра́дѣ виѳлее́мѣ роди́ти хрⷭ҇та̀  сп҃са, (с. 454) тѣ́мже волсвѝ съ да̑ры со ѕвѣздо́ю  тецы́те съ на́ми поклони́тисѧ: па́стырїе же возопи́ти  потщи́тесѧ со а҆́гг҃лы ражда́емомꙋ: сла́ва тебѣ̀, въ  верте́пѣ и҆ ꙗ҆́слехъ лежа́щемꙋ. 
На хвали́техъ стїхи̑ры, гла́съ ѕ҃, на д҃. Поⷣ:  А҆́гг҃льскїѧ пред̾иди́те: 
Ѕвѣзда̀ возсїѧ̀ ѿ і҆а́кѡва въ верте́пѣ, ꙳  прїи́демъ и҆ мы̀, предпра́зднствєннаѧ соверша́юще, ꙳  теце́мъ съ волхвы̀, ꙳ съ па́стырьми и҆́демъ, ꙳ ви́димъ бг҃а  въ пелена́хъ, ꙳ ви́димъ дв҃ꙋ млекопита́ющꙋю. ꙳ ѽ оу҆жа́сно  видѣ́нїе! ꙳ цр҃ь і҆и҃левъ ꙳ хрⷭ҇то́съ прихо́дитъ. 
Пѣ́сньми ли́къ а҆́гг҃льскїй ны́нѣ почита́етъ тебѐ  ꙳ свѣ́тлꙋю и҆ неискꙋсомꙋ́жнꙋю мт҃рь, ꙳ ра́дꙋѧсѧ ликꙋ́етъ  ржⷭ҇тво́мъ твои́мъ, пречⷭ҇таѧ, ꙳ ра́дꙋйсѧ, наде́жда  правосла́вныхъ, ꙳ ра́дꙋйсѧ, предста́тельство тебѐ пою́щихъ.  ꙳ тѣ́мже рце́мъ: ꙳ бл҃гослове́нъ прише́дый ꙳ бж҃е на́шъ,  сла́ва тебѣ̀. 
Цвѣ́тъ и҆зы́детъ и҆зъ ко́рене і҆ессе́ева, ꙳ ѿ  свѣ́тлагѡ проповѣ́дасѧ прⷪ҇ро́ка: ꙳ зри́мъ бо дв҃ꙋ, ꙳  па́че є҆стества̀ ро́ждшꙋю ꙳ шипо́къ любе́зный въ верте́пѣ,  ꙳ сопресто́ленъ ѻ҆ц҃ꙋ̀ въ вы́шнихъ. ꙳ лю́дїе, рце́мъ: ꙳  бл҃гослове́нъ прише́дый ꙳ бж҃е на́шъ, сла́ва тебѣ̀. 
Дне́сь а҆да́мъ воззва́сѧ ѿ пре́лести ꙳ и҆ ѿ  мра́чныѧ сопроти́вника ле́сти: ꙳ хрⷭ҇то́съ бо и҆зъ дв҃ы  воплоща́етсѧ ꙳ ꙗ҆́кѡ чл҃вѣ́къ, ꙳ и҆́же а҆да́ма ѡ҆бнови́въ,  ꙳ ѿѧ́тъ клѧ́твꙋ дв҃ою. ꙳ лю́дїе, рце́мъ: ꙳ бл҃гослове́нъ  прише́дый ꙳ бж҃е на́шъ, сла́ва тебѣ̀. 
Сла́ва, гла́съ и҆ подо́бенъ то́йже: 
Грѧдѝ, виѳлее́ме, ꙳ гото́ви рожде́ствєннаѧ: ꙳  прїидѝ, ꙳ і҆ѡ́сифе, ꙳ напиши́сѧ съ марі́ею: ꙳ пречⷭ҇тны̑ѧ  ꙗ҆́сли, бг҃онѡ́сныѧ пелєны̀, ꙳ въ ни́хже жи́знь  пови́вшихсѧ, ꙳ плєни́цы смє́ртныѧ расто́ргнетъ, ꙳  стѧга́ющи къ нетлѣ́нїю человѣ́ки, ꙳ хрⷭ҇то́съ бг҃ъ на́шъ. 
И҆ ны́нѣ, подо́бенъ то́йже: 
Ѽ бл҃же́нное бг҃оѻтрокови́цы чре́во, ꙳ ꙗ҆́же  мы́сленнѣ ꙳ (с. 455) нб҃сѐ бо́льши показа́сѧ! ꙳ є҆го́же  бо не вмѣща́етъ нб҃о, ꙳ ты̀ содержи́ши въ себѣ̀ носѧ́щи. ꙳  ѽ бл҃же́нны сосцы̀ дв҃ы, ꙳ Ꙗ҆̀же соссе́тъ пита́ѧй всѧ́ко  дыха́нїе, хрⷭ҇то́съ, ꙳ въ ложесна́хъ пло́ть себѣ̀ созда́въ  ꙳ безмꙋ́жныѧ ѻ҆трокови́цы! 
На стїхо́внѣ стїхи̑ры предпра́зднства, гла́съ в҃. 
Поⷣ: До́ме є҆ѵфра́ѳовъ: 
До́мъ вседѣ́телѧ ꙳ показа́ласѧ є҆сѝ, ѽ дв҃о! ꙳  въ тебѣ́ бо всели́всѧ, ꙳ гдⷭ҇ь сла́вы ꙳ роди́тисѧ ны́нѣ  происхо́дитъ. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Мла́до въ виѳлее́мѣ ꙳ дѣ́тище и҆зъ дв҃ы, ꙳ бг҃ъ  превѣ́чный, ꙳ въ ꙗ҆́слехъ безслове́сныхъ ражда́етсѧ, ꙳ ѽ  чꙋдесѐ! 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Чи́ни оу҆́мнїи а҆́гг҃льстїи, ꙳ въ вы́шнихъ бг҃ꙋ, ꙳  съ па́стырьми воспо́йте ꙳ и҆ съ волхвы̀, ражда́ющемꙋсѧ: ꙳  сла́ва тебѣ̀. 
Сла́ва, подо́бенъ то́йже: 
Сла́ва тебѣ̀ ѻ҆́ч҃е, ꙳ сн҃е и҆ дш҃е, ꙳ и҆́мже  оу҆стро́исѧ ꙳ та́инство оу҆жа́сное, ꙳ человѣ́кѡмъ на  возрожде́нїе. 
И҆ ны́нѣ, подо́бенъ то́йже: 
Ра́дꙋйсѧ, ꙗ҆́же жи́знь ꙳ ро́ждшаѧ мі́рꙋ, ꙳ дв҃о  бцⷣе ѿ дх҃а ст҃а́гѡ, ꙳ всѣ́хъ на и҆збавле́нїе. 
🕅 Подоба́етъ вѣ́дати, а҆́ще слꙋчи́тсѧ  недѣ́лѧ предъ ржⷭ҇тво́мъ хрⷭ҇то́вымъ ст҃ы́хъ ѻ҆ц҃ъ,  деке́мврїа въ к҃д де́нь. 
Въ сꙋббѡ́тꙋ на ма́лѣй вече́рни стїхи̑ры воскрⷭ҇ны  д҃. Сла́ва, и҆ ны́нѣ, предпра́зднства, гла́съ ѕ҃:  Верте́пе, благоꙋкраси́сѧ: На стїхо́внѣ стїхи́ра  воскрⷭ҇на, и҆ бцⷣы по ѻ҆бы́чаю. Сла́ва, и҆ ны́нѣ,  бг҃оро́диченъ. По трист҃о́мъ тропа́рь воскрⷭ҇нъ. Сла́ва,  и҆ ны́нѣ, предпра́зднства. Та́же є҆ктенїа̀ ма́лаѧ, и҆  ѿпꙋ́стъ. 
На вели́цѣй вече́рни, по ѻ҆бы́чномъ ѱалмѣ̀,  пое́мъ Блаже́нъ мꙋ́жъ: каѳі́смꙋ всю̀. На Гдⷭ҇и,  воззва́хъ: стїхи̑ры на і҃: ѻ҆ц҃є́въ (с. 456) на ѕ҃,  гла́съ ѕ҃, подо́бенъ: Всѐ ѿло́жше: И҆ предпра́зднства  на д҃, гла́съ и҆ подо́бенъ то́йже. Сла́ва, ѻ҆ц҃є́въ,  гла́съ то́йже: Данїи́лъ, мꙋ́жъ жела́нїй: И҆ ны́нѣ,  предпра́зднства, гла́съ то́йже: Верте́пе,  благоꙋкраси́сѧ: Та́же вхо́дъ. Прокі́менъ днѐ. и҆  чтє́нїѧ ѻ҆ц҃є́въ г҃. На лїті́и стїхи̑ры  предпра́зднства, пи́саны на рѧдꙋ̀, на Гдⷭ҇и, воззва́хъ: въ  к҃д де́нь: гла́съ є҃, подо́бенъ: Ра́дꙋйсѧ: Сла́ва,  ѻ҆ц҃є́въ, гла́съ г҃: Пра̑ѻц҃ъ собо́ръ: И҆ ны́нѣ,  гла́съ то́йже: Благоꙋкраси́сѧ, виѳлее́ме: На  стїхо́внѣ стїхи̑ры предпра́зднства, гла́съ в҃,  самоподо́бенъ: До́ме є҆ѵфра́ѳовъ: Припѣ́въ: Бг҃ъ  ѿ ю҆́га прїи́детъ: та́же два̀ самогла́сна. Виѳлее́ме,  землѐ і҆ꙋ́дова: Припѣ́въ: Гдⷭ҇и, оу҆слы́шахъ слꙋ́хъ  тво́й, и҆ оу҆боѧ́хсѧ: Прїиди́те всѝ хрⷭ҇то́во  ржⷭ҇тво̀: Сла́ва, гла́съ то́йже: Ра́дꙋйтесѧ, прⷪ҇ро́цы:  И҆ ны́нѣ предпра́зднства, гла́съ то́йже: Сѐ вре́мѧ  прибли́жисѧ: На благослове́нїи хлѣ́бѡвъ: Тропа́рь  ѻ҆ц҃є́въ, гла́съ в҃: Вє́лїѧ вѣ́ры и҆справлє́нїѧ:  два́жды, и҆ предпра́зднства є҆ди́ножды: и҆ чте́нїе въ  посла́нїихъ а҆пⷭ҇льскихъ. 
На оу҆́трени, на Бг҃ъ гдⷭ҇ь: тропа́рь воскрⷭ҇нъ  два́жды: Сла́ва, ѻ҆ц҃є́въ: Вє́лїѧ вѣ́ры: И҆ ны́нѣ,  предпра́зднства: Написова́шесѧ и҆ногда̀: По а҃  каѳі́смѣ сѣда́ленъ ѻ҆ц҃є́въ, гла́съ д҃. Подо́бенъ:  Оу҆диви́сѧ: Во ѻ҆ц҃ѣ́хъ, бж҃е: Сла́ва, и҆ ны́нѣ,  то́йже. И҆ чте́нїе во є҆ѵⷢ҇лїи толково́мъ матѳе́а:  Кни́га родства̀ і҆и҃са хрⷭ҇та̀: По в҃ каѳі́смѣ  сѣда́ленъ, гла́съ и҃. Подо́бенъ: Премꙋ́дрости:  Пра́здникъ пра́зднꙋемъ, вѣ́рнїи: Сла́ва. и҆ ны́нѣ,  то́йже, и҆ чте́нїе. По непоро́чнахъ, тропарѝ и҆́хъ, и҆  є҆ктенїа̀, и҆ сѣда́льны ѻ҆ц҃є́въ, гла́съ и҃. Подо́бенъ:  Премꙋ́дрости: А҆враа́ма, і҆саа́ка же и҆ і҆а́кѡва:  Сла́ва, и҆ ны́нѣ, гла́съ и҆ подо́бенъ то́йже: И҆зъ  нѣ́дръ ѻ҆ч҃ескихъ: и҆ чте́нїе. Степє́нна гла́са,  прокі́менъ, и҆ є҆ѵⷢ҇лїе воскрⷭ҇ное. Воскрⷭ҇нїе  хрⷭ҇то́во: ѱало́мъ н҃, стїхи́ра воскрⷭ҇на. Канѡ́нъ  ѻ҆ц҃є́въ, гла́съ ѕ҃, на и҃. І҆рмо́съ: Волно́ю  морско́ю: по два́жды, тропарѝ на ѕ҃. [зрѝ] [Въ се́мъ бо  канѡ́нѣ по в҃ стїха̀ воскрⷭ҇на, сегѡ̀ ра́ди канѡ́нъ  воскрⷭ҇нъ не пое́тсѧ] и҆ дрꙋгі́й канѡ́нъ предпра́зднства на  ѕ҃, гла́съ а҃. Катава́сїа: Хрⷭ҇то́съ ражда́етсѧ:  ѻ҆́ба ли̑ка вкꙋ́пѣ. По г҃-й пѣ́сни ѵ҆пакоѝ (с. 457)  ѻ҆тцє́въ, гла́съ и҃: А҆́гг҃лъ ѻ҆трокѡ́въ ѡ҆росѝ  пе́щь: и҆ чте́нїе въ бг҃осло́вѣ: По ѕ҃-й пѣ́сни  конда́къ ѻ҆ц҃є́въ, гла́съ а҃: Весели́сѧ, виѳлее́ме: и҆  і҆́косъ, и҆ чте́мъ про́логъ. На ѳ҃-й пѣ́сни пое́мъ,  Честнѣ́йшꙋю: Свѣти́ленъ ѻ҆ц҃є́въ: Ѿ сѣ́мене  вво́дитсѧ а҆враа́млѧ: Сла́ва, Патрїа́рхѡвъ и҆збра́ннїи:  И҆ ны́нѣ, Весели́сѧ, виѳлее́ме: На хвали́техъ  стїхи̑ры ѻ҆ц҃є́въ, г҃, гла́съ є҃. Подо́бенъ:  Ра́дꙋйсѧ: Возвы́си тво́й гла́съ: И҆ предпра́зднства  г҃, гла́съ д҃. Подо́бенъ: Зва́нный свы́ше: И҆са́їинъ  гла́съ соверша́етсѧ: Сла́ва, ѻ҆ц҃є́въ, гла́съ и҃:  Зако́нныхъ оу҆че́нїй: И҆ ны́нѣ, Пребл҃гослове́нна  є҆сѝ бцⷣе дв҃о: Славосло́вїе вели́кое, тропа́рь  воскрⷭ҇нъ, и҆ прѡ́чаѧ, и҆ ѿпꙋ́стъ, и҆ ѻ҆бы́чное  и҆схожде́нїе. Сла́ва, и҆ ны́нѣ, стїхи́ра є҆ѵⷢ҇льскаѧ: и҆  ча́съ пе́рвый въ притво́рѣ. На часѣ́хъ тропа́рь  воскрⷭ҇нъ, Сла́ва, ѻ҆ц҃є́въ: И҆ ны́нѣ, бг҃оро́диченъ  часѡ́въ. По трист҃о́мъ конда́къ ѻ҆ц҃є́въ, и҆  предпра́зднства, глаго́лемъ премѣнѧ́юще. 
На лїтꙋргі́и бл҃жє́нна ѿ канѡ́на ѻ҆ц҃є́въ  пѣ́снь г҃ на д҃: и҆ предпра́зднства пѣ́снь ѕ҃ на д҃.  По вхо́дѣ тропа́рь воскрⷭ҇нъ, и҆ ѻ҆тцє́въ, и҆  предпра́зднства, Сла́ва, конда́къ ѻ҆ц҃є́въ: И҆ ны́нѣ,  предпра́зднства. Прокі́менъ, пѣ́снь ѻ҆ц҃є́въ, гла́съ  д҃: Бл҃гослове́нъ є҆сѝ, гдⷭ҇и бж҃е ѻ҆ц҃ъ на́шихъ:  Сті́хъ: Ꙗ҆́кѡ пра́веденъ є҆сѝ ѡ҆ всѣ́хъ: А҆пⷭ҇лъ  къ є҆вре́ємъ, зача́ло тк҃и. А҆ллилꙋ́їа, гла́съ д҃:  Бж҃е, оу҆ши́ма на́шима: Є҆ѵⷢ҇лїе матѳе́а, зача́ло  а҃. Рѧ́дъ же недѣ́ли ѡ҆ставлѧ́етсѧ. Прича́стенъ:  Хвали́те гдⷭ҇а съ нб҃съ: Дрꙋгі́й: Ра́дꙋйтесѧ  пра́веднїи ѡ҆ гдⷭ҇ѣ: 
[Зрѝ] Подоба́етъ вѣ́дати ѡ҆ часѣ́хъ въ на́вечерїи  рождества̀ хрⷭ҇то́ва. 
А҆́ще слꙋчи́тсѧ ржⷭ҇тво̀ хрⷭ҇то́во въ недѣ́лю,  и҆лѝ въ понедѣ́льникъ: часы̀ пое́мъ пре́жде въ пѧто́къ.  А҆́ще ли ржⷭ҇тво̀ хрⷭ҇то́во во вто́рникъ, въ сре́дꙋ, въ  четверто́къ, въ пѧто́къ и҆ въ сꙋббѡ́тꙋ: часы̀ пое́мъ въ  на́вечерїи. (с. 458) 
Послѣ́дованїе часѡ́въ, 
пѣва́емыхъ въ на́вечерїи ржⷭ҇тва̀ хрⷭ҇то́ва. 
Въ нача́лѣ втора́гѡ часа̀ зна́менꙋетъ въ кампа́нъ.  И҆ собра́вшымсѧ во хра́мъ, ѡ҆блачи́тсѧ і҆ере́й въ  фелѡ́нь, дїа́конъ же въ стїха́рь. И҆ поставлѧ́етъ  параекклисїа́рхъ а҆нало́гїй оу҆кра́шенъ прѧ́мѡ ца́рскихъ  вра́тъ, и҆ вжига́етъ свѣщꙋ̀ на свѣ́щницѣ. І҆ере́й же  и҆схо́дитъ со є҆ѵⷢ҇лїемъ во хра́мъ, и҆лѝ въ трапе́зꙋ,  ца́рскими враты̀, предходѧ́щꙋ є҆мꙋ̀ дїа́конꙋ съ кади́ломъ.  И҆ полага́етъ і҆ере́й ст҃о́е є҆ѵⷢ҇лїе на а҆нало́гїи, и҆  ста́въ предъ а҆нало́гомъ, твори́тъ нача́ло по ѻ҆бы́чаю.  И҆ по нача́лѣ чте́цъ: Сла́ва тебѣ̀, бж҃е на́шъ,  сла́ва тебѣ̀. И҆ Цр҃ю̀ нбⷭ҇ный: и҆ прѡ́чаѧ. И҆ по  возгла́сѣ кади́тъ свѧще́нникъ ст҃о́е є҆ѵⷢ҇лїе на  а҆нало́гїи ѻ҆́крестъ: и҆ про́чыѧ і҆кѡ́ны, и҆ хра́мъ ве́сь,  и҆ настоѧ́телѧ, и҆ бра́тїю. Чте́цъ же чте́тъ: 
Ѱало́мъ є҃. 
Глаго́лы моѧ̑ внꙋшѝ, гдⷭ҇и, разꙋмѣ́й зва́нїе моѐ.  Вонмѝ гла́сꙋ моле́нїѧ моегѡ̀, Цр҃ю̀ мо́й и҆ бж҃е мо́й,  ꙗ҆́кѡ къ тебѣ̀ помолю́сѧ, гдⷭ҇и. Заꙋ́тра оу҆слы́ши гла́съ  мо́й: Заꙋ́тра предста́нꙋ тѝ, и҆ оу҆́зриши мѧ̀: Ꙗ҆́кѡ бг҃ъ  не хотѧ́й беззако́нїѧ, ты̀ є҆сѝ: не пресели́тсѧ къ тебѣ̀  лꙋка́внꙋѧй, Нижѐ пребꙋ́детъ беззакѡ́нницы пред̾ ѻ҆чи́ма  твои́ма Возненави́дѣлъ є҆сѝ всѧ̑ дѣ́лающыѧ беззако́нїе:  Погꙋби́ши всѧ̑ глаго́лющыѧ лжꙋ̀, мꙋ́жа крове́й и҆ льсти́ва  гнꙋша́етсѧ гдⷭ҇ь. А҆́зъ же мно́жествомъ ми́лости твоеѧ̀,  вни́дꙋ въ до́мъ тво́й, поклоню́сѧ ко хра́мꙋ ст҃о́мꙋ твоемꙋ̀  въ стра́сѣ твое́мъ. Гдⷭ҇и, наста́ви мѧ̀ пра́вдою твое́ю,  вра̑гъ мои́хъ ра́ди и҆спра́ви пред̾ тобо́ю пꙋ́ть мо́й.  Ꙗ҆́кѡ нѣ́сть во оу҆стѣ́хъ и҆́хъ и҆́стины, срⷣце и҆́хъ  сꙋ́етно, гро́бъ ѿве́рстъ горта́нь и҆́хъ, ѧ҆зы́ки свои́ми  льща́хꙋ. Сꙋдѝ и҆̀мъ, бж҃е, да ѿпадꙋ́тъ (с. 459) ѿ  мы́слей свои́хъ: по мно́жествꙋ нече́стїѧ и҆́хъ и҆зри́ни ѧ҆̀,  ꙗ҆́кѡ преѡгорчи́ша тѧ̀, гдⷭ҇и. И҆ да возвеселѧ́тсѧ всѝ  оу҆пова́ющїи на тѧ̀, во вѣ́къ возра́дꙋютсѧ, и҆ всели́шисѧ  въ ни́хъ. и҆ похва́лѧтсѧ ѡ҆ тебѣ̀ лю́бѧщїи и҆́мѧ твоѐ.  Ꙗ҆́кѡ ты̀ благослови́ши пра́ведника, гдⷭ҇и, ꙗ҆́кѡ  ѻ҆рꙋ́жїемъ благоволе́нїѧ вѣнча́лъ є҆сѝ на́съ. 
Ѱало́мъ м҃д. 
Ѿры́гнꙋ срⷣце моѐ сло́во бла́го, глаго́лю а҆́зъ  дѣла̀ моѧ̑ царе́ви: ѧ҆зы́къ мо́й тро́сть кни́жника  скоропи́сца. Красе́нъ добро́тою па́че сынѡ́въ  человѣ́ческихъ, и҆злїѧ́сѧ благода́ть во оу҆стна́хъ  твои́хъ: сегѡ̀ ра́ди благослови́ тѧ бг҃ъ во вѣ́къ.  Препоѧ́ши ме́чь тво́й по бедрѣ̀ твое́й, си́льне. Красото́ю  твое́ю и҆ добро́тою твое́ю: и҆ налѧцы̀, и҆ оу҆спѣва́й, и҆  ца́рствꙋй, и҆́стины ра́ди и҆ кро́тости и҆ пра́вды: и҆  наста́витъ тѧ̀ ди́внѡ десни́ца твоѧ̀. Стрѣ́лы твоѧ̑  и҆з̾ѡщрє́ны, Си́льне: лю́дїе подъ тобо́ю падꙋ́тъ въ  се́рдцы вра̑гъ царе́выхъ. Прⷭ҇то́лъ тво́й, бж҃е, въ вѣ́къ  вѣ́ка же́злъ пра́вости, же́злъ црⷭ҇твїѧ твоегѡ̀: Возлюби́лъ  є҆сѝ пра́вдꙋ, и҆ возненави́дѣлъ є҆сѝ беззако́нїе: сегѡ̀  ра́ди пома́за тѧ̀, бж҃е, бг҃ъ тво́й є҆ле́емъ ра́дости,  па́че прича́стникъ твои́хъ. Смѵ́рна и҆ ста́кти и҆ кассі́а  ѿ ри́зъ твои́хъ, ѿ тѧ́жестей слоно́выхъ, и҆зъ ни́хже  возвесели́ша тѧ̀ дщє́ри царе́й въ че́сти твое́й: Предста̀  цари́ца ѡ҆деснꙋ́ю тебє̀ въ ри́захъ позлаще́нныхъ ѡ҆дѣ́ѧна,  преиспещре́на. Слы́ши, дщѝ, и҆ ви́ждь, и҆ приклонѝ оу҆́хо  твоѐ, и҆ забꙋ́ди лю́ди твоѧ̑, и҆ до́мъ ѻ҆тца̀ твоегѡ̀, и҆  возжела́етъ цр҃ь добро́ты твоеѧ̀: занѐ то́й є҆́сть гдⷭ҇ь  тво́й, и҆ поклони́шасѧ є҆мꙋ̀. И҆ дщѝ тѵ́рова съ да̑ры:  лицꙋ̀ твоемꙋ̀ помо́лѧтсѧ бога́тїи лю́дстїи. Всѧ̀ сла́ва  дще́ре цр҃е́вы внꙋ́трь: рѧ̑сны златы́ми ѡ҆дѣ́ѧна и҆  преиспещре́на. Приведꙋ́тсѧ цр҃ю̀ дѣ́вы въ слѣ́дъ є҆ѧ̀.  И҆́скрєннїѧ є҆ѧ̀ приведꙋ́тсѧ тебѣ̀: приведꙋ́тсѧ въ  весе́лїи и҆ ра́дованїи, введꙋ́тсѧ въ хра́мъ цр҃е́въ.  Вмѣ́стѡ ѻ҆тє́цъ (с. 460) твои́хъ бы́ша сы́нове твоѝ:  поста́виши ѧ҆̀ кнѧ́зи по все́й землѝ. Помѧнꙋ̀ и҆́мѧ твоѐ  во всѧ́комъ ро́дѣ и҆ ро́дѣ. Сегѡ̀ ра́ди лю́дїе  и҆сповѣ́дѧтсѧ тебѣ̀ въ вѣ́къ, и҆ во вѣ́къ вѣ́ка. 
Ѱало́мъ м҃є. 
Бг҃ъ на́мъ прибѣ́жище и҆ си́ла, помо́щникъ въ  ско́рбехъ ѡ҆брѣ́тшихъ ны̀ ѕѣлѡ̀. Сегѡ̀ ра́ди не  оу҆бои́мсѧ, внегда̀ смꙋща́етсѧ землѧ̀, и҆ прелага́ютсѧ  го́ры въ сердца̀ мѡрска́ѧ. Возшꙋмѣ́ша и҆ смѧто́шасѧ во́ды  и҆́хъ, смѧто́шасѧ го́ры крѣ́постїю є҆гѡ̀. Рѣ̑чнаѧ  оу҆стремлє́нїѧ веселѧ́тъ гра́дъ бж҃їй: ѡ҆свѧти́лъ є҆́сть  селе́нїе своѐ вы́шнїй. Бг҃ъ посредѣ̀ є҆гѡ̀, и҆ не  подви́житсѧ: помо́жетъ є҆мꙋ̀ бг҃ъ оу҆́трѡ заꙋ́тра.  Смѧто́шасѧ ꙗ҆зы́цы, оу҆клони́шасѧ црⷭ҇твїѧ, дадѐ гла́съ  сво́й вы́шнїй, подви́жесѧ землѧ̀. Гдⷭ҇ь си́лъ съ на́ми,  застꙋ́пникъ на́шъ бг҃ъ і҆а́кѡвль. Прїиди́те и҆ ви́дите  дѣла̀ бж҃їѧ, ꙗ҆̀же положѝ чꙋдеса̀ на землѝ: Ѿе́млѧ  бра̑ни до конє́цъ землѝ, лꙋ́къ сокрꙋши́тъ, и҆ сло́митъ  ѻ҆рꙋ́жїе, и҆ щиты̀ сожже́тъ ѻ҆гне́мъ. Оу҆празни́тесѧ и҆  разꙋмѣ́йте, ꙗ҆́кѡ а҆́зъ є҆́смь бг҃ъ: вознесꙋ́сѧ во  ꙗ҆зы́цѣхъ, вознесꙋ́сѧ на землѝ. Гдⷭ҇ь си́лъ съ на́ми,  застꙋ́пникъ на́шъ бг҃ъ і҆а́кѡвль. 
Сла́ва, и҆ ны́нѣ, А҆ллилꙋ́їа, три́жды. Гдⷭ҇и поми́лꙋй  три́жды. 
Сла́ва, тропа́рь предпра́зднства, гла́съ д҃: 
Написова́шесѧ и҆ногда̀ со ста́рцемъ і҆ѡ́сифомъ,  ꙗ҆́кѡ ѿ сѣ́мене дв҃дова, въ виѳлее́мѣ марїа́мъ,  чревоносѧ́щи безсѣ́менное рожде́нїе: наста́ же вре́мѧ  ржⷭ҇тва̀, и҆ мѣ́сто ни є҆ди́ноже бѣ̀ ѻ҆бита́лищꙋ: но  ꙗ҆́коже кра́снаѧ пала́та, верте́пъ цр҃и́цѣ показа́шесѧ.  хрⷭ҇то́съ ражда́етсѧ, пре́жде па́дшїй воскреси́ти ѻ҆́бразъ. 
И҆ ны́нѣ, бг҃оро́диченъ: 
Что́ тѧ нарече́мъ, ѽ бл҃года́тнаѧ; не́бо, ꙗ҆́кѡ  возсїѧ́ла є҆сѝ сл҃нце пра́вды. ра́й, ꙗ҆́кѡ прозѧбла̀  є҆сѝ цвѣ́тъ (с. 461) нетлѣ́нїѧ. дв҃ꙋ, ꙗ҆́кѡ пребыла̀  є҆сѝ нетлѣ́нна. чⷭ҇тꙋю мт҃рь, ꙗ҆́кѡ и҆мѣ́ла є҆сѝ на  ст҃ы́хъ твои́хъ ѡ҆б̾ѧ́тїѧхъ сн҃а, всѣ́хъ бг҃а: того̀ молѝ  спасти́сѧ дꙋша́мъ на́шымъ. 
Та́же тропарѝ сїѧ̑ по два́жды пое́мъ. 
Творе́нїе сѡфро́нїа, патрїа́рха і҆ерꙋсали́мскагѡ,  гла́съ и҃: 
Виѳлее́ме, оу҆гото́висѧ, бл҃гоꙋкраси́тесѧ ꙗ҆́сли:  верте́пе, прїимѝ, и҆́стина прїи́де: сѣ́нь мимотечѐ, и҆  бг҃ъ человѣ́кѡмъ ѿ дв҃ы ꙗ҆ви́сѧ, воѡбрази́всѧ ꙗ҆́коже  мы̀, и҆ ѡ҆божи́въ пло́ть. тѣ́мъ а҆да́мъ ѡ҆бновлѧ́етсѧ, со  є҆́ѵою зовꙋ́ще: на землѝ благоволе́нїе ꙗ҆ви́сѧ спастѝ  ро́дъ на́шъ. 
Вторы́й ли́къ, то́йже тропа́рь, безъ припѣ́ва. 
Посе́мъ сті́хъ: Бг҃ъ ѿ ю҆́га прїи́детъ, и҆ ст҃ы́й  и҆зъ горы̀ приѡсѣне́нныѧ ча́щи. 
Гла́съ г҃: 
Ны́нѣ прⷪ҇ро́ческое прорица́нїе и҆спо́лнитисѧ  грѧде́тъ, та́йнѡ глаго́лющее: и҆ ты̀ виѳлее́ме, землѐ  і҆ꙋ́дова, ника́коже нарече́шисѧ ме́нши во влады́кахъ,  пред̾ꙋготовлѧ́ющи верте́пъ: и҆зъ тебє́ бо мѝ и҆зы́детъ  и҆гꙋ́менъ ꙗ҆зы́кѡвъ во пло́ти, ѿ дв҃ы ѻ҆трокови́цы  хрⷭ҇то́съ бг҃ъ, и҆́же оу҆пасе́тъ лю́ди своѧ̑ но́ваго  і҆и҃лѧ: дади́мъ є҆мꙋ̀ всѝ вели́чїе. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑ и҆ оу҆жасо́хсѧ. 
Па́ки то́йже тропа́рь. Та́же: Сла́ва, гла́съ и҃: 
Сїѧ̑ глаго́летъ і҆ѡ́сифъ къ дв҃ѣ: марі́е, что̀  дѣ́ло сїѐ, є҆́же въ тебѣ̀ зрю̀; недоꙋмѣ́ю и҆  оу҆дивлѧ́юсѧ, и҆ оу҆мо́мъ оу҆жаса́юсѧ: ѻ҆́тай оу҆́бѡ  ѿ менє̀ бꙋ́ди вско́рѣ. марі́е, что̀ дѣ́ло сїѐ, є҆́же  въ тебѣ̀ ви́жꙋ; за че́сть, срамотꙋ̀: за весе́лїе, ско́рбь:  вмѣ́стѡ є҆́же хвали́тисѧ, оу҆кори́знꙋ мѝ принесла̀  є҆сѝ. ктомꙋ̀ не терплю̀ оу҆жѐ поноше́нїй  человѣ́ческихъ: и҆́бо ѿ і҆ерє́й и҆зъ цр҃кве гдⷭ҇ни  ꙗ҆́кѡ непоро́чнꙋ тѧ̀ прїѧ́хъ, и҆ что̀ ви́димое; 
И҆ ны́нѣ, па́ки то́йже. 
Посе́мъ прокі́менъ, гла́съ д҃: Гдⷭ҇ь речѐ ко мнѣ̀:  сн҃ъ мо́й є҆сѝ (с. 462) ты̀, а҆́зъ дне́сь роди́хъ тѧ̀.  Сті́хъ: Просѝ ѿ менє̀, и҆ да́мъ тѝ ꙗ҆зы́ки  достоѧ́нїе твоѐ, и҆ ѡ҆держа́нїе твоѐ концы̀ землѝ. 
Та́же, паремїа̀. Прⷪ҇ро́чества мїхе́ина чте́нїе. 
[Глава̀ є҃] Та́кѡ гл҃го́летъ гдⷭ҇ь: и҆ ты̀  виѳлее́ме, до́ме є҆ѵфра́ѳовъ, є҆да̀ ма́лъ є҆сѝ є҆́же  бы́ти въ ты́сѧщахъ і҆ꙋ́довыхъ; И҆зъ тебє́ бо мнѣ̀  и҆зы́детъ старѣ́йшина, є҆́же бы́ти въ кнѧ́зѧ во і҆и҃ли: и҆  и҆схо́ди є҆гѡ̀ и҆зъ нача́ла ѿ дне́й вѣ́ка. Сегѡ̀ ра́ди  да́стъ ѧ҆̀, до вре́мене ражда́ющїѧ роди́тъ, и҆ про́чїи ѿ  бра́тїй є҆гѡ̀ ѡ҆братѧ́тсѧ къ сынѡ́мъ і҆и҃лєвымъ. И҆  ста́нетъ, и҆ оу҆́зритъ, и҆ оу҆пасе́тъ ста́до своѐ  крѣ́постїю гдⷭ҇ь. И҆ въ сла́вѣ и҆́мени гдⷭ҇а бг҃а своегѡ̀  пребꙋ́дꙋтъ: занѐ ны́нѣ возвели́читсѧ да́же до конє́цъ  землѝ. 
Къ є҆вре́ємъ посла́нїѧ ст҃а́гѡ а҆пⷭ҇ла па́ѵла  чте́нїе. 
[Зач: т҃г] Многоча́стнѣ и҆ многоѻбра́знѣ дре́вле  бг҃ъ гл҃го́лавый ѻ҆тцє́мъ во прⷪ҇ро́цѣхъ, Въ послѣ́докъ  дні́й си́хъ глаго́ла на́мъ въ сн҃ѣ, є҆го́же положѝ  наслѣ́дника всѣ̑мъ, и҆́мже и҆ вѣ́ки сотворѝ. И҆́же сы́й  сїѧ́нїе сла́вы, и҆ ѻ҆́бразъ ѵ҆поста́си є҆гѡ̀: носѧ́ же  всѧ́чєскаѧ глаго́ломъ си́лы своеѧ̀, собо́ю ѡ҆чище́нїе  сотвори́въ грѣхѡ́въ на́шихъ, сѣ́де ѡ҆деснꙋ́ю прⷭ҇то́ла  вели́чествїѧ на высо́кихъ. Толи́кѡ лꙋ́чшїй бы́въ а҆́гг҃лъ,  є҆ли́кѡ пресла́внѣе па́че и҆́хъ наслѣ́дствова и҆́мѧ.  Комꙋ́ бо речѐ когда̀ ѿ а҆́гг҃лъ: сн҃ъ мо́й є҆сѝ ты̀,  а҆́зъ дне́сь роди́хъ тѧ̀; и҆ па́ки, а҆́зъ бꙋ́дꙋ є҆мꙋ̀ во  ѻ҆ц҃а̀, и҆ то́й бꙋ́детъ мнѣ̀ въ сн҃а; є҆гда́ же па́ки  вво́дитъ перворо́днаго во вселе́ннꙋю, глаго́летъ: и҆ да  покло́нѧтсѧ є҆мꙋ̀ всѝ а҆́гг҃ли бж҃їи. И҆ ко а҆́гг҃лѡмъ  оу҆́бѡ глаго́летъ: творѧ́й а҆́гг҃лы своѧ̑ дꙋ́хи, и҆ слꙋги̑  своѧ̑ ѻ҆́гнь палѧ́щъ. Къ сн҃ꙋ же: прⷭ҇то́лъ тво́й, бж҃е, въ  вѣ́къ вѣ́ка: же́злъ пра́вости, же́злъ црⷭ҇твїѧ твоегѡ̀.  Возлюби́лъ є҆сѝ пра́вдꙋ, и҆ возненави́дѣлъ є҆сѝ  беззако́нїе: сегѡ̀ ра́ди пома́за тѧ̀, бж҃е, бг҃ъ тво́й  є҆ле́емъ ра́дости, па́че прича̑стникъ твои́хъ. И҆ (с. 463)  па́ки: въ нача́лѣ ты̀, гдⷭ҇и, зе́млю ѡ҆снова́лъ є҆сѝ, и҆  дѣла̀ рꙋкꙋ̀ твоє́ю сꙋ́ть нб҃са̀. Та̑ поги́бнꙋтъ, ты́ же  пребыва́еши, и҆ всѧ̑ ꙗ҆́коже ри́за ѡ҆бетша́ютъ, И҆ ꙗ҆́кѡ  ѻ҆де́ждꙋ свїе́ши и҆̀хъ, и҆ и҆змѣнѧ́тсѧ: ты́ же то́йжде  є҆сѝ, и҆ лѣ̑та твоѧ̑ не ѡ҆скꙋдѣ́ютъ. 
Дїа́конъ: Премꙋ́дрость, про́сти оу҆слы́шимъ ст҃а́гѡ  є҆ѵⷢ҇лїа. 
І҆ере́й: Ѿ матѳе́а ст҃а́гѡ є҆ѵⷢ҇лїа чте́нїе. 
[Зач: в҃] І҆и҃съ хрⷭ҇то́во ржⷭ҇тво̀ си́це бѣ̀:  ѡ҆брꙋче́ннѣй оу҆́бѡ бы́вши ма́тери є҆гѡ̀ марі́и  і҆ѡ́сифови, пре́жде да́же не сни́тисѧ и҆́ма: ѡ҆брѣ́тесѧ  и҆мꙋ́щи во чре́вѣ ѿ дх҃а ст҃а. І҆ѡ́сифъ же мꙋ́жъ є҆ѧ̀,  пра́веденъ сы́й и҆ не хотѧ̀ є҆ѧ̀ ѡ҆бличи́ти, восхотѣ̀ та́й  пꙋсти́ти ю҆̀. Сїѧ̑ же є҆мꙋ̀ помы́слившꙋ, сѐ а҆́гг҃лъ  гдⷭ҇ень во снѣ̀ ꙗ҆ви́сѧ є҆мꙋ̀, глаго́лѧ. І҆ѡ́сифе, сы́не  дв҃довъ, не оу҆бо́йсѧ прїѧ́ти марїа́мъ жены̀ твоеѧ̀:  ро́ждшеебосѧ въ не́й, ѿ дх҃а є҆́сть ст҃а. Роди́тъ же  сн҃а, и҆ нарече́ши и҆́мѧ є҆мꙋ̀ і҆и҃съ: То́й бо спасе́тъ  лю́ди своѧ̑ ѿ грѣ̑хъ и҆́хъ. Сїе́ же всѐ бы́сть, да  сбꙋ́детсѧ рече́нное ѿ гдⷭ҇а прⷪ҇ро́комъ глаго́лющимъ: Сѐ  дв҃а во чре́вѣ прїи́метъ, и҆ роди́тъ сн҃а, и҆ нарекꙋ́тъ  и҆́мѧ є҆мꙋ̀ є҆мманꙋ́илъ, є҆́же є҆́сть сказа́емо, съ  на́ми бг҃ъ. Воста́въ же і҆ѡ́сифъ ѿ сна̀, сотворѝ,  ꙗ҆́коже повелѣ̀ є҆мꙋ̀ а҆́гг҃лъ гдⷭ҇ень, и҆ прїѧ́тъ женꙋ̀  свою̀. И҆ не зна́ѧше є҆ѧ̀, до́ндеже родѝ сн҃а своего̀  пе́рвенца, и҆ наречѐ и҆́мѧ є҆мꙋ̀ і҆и҃съ. 
Посе́мъ тропа́рь: 
Стѡпы̀ моѧ̑ напра́ви по словесѝ твоемꙋ̀, и҆ да не  ѡ҆блада́етъ мно́ю всѧ́кое беззако́нїе. и҆зба́ви мѧ̀ ѿ  клеветы̀ человѣ́ческїѧ, и҆ сохраню̀ за́пѡвѣди твоѧ̑. лицѐ  твоѐ просвѣтѝ на раба̀ твоего̀, и҆ наꙋчи́ мѧ  ѡ҆правда́нїємъ твои̑мъ. 
Да и҆спо́лнѧтсѧ оу҆ста̀ моѧ̑ хвале́нїѧ твоегѡ̀,  гдⷭ҇и, ꙗ҆́кѡ да воспою̀ сла́вꙋ твою̀, ве́сь де́нь  великолѣ́пїе твоѐ. (с. 464) 
Та́же Трист҃о́е, и҆ по Ѻ҆́ч҃е на́шъ: Конда́къ,  гла́съ г҃: 
Дв҃а дне́сь превѣ́чное сло́во въ верте́пѣ грѧде́тъ  роди́ти неизрече́ннѡ: ликꙋ́й, вселе́ннаѧ, оу҆слы́шавши,  просла́ви со а҆́гг҃лы и҆ па́стырьми хотѧ́щаго ꙗ҆ви́тисѧ  ѻ҆троча̀ мла́до, превѣ́чнаго бг҃а. 
Гдⷭ҇и, поми́лꙋй, м҃. И҆ моли́тва: 
И҆́же на всѧ́кое вре́мѧ, и҆ на всѧ́кїй ча́съ, на  нб҃сѝ и҆ на землѝ, покланѧ́емый и҆ сла́вимый, хрⷭ҇тѐ  бж҃е, долготерпѣли́ве, многоми́лостиве, многобл҃гоꙋтро́бне,  и҆́же пра́вєдныѧ любѧ́й и҆ грѣ̑шныѧ ми́лꙋѧй, и҆́же всѧ̑  зовы́й ко спасе́нїю, ѡ҆бѣща́нїѧ ра́ди бꙋ́дꙋщихъ бла̑гъ.  са́мъ, гдⷭ҇и, прїимѝ и҆ на́шѧ въ ча́съ се́й моли̑твы, и҆  и҆спра́ви живо́тъ на́шъ къ за́повѣдємъ твои̑мъ, дꙋ́шы  на́шѧ ѡ҆свѧтѝ, тѣлеса̀ ѡ҆чи́сти: помышлє́нїѧ и҆спра́ви,  мы̑сли ѡ҆чи́сти: и҆ и҆зба́ви на́съ ѿ всѧ́кїѧ ско́рби,  ѕѡ́лъ и҆ болѣ́зней: ѡ҆градѝ на́съ ст҃ы́ми твои́ми  а҆́гг҃лы, да ѡ҆полче́нїемъ и҆́хъ соблюда́еми и҆  наставлѧ́еми, дости́гнемъ въ соедине́нїе вѣ́ры, и҆ въ  ра́зꙋмъ непристꙋ́пныѧ твоеѧ̀ сла́вы, ꙗ҆́кѡ бл҃гослове́нъ  є҆сѝ во вѣ́ки вѣкѡ́въ, а҆ми́нь. 
Гдⷭ҇и, поми́лꙋй, три́жды. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, и҆ ны́нѣ  и҆ при́снѡ, и҆ во вѣ́ки вѣкѡ́въ, а҆ми́нь. 
Честнѣ́йшꙋю херꙋві̑мъ, и҆ сла́внѣйшꙋю безъ  сравне́нїѧ серафі̑мъ, безъ и҆стлѣ́нїѧ бг҃а сло́ва ро́ждшꙋю,  сꙋ́щꙋю бцⷣꙋ тѧ̀ велича́емъ. 
И҆́менемъ гдⷭ҇нимъ благословѝ, ѻ҆́ч҃е.  Свѧще́нникъ возглаша́етъ: 
Бж҃е, оу҆ще́дри ны̀, и҆ благослови́ ны, просвѣтѝ  лицѐ твоѐ на ны̀, и҆ поми́лꙋй ны̀. 
Та́же моли́твꙋ сїю̀: 
Хрⷭ҇тѐ, свѣ́те и҆́стинный, просвѣща́ѧй и҆  ѡ҆свѧща́ѧй всѧ́каго человѣ́ка грѧдꙋ́щаго въ мі́ръ, да  зна́менаетсѧ на на́съ свѣ́тъ лица̀ твоегѡ̀, да въ не́мъ  оу҆́зримъ свѣ́тъ (с. 465) непристꙋ́пный, и҆ и҆спра́ви  стѡпы̀ на́шѧ къ дѣ́ланїю за́повѣдей твои́хъ, моли́твами  пречⷭ҇тыѧ твоеѧ̀ мт҃ре, и҆ всѣ́хъ твои́хъ ст҃ы́хъ, а҆ми́нь. 
Ча́съ тре́тїй. 
Прїиди́те, поклони́мсѧ: три́жды. Та́же ѱало́мъ  ѯ҃ѕ. 
Бж҃е, оу҆ще́дри ны̀, и҆ благослови́ ны, и҆  просвѣтѝ лицѐ твоѐ на ны̀, и҆ поми́лꙋй ны̀: позна́ти на  землѝ пꙋ́ть тво́й, во всѣ́хъ ꙗ҆зы́цѣхъ спасе́нїе твоѐ.  да и҆сповѣ́дѧтсѧ тебѣ̀ лю́дїе, бж҃е, да и҆сповѣ́дѧтсѧ  тебѣ̀ лю́дїе всѝ. да возвеселѧ́тсѧ, и҆ да возра́дꙋютсѧ  ꙗ҆зы́цы: ꙗ҆́кѡ сꙋ́диши лю́демъ правото́ю, и҆ ꙗ҆зы́ки на  землѝ наста́виши. да и҆сповѣ́дѧтсѧ тебѣ̀ лю́дїе, бж҃е, да  и҆сповѣ́дѧтсѧ тебѣ̀ лю́дїе всѝ. Землѧ̀ дадѐ пло́дъ  сво́й. Благослови́ ны, бж҃е, бж҃е на́шъ. Благослови́ ны,  бж҃е: и҆ да оу҆боѧ́тсѧ є҆гѡ̀ всѝ концы̀ землѝ. 
Ѱало́мъ п҃ѕ. 
Ѡ҆снова̑нїѧ є҆гѡ̀ на гора́хъ ст҃ы́хъ, лю́битъ гдⷭ҇ь  врата̀ сїѡ́нѧ па́че всѣ́хъ селе́нїй і҆а́кѡвлихъ.  Пресла̑внаѧ глаго́лашасѧ ѡ҆ тебѣ̀, гра́де бж҃їй. Помѧнꙋ̀  раа́въ и҆ вавѷлѡ́на вѣ́дꙋщымъ мѧ̀: и҆ сѐ  и҆ноплемє́нницы, и҆ тѵ́ръ, и҆ лю́дїе є҆ѳїо́пстїи, сі́и  бы́ша та́мѡ. Ма́ти сїѡ́нъ, рече́тъ человѣ́къ, и҆ человѣ́къ  роди́сѧ въ не́мъ, и҆ то́й ѡ҆снова̀ и҆ вы́шнїй. Гдⷭ҇и  повѣ́сть въ писа́нїи люде́й, и҆ кнѧзе́й си́хъ бы́вшихъ въ  не́мъ. ꙗ҆́кѡ веселѧ́щихсѧ всѣ́хъ жили́ще въ тебѣ̀. 
Ѱало́мъ н҃. 
Поми́лꙋй мѧ̀, бж҃е, по вели́цѣй ми́лости твое́й, и҆  по мно́жествꙋ щедро́тъ твои́хъ, ѡ҆чи́сти беззако́нїе моѐ.  Наипа́че ѡ҆мы́й мѧ̀ ѿ беззако́нїѧ моегѡ̀, и҆ ѿ грѣха̀  моегѡ̀ ѡ҆чи́сти мѧ̀. Ꙗ҆́кѡ беззако́нїе моѐ а҆́зъ зна́ю, и҆  грѣ́хъ мо́й предо мно́ю є҆́сть вы́нꙋ. тебѣ̀ є҆ди́номꙋ  согрѣши́хъ, и҆ лꙋка́вое предъ тобо́ю сотвори́хъ: Ꙗ҆́кѡ да  (с. 466) ѡ҆правди́шисѧ во словесѣ́хъ твои́хъ, и҆ побѣди́ши  внегда̀ сꙋди́ти тѝ. Се́ бо въ беззако́нїихъ зача́тъ є҆́смь  и҆ во грѣсѣ́хъ роди́ мѧ ма́ти моѧ̀. Се́ бо и҆́стинꙋ  возлюби́лъ є҆сѝ, безвѣ̑стнаѧ и҆ та̑йнаѧ премꙋ́дрости  твоеѧ̀ ꙗ҆ви́лъ мѝ є҆сѝ. Ѡ҆кропи́ши мѧ̀ ѵ҆ссѡ́помъ, и҆  ѡ҆чи́щꙋсѧ: ѡ҆мы́еши мѧ̀, и҆ па́че снѣ́га оу҆бѣлю́сѧ.  Слꙋ́хꙋ моемꙋ̀ да́си ра́дость и҆ весе́лїе, возра́дꙋютсѧ  кѡ́сти смирє́нныѧ. Ѿвратѝ лицѐ твоѐ ѿ грѣ̑хъ  мои́хъ, и҆ всѧ̑ беззакѡ́нїѧ моѧ̑ ѡ҆чи́сти. Се́рдце чи́сто  сози́жди во мнѣ̀, бж҃е, и҆ дꙋ́хъ пра́въ ѡ҆бновѝ во  оу҆тро́бѣ мое́й. Не ѿве́ржи менѐ ѿ лица̀ твоегѡ̀, и҆  дх҃а твоегѡ̀ ст҃а́гѡ не ѿимѝ ѿ менє̀. Возда́ждь мѝ  ра́дость спасе́нїѧ твоегѡ̀, и҆ дх҃омъ влⷣчнимъ оу҆тверди́  мѧ. Наꙋчꙋ̀ беззакѡ́нныѧ пꙋтє́мъ твои̑мъ, и҆ нечести́вїи къ  тебѣ̀ ѡ҆братѧ́тсѧ. И҆зба́ви мѧ̀ ѿ крове́й, бж҃е, бж҃е  спасе́нїѧ моегѡ̀, возра́дꙋетсѧ ѧ҆зы́къ мо́й пра́вдѣ твое́й.  Гдⷭ҇и, оу҆стнѣ̀ моѝ ѿве́рзеши, и҆ оу҆ста̀ моѧ̑  возвѣстѧ́тъ хвалꙋ̀ твою̀. Ꙗ҆́кѡ а҆́ще бы восхотѣ́лъ  є҆сѝ же́ртвы, да́лъ бы́хъ оу҆́бѡ: всесожже́нїѧ не  благоволи́ши. Же́ртва бг҃ꙋ дх҃ъ сокрꙋше́нъ, се́рдце  сокрꙋше́нно и҆ смире́нно бг҃ъ не оу҆ничижи́тъ. Оу҆блажѝ,  гдⷭ҇и, благоволе́нїемъ твои́мъ сїѡ́на, и҆ да сози́ждꙋтсѧ  стѣ́ны і҆ерꙋсали̑мскїѧ. Тогда̀ благоволи́ши же́ртвꙋ  пра́вды, возноше́нїе и҆ всесожега́ємаѧ: тогда̀ возложа́тъ  на ѻ҆лта́рь тво́й тельцы̀. 
Сла́ва, и҆ ны́нѣ, А҆ллилꙋ́їа, три́жды. Гдⷭ҇и,  поми́лꙋй, три́жды. 
Сла́ва, тропа́рь, гла́съ д҃: 
Написова́шесѧ и҆ногда̀ со ста́рцемъ і҆ѡ́сифомъ,  ꙗ҆́кѡ ѿ сѣ́мене дв҃дова, въ виѳлее́мѣ марїа́мъ,  чревоносѧ́щи безсѣ́менное рожде́нїе: наста́ же вре́мѧ  рождества̀, и҆ мѣ́сто ни є҆ди́ноже бѣ̀ ѻ҆бита́лищꙋ: но  ꙗ҆́коже кра́снаѧ пала́та, верте́пъ цр҃и́цѣ показа́шесѧ.  хрⷭ҇то́съ ражда́етсѧ пре́жде па́дшїй воскреси́ти ѻ҆́бразъ.  (с. 467) 
И҆ ны́нѣ, бг҃оро́диченъ: 
Бцⷣе, ты̀ є҆сѝ лоза̀ и҆́стиннаѧ, возрасти́вшаѧ  на́мъ пло́дъ живота̀, тебѣ̀ мо́лимсѧ: моли́сѧ, влⷣчце, со  ст҃ы́ми а҆пⷭ҇лы, поми́ловати дꙋ́шы на́шѧ. 
Та́же тропарѝ сїѧ̑ по два́жды пое́мъ. Гла́съ  ѕ҃: 
Се́й бг҃ъ на́шъ, не вмѣни́тсѧ и҆́нъ къ немꙋ̀,  роди́выйсѧ ѿ дв҃ы, и҆ съ человѣ́ки поживѐ: во ꙗ҆́слехъ  оу҆бо́гихъ, сн҃ъ є҆диноро́дный, лежа́щь ви́дитсѧ  чл҃вѣ́къ: и҆ пелена́ми повива́етсѧ и҆́же сла́вы гдⷭ҇ь. и҆  волхвѡ́мъ ѕвѣзда̀ возвѣща́етъ въ є҆гѡ̀ поклоне́нїе. и҆  мы̀ пои́мъ: трⷪ҇це ст҃а́ѧ, спасѝ дꙋ́шы на́шѧ. 
Два́жды. 
Та́же пое́мъ, гла́съ и҃: 
Сті́хъ: Бг҃ъ ѡ҆ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Пре́жде ржⷭ҇тва̀ твоегѡ̀, тре́петнѡ зрѧ́ще та́инство  твоѐ, гдⷭ҇и, разꙋ̑мнаѧ вѡ́инства дивлѧ́хꙋсѧ: ꙗ҆́коже бо  младе́нецъ роди́тисѧ благоизво́лилъ є҆сѝ, не́бо  оу҆краси́вый ѕвѣзда́ми, и҆ во ꙗ҆́слехъ безслове́сныхъ  возлежи́ши, дла́нїю содержа́й всеѧ̀ землѝ концы̀. таковы́мъ  бо смотре́нїемъ оу҆вѣ́дѣно бы́сть милосе́рдїе твоѐ,  хрⷭ҇тѐ, ве́лїѧ ми́лость твоѧ̀, сла́ва тебѣ̀. 
Сті́хъ: Гдⷭ҇и оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
И҆ па́ки пое́мъ то́йже тропа́рь. Посе́мъ, Сла́ва,  гла́съ г҃: 
І҆ѡ́сифе, рцы̀ на́мъ: ка́кѡ, ю҆́же ѿ ст҃ы́хъ  прїѧ́лъ є҆сѝ, дв҃ꙋ непра́зднꙋ приво́диши въ виѳлее́мъ;  а҆́зъ, речѐ, прⷪ҇ро́ки и҆спыта́хъ, и҆ вѣ́сть прїе́мъ ѿ  а҆́гг҃ла, оу҆вѣ́рихсѧ, ꙗ҆́кѡ бг҃а роди́тъ марі́а  несказа́ннѡ: є҆мꙋ́же на поклоне́нїе волсвѝ ѿ восто́кѡвъ  прїи́дꙋтъ, съ да́ры честны́ми слꙋжа́ще. воплоти́выйсѧ на́съ  ра́ди, гдⷭ҇и, сла́ва тебѣ̀. 
И҆ ны́нѣ, па́ки то́йже тропа́рь. (с. 468) 
Прокі́менъ, гла́съ д҃: Ѻ҆троча̀ роди́сѧ на́мъ,  сн҃ъ, и҆ даде́сѧ на́мъ. Сті́хъ: Є҆гѡ́же нача́льство  бы́сть на ра́мѣ є҆гѡ̀. 
Прⷪ҇ро́чества варꙋ́хова чте́нїе. 
[Варꙋⷯ Глава̀ г҃] Се́й бг҃ъ на́шъ, и҆ не  приложи́тсѧ и҆́нъ къ немꙋ̀. И҆з̾ѡбрѣ́те всѧ́къ пꙋ́ть  хꙋдо́жества, и҆ дадѐ и҆ і҆а́кѡвꙋ ѻ҆́трокꙋ своемꙋ̀, и҆  і҆и҃лю возлю́бленномꙋ ѿ негѡ̀. Посе́мъ же на землѝ  ꙗ҆ви́сѧ, и҆ съ человѣ̑ки поживѐ. [Варꙋⷯ д҃] Сїѧ̀ кни́га  повелѣ́нїй бж҃їихъ, и҆ зако́нъ сы́й во вѣ́ки: всѝ  держа́щїисѧ є҆ѧ̀ въ живо́тъ вни́дꙋтъ, ѡ҆ста́вившїи же ю҆̀  оу҆́мрꙋтъ. Ѡ҆брати́сѧ, і҆а́кѡве, и҆ и҆ми́сѧ є҆ѧ̀. Поидѝ  къ сїѧ́нїю прѧ́мѡ свѣ́та є҆ѧ̀. Не да́ждь и҆но́мꙋ сла́вы  твоеѧ̀: и҆ поле́зныхъ тебѣ̀ ꙗ҆зы́кꙋ чꙋжде́мꙋ. Бл҃же́ни  є҆смы̀, і҆и҃лю, ꙗ҆́кѡ оу҆гѡ́днаѧ бг҃ꙋ на́мъ разꙋ́мна  сꙋ́ть. 
Та́же а҆пⷭ҇лъ, къ гала́тѡмъ посла́нїѧ ст҃а́гѡ а҆пⷭ҇ла  па́ѵла чте́нїе. 
[Зач: с҃и] Бра́тїе, пре́жде, прише́ствїѧ вѣ́ры,  подъ зако́номъ стрего́ми бѣ́хомъ, затворе́ни въ хотѧ́щꙋю  вѣ́рꙋ ѿкры́тисѧ. Тѣ́мже зако́нъ пѣ́стꙋнъ на́мъ бы́сть  во хрⷭ҇та̀, да ѿ вѣ́ры ѡ҆правди́мсѧ. Прише́дшей же  вѣ́рѣ, оу҆жѐ не подъ пѣ́стꙋномъ є҆смы̀. Вси́ бо вы̀  сы́нове бж҃їи є҆стѐ вѣ́рою ѡ҆ хрⷭ҇тѣ̀ і҆и҃сѣ: є҆ли́цы  бо во хрⷭ҇та̀ крⷭ҇ти́стесѧ, во хрⷭ҇та̀ ѡ҆блеко́стесѧ.  Нѣ́сть і҆ꙋде́й, ни є҆́ллинъ: нѣ́сть ра́бъ, ни свобо́дь:  нѣ́сть мꙋ́жескїй по́лъ, ни же́нскїй: вси́ бо вы̀ є҆ди́но  є҆стѐ ѡ҆ хрⷭ҇тѣ̀ і҆и҃сѣ. А҆́ще ли вы̀ хрⷭ҇то́вы: оу҆̀бо  а҆враа́мле сѣ́мѧ є҆стѐ, и҆ по ѡ҆бѣтова́нїю наслѣ̑дницы. 
Дїа́конъ возглаша́етъ: Премꙋ́дрость, про́сти  оу҆слы́шимъ ст҃а́гѡ є҆ѵⷢ҇лїа. 
І҆ере́й: Ѿ лꙋкѝ ст҃а́гѡ є҆ѵⷢ҇лїа чте́нїе. 
[Зач: є҃] Во дне́хъ ѻ҆́нѣхъ, и҆зы́де повелѣ́нїе  ѿ ке́сарѧ а҆́ѵгꙋста, написа́ти всю̀ вселе́ннꙋю. Сїѐ  написа́нїе пе́рвое бы́сть, владѧ́щꙋ сѷрі́ею кѷрині́ю. И҆  и҆дѧ́хꙋ всѝ написа́тисѧ, ко́ждо во сво́й гра́дъ. Взы́де же  и҆ і҆ѡ́сифъ ѿ галїле́и, и҆зъ (с. 469) гра́да назаре́та во  і҆ꙋде́ю, во гра́дъ дв҃довъ, и҆́же нарица́етсѧ виѳлее́мъ,  занѐ бы́ти є҆мꙋ̀ ѿ до́мꙋ и҆ ѻ҆те́чества, дв҃дова,  написа́тисѧ съ марі́ею, ѡ҆брꙋче́нною є҆мꙋ̀ жено́ю, сꙋ́щею  непра́здною. Бы́сть же, є҆гда̀ бы́ша та́мѡ, и҆спо́лнишасѧ  дні́е роди́ти є҆́й. И҆ родѝ сн҃а своего̀ пе́рвенца, и҆  пови́тъ є҆го̀, и҆ положѝ є҆го̀ въ ꙗ҆́слехъ: занѐ не  бѣ̀ и҆̀мъ мѣ́ста во ѻ҆би́тели. И҆ па́стырїе бѣ́хꙋ въ  то́йже странѣ̀ бдѧ́ще, и҆ стрегꙋ́ще стра́жꙋ нощнꙋ́ю ѡ҆  ста́дѣ свое́мъ. И҆ сѐ а҆́гг҃лъ гдⷭ҇ень ста̀ въ ни́хъ, и҆  сла́ва гдⷭ҇нѧ ѡ҆сїѧ̀ и҆̀хъ: и҆ оу҆боѧ́шасѧ стра́хомъ  ве́лїимъ. И҆ речѐ и҆̀мъ а҆́гг҃лъ: не бо́йтесѧ, се́ бо  благовѣствꙋ́ю ва́мъ ра́дость ве́лїю, ꙗ҆́же бꙋ́детъ всѣ̑мъ  лю́демъ, ꙗ҆́кѡ роди́сѧ ва́мъ дне́сь сп҃съ, и҆́же є҆́сть  хрⷭ҇то́съ гдⷭ҇ь, во гра́дѣ дв҃довѣ. И҆ сѐ ва́мъ  зна́менїе: ѡ҆брѧ́щете млⷣнца пови́та, лежа́ща въ ꙗ҆́слехъ.  И҆ внеза́пꙋ бы́сть со а҆́гг҃ломъ мно́жество вѡ́й нбⷭ҇ныхъ,  хва́лѧщихъ бг҃а, и҆ глаго́лющихъ: сла́ва въ вы́шнихъ бг҃ꙋ,  и҆ на землѝ ми́ръ, въ человѣ́цѣхъ благоволе́нїе. И҆  бы́сть, ꙗ҆́кѡ ѿидо́ша ѿ ни́хъ на нб҃о а҆́гг҃ли, и҆  человѣ́цы па́стырїе рѣ́ша дрꙋ́гъ ко дрꙋ́гꙋ: пре́йдемъ до  виѳлее́ма, и҆ ви́димъ глаго́лъ се́й бы́вшїй, є҆го́же гдⷭ҇ь  сказа̀ на́мъ. И҆ прїидо́ша поспѣ́шшесѧ, и҆ ѡ҆брѣто́ша  марїа́мь же и҆ і҆ѡ́сифа, и҆ млⷣнца лежа́ща во ꙗ҆́слехъ.  Ви́дѣвше же сказа́ша ѡ҆ глаго́лѣ глаго́ланномъ и҆̀мъ ѡ҆  ѻ҆троча́ти се́мъ. И҆ всѝ слы́шавшїи диви́шасѧ ѡ҆  глаго́ланныхъ ѿ па́стырей къ ни̑мъ. Марїа́мъ же соблюда́ше  всѧ̑ глаго́лы сїѧ̑, слага́ющи въ се́рдцы свое́мъ. И҆  возврати́шасѧ па́стырїе, сла́вѧще и҆ хва́лѧще бг҃а ѡ҆  всѣ́хъ, ꙗ҆̀же слы́шаша и҆ ви́дѣша, ꙗ҆́коже глаго́лано  бы́сть къ ни̑мъ. 
Та́же: 
Гдⷭ҇ь бг҃ъ бл҃гослове́нъ, бл҃гослове́нъ гдⷭ҇ь де́нь  днѐ, поспѣши́тъ на́мъ бг҃ъ спасе́нїй на́шихъ, бг҃ъ на́шъ,  бг҃ъ спаса́ти. (с. 470) 
Посе́мъ Трист҃о́е, и҆ по Ѻ҆́ч҃е на́шъ: Конда́къ,  гла́съ г҃: 
Дв҃а дне́сь превѣ́чное сло́во въ верте́пѣ грѧде́тъ  роди́ти неизрече́ннѡ: ликꙋ́й вселе́ннаѧ оу҆слы́шавши,  просла́ви со а҆́гг҃лы и҆ па́стырьми, хотѧ́щаго ꙗ҆ви́тисѧ  ѻ҆троча̀ мла́до, превѣ́чнаго бг҃а. 
Гдⷭ҇и, поми́лꙋй, м҃. и҆ моли́тва: И҆́же на  всѧ́кое вре́мѧ: Гдⷭ҇и, поми́лꙋй, три́жды. Сла́ва, и҆  ны́нѣ: Честнѣ́йшꙋю херꙋві̑мъ: И҆́менемъ гдⷭ҇нимъ  благословѝ, ѻ҆́ч҃е. І҆ере́й: Моли́твами ст҃ы́хъ  ѻ҆тє́цъ на́шихъ: Посе́мъ моли́тва: 
Влⷣко бж҃е ѻ҆́ч҃е вседержи́телю, гдⷭ҇и сн҃е  є҆диноро́дный і҆и҃се хрⷭ҇тѐ, и҆ ст҃ы́й дш҃е, є҆ди́но  бжⷭ҇тво̀, є҆ди́на си́ла, поми́лꙋй мѧ̀ грѣ́шнаго: и҆  и҆́миже вѣ́си сꙋдьба́ми, спаси́ мѧ недосто́йнаго раба̀  твоего̀, ꙗ҆́кѡ бл҃гослове́нъ є҆сѝ во вѣ́ки вѣкѡ́въ,  а҆ми́нь. 
[Зрѝ] На тре́тїемъ и҆ шесто́мъ часѣ̀ кади́тъ  дїа́конъ є҆ѵⷢ҇лїе и҆ і҆кѡ́ны, и҆ настоѧ́телѧ, и҆ ли́ки  то́кмѡ. И҆ глаго́лемъ ча́съ шесты́й. Прїиди́те,  поклони́мсѧ: три́жды. 
И҆ ѱало́мъ ѻ҃а. 
Бж҃е, сꙋ́дъ тво́й царе́ви да́ждь, и҆ пра́вдꙋ твою̀  сы́нꙋ царе́вꙋ: сꙋди́ти лю́демъ твои̑мъ въ пра́вдѣ, и҆  ни́щымъ твои̑мъ въ сꙋдѣ̀. Да воспрїи́мꙋтъ го́ры ми́ръ  лю́демъ, и҆ хо́лми пра́вдꙋ. Сꙋ́дитъ ни́щымъ людски̑мъ, и҆  спасе́тъ сы́ны оу҆бо́гихъ, и҆ смири́тъ клеветника̀. И҆  пребꙋ́детъ съ со́лнцемъ, и҆ пре́жде лꙋны̀ ро́да родѡ́въ.  Сни́детъ ꙗ҆́кѡ до́ждь на рꙋно̀, и҆ ꙗ҆́кѡ ка́плѧ ка́плющаѧ  на зе́млю. Возсїѧ́етъ во дне́хъ є҆гѡ̀ пра́вда и҆ мно́жество  ми́ра, до́ндеже ѿи́метсѧ лꙋна̀. И҆ ѡ҆блада́етъ ѿ мо́рѧ  до мо́рѧ, и҆ ѿ рѣ́къ до конє́цъ вселе́нныѧ. Предъ ни́мъ  припадꙋ́тъ є҆ѳїо́плѧне, и҆ вразѝ є҆гѡ̀ пе́рсть поли́жꙋтъ.  Ца́рїе ѳарсі́йстїи и҆ ѻ҆́строви, да́ры принесꙋ́тъ. Ца́рїе  а҆ра́встїи и҆ сава̀, да́ры приведꙋ́тъ. И҆ покло́нѧтсѧ є҆мꙋ̀  всѝ ца́рїе (с. 471) зе́мстїи, всѝ ꙗ҆зы́цы порабо́таютъ  є҆мꙋ̀. Ꙗ҆́кѡ и҆зба́ви ни́ща ѿ си́льна, и҆ оу҆бо́га,  є҆мꙋ́же не бѣ̀ помо́щника. Пощади́тъ ни́ща и҆ оу҆бо́га,  и҆ дꙋ́шы оу҆бо́гихъ спасе́тъ. Ѿ ли́хвы и҆ ѿ непра́вды  и҆зба́витъ дꙋ́шы и҆́хъ: и҆ че́стно и҆́мѧ є҆гѡ̀ предъ ни́ми.  И҆ жи́въ бꙋ́детъ, и҆ да́стсѧ є҆мꙋ̀ ѿ зла́та а҆раві́йска,  и҆ помо́лѧтсѧ ѡ҆ не́мъ вы́нꙋ: ве́сь де́нь благословѧ́тъ  є҆го̀. Бꙋ́детъ оу҆тверже́нїе на землѝ на версѣ́хъ го́ръ:  превознесе́тсѧ па́че лїва́на пло́дъ є҆гѡ̀. И҆ процвѣтꙋ́тъ  ѿ гра́да, ꙗ҆́кѡ трава̀ земна́ѧ. Бꙋ́детъ и҆́мѧ є҆гѡ̀  бл҃гослове́нно во вѣ́ки, пре́жде со́лнца пребыва́етъ и҆́мѧ  є҆гѡ̀: и҆ благословѧ́тсѧ въ не́мъ всѧ̑ кѡлѣ́на земна̑ѧ,  всѝ ꙗ҆зы́цы оу҆блажа́тъ є҆го̀. Бл҃гослове́нъ гдⷭ҇ь бг҃ъ  і҆и҃левъ, творѧ́й чꙋдеса̀ є҆ди́нъ. И҆ бл҃гослове́но и҆́мѧ  сла́вы є҆гѡ̀ во вѣ́къ, и҆ въ вѣ́къ вѣ́ка: и҆  и҆спо́лнитсѧ сла́вы є҆гѡ̀ всѧ̀ землѧ̀: бꙋ́ди, бꙋ́ди. 
Ѱало́мъ рл҃а. 
Помѧнѝ, гдⷭ҇и, дв҃да, и҆ всю̀ кро́тость є҆гѡ̀.  Ꙗ҆́кѡ клѧ́тсѧ гдⷭ҇еви, ѡ҆бѣща́сѧ бг҃ꙋ і҆а́кѡвлю: а҆́ще  вни́дꙋ въ селе́нїе до́мꙋ моегѡ̀, и҆лѝ взы́дꙋ на ѻ҆́дръ  посте́ли моеѧ̀: а҆́ще да́мъ со́нъ ѻ҆чи́ма мои́ма, и҆  вѣ́ждома мои́ма дрема́нїе, и҆ поко́й скранїа́ма мои́ма,  до́ндеже ѡ҆брѧ́щꙋ мѣ́сто гдⷭ҇еви, селе́нїе бг҃ꙋ і҆а́кѡвлю.  Сѐ слы́шахомъ ѧ҆̀ во є҆ѵфра́ѳѣ: ѡ҆брѣто́хомъ ѧ҆̀ въ  полѧ́хъ дꙋбра́вы. Вни́демъ въ селє́нїѧ є҆гѡ̀, поклони́мсѧ  на мѣ́сто, и҆дѣ́же стоѧ́стѣ но́зѣ є҆гѡ̀. Воскрⷭ҇нѝ,  гдⷭ҇и, въ поко́й тво́й, ты̀ и҆ кївѡ́тъ ст҃ы́ни твоеѧ̀.  Свѧще́нницы твоѝ ѡ҆блекꙋ́тсѧ пра́вдою, и҆ прпⷣбнїи твоѝ  возра́дꙋютсѧ. Дв҃да ра́ди раба̀ твоегѡ̀ не ѿвратѝ лицѐ  пома́заннагѡ твоегѡ̀. Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀, ѿ плода̀ чре́ва твоегѡ̀ посаждꙋ̀ на  престо́лѣ твое́мъ. А҆́ще сохранѧ́тъ сы́нове твоѝ завѣ́тъ  мо́й, и҆ свидѣ̑нїѧ моѧ̑ сїѧ̑, и҆̀мже наꙋчꙋ̀ ѧ҆̀: и҆ сы́нове  (с. 472) и҆́хъ до вѣ́ка сѧ́дꙋтъ на прⷭ҇то́лѣ твое́мъ.  Ꙗ҆́кѡ и҆збра̀ гдⷭ҇ь сїѡ́на, и҆зво́ли и҆ въ жили́ще себѣ̀.  Се́й поко́й мо́й во вѣ́къ вѣ́ка, здѣ̀ вселю́сѧ, ꙗ҆́кѡ  и҆зво́лихъ и҆̀. Лови́твꙋ є҆гѡ̀ благословлѧ́ѧй благословлю̀,  ни́щыѧ є҆гѡ̀ насыщꙋ̀ хлѣ̑бы. Свѧще́нники є҆гѡ̀ ѡ҆блекꙋ̀  во спасе́нїе, и҆ прпⷣбнїи є҆гѡ̀ ра́достїю возра́дꙋютсѧ.  Та́мѡ возращꙋ̀ ро́гъ дв҃дови, оу҆гото́вахъ свѣти́льникъ  пома́занномꙋ моемꙋ̀. Врагѝ є҆гѡ̀ ѡ҆блекꙋ̀ стꙋдо́мъ, на  не́мже процвѣте́тъ свѧты́нѧ моѧ̀. 
Ѱало́мъ ч҃. 
Живы́й въ по́мощи вы́шнѧгѡ, въ кро́вѣ бг҃а нбⷭ҇нагѡ  водвори́тсѧ. Рече́тъ гдⷭ҇еви: застꙋ́пникъ мо́й є҆сѝ, и҆  прибѣ́жище моѐ, бг҃ъ мо́й, и҆ оу҆пова́ю на него̀. Ꙗ҆́кѡ  то́й и҆зба́витъ тѧ̀ ѿ сѣ́ти ло́вчи, и҆ ѿ словесѐ  мѧте́жна. Плещма̀ свои́ма ѡ҆сѣни́тъ тѧ̀, и҆ подъ крилѣ̑  є҆гѡ̀ надѣ́ешисѧ, ѻ҆рꙋ́жїемъ ѡ҆бы́детъ тѧ̀ и҆́стина  є҆гѡ̀. Не оу҆бои́шисѧ ѿ стра́ха нощна́гѡ, ѿ стрѣлы̀  летѧ́щїѧ во днѝ, ѿ ве́щи во тмѣ̀ преходѧ́щїѧ, ѿ срѧ́ща  и҆ бѣ́са полꙋ́деннагѡ. Паде́тъ ѿ страны̀ твоеѧ̀ ты́сѧща,  и҆ тма̀ ѡ҆деснꙋ́ю тебє̀, къ тебѣ́ же не прибли́житсѧ.  Ѻ҆ба́че ѻ҆чи́ма твои́ма смо́триши, и҆ воздаѧ́нїе  грѣ́шникѡвъ оу҆́зриши. Ꙗ҆́кѡ ты̀, гдⷭ҇и, оу҆пова́нїе  моѐ, вы́шнѧгѡ положи́лъ є҆сѝ прибѣ́жище твоѐ. Не  прїи́детъ къ тебѣ̀ ѕло̀, и҆ ра́на неприбли́житсѧ тѣлесѝ  твоемꙋ̀. Ꙗ҆́кѡ а҆́гг҃лѡмъ свои̑мъ заповѣ́сть ѡ҆ тебѣ̀,  сохрани́ти тѧ̀ во всѣ́хъ пꙋте́хъ твои́хъ. На рꙋка́хъ  во́змꙋтъ тѧ̀, да не когда̀ преткне́ши ѡ҆ ка́мень но́гꙋ  твою̀. На а҆́спїда и҆ васїлі́ска настꙋ́пиши, и҆ попере́ши  льва̀ и҆ ѕмі́ѧ. Ꙗ҆́кѡ на мѧ̀ оу҆пова̀, и҆ и҆зба́влю и҆̀:  покры́ю и҆̀, ꙗ҆́кѡ позна̀ и҆́мѧ моѐ. Воззове́тъ ко мнѣ̀,  и҆ оу҆слы́шꙋ є҆го̀: съ ни́мъ є҆́смь въ ско́рби, и҆змꙋ̀  є҆го̀, и҆ просла́влю є҆го̀. Долгото́ю дне́й и҆спо́лню  є҆го̀, и҆ ꙗ҆влю̀ є҆мꙋ̀ спасе́нїе моѐ. (с. 473) 
Сла́ва, и҆ ны́нѣ, А҆ллилꙋ́їа, три́жды. Гдⷭ҇и,  поми́лꙋй, три́жды. 
Сла́ва, тропа́рь, гла́съ д҃: 
Написова́шесѧ и҆ногда̀ со ста́рцемъ і҆ѡ́сифомъ,  ꙗ҆́кѡ ѿ сѣ́мене дв҃дова, въ виѳлее́мѣ марїа́мъ,  чревоносѧ́щи безсѣ́менное рожде́нїе: наста́ же вре́мѧ  рождества̀, и҆ мѣ́сто ни є҆ди́ноже бѣ̀ ѻ҆бита́лищꙋ: но  ꙗ҆́коже кра́снаѧ пала́та, верте́пъ цр҃и́цѣ показа́шесѧ.  хрⷭ҇то́съ ражда́етсѧ, пре́жде па́дшїй воскреси́ти ѻ҆́бразъ. 
И҆ ны́нѣ, бг҃оро́диченъ: 
Ꙗ҆́кѡ не и҆́мамы дерзнове́нїѧ за премнѡ́гїѧ грѣхѝ  на́шѧ: ты̀ и҆́же ѿ тебє̀ ро́ждшагосѧ молѝ, бцⷣе дв҃о,  мно́гѡ бо мо́жетъ моле́нїе мт҃рнее ко бл҃госе́рдїю влⷣки.  не пре́зри грѣ́шныхъ мольбы̀, всечⷭ҇таѧ, ꙗ҆́кѡ ми́лостивъ  є҆́сть, и҆ спастѝ могі́й, и҆́же и҆ страда́ти ѡ҆ на́съ  и҆зво́ливый. 
Та́же тропарѝ сїѧ̑, гла́съ а҃: 
Прїиди́те, вѣ́рнїи, возведе́мсѧ бжⷭ҇твеннѣ, и҆  ви́димъ схожде́нїе бжⷭ҇твенное свы́ше, въ виѳлее́мѣ къ  на́мъ ꙗ҆вле́ннѣ: и҆ оу҆мо́мъ ѡ҆чи́стившесѧ житїѐ  принесе́мъ добродѣ́тели, вмѣ́стѡ мѵ́ра пред̾ꙋготовлѧ́юще  вѣ́рнѡ рожде́ствєнныѧ вхо́ды, ѿ дꙋше́вныхъ сокро́вищъ  зовꙋ́ще: въ вы́шнихъ сла́ва бг҃ꙋ, сꙋ́щемꙋ въ трⷪ҇цѣ:  є҆гѡ́же ра́ди въ человѣ́цѣхъ благоволе́нїе ꙗ҆ви́сѧ,  а҆да́ма и҆збавлѧ́ѧ перворо́дныѧ клѧ́твы, ꙗ҆́кѡ  чл҃вѣколю́бецъ. 
Два́жды. 
Сті́хъ: Бг҃ъ ѿ ю҆́га прїи́детъ, и҆ ст҃ы́й и҆зъ  горы̀ приѡсѣне́нныѧ ча́щи. 
Гла́съ д҃: 
Слы́ши, нб҃о, и҆ внꙋшѝ, землѐ, да подви́жатсѧ  ѡ҆снова̑нїѧ, да прїи́мꙋтъ тре́петъ преиспѡ́днѧѧ: ꙗ҆́кѡ бг҃ъ  же и҆ творе́цъ въ плотско́е ѡ҆дѣ́ѧсѧ зда́нїе, и҆ и҆́же  держа́вною рꙋко́ю созда́вый тва́рь, оу҆тро́бы зри́тсѧ  зда́нїе. ѽ глꙋбина̀ бога́тства, и҆ премꙋ́дрости, и҆ ра́зꙋма  бж҃їѧ! ꙗ҆́кѡ неиспы́таны сꙋдьбы̑ є҆гѡ̀, и҆ неизслѣ́довани  пꙋтїѐ є҆гѡ̀. (с. 474) 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
И҆ па́ки то́йже. Сла́ва, гла́съ є҃: 
Прїиди́те хрⷭ҇тоно́снїи лю́дїе, да ви́димъ чꙋ́до,  всѧ́кїй ра́зꙋмъ оу҆жаса́ющее и҆ ѡ҆бдержа́щее: и҆  благоче́стнѡ воспѣва́юще вѣ́рнїи, поклони́мсѧ. дне́сь къ  виѳлее́мꙋ непра́здна сꙋ́щи дв҃а прихо́дитъ роди́ти гдⷭ҇а:  ли́цы же а҆́гг҃льстїи предтекꙋ́тъ. и҆ сїѧ̑ ви́дѣвъ,  вопїѧ́ше і҆ѡ́сифъ ѡ҆брꙋ́чникъ: что̀ є҆́же въ тебѣ̀  стра́нное та́инство, дв҃о; и҆ ка́кѡ хо́щеши роди́ти,  неискꙋсобра́чнаѧ ю҆́нице; 
И҆ ны́нѣ, па́ки то́йже. 
Та́же прокі́менъ, гла́съ д҃: И҆зъ чре́ва пре́жде  десни́цы роди́хъ тѧ̀, клѧ́тсѧ гдⷭ҇ь и҆ не раска́етсѧ.  Сті́хъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю  менє̀. И҆ паремїа̀. 
Прⷪ҇ро́чества и҆са́їина чте́нїе. 
[Глава̀ з҃] Приложѝ гдⷭ҇ь гл҃го́лати ко а҆ха́зꙋ,  гл҃го́лѧ: просѝ себѣ̀ зна́менїѧ оу҆ гдⷭ҇а бг҃а твоегѡ̀,  во глꙋбинꙋ̀, и҆лѝ въ высотꙋ̀. И҆ речѐ а҆ха́зъ: не и҆́мамъ  проси́ти, нижѐ и҆скꙋси́ти гдⷭ҇а. И҆ речѐ и҆са́їа:  оу҆слы́шите оу҆̀бо, до́ме дв҃довъ: є҆да̀ ма́лъ ва́мъ  трꙋ́дъ даѧ́ти человѣ́кѡмъ, и҆ ка́кѡ гдⷭ҇ꙋ трꙋ́дъ даетѐ;  Сегѡ̀ ра́ди да́стъ гдⷭ҇ь са́мъ ва́мъ зна́менїе. сѐ дв҃а во  чре́вѣ прїи́метъ, и҆ роди́тъ сн҃а, и҆ нарекꙋ́тъ и҆́мѧ  є҆гѡ̀ є҆мманꙋ́илъ: ма́сло и҆ ме́дъ и҆́мать снѣ́сти,  пре́жде не́же оу҆вѣ́дѣти є҆мꙋ̀, и҆лѝ и҆зво́лити  лꙋка́вое, и҆збере́тъ благо́е: Занѐ пре́жде не́же разꙋмѣ́ти  ѻ҆троча́ти благо́е и҆лѝ ѕло́е, ѿри́нетъ лꙋка̑ваѧ,  и҆збере́тъ благо́е. [Глава̀ и҃] И҆ речѐ гдⷭ҇ь ко мнѣ̀:  прїимѝ себѣ̀ сви́токъ но́въ, вели́къ, и҆ напишѝ въ не́мъ  писа́ломъ человѣ́ческимъ, є҆́же ско́рѡ плѣне́нїе  сотвори́ти коры́стей, настоѧ́тъ бо. И҆ свидѣ́тели мнѣ̀  сотворѝ вѣ́рны человѣ́ки, оу҆рі́ю і҆ере́а, и҆ заха́рїю  сы́на варахі́ина. И҆ пристꙋпи́хъ ко прⷪ҇ро́чицѣ, и҆ во  чре́вѣ (с. 475) прїѧ́тъ, и҆ родѝ сы́на. И҆ речѐ мнѣ̀  гдⷭ҇ь: нарцы̀ и҆́мѧ є҆мꙋ̀, ско́рѡ плѣнѝ, и҆ напра́снѡ  и҆спрове́рзи. Занѐ пре́жде не́же разꙋмѣ́ти ѻ҆троча́ти  назва́ти ѻ҆тца̀ и҆лѝ ма́терь, прїи́метъ си́лꙋ дама́сковꙋ,  и҆ коры̑сти самарі̑йскїѧ, прѧ́мѡ царю̀ а҆сѷрі́йскомꙋ. Съ  на́ми бг҃ъ, разꙋмѣ́йте ꙗ҆зы́цы, и҆ покарѧ́йтесѧ.  Оу҆слы́шите да́же до послѣ́днихъ землѝ, могꙋ́щїи  покарѧ́йтесѧ: а҆́ще бо па́ки возмо́жете, и҆ па́ки  побѣжде́ни бꙋ́дете. И҆ и҆́же а҆́ще совѣ́тъ совѣщава́ете,  разори́тъ гдⷭ҇ь: и҆ сло́во, є҆́же а҆́ще возглаго́лете, не  пребꙋ́детъ въ ва́съ, ꙗ҆́кѡ съ на́ми бг҃ъ. 
Къ є҆вре́ємъ посла́нїѧ ст҃а́гѡ а҆пⷭ҇ла па́ѵла  чте́нїе. 
[Зач: т҃д] Въ нача́лѣ ты̀, гдⷭ҇и, зе́млю ѡ҆снова́лъ  є҆сѝ, и҆ дѣла̀ рꙋкꙋ̀ твоє́ю сꙋ́ть нб҃са̀. Та̑  поги́бнꙋтъ, ты́ же пребыва́еши, и҆ всѧ̑ ꙗ҆́коже ри́за  ѡ҆бетша́ютъ: И҆ ꙗ҆́кѡ ѡ҆де́ждꙋ свїе́ши и҆̀хъ, и҆  и҆змѣнѧ́тсѧ: ты́ же то́йжде є҆сѝ, и҆ лѣ̑та твоѧ̑ не  ѡ҆скꙋдѣ́ютъ. Комꙋ́ же ѿ а҆́гг҃лъ речѐ когда̀: сѣдѝ  ѡ҆деснꙋ́ю менє̀, до́ндеже положꙋ̀ врагѝ твоѧ̑ подно́жїе  но́гъ твои́хъ; Не вси́ ли сꙋ́ть слꙋже́бнїи дꙋ́си, въ  слꙋже́нїе посыла́еми за хотѧ́щихъ наслѣ́довати спасе́нїе;  Сегѡ̀ ра́ди подоба́етъ на́мъ ли́шше внима́ти слы̑шаннымъ, да  не когда̀ ѿпа́днемъ. А҆́ще бо глаго́ланное а҆́гг҃лы сло́во  бы́сть и҆звѣ́стно, и҆ всѧ́ко престꙋпле́нїе и҆ ѡ҆слꙋша́нїе,  пра́ведное прїѧ́тъ мздовоздаѧ́нїе: Ка́кѡ мы̀ оу҆бѣжи́мъ ѡ҆  толи́цѣмъ неради́вше спасе́нїи, є҆́же зача́ло прїе́мше  глаго́латисѧ ѿ гдⷭ҇а, слы́шавшими въ на́съ и҆звѣсти́сѧ; 
Дїа́конъ: Премꙋ́дрость, про́сти оу҆слы́шимъ ст҃а́гѡ  є҆ѵⷢ҇лїа. 
І҆ере́й: Ѿ матѳе́а ст҃а́гѡ є҆ѵⷢ҇лїа чте́нїе. 
[Зач: г҃] І҆и҃сꙋ ро́ждшꙋсѧ въ виѳлее́мѣ  і҆ꙋде́йстѣмъ, во дни̑ и҆́рѡда царѧ̀, сѐ волсвѝ ѿ  востѡ́къ прїидо́ша во і҆ерꙋсали́мъ, глаго́люще: гдѣ́ є҆сть  рожде́йсѧ цр҃ь і҆ꙋде́йскїй; ви́дѣхомъ бо ѕвѣздꙋ̀ є҆гѡ̀ на  восто́цѣ, и҆ прїидо́хомъ поклони́тисѧ (с. 476) є҆мꙋ̀.  Слы́шавъ же и҆́рѡдъ ца́рь, смꙋти́сѧ, и҆ ве́сь і҆ерꙋсали́мъ  съ ни́мъ. И҆ собра́въ всѧ̑ первосвѧще́нники и҆ кни́жники  людскі̑ѧ, вопроша́ше ѿ ни́хъ: гдѣ̀ хрⷭ҇то́съ ражда́етсѧ;  Ѻ҆ни́ же реко́ша є҆мꙋ̀: Въ виѳлее́мѣ і҆ꙋде́йстѣмъ; та́кѡ  бо пи́сано є҆́сть прⷪ҇ро́комъ: и҆ ты̀, виѳлее́ме, землѐ  і҆ꙋ́дова, ничи́мже ме́ньши є҆сѝ во влады́кахъ і҆ꙋ́довыхъ:  и҆зъ тебє́ бо и҆зы́детъ во́ждь, и҆́же оу҆пасе́тъ лю́ди  моѧ̑ і҆и҃лѧ. Тогда̀ и҆́рѡдъ та́й призва̀ волхвы̀, и҆  и҆спы́товаше ѿ ни́хъ вре́мѧ ꙗ҆́вльшїѧсѧ ѕвѣзды̀. И҆  посла́въ и҆̀хъ въ виѳлее́мъ, речѐ: ше́дше и҆спыта́йте  и҆звѣ́стнѡ ѡ҆ ѻ҆троча́ти: є҆гда́ же ѡ҆брѧ́щете,  возвѣсти́те мѝ, ꙗ҆́кѡ да и҆ а҆́зъ ше́дъ поклоню́сѧ  є҆мꙋ̀. Ѻ҆ни́ же послꙋ́шавше царѧ̀, и҆до́ша. И҆ сѐ  ѕвѣзда̀, ю҆́же ви́дѣша на восто́цѣ, и҆дѧ́ше предъ ни́ми,  до́ндеже прише́дши ста̀ верхꙋ̀, и҆дѣ́же бѣ̀ ѻ҆троча̀.  Ви́дѣвше же ѕвѣздꙋ̀, возра́довашасѧ ра́достїю ве́лїею  ѕѣлѡ̀. И҆ прише́дше въ хра́минꙋ, ви́дѣша ѻ҆троча̀ съ  марі́ею, мт҃рїю є҆гѡ̀: и҆ па́дше поклони́шасѧ є҆мꙋ̀: и҆  ѿве́рзше сокрѡ́вища своѧ̑, принесо́ша є҆мꙋ̀ да́ры,  зла́то, и҆ лїва́нъ, и҆ смѵ́рнꙋ. И҆ вѣ́сть прїе́мше во снѣ̀  не возврати́тисѧ ко и҆́рѡдꙋ, и҆ны́мъ пꙋте́мъ ѿидо́ша во  странꙋ̀ свою̀. 
Та́же: 
Ско́рѡ да предварѧ́тъ ны̀ щедрѡ́ты твоѧ̑, гдⷭ҇и,  ꙗ҆́кѡ ѡ҆бнища́хомъ ѕѣлѡ̀: помозѝ на́мъ, бж҃е сп҃се на́шъ,  сла́вы ра́ди и҆́мене твоегѡ̀, гдⷭ҇и, и҆зба́ви на́съ, и҆  ѡ҆чи́сти грѣхѝ на́шѧ, и҆́мене ра́ди твоегѡ̀. 
Та́же трист҃о́е, и҆ по Ѻ҆́ч҃е на́шъ: Конда́къ,  гла́съ г҃. 
Дв҃а дне́сь превѣ́чное сло́во въ верте́пѣ грѧде́тъ  роди́ти неизрече́ннѡ: ликꙋ́й вселе́ннаѧ оу҆слы́шавши,  просла́ви со а҆́гг҃лы и҆ па́стырьми хотѧ́щаго ꙗ҆ви́тисѧ  ѻ҆троча̀ мла́до, превѣ́чнаго бг҃а. 
Гдⷭ҇и, поми́лꙋй, м҃. И҆ моли́тва: И҆́же на  всѧ́кое вре́мѧ: Гдⷭ҇и, поми́лꙋй, три́жды: Сла́ва, и҆  (с. 477) ны́нѣ, Честнѣ́йшꙋю херꙋві̑мъ: И҆́менемъ  гдⷭ҇нимъ благословѝ, ѻ҆́ч҃е. І҆ере́й: Моли́твами  ст҃ы́хъ ѻ҆тє́цъ на́шихъ: 
Посе́мъ моли́тва вели́кагѡ васі́лїа. 
Бж҃е и҆ гдⷭ҇и си́лъ и҆ всеѧ̀ тва́ри содѣ́телю,  и҆́же за милосе́рдїе безприкла́дныѧ ми́лости твоеѧ̀,  є҆диноро́днаго сн҃а твоего̀, гдⷭ҇а на́шего і҆и҃са хрⷭ҇та̀,  низпосла́вый на спасе́нїе ро́да на́шегѡ, и҆ честны́мъ є҆гѡ̀  крⷭ҇то́мъ рꙋкописа́нїе грѣ̑хъ на́шихъ растерза́вый, и҆  побѣди́вый тѣ́мъ нача̑ла и҆ вла̑сти тмы̀. Са́мъ, влⷣко  чл҃вѣколю́бче, прїимѝ и҆ на́съ грѣ́шныхъ,  благода́рствєнныѧ сїѧ̑ и҆ молє́бныѧ моли̑твы, и҆ и҆зба́ви  на́съ ѿ всѧ́кагѡ всегꙋби́тельнагѡ и҆ мра́чнагѡ  прегрѣше́нїѧ, и҆ всѣ́хъ ѡ҆ѕло́бити на́съ и҆́щꙋщихъ,  ви́димыхъ и҆ неви́димыхъ вра̑гъ. Пригвоздѝ стра́хꙋ твоемꙋ̀  плѡ́ти на́шѧ, и҆ не оу҆клонѝ серде́цъ на́шихъ въ словеса̀  и҆лѝ помышлє́нїѧ лꙋка́вствїѧ: по любо́вїю твое́ю оу҆ѧзвѝ  дꙋ́шы на́шѧ, да къ тебѣ̀ всегда̀ взира́юще, и҆ є҆́же ѿ  тебє̀ свѣ́томъ наставлѧ́еми, тебѐ непристꙋ́пнаго и҆  присносꙋ́щнаго зрѧ́ще свѣ́та, непреста́нное тебѣ̀  и҆сповѣ́данїе и҆ благодаре́нїе возсыла́емъ, безнача́льномꙋ  ѻ҆ц҃ꙋ̀, со є҆диноро́днымъ твои́мъ сн҃омъ, и҆ всест҃ы́мъ,  и҆ бл҃ги́мъ и҆ животворѧ́щимъ твои́мъ дх҃омъ, ны́нѣ и҆  при́снѡ, и҆ во вѣ́ки вѣкѡ́въ, а҆ми́нь. 
Та́же ча́съ девѧ́тый. 
Прїиди́те, поклони́мсѧ: три́жды: и҆ ѱало́мъ  р҃ѳ. 
Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀,  до́ндеже положꙋ̀ врагѝ твоѧ̑ подно́жїе но́гъ твои́хъ.  Же́злъ си́лы по́слетъ тѝ гдⷭ҇и ѿ сїѡ́на, и҆ госпо́дствꙋй  посредѣ̀ врагѡ́въ твои́хъ. Съ тобо́ю нача́ло въ де́нь си̑лы  твоеѧ̀, во свѣ́тлостехъ ст҃ы́хъ твои́хъ. И҆зъ чре́ва  пре́жде денни́цы роди́хъ тѧ̀. Клѧ́тсѧ гдⷭ҇ь и҆ не  раска́етсѧ, ты̀ і҆ере́й во вѣ́къ, по чи́нꙋ мелхїседе́ковꙋ.  Гдⷭ҇ь ѡ҆деснꙋ́ю тебє̀, (с. 478) сокрꙋши́лъ є҆́сть въ де́нь  гнѣ́ва своегѡ̀ царѝ. Сꙋ́дитъ во ꙗ҆зы́цѣхъ, и҆спо́лнитъ  падє́нїѧ, сокрꙋши́тъ главы̑ на землѝ мно́гихъ. Ѡ҆ пото́ка  на пꙋтѝ пїе́тъ, сегѡ̀ ра́ди вознесе́тъ главꙋ̀. 
Ѱало́мъ р҃і. 
И҆сповѣ́мсѧ тебѣ̀, гдⷭ҇и, всѣ́мъ се́рдцемъ  мои́мъ, въ совѣ́тѣ пра́выхъ и҆ со́нмѣ. Вє́лїѧ дѣла̀  гдⷭ҇нѧ, и҆зы̑скана во всѣ́хъ во́лѧхъ є҆гѡ̀. И҆сповѣ́данїе  и҆ великолѣ́пїе дѣ́ло є҆гѡ̀, и҆ пра́вда є҆гѡ̀  пребыва́етъ въ вѣ́къ вѣ́ка. Па́мѧть сотвори́лъ є҆́сть  чꙋде́съ свои́хъ: ми́лостивъ и҆ ще́дръ гдⷭ҇ь: пи́щꙋ дадѐ  боѧ́щымсѧ є҆гѡ̀, помѧне́тъ въ вѣ́къ завѣ́тъ сво́й.  Крѣ́пость дѣ́лъ свои́хъ возвѣстѝ лю́демъ свои̑мъ, да́ти  и҆̀мъ достоѧ́нїе ꙗ҆зы̑къ. Дѣла̀ рꙋ́къ є҆гѡ̀, и҆́стина и҆  сꙋ́дъ: вѣ̑рны всѧ̑ за́пѡвѣди є҆гѡ̀, оу҆твержє́ны въ  вѣ́къ вѣ́ка, сотворє́ны во и҆́стинѣ и҆ правотѣ̀.  И҆збавле́нїе посла̀ лю́демъ свои̑мъ, заповѣ́да въ вѣ́къ  завѣ́тъ сво́й, свѧ́то и҆ стра́шно и҆́мѧ є҆гѡ̀. Нача́ло  премꙋ́дрости стра́хъ гдⷭ҇ень, ра́зꙋмъ же бла́гъ всѣ̑мъ  творѧ́щымъ и҆̀. Хвала̀ є҆гѡ̀ пребыва́етъ въ вѣ́къ вѣ́ка. 
Ѱало́мъ п҃є. 
Приклонѝ, гдⷭ҇и, оу҆́хо твоѐ, и҆ оу҆слы́ши мѧ̀,  ꙗ҆́кѡ ни́щъ и҆ оу҆бо́гъ є҆́смь а҆́зъ. Сохранѝ дꙋ́шꙋ  мою̀, ꙗ҆́кѡ преподо́бенъ є҆́смь: спасѝ раба̀ твоего̀,  бж҃е мо́й, оу҆пова́ющаго на тѧ̀. Поми́лꙋй мѧ̀, гдⷭ҇и,  ꙗ҆́кѡ къ тебѣ̀ воззовꙋ̀ ве́сь де́нь. Возвеселѝ дꙋ́шꙋ  раба̀ твоегѡ̀, ꙗ҆́кѡ къ тебѣ̀ взѧ́хъ дꙋ́шꙋ мою̀. Ꙗ҆́кѡ  ты̀, гдⷭ҇и, бл҃гъ и҆ кро́токъ, и҆ многоми́лостивъ всѣ̑мъ  призыва́ющымъ тѧ̀. Внꙋшѝ, гдⷭ҇и, моли́твꙋ мою̀ и҆ вонмѝ  гла́сꙋ моле́нїѧ моегѡ̀. Въ де́нь ско́рби моеѧ̀ воззва́хъ къ  тебѣ̀, ꙗ҆́кѡ оу҆слы́шалъ мѧ̀ є҆сѝ. Нѣ́сть подо́бенъ  тебѣ̀ въ бозѣ́хъ, гдⷭ҇и, и҆ нѣ́сть по дѣлѡ́мъ твои̑мъ.  Всѝ ꙗ҆зы́цы, є҆ли́ки сотвори́лъ є҆сѝ, прїи́дꙋтъ, и҆  покло́нѧтсѧ предъ тобо́ю, гдⷭ҇и, и҆ просла́вѧтъ (с. 479)  и҆́мѧ твоѐ: ꙗ҆́кѡ ве́лїй є҆сѝ ты̀ и҆ творѧ́й чꙋдеса̀,  ты̀ є҆сѝ бг҃ъ є҆ди́нъ. Наста́ви мѧ̀, гдⷭ҇и, на пꙋ́ть  тво́й, и҆ пойдꙋ̀ во и҆́стинѣ твое́й: да возвесели́тсѧ  се́рдце моѐ боѧ́тисѧ и҆́мене твоегѡ̀. И҆сповѣ́мсѧ тебѣ̀,  гдⷭ҇и бж҃е мо́й, всѣ́мъ се́рдцемъ мои́мъ: и҆ просла́влю  и҆́мѧ твоѐ въ вѣ́къ. Ꙗ҆́кѡ ми́лость твоѧ̀ ве́лїѧ на  мнѣ̀, и҆ и҆зба́вилъ є҆сѝ дꙋ́шꙋ мою̀ ѿ а҆́да  преиспо́днѣйшагѡ. Бж҃е, законопрєстꙋ́пницы воста́ша на  мѧ̀, и҆ со́нмъ держа́вныхъ взыска́ша дꙋ́шꙋ мою̀, и҆ не  предложи́ша тебѐ предъ собо́ю. И҆ ты̀, гдⷭ҇и бж҃е мо́й,  ще́дрый и҆ ми́лостивый, долготерпѣли́вый и҆  многоми́лостивый и҆ и҆́стинный, при́зри на мѧ̀, и҆ поми́лꙋй  мѧ̀, да́ждь держа́вꙋ твою̀ ѻ҆́трокꙋ твоемꙋ̀, и҆ спасѝ  сы́на рабы̀ твоеѧ̀. Сотворѝ со мно́ю зна́менїе во бла́го,  и҆ да ви́дѧтъ ненави́дѧщїи мѧ̀, и҆ постыдѧ́тсѧ, ꙗ҆́кѡ ты̀,  гдⷭ҇и, помо́глъ мѝ и҆ оу҆тѣ́шилъ мѧ̀ є҆сѝ. 
Сла́ва, и҆ ны́нѣ, А҆ллилꙋ́їа, три́жды, Гдⷭ҇и,  поми́лꙋй, три́жды. 
Сла́ва, тропа́рь, гла́съ д҃: 
Написова́шесѧ и҆ногда̀ со ста́рцемъ і҆ѡ́сифомъ,  ꙗ҆́кѡ ѿ сѣ́мене дв҃дова, въ виѳлее́мѣ марїа́мъ,  чревоносѧ́щи безсѣ́менное рожде́нїе: наста́ же вре́мѧ  рождества̀, и҆ мѣ́сто ни є҆ди́ноже бѣ̀ ѻ҆бита́лищꙋ: но  ꙗ҆́коже кра́снаѧ пала́та, верте́пъ цр҃и́цѣ показа́шесѧ.  хрⷭ҇то́съ ражда́етсѧ, пре́жде па́дшїй воскреси́ти ѻ҆́бразъ. 
И҆ ны́нѣ, бг҃оро́диченъ: 
И҆́же на́съ ра́ди рожде́йсѧ ѿ дв҃ы, и҆ распѧ́тїе  претерпѣ́въ бл҃гі́й, и҆спрове́ргїй сме́ртїю сме́рть, и҆  воскресе́нїе. вле́й ꙗ҆́кѡ бг҃ъ, не пре́зри ꙗ҆̀же созда́лъ  є҆сѝ рꙋко́ю твое́ю. ꙗ҆вѝ чл҃вѣколю́бїе твоѐ,  ми́лостиве. прїимѝ ро́ждшꙋю тѧ̀ бцⷣꙋ, молѧ́щꙋюсѧ за ны̀.  и҆ сп҃сѝ, сп҃се на́шъ, лю́ди ѿча̑ѧнныѧ. 
Та́же тропарѝ сїѧ̑, гла́съ з҃: 
Оу҆дивлѧ́шесѧ и҆́рѡдъ, зрѧ̀ волхвѡ́въ благоче́стїе,  и҆ (с. 480) гнѣ́вомъ побѣжда́емь, лѣ̑та и҆спыта́ше  разстоѧ́нїѧ: ма́тєри безча́дствꙋємы быва́хꙋ, и҆  безвре́менный во́зрастъ младе́нцєвъ го́рцѣ пожина́шесѧ,  сосцы̀ ссыха́хꙋсѧ, и҆ и҆сто́чницы мле́чнїи оу҆держава́хꙋсѧ,  ве́лїе бѧ́ше лю́тое. тѣ́мже бл҃гоче́стнѡ, вѣ́рнїи,  соше́дшесѧ, поклони́мсѧ хрⷭ҇то́вꙋ рождествꙋ̀. 
Два́жды. 
Та́же сті́хъ: Бг҃ъ ѿ ю҆́га прїи́детъ, и҆ ст҃ы́й  и҆зъ горы̀ приѡсѣне́нныѧ ча́щи. 
Тропа́рь, гла́съ в҃: 
Є҆гда̀ і҆ѡ́сифъ, дв҃о, печа́лїю оу҆ѧзвлѧ́шесѧ, къ  виѳлее́мꙋ и҆дѧ̀, вопїѧ́ла є҆сѝ къ немꙋ̀: что́ мѧ зрѧ̀  непра́зднꙋ дрѧ́хлꙋеши и҆ смꙋща́ешисѧ, не вѣ́дый всѧ́кѡ  є҆́же во мнѣ̀ стра́шнагѡ та́инства; про́чее ѿложѝ  стра́хъ всѧ́къ, пресла́вное познава́ѧ: бг҃ъ бо низхо́дитъ на  зе́млю ми́лости ра́ди, во чре́вѣ мое́мъ ны́нѣ, а҆́ще и҆  пло́ть прїѧ́тъ. є҆го́же ражда́ема оу҆́зриши, ꙗ҆́коже  благоизво́ли, и҆ ра́дости и҆спо́лнивсѧ поклони́шисѧ ꙗ҆́кѡ  зижди́телю твоемꙋ̀, є҆го́же а҆́гг҃ли пою́тъ непреста́ннѡ,  и҆ славосло́вѧтъ со ѻ҆ц҃е́мъ и҆ дх҃омъ ст҃ы́мъ. 
Сті́хъ: Гдⷭ҇и, оу҆слы́шахъ слꙋ́хъ тво́й, и҆  оу҆боѧ́хсѧ: гдⷭ҇и, разꙋмѣ́хъ дѣла̀ твоѧ̑, и҆  оу҆жасо́хсѧ. 
Па́ки то́йже тропа́рь. 
Та́же ста́въ посредѣ̀ це́ркве канѡна́рхъ, прочита́етъ  велегла́снѡ всю̀ стїхи́рꙋ сїю̀. 
Гла́съ ѕ҃: 
Дне́сь ражда́етсѧ ѿ дв҃ы, рꙋко́ю всю̀ содержа́й  тва́рь, (с. 481) пелена́ми ꙗ҆́коже зе́менъ повива́етсѧ,  и҆́же сꙋщество́мъ неприкоснове́ненъ бг҃ъ. въ ꙗ҆́слехъ  возлежи́тъ, оу҆тверди́вый нб҃са̀ сло́вомъ въ нача́лѣхъ:  ѿ сосцє́въ млеко́мъ пита́етсѧ, и҆́же въ пꙋсты́ни ма́ннꙋ  ѡ҆дожди́вый лю́демъ: волхвы̀ призыва́етъ жени́хъ цр҃ко́вный,  да́ры си́хъ прїе́млетъ сн҃ъ дв҃ы. покланѧ́емсѧ ржⷭ҇твꙋ̀  твоемꙋ̀, хрⷭ҇тѐ: покланѧ́емсѧ ржⷭ҇твꙋ̀ твоемꙋ̀, хрⷭ҇тѐ.  покланѧ́емсѧ ржⷭ҇твꙋ̀ твоемꙋ̀, хрⷭ҇тѐ. покажѝ на́мъ и҆  бжⷭ҇твєннаѧ твоѧ̑ бг҃оѧвлє́нїѧ. 
И҆ твори́мъ трѝ покло́ны. 
Пото́мъ чте́тъ дїа́конъ та́кожде велегла́снѡ сїѐ: 
Вели́комꙋ господи́нꙋ и҆ ѻ҆тцꙋ̀ на́шемꙋ ст҃ѣ́йшемꙋ  патрїа́рхꙋ моско́вскомꙋ и҆ всеѧ̀ рꙋсѝ [ и҆ ст҃о-тро́ицкїѧ  се́ргїевы ла́ѵры сщ҃енноархїмантрі́тꙋ] (и҆́мⷬ҇къ),  сщ҃е́нномꙋ сѷно́дꙋ, преѡсвѧщє́ннымъ митрополі́тѡмъ,  а҆рхїепі́скопѡмъ и҆ є҆пі́скопѡмъ, и҆ господи́нꙋ на́шемꙋ  преѡсвѧще́нномꙋ (и҆́мⷬ҇къ, є҆гѡ́же є҆́сть ѻ҆́бласть),  настоѧ́телю свѧта́гѡ хра́ма сегѡ̀ и҆ всемꙋ̀ ѡ҆свѧще́нномꙋ  собо́рꙋ, бг҃охрани́мѣй странѣ̀ на́шей, власте́мъ и҆  во́инствꙋ є҆ѧ̀, мнѡ́га лѣ̑та. 
Всѣ̑мъ правосла̑внымъ хрⷭ҇тїа́нѡмъ пода́ждь, гдⷭ҇и,  тишинꙋ̀ и҆ благоде́нствїе, и҆ и҆з̾ѡби́лїе плодѡ́въ  земны́хъ, и҆ мнѡ́га лѣ̑та. 
А҆́ще ли въ монастырѣ̀: 
Спасѝ, хрⷭ҇тѐ бж҃е, прпⷣбнаго ѻ҆тца̀ на́шего  и҆гꙋ́мена(и҆лѝ а҆рхїмандрі́та), и҆́мⷬ҇къ, є҆́же ѡ҆  хрⷭ҇тѣ̀ съ бра́тїею, и҆ свѧтꙋ́ю ѻ҆би́тель сїю̀ въ ми́рѣ  сохранѝ, и҆ хра́мъ се́й ст҃ы́й оу҆твердѝ во вѣ́ки  вѣкѡ́въ, а҆ми́нь. 
И҆ пою́тъ три́жды: Спасѝ, хрⷭ҇тѐ бж҃е. (с. 482)  і҆кѡ́на ржⷭ҇тва̀ (с. 483) 
Вѣ́домо же бꙋ́ди, ꙗ҆́кѡ сїѐ многолѣ́тное  поздравле́нїе въ собо́рныхъ це́рквахъ при а҆рхїере́ехъ, и҆  и҆́ндѣ, гдѣ̀ прили́чно, твори́тсѧ въ на́вечерїи по  ѿпꙋ́стѣ ст҃ы́ѧ лїтꙋргі́и, и҆лѝ по вече́рни, є҆гда̀  быва́етъ на́вечерїе въ сꙋббѡ́тꙋ и҆ недѣ́лю: во ѻ҆би́телехъ  же во всѣ́хъ тѵ́пїкахъ чи́нъ положе́нъ семꙋ̀ быва́ти на  часѣ́хъ въ се́мъ мѣ́стѣ. 
Та́же ѻ҆́ба ли̑ка вкꙋ́пѣ пою́тъ предрече́ннꙋю  стїхи́рꙋ. 
Сла́ва, и҆ ны́нѣ, гла́съ ѕ҃: 
Дне́сь ражда́етсѧ ѿ дв҃ы, рꙋко́ю всю̀ содержа́й  тва́рь, пелена́ми ꙗ҆́коже зе́менъ повива́етсѧ, и҆́же  сꙋщество́мъ неприкоснове́ненъ бг҃ъ. въ ꙗ҆́слехъ возлежи́тъ,  оу҆тверди́вый нб҃са̀ сло́вомъ въ нача́лѣхъ: ѿ сосцє́въ  млеко́мъ пита́етсѧ, и҆́же въ пꙋсты́ни ма́ннꙋ ѡ҆дожди́вый  лю́демъ: волхвы̀ призыва́етъ жени́хъ цр҃ко́вный, да́ры си́хъ  прїе́млетъ сн҃ъ дв҃ы. покланѧ́емсѧ ржⷭ҇твꙋ̀ твоемꙋ̀,  хрⷭ҇тѐ: покланѧ́емсѧ ржⷭ҇твꙋ̀ твоемꙋ̀, хрⷭ҇тѐ:  покланѧ́емсѧ ржⷭ҇твꙋ̀ твоемꙋ̀, хрⷭ҇тѐ: покажѝ на́мъ и҆  бжⷭ҇твєннаѧ твоѧ̑ бг҃оѧвлє́нїѧ. 
На девѧ́томъ часѣ̀ кади́тъ дїа́конъ ве́сь хра́мъ.  Та́же прокі́менъ, гла́съ д҃: Ма́ти сїѡ́нъ, рече́тъ  человѣ́къ, и҆ человѣ́къ роди́сѧ въ не́мъ. Сті́хъ:  Ѡ҆снова̑нїѧ є҆гѡ̀ на гора́хъ ст҃ы́хъ. 
Прⷪ҇ро́чества и҆са́їина чте́нїе. 
[Глава̀ ѳ҃] Ѻ҆троча̀ роди́сѧ на́мъ, сн҃ъ, и҆  даде́сѧ на́мъ, є҆гѡ́же нача́льство бы́сть на ра́мѣ є҆гѡ̀.  и҆ нарица́етсѧ и҆́мѧ є҆гѡ̀, вели́кагѡ совѣ́та а҆́гг҃лъ,  чꙋ́денъ совѣ́тникъ, бг҃ъ крѣ́покъ, власти́тель,  нача́льникъ ми́ра, ѻ҆ц҃ъ бꙋ́дꙋщагѡ вѣ́ка: приведе́тъ бо  ми́ръ на нача́льники, и҆ здра́вїе є҆гѡ̀. И҆ ве́лїе  нача́льство є҆гѡ̀, и҆ ми́ра є҆гѡ̀ нѣ́сть предѣ́ла. На  престо́лъ дв҃довъ, и҆ на ца́рство є҆гѡ̀, и҆спра́вити є҆̀,  (с. 484) и҆ застꙋпи́ти є҆̀ сꙋдьбо́ю и҆ пра́вдою ѿ ны́нѣ  и҆ до вѣ́ка. Ре́вность гдⷭ҇а саваѡ́ѳа сотвори́тъ сїѧ̑. 
Къ є҆вре́ємъ посла́нїѧ ст҃а́гѡ а҆пⷭ҇ла па́ѵла  чте́нїе. 
[Зач: т҃ѕ] Бра́тїе, ст҃ѧ́й и҆ ѡ҆свѧща́емїи, ѿ  є҆ди́нагѡ всѝ, є҆ѧ́же ра́ди вины̀ не стыди́тсѧ бра́тїю  нарица́ти и҆̀хъ, глаго́лѧ: возвѣщꙋ̀ и҆́мѧ твоѐ бра́тїи  мое́й: посредѣ̀ цр҃кве воспою́ тѧ. И҆ па́ки: а҆́зъ бꙋ́дꙋ  надѣ́ѧсѧ на́нь. И҆ па́ки: сѐ а҆́зъ и҆ дѣ́ти, ꙗ҆̀же мѝ  да́лъ є҆́сть бг҃ъ. Поне́же оу҆́бѡ дѣ́ти приѡбщи́шасѧ  пло́ти и҆ кро́ви, и҆ то́й прїи́скреннѣ приѡбщи́сѧ тѣ́хже,  да сме́ртїю оу҆праздни́тъ и҆мꙋ́щаго держа́вꙋ сме́рти,  си́рѣчь дїа́вола: и҆ и҆зба́витъ си́хъ, є҆ли́цы стра́хомъ  сме́рти чрезъ всѐ житїѐ пови́нни бѣ́ша рабо́тѣ. Не ѿ  а҆́гг҃лъ оу҆́бѡ когда̀ прїе́млетъ, но ѿ сѣ́мене  а҆враа́мова прїе́млетъ: ѿню́дꙋже до́лженъ бѣ̀ по всемꙋ̀  подо́битисѧ бра́тїи, да ми́лостивъ бꙋ́детъ и҆ вѣ́ренъ  первосвѧще́нникъ въ тѣ́хъ, ꙗ҆̀же къ бг҃ꙋ, во є҆́же  ѡ҆чи́стити грѣхѝ людскі̑ѧ. Въ не́мже бо пострада̀ са́мъ  и҆скꙋше́нъ бы́въ, мо́жетъ и҆ и҆скꙋша́ємымъ помощѝ. 
Дїа́конъ: Премꙋ́дрость, про́сти оу҆слы́шимъ ст҃а́гѡ  є҆ѵⷢ҇лїа. 
І҆ере́й: Ѿ матѳе́а ст҃а́гѡ є҆ѵⷢ҇лїа чте́нїе. 
[Зач: д҃] Ѿше́дшымъ волхвѡ́мъ, сѐ а҆́гг҃лъ  гдⷭ҇ень во снѣ̀ ꙗ҆ви́сѧ і҆ѡ́сифꙋ глаго́лѧ: воста́въ,  поимѝ ѻ҆троча̀ и҆ мт҃рь є҆гѡ̀, и҆ бѣжѝ во є҆гѵ́петъ,  и҆ бꙋ́ди та́мѡ, до́ндеже рекꙋ́ ти: хо́щетъ бо и҆́рѡдъ  и҆ска́ти ѻ҆троча́те, да погꙋби́тъ є҆̀. Ѻ҆́нъ же воста́въ,  поѧ́тъ ѻ҆троча̀ и҆ мт҃рь є҆гѡ̀ но́щїю, и҆ ѿи́де во  є҆гѵ́петъ. И҆ бѣ̀ та́мѡ до оу҆ме́ртвїѧ и҆́рѡдова, да  сбꙋ́детсѧ рече́нное ѿ гдⷭ҇а прⷪ҇ро́комъ, глаго́лющимъ: ѿ  є҆гѵ́пта воззва́хъ сн҃а моего̀. Тогда̀ и҆́рѡдъ ви́дѣвъ,  ꙗ҆́кѡ порꙋ́ганъ бы́сть ѿ волхвѡ́въ, разгнѣ́васѧ ѕѣлѡ̀,  и҆ посла́въ, и҆збѝ всѧ̑ дѣ́ти сꙋ́щыѧ въ виѳлее́мѣ, и҆ во  всѣ́хъ предѣ́лѣхъ є҆гѡ̀, ѿ двою̀ лѣ̑тꙋ и҆ нижа́йше,  (с. 485) по вре́мени, є҆́же и҆звѣ́стнѡ и҆спыта̀ ѿ  волхвѡ́въ. Тогда̀ сбы́стсѧ рече́нное і҆еремі́емъ  прⷪ҇ро́комъ, глаго́лющимъ: гла́съ въ ра́мѣ слы́шанъ бы́сть,  пла́чь, и҆ рыда́нїе, и҆ во́пль мно́гъ. Рахи́ль пла́чꙋщисѧ  ча̑дъ свои́хъ, и҆ не хотѧ́ше оу҆тѣ́шитисѧ, ꙗ҆́кѡ не  сꙋ́ть. Оу҆ме́ршꙋ же и҆́рѡдꙋ, сѐ а҆́гг҃лъ гдⷭ҇ень во снѣ̀  ꙗ҆ви́сѧ і҆ѡ́сифꙋ во є҆гѵ́птѣ, глаго́лѧ: воста́въ, поимѝ  ѻ҆троча̀ и҆ мт҃рь є҆гѡ̀, и҆ и҆дѝ въ зе́млю і҆и҃левꙋ:  и҆зомро́ша бо и҆́щꙋщїи дꙋшѝ ѻ҆троча́те. Ѻ҆́нъ же  воста́въ, поѧ́тъ ѻ҆троча̀ и҆ мт҃рь є҆гѡ̀, и҆ прїи́де въ  зе́млю і҆и҃левꙋ. Слы́шавъ же, ꙗ҆́кѡ а҆рхела́й ца́рствꙋетъ  во і҆ꙋде́и, вмѣ́стѡ и҆́рѡда ѻ҆тца̀ своегѡ̀, оу҆боѧ́сѧ  та́мѡ и҆тѝ. Вѣ́сть же прїе́мь во снѣ̀, ѿи́де въ  предѣ́лы галїлє́йскїѧ. И҆ прише́дъ всели́сѧ во гра́дѣ  нарица́емѣмъ назаре́тъ: ꙗ҆́кѡ да сбꙋ́детсѧ рече́нное  прⷪ҇рѡ́ки, ꙗ҆́кѡ назѡре́й нарече́тсѧ. 
Та́же: 
Не преда́ждь на́съ до конца̀ и҆́мене твоегѡ̀ ра́ди,  и҆ неразорѝ завѣ́та твоегѡ̀, и҆ не ѿста́ви ми́лости  твоеѧ̀ ѿ на́съ, а҆враа́ма ра́ди возлю́бленнагѡ ѿ тебє̀,  и҆ за і҆саа́ка раба̀ твоего̀ и҆ і҆и҃лѧ ст҃а́го твоего̀. 
Та́же, трист҃о́е, по Ѻ҆́ч҃е на́шъ: Конда́къ,  гла́съ г҃: 
Дв҃а дне́сь превѣ́чное сло́во въ верте́пѣ грѧде́тъ  роди́ти неизрече́ннѡ: ликꙋ́й вселе́ннаѧ оу҆слы́шавши,  просла́ви со а҆́гг҃лы и҆ па́стырьми хотѧ́щаго ꙗ҆ви́тисѧ  ѻ҆троча̀ мла́до, превѣ́чнаго бг҃а. 
Гдⷭ҇и, поми́лꙋй, м҃. И҆ моли́тва: И҆́же на  всѧ́кое вре́мѧ: Гдⷭ҇и, поми́лꙋй, три́жды. Сла́ва, и҆  ны́нѣ. Честнѣ́йшꙋю херꙋві̑мъ: И҆́менемъ гдⷭ҇нимъ  благословѝ, ѻ҆́ч҃е. І҆ере́й: Моли́твами ст҃ы́хъ  ѻ҆тє́цъ на́шихъ: 
Та́же моли́тва вели́кагѡ васі́лїа. 
Влⷣко гдⷭ҇и і҆и҃се хрⷭ҇тѐ бж҃е на́шъ,  долготерпѣ́вый ѡ҆ на́шихъ согрѣше́нїихъ, и҆ да́же до  ны́нѣшнѧгѡ часа̀ (с. 486) приведы́й на́съ, въ ѻ҆́ньже на  животворѧ́щемъ дре́вѣ ви́сѧ, благоразꙋ́мномꙋ разбо́йникꙋ,  и҆́же въ ра́й пꙋтесотвори́лъ є҆сѝ вхо́дъ, и҆ сме́ртїю  сме́рть разрꙋши́лъ є҆сѝ: ѡ҆чи́сти на́съ грѣ́шныхъ, и҆  недосто́йныхъ ра̑бъ твои́хъ, согрѣши́хомъ бо и҆  беззако́нновахомъ, и҆ нѣ́смы досто́йни возвестѝ ѻ҆чеса̀  на̑ша, и҆ воззрѣ́ти на высотꙋ̀ нбⷭ҇нꙋю: занѐ ѡ҆ста́вихомъ  пꙋ́ть пра́вды твоеѧ̀, и҆ ходи́хомъ въ во́лѧхъ серде́цъ  на́шихъ. но мо́лимъ твою̀ безмѣ́рнꙋю бла́гость: пощадѝ  на́съ, гдⷭ҇и, по мно́жествꙋ ми́лости твоеѧ̀, и҆ спасѝ на́съ  и҆́мене твоегѡ̀ ра́ди ст҃а́гѡ, ꙗ҆́кѡ и҆счезо́ша въ сꙋетѣ̀  дні́е на́ши: и҆змѝ на́съ и҆зъ рꙋкѝ сопроти́внагѡ, и҆  ѡ҆ста́ви на́мъ грѣхѝ на́шѧ, и҆ оу҆мертвѝ плотско́е на́ше  мꙋдрова́нїе, да ве́тхаго ѿложи́вше человѣ́ка, въ но́ваго  ѡ҆блеце́мсѧ: и҆ тебѣ̀ поживе́мъ на́шемꙋ влⷣцѣ и҆  бл҃годѣ́телю. и҆ та́кѡ твои̑мъ послѣ́дꙋюще повелѣ́нїємъ,  въ вѣ́чный поко́й дости́гнемъ: и҆дѣ́же є҆́сть всѣ́хъ  веселѧ́щихсѧ жили́ще. ты́ бо є҆сѝ вои́стиннꙋ и҆́стинное  весе́лїе и҆ ра́дость лю́бѧщихъ тѧ̀, хрⷭ҇тѐ бж҃е на́шъ: и҆  тебѣ̀ сла́вꙋ возсыла́емъ, со безнача́льнымъ твои́мъ  ѻ҆ц҃е́мъ, и҆ прест҃ы́мъ, и҆ бл҃ги́мъ, и҆ животворѧ́щимъ  твои́мъ дх҃омъ, ны́нѣ и҆ при́снѡ, и҆ во вѣ́ки вѣкѡ́въ,  а҆ми́нь. 
Посе́мъ ѱало́мъ р҃в. 
Благословѝ, дꙋшѐ моѧ̀, гдⷭ҇а, и҆ всѧ̑ внꙋ́трєннѧѧ  моѧ̑ и҆́мѧ ст҃о́е є҆гѡ̀. Благословѝ, дꙋшѐ моѧ̀, гдⷭ҇а, и҆  не забыва́й всѣ́хъ воздаѧ́нїй є҆гѡ̀. Ѡ҆чища́ющаго всѧ̑  беззакѡ́нїѧ твоѧ̑, и҆сцѣлѧ́ющаго всѧ̑ недꙋ́ги твоѧ̑.  И҆збавлѧ́ющаго ѿ и҆стлѣ́нїѧ живо́тъ тво́й, вѣнча́ющаго  тѧ̀ ми́лостїю и҆ щедро́тами. И҆сполнѧ́ющаго во благи́хъ  жела́нїе твоѐ, ѡ҆бнови́тсѧ ꙗ҆́кѡ ѻ҆́рлѧ ю҆́ность твоѧ̀.  Творѧ́й ми́лѡстыни гдⷭ҇ь, и҆ сꙋдьбꙋ̀ всѣ̑мъ ѡ҆би̑димымъ.  Сказа̀ пꙋти̑ своѧ̑ мѡѷсе́ови, сыновѡ́мъ і҆и҃лєвымъ  хотѣ̑нїѧ своѧ̑. (с. 487) Ще́дръ и҆ ми́лостивъ гдⷭ҇ь,  долготерпѣли́въ и҆ многоми́лостивъ. Не до конца̀  прогнѣ́ваетсѧ, нижѐ въ вѣ́къ враждꙋ́етъ. Не по  беззако́нїємъ на́шымъ сотвори́лъ є҆́сть на́мъ, нижѐ по  грѣхѡ́мъ на́шымъ возда́лъ є҆́сть на́мъ. Ꙗ҆́кѡ по высотѣ̀  нбⷭ҇нѣй ѿ землѝ, оу҆тверди́лъ є҆́сть гдⷭ҇ь ми́лость  свою̀ на боѧ́щихсѧ є҆гѡ̀. Є҆ли́кѡ ѿстоѧ́тъ восто́цы ѿ  за̑падъ: оу҆да́лилъ є҆́сть ѿ на́съ беззакѡ́нїѧ на̑ша.  Ꙗ҆́коже ще́дритъ ѻ҆те́цъ сы́ны, оу҆ще́дри гдⷭ҇ь боѧ́щихсѧ  є҆гѡ̀. Ꙗ҆́кѡ то́й позна̀ созда́нїе на́ше, помѧнꙋ̀, ꙗ҆́кѡ  пе́рсть є҆смы̀. Человѣ́къ ꙗ҆́кѡ трава̀ дні́е є҆гѡ̀,  ꙗ҆́кѡ цвѣ́тъ се́льный, та́кѡ ѡ҆цвѣте́тъ. Ꙗ҆́кѡ дꙋ́хъ  про́йде въ не́мъ, и҆ не бꙋ́детъ, и҆ не позна́етъ ктомꙋ̀  мѣ́ста своегѡ̀. Ми́лость же гдⷭ҇нѧ ѿ вѣ́ка и҆ до вѣ́ка  на боѧ́щихсѧ є҆гѡ̀. И҆ пра́вда є҆гѡ̀ на сынѣ́хъ сынѡ́въ  хранѧ́щихъ завѣ́тъ є҆гѡ̀, и҆ по́мнѧщихъ за́пѡвѣди є҆гѡ̀  твори́ти ѧ҆̀. Гдⷭ҇ь на нб҃сѝ оу҆гото́ва прⷭ҇то́лъ сво́й,  и҆ црⷭ҇тво є҆гѡ̀ всѣ́ми ѡ҆блада́етъ. Благослови́те гдⷭ҇а  всѝ а҆́гг҃ли є҆гѡ̀, си́льнїи крѣ́постїю, творѧ́щїи сло́во  є҆гѡ̀, оу҆слы́шати гла́съ слове́съ є҆гѡ̀. Благослови́те  гдⷭ҇а всѧ̑ си̑лы є҆гѡ̀, слꙋги̑ є҆гѡ̀, творѧ́щїи во́лю  є҆гѡ̀. Благослови́те гдⷭ҇а всѧ̑ дѣла̀ є҆гѡ̀: на всѧ́комъ  мѣ́стѣ влⷣчества є҆гѡ̀, бл҃гословѝ, дꙋшѐ моѧ̀, гдⷭ҇а. 
Сла́ва ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ. Ѱало́мъ  рм҃є. 
Хвалѝ, дꙋшѐ моѧ̀, гдⷭ҇а, восхвалю̀ гдⷭ҇а въ  животѣ̀ мое́мъ. Пою̀ бг҃ꙋ моемꙋ̀, до́ндеже є҆́смь. Не  надѣ́йтесѧ на кнѧ́зи, на сы́ны человѣ́чєскїѧ, въ ни́хже  нѣ́сть спасе́нїѧ. И҆зы́детъ дꙋ́хъ є҆гѡ̀, и҆ возврати́тсѧ  въ зе́млю свою̀, въ то́й де́нь поги́бнꙋтъ всѧ̑ помышлє́нїѧ  є҆гѡ̀. Блаже́нъ, є҆мꙋ́же бг҃ъ і҆а́кѡвль помо́щникъ є҆гѡ̀,  оу҆пова́нїе є҆гѡ̀ на гдⷭ҇а бг҃а своего̀, сотво́ршаго нб҃о  и҆ зе́млю, мо́ре и҆ всѧ̑, ꙗ҆̀же въ ни́хъ, хранѧ́щаго  и҆́стинꙋ въ вѣ́къ, (с. 488) Творѧ́щаго сꙋ́дъ ѡ҆би̑димымъ,  даю́щаго пи́щꙋ а҆́лчꙋщымъ. Гдⷭ҇ь рѣши́тъ ѡ҆кова̑нныѧ, гдⷭ҇ь  оу҆мꙋдрѧ́етъ слѣпцы̀, гдⷭ҇ь возво́дитъ низве́ржєнныѧ,  гдⷭ҇ь лю́битъ првⷣники, гдⷭ҇ь храни́тъ прише́льцы, си́ра и҆  вдовꙋ̀ прїи́метъ, и҆ пꙋ́ть грѣ́шныхъ погꙋби́тъ. Воцр҃и́тсѧ  гдⷭ҇ь во вѣ́къ, бг҃ъ тво́й, сїѡ́не, въ ро́дъ и҆ ро́дъ. 
И҆ ны́нѣ, и҆ при́снѡ, и҆ во вѣ́ки вѣкѡ́въ,  а҆ми́нь. 
Є҆диноро́дный сн҃е, и҆ сло́ве бж҃їй, безсме́ртенъ  сы́й, и҆ и҆зво́ливый спасе́нїѧ на́шегѡ ра́ди воплоти́тисѧ  ѿ ст҃ы́ѧ бцⷣы и҆ приснодв҃ы марі́и, непрело́жнѡ  вочл҃вѣ́чивыйсѧ, распны́йсѧ же, хрⷭ҇тѐ бж҃е, сме́ртїю  сме́рть попра́вый, є҆ди́нъ сы́й ст҃ы́ѧ трⷪ҇цы,  спрославлѧ́емый ѻ҆ц҃ꙋ̀, и҆ ст҃о́мꙋ дх҃ꙋ, спасѝ на́съ. 
Та́же: 
Во црⷭ҇твїи твое́мъ помѧнѝ на́съ, гдⷭ҇и, є҆гда̀  прїи́деши во црⷭ҇твїи твое́мъ. 
Блаже́ни ни́щїи дх҃омъ, ꙗ҆́кѡ тѣ́хъ є҆́сть  црⷭ҇тво нбⷭ҇ное. 
Блаже́ни пла́чꙋщїи, ꙗ҆́кѡ ті́и оу҆тѣ́шатсѧ. 
Блаже́ни кро́тцыи, ꙗ҆́кѡ ті́и наслѣ́дѧтъ зе́млю. 
Блаже́ни а҆́лчꙋщїи и҆ жа́ждꙋщїи пра́вды, ꙗ҆́кѡ ті́и  насы́тѧтсѧ. 
Блаже́ни ми́лостивїи, ꙗ҆́кѡ ті́и поми́ловани  бꙋ́дꙋтъ. 
Блаже́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Блаже́ни миротво́рцы, ꙗ҆́кѡ ті́и сы́нове бж҃їи  нарекꙋ́тсѧ. 
Блаже́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Блаже́ни є҆стѐ, є҆гда̀ поно́сѧтъ ва́мъ, и҆  и҆зженꙋ́тъ, и҆ рекꙋ́тъ всѧ́къ ѕо́лъ глаго́лъ на вы̀, лжꙋ́ще  менє̀ ра́ди. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га  на нб҃сѣ́хъ. 
Не глаго́лемъ же на бл҃же́ннахъ пѣ́сней, ꙗ҆̀же въ  мине́и, ни а҆пⷭ҇ла, ни є҆ѵⷢ҇лїа. 
Сла́ва, и҆ ны́нѣ: 
Помѧнѝ на́съ, гдⷭ҇и, є҆гда̀ прїи́деши во црⷭ҇твїи  твое́мъ. (с. 489) 
Помѧнѝ на́съ, влⷣко, є҆гда̀ прїи́деши во црⷭ҇твїи  твое́мъ. 
Помѧнѝ на́съ, ст҃ы́й, є҆гда̀ прїи́деши во црⷭ҇твїи  твое́мъ. 
Ли́къ нбⷭ҇ный пое́тъ тѧ̀, и҆ гл҃го́летъ: ст҃ъ, ст҃ъ,  ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀ сла́вы твоеѧ̀. 
Пристꙋпи́те къ немꙋ̀, и҆ просвѣти́тесѧ, и҆ лица̀  ва̑ша не постыдѧ́тсѧ. 
Ли́къ нбⷭ҇ный пое́тъ тѧ̀, и҆ гл҃го́летъ: ст҃ъ, ст҃ъ,  ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀ сла́вы твоеѧ̀. 
Сла́ва: 
Ли́къ ст҃ы́хъ а҆́гг҃лъ и҆ а҆рха́гг҃лъ, со всѣ́ми  нбⷭ҇ными си́лами, пое́тъ тѧ̀, и҆ глаго́летъ: ст҃ъ, ст҃ъ,  ст҃ъ гдⷭ҇ь саваѡ́ѳъ, и҆спо́лнь нб҃о и҆ землѧ̀ сла́вы твоеѧ̀. 
И҆ ны́нѣ: 
И҆сповѣ́данїе правосла́вныѧ вѣ́ры, пе́рвагѡ  собо́ра. 
[А҆́ще є҆́сть лїтꙋргі́а, здѣ̀ не глаго́лемъ, но по  И҆ ны́нѣ, глаго́лемъ: Ѡ҆сла́би, ѡ҆ста́ви: и҆  прѡ́чаѧ.] 
Вѣ́рꙋю во є҆ди́наго бг҃а ѻ҆ц҃а̀ вседержи́телѧ,  творца̀ нб҃ꙋ и҆ землѝ, ви̑димымъ же всѣ̑мъ и҆ неви̑димымъ.  И҆ во є҆ди́наго гдⷭ҇а і҆и҃са хрⷭ҇та̀, сн҃а бж҃їѧ,  є҆диноро́днаго, и҆́же ѿ ѻ҆ц҃а̀ рожде́ннаго пре́жде  всѣ́хъ вѣ̑къ. Свѣ́та ѿ свѣ́та, бг҃а и҆́стинна, ѿ  бг҃а и҆́стинна, рожде́нна, не сотворе́нна, є҆диносꙋ́щна  ѻ҆ц҃ꙋ̀, и҆́мже всѧ̑ бы́ша. На́съ ра́ди человѣ̑къ, и҆  на́шего ра́ди спасе́нїѧ, сше́дшаго съ нб҃съ, и҆  воплоти́вшагосѧ ѿ дх҃а ст҃а и҆ мр҃і́и дв҃ы, и҆  вочл҃вѣ́чшасѧ. Распѧ́таго же за ны̀, при понті́йстѣмъ  пїла́тѣ, и҆ страда́вша, и҆ погребе́нна, и҆ воскре́сшаго въ  тре́тїй де́нь, по писа́нїемъ. И҆ возше́дшаго на нб҃са̀, и҆  сѣдѧ́ща ѡ҆деснꙋ́ю ѻ҆ц҃а̀. И҆ па́ки грѧдꙋ́щаго со сла́вою,  сꙋди́ти живы̑мъ и҆ мє́ртвымъ, є҆гѡ́же црⷭ҇твїю не бꙋ́детъ  конца̀. 
Втора́гѡ собо́ра. 
И҆ въ дх҃а ст҃а́го, гдⷭ҇а, животворѧ́щаго, и҆́же ѿ  ѻ҆ц҃а̀ (с. 490) и҆сходѧ́щаго, и҆́же со ѻ҆ц҃е́мъ и҆ сн҃омъ  спокланѧ́ема, и҆ ссла́вима глаго́лавшаго прорѡ́ки. Во  є҆ди́нꙋ ст҃ꙋ́ю, собо́рнꙋю и҆ а҆пⷭ҇тольскꙋю цр҃ковь.  И҆сповѣ́дꙋю є҆ди́но креще́нїе во ѡ҆ставле́нїе грѣхѡ́въ.  Ча́ю воскресе́нїѧ ме́ртвыхъ: И҆ жи́зни бꙋ́дꙋщагѡ вѣ́ка,  а҆ми́нь. 
Та́же моли́тва: 
Ѡ҆сла́би, ѡ҆ста́ви, простѝ, бж҃е, прегрѣшє́нїѧ  на̑ша, вѡ́льнаѧ и҆ невѡ́льнаѧ, ꙗ҆̀же въ сло́вѣ и҆ въ  дѣ́лѣ, ꙗ҆̀же въ вѣ́дѣнїи и҆ не въ вѣ́дѣнїи, ꙗ҆̀же во  днѝ и҆ въ нощѝ, ꙗ҆̀же во оу҆мѣ̀ и҆ въ помышле́нїи, всѧ̑  на́мъ простѝ, ꙗ҆́кѡ бл҃гъ и҆ чл҃вѣколю́бецъ. 
И҆ по Ѻ҆́ч҃е на́шъ: конда́къ, гла́съ г҃: 
Дв҃а дне́сь превѣ́чное сло́во въ верте́пѣ грѧде́тъ  роди́ти неизрече́ннѡ: ликꙋ́й вселе́ннаѧ оу҆слы́шавши,  просла́ви со а҆́гг҃лы и҆ па́стырьми хотѧ́щаго ꙗ҆ви́тисѧ  ѻ҆троча̀ мла́до, превѣ́чнаго бг҃а. 
Гдⷭ҇и, поми́лꙋй, м҃. Та́же моли́твꙋ сїю̀: 
Всест҃а́ѧ трⷪ҇це, є҆диносꙋ́щнаѧ держа́во,  нераздѣ́льное ца́рство, всѣ́хъ благи́хъ вина̀: благоволи́  же и҆ ѡ҆ мнѣ̀ грѣ́шнѣмъ. оу҆твердѝ, вразꙋмѝ се́рдце  моѐ, и҆ всю̀ мою̀ ѿимѝ скве́рнꙋ. просвѣтѝ мою̀ мы́сль,  да вы́нꙋ сла́влю, пою̀, и҆ покланѧ́юсѧ, и҆ глаго́лю:  є҆ди́нъ свѧ́тъ, є҆ди́нъ гдⷭ҇ь, і҆и҃съ хрⷭ҇то́съ, во сла́вꙋ  бг҃а ѻ҆ц҃а̀, а҆ми́нь. 
Та́же, Досто́йно є҆́сть: И҆ ѿпꙋ́стъ днѐ. И҆  быва́етъ росхо́дъ до часа̀ вече́рнѧгѡ. Вече́рнѧ же быва́етъ  съ лїтꙋргі́ею васі́лїа вели́кагѡ во своѐ вре́мѧ: ѱало́мъ  же, Благословлю̀ гдⷭ҇а: Глаго́лемъ на лїтꙋргі́и по  заамво́нной моли́твѣ. 
А҆́ще же нѣ́сть лїтꙋргі́и. глаго́лемъ здѣ̀: 
Бꙋ́ди и҆́мѧ гдⷭ҇не благослове́но ѿ ны́нѣ и҆ до  вѣ́ка. Три́жды. 
Сла́ва, и҆ ны́нѣ: ѱало́мъ л҃г: 
Благословлю̀ гдⷭ҇а на всѧ́кое вре́мѧ, вы́нꙋ хвала̀  є҆гѡ̀ во оу҆стѣ́хъ мои́хъ. Ѡ҆ гдⷭ҇ѣ похва́литсѧ дꙋша̀  моѧ̀, да (с. 491) оу҆слы́шатъ кро́тцыи, и҆ возвеселѧ́тсѧ.  Возвели́чите гдⷭ҇а со мно́ю, и҆ вознесе́мъ и҆́мѧ є҆гѡ̀  вкꙋ́пѣ. Взыска́хъ гдⷭ҇а, и҆ оу҆слы́ша мѧ̀, и҆ ѿ всѣ́хъ  скорбе́й мои́хъ и҆зба́ви мѧ̀. Пристꙋпи́те къ немꙋ̀, и҆  просвѣти́тесѧ, и҆ ли́ца ва́ша не постыдѧ́тсѧ. Се́й ни́щїй  воззва̀, и҆ гдⷭ҇ь оу҆слы́ша и҆̀, и҆ ѿ всѣ́хъ скорбе́й  є҆гѡ̀ спасѐ и҆̀. Ѡ҆полчи́тсѧ а҆́гг҃лъ гдⷭ҇ень ѻ҆́крестъ  боѧ́щихсѧ є҆гѡ̀, и҆ и҆зба́витъ и҆̀хъ: Вкꙋси́те, и҆ ви́дите,  ꙗ҆́кѡ бл҃гъ гдⷭ҇ь. Блаже́нъ мꙋ́жъ, и҆́же оу҆пова́етъ  на́нь. Бо́йтесѧ гдⷭ҇а всѝ ст҃і́и є҆гѡ̀, ꙗ҆́кѡ нѣ́сть  лише́нїѧ боѧ́щымсѧ є҆гѡ̀. Бога́тїи ѡ҆бнища́ша и҆ взалка́ша:  взыска́ющїи же гдⷭ҇а не лиша́тсѧ всѧ́кагѡ бла́га. Прїиди́те,  ча̑да, послꙋ́шайте менѐ, стра́хꙋ гдⷭ҇ню наꙋчꙋ̀ ва́съ. Кто̀  є҆́сть человѣ́къ, хотѧ́й живо́тъ, любѧ́й дни̑ ви́дѣти  бла́ги; оу҆держѝ ѧ҆зы́къ тво́й ѿ ѕла̀, и҆ оу҆стнѣ̀  твоѝ, є҆́же не глаго́лати льстѝ. Оу҆клони́сѧ ѿ ѕла̀,  и҆ сотворѝ бла́го: взыщѝ ми́ра, и҆ поженѝ и҆̀. Ѻ҆́чи  гдⷭ҇ни на пра́вєдныѧ, и҆ оу҆́ши є҆гѡ̀ въ моли́твꙋ и҆́хъ.  Лице́ же гдⷭ҇не на творѧ́щыѧ ѕла̑ѧ, є҆́же потреби́ти ѿ  землѝ па́мѧть и҆́хъ. Воззва́ша пра́веднїи, и҆ гдⷭ҇ь  оу҆слы́ша и҆̀хъ, и҆ ѿ всѣ́хъ скорбе́й и҆́хъ и҆зба́ви  и҆̀хъ. Бли́зъ гдⷭ҇ь сокрꙋше́нныхъ се́рдцемъ, и҆ смирє́нныѧ  дꙋ́хомъ спасе́тъ. Мнѡ́ги скѡ́рби пра́вєднымъ, и҆ ѿ  всѣ́хъ и҆́хъ и҆зба́витъ ѧ҆̀ гдⷭ҇ь. Храни́тъ гдⷭ҇ь всѧ̑  кѡ́сти и҆́хъ, ни є҆ди́на ѿ ни́хъ сокрꙋши́тсѧ. Сме́рть  грѣ́шникѡвъ люта̀, и҆ ненави́дѧщїи пра́веднаго  прегрѣша́тъ. И҆зба́витъ гдⷭ҇ь дꙋ́шы ра̑бъ свои́хъ, и҆ не  прегрѣша́тъ всѝ оу҆пова́ющїи на него̀. 
Досто́йно є҆́сть: И҆ ѿпꙋ́стъ. 
[Зрѝ] Подоба́етъ вѣ́дати: А҆́ще въ сꙋббѡ́тꙋ, и҆лѝ  въ недѣ́лю бꙋ́детъ на́вечерїе, лїтꙋргі́а златоꙋ́стова  пое́тсѧ. Вели́кагѡ же васі́лїа лїтꙋргі́а пое́тсѧ на са́мый  пра́здникъ. Та́кожде твори́мъ и҆ на пра́здникъ ст҃ы́хъ  бг҃оѧвле́нїй. Блюдѝ, ꙗ҆́кѡ є҆гда̀ нѣ́сть (с. 492)  сꙋббѡ́ты, и҆лѝ недѣ́ли, въ на́вечерїе, тогда̀ быва́етъ  лїтꙋргі́а васі́лїа вели́кагѡ, а҆ въ де́нь пра́здника  лїтꙋргі́а златоꙋ́стова быва́етъ. Си́це же и҆ въ пра́здникъ  бг҃оѧвле́нїѧ. 
[Зрѝ] Разꙋ́мно же бꙋ́ди и҆ ѡ҆ се́мъ, ꙗ҆́кѡ ѿ  хрⷭ҇то́ва ржⷭ҇тва̀, и҆ до ст҃ы́хъ бг҃оѧвле́нїй, ника́коже  по́стъ, ни колѣнопоклонє́нїѧ быва́ютъ, нижѐ въ це́ркви,  нижѐ въ ке́ллїахъ. 
Вѣ́домо же бꙋ́ди: А҆́ще слꙋчи́тсѧ ржⷭ҇тво̀  хрⷭ҇то́во, и҆лѝ бг҃оѧвле́нїе въ недѣ́лю, воскрⷭ҇но  ничто́же пое́мъ. 


(с. 492) 
Мѣ́сѧца тогѡ́же въ к҃є-й де́нь. 
Є҆́же по пло́ти, ржⷭ҇тво̀ гдⷭ҇а бг҃а и҆ сп҃са на́шегѡ  і҆и҃са хрⷭ҇та̀. 
И҆ воспомина́нїе и҆збавле́нїѧ цр҃кве и҆ держа́вы  рѡссі́йскїѧ ѿ наше́ствїѧ га́ллѡвъ, и҆ съ ни́ми два́десѧти  ꙗ҆зы̑къ. 
При часѣ̀ з҃-мъ днѐ, оу҆дарѧ́етъ въ вели́кїй  кампа́нъ, и҆ во всѧ̑ тѧ̑жкаѧ: и҆ собра́вшесѧ во хра́мъ,  начина́емъ вече́рню по ѻ҆бы́чаю. Дїа́конъ глаго́летъ:  Благословѝ, влады́ко. І҆ере́й: Бл҃гослове́нно  црⷭ҇тво: и҆ по А҆ми́нѣ, предстоѧ́тель: Цр҃ю̀ нбⷭ҇ный:  Трист҃о́е, и҆ по Ѻ҆́ч҃е на́шъ. Гдⷭ҇и, поми́лꙋй,  в҃і, Сла́ва, и҆ ны́нѣ, Прїиди́те, поклони́мсѧ:  три́жды. и҆ ѱало́мъ: Благословѝ, дꙋшѐ моѧ̀, гдⷭ҇а:  Посе́мъ дїа́конъ глаго́летъ є҆ктенїю̀ вели́кꙋю. И҆ а҆́ще  оу҆́бѡ въ сꙋббѡ́тꙋ ве́чера, пое́мъ Блаже́нъ мꙋ́жъ,  каѳі́смꙋ всю̀: а҆́ще же въ недѣ́лю ве́чера, пое́мъ то́чїю  а҃-й а҆нтїфѡ́нъ. А҆́ще ли и҆́нъ де́нь, стїхоло́гїа не  быва́етъ, но по є҆ктенїѝ а҆́бїе пое́мъ: Гдⷭ҇и,  воззва́хъ, къ тебѣ̀: на гла́съ в҃. І҆ере́й же твори́тъ  проскомі́дїю. Та́же дїа́конъ кади́тъ хра́мъ по ѻ҆бы́чаю,  ли́кове же пою́тъ стїхи̑ры пра́здника, на и҃. Гла́съ в҃,  самогла́сны. 
Ге́рманово: 
Прїиди́те, возра́дꙋемсѧ гдⷭ҇еви, настоѧ́щꙋю та́йнꙋ  сказꙋ́юще: средостѣ́нїе граде́жа разрꙋши́сѧ, пла́менное (с.  493) ѻ҆рꙋ́жїе плещы̀ дае́тъ, и҆ херꙋві́мъ ѿстꙋпа́етъ ѿ  дре́ва жи́зни, и҆ а҆́зъ ра́йскїѧ пи́щи причаща́юсѧ, ѿ  негѡ́же произгна́нъ бы́хъ преслꙋша́нїѧ ра́ди: неизмѣ́нный  бо ѻ҆́бразъ ѻ҆ч҃ь, ѻ҆́бразъ присносꙋ́щїѧ є҆гѡ̀, зра́къ  раба̀ прїе́млетъ, ѿ неискꙋсобра́чныѧ мт҃ре проше́дъ, не  преложе́нїе претерпѣ́въ: є҆́же бо бѣ̀ пребы́сть, бг҃ъ  сы́й и҆́стиненъ: и҆ є҆́же не бѣ̀ прїѧ́тъ, чл҃вѣ́къ бы́въ  чл҃вѣколю́бїѧ ра́ди. томꙋ̀ возопїи́мъ: рожде́йсѧ ѿ дв҃ы  бж҃е, поми́лꙋй на́съ. 
Два́жды. 
А҆нато́лїево: 
Гдⷭ҇ꙋ і҆и҃сꙋ ро́ждшꙋсѧ ѿ ст҃ы́ѧ, дв҃ы,  присвѣти́шасѧ всѧ́чєскаѧ: па́стырємъ бо свирѧ́ющымъ, и҆  волхвѡ́мъ покланѧ́ющымсѧ, а҆́гг҃лѡмъ воспѣва́ющымъ, и҆́рѡдъ  мѧтѧ́шесѧ, ꙗ҆́кѡ бг҃ъ во пло́ти ꙗ҆ви́сѧ, сп҃съ дꙋ́шъ  на́шихъ. 
Два́жды. 
Црⷭ҇тво твоѐ, хрⷭ҇тѐ, бж҃е, црⷭ҇тво всѣ́хъ  вѣкѡ́въ, и҆ влⷣчество твоѐ во всѧ́комъ ро́дѣ и҆ ро́дѣ,  воплоти́выйсѧ ѿ дх҃а ст҃а́гѡ, и҆ ѿ приснодв҃ы марі́и  вочл҃вѣ́чивыйсѧ, свѣ́тъ на́мъ возсїѧ̀, хрⷭ҇тѐ бж҃е, твоѐ  прише́ствїе: свѣ́тъ ѿ свѣ́та, ѻ҆́ч҃ее сїѧ́нїе, всю̀  тва́рь просвѣти́лъ є҆сѝ, всѧ́кое дыха́нїе хва́литъ тѧ̀.  ѻ҆́бразъ сла́вы ѻ҆́ч҃їѧ, сы́й, и҆ пре́жде сы́й, и҆  возсїѧ́вый ѿ дв҃ы бж҃е, поми́лꙋй на́съ. 
Два́жды. 
Что̀ тебѣ̀ принесе́мъ, хрⷭ҇тѐ, ꙗ҆́кѡ ꙗ҆ви́лсѧ  є҆сѝ на землѝ, ꙗ҆́кѡ чл҃вѣ́къ на́съ ра́ди; ка́ѧждо бо  ѿ тебє̀ бы́вшихъ тва́рей благодаре́нїе тебѣ̀ прино́ситъ:  а҆́гг҃ли, пѣ́нїе: нб҃са̀, ѕвѣздꙋ̀: волсвѝ, да́ры:  па́стырїе, чꙋ́до: землѧ̀, верте́пъ: пꙋсты́нѧ, ꙗ҆́сли: мы́  же, мт҃рь дв҃ꙋ. и҆́же пре́жде вѣ̑къ бж҃е, поми́лꙋй на́съ. 
Два́жды. (с. 494) 
Сла́ва, и҆ ны́нѣ: гла́съ то́йже. Кассі́ино: 
А҆́ѵгꙋстꙋ є҆динонача́льствꙋющꙋ на землѝ,  многонача́лїе человѣ́кѡвъ преста̀: и҆ тебѣ̀ вочл҃вѣ́чшꙋсѧ  ѿ чⷭ҇тыѧ, многобо́жїѧ і҆́дѡлѡвъ оу҆праздни́сѧ, подъ  є҆ди́нѣмъ ца́рствомъ мїрски́мъ гра́ди бы́ша, и҆ во  є҆ди́но влⷣчество бж҃ества̀ ꙗ҆зы́цы вѣ́роваша.  написа́шасѧ лю́дїе повелѣ́нїемъ ке́саревымъ, написа́хомсѧ  вѣ́рнїи и҆́менемъ бжⷭ҇тва̀, тебє̀ вочл҃вѣ́чшагѡсѧ бг҃а  на́шегѡ. ве́лїѧ твоѧ̀ ми́лость, гдⷭ҇и, сла́ва тебѣ̀. 
Вхо́дъ со є҆ѵⷢ҇лїемъ. Свѣ́те ти́хїй: Прокі́менъ  днѐ. И҆ чтє́нїѧ по чи́нꙋ и҆́хъ, съ тропари̑, и҆ со стїхи̑  и҆́хъ. 
[Зрѝ] А҆́ще прилꙋчи́тсѧ на́вечерїе ржⷭ҇тва̀ хрⷭ҇то́ва  въ пѧто́къ, прокі́менъ пое́тсѧ: Кто̀ бо́гъ ве́лїй, ꙗ҆́кѡ  бг҃ъ на́шъ. 
Со стїхи̑ свои́ми. Дневны́й же ѡ҆ставлѧ́етсѧ. 
Бытїѧ̀ чте́нїе. 
[Глава̀ а҃] Въ нача́лѣ сотворѝ бг҃ъ не́бо и҆  зе́млю. Землѧ́ же бѣ̀ неви́дима и҆ неꙋстро́ена, и҆ тма̀  верхꙋ̀ бе́здны: и҆ дх҃ъ бж҃їй ноша́шесѧ верхꙋ̀ воды̀. И҆  речѐ бг҃ъ: да бꙋ́детъ свѣ́тъ: и҆ бы́сть свѣ́тъ. И҆ ви́дѣ  бг҃ъ свѣ́тъ, ꙗ҆́кѡ добро̀: и҆ разлꙋчѝ бг҃ъ междꙋ̀  свѣ́томъ, и҆ междꙋ̀ тмо́ю. И҆ наречѐ бг҃ъ свѣ́тъ, де́нь:  и҆ тмꙋ̀ наречѐ, но́щь. и҆ бы́сть ве́черъ, и҆ бы́сть  оу҆́тро, де́нь є҆ди́нъ. И҆ речѐ бг҃ъ: да бꙋ́детъ тве́рдь  посредѣ̀ воды̀, и҆ да бꙋ́детъ разлꙋча́ющи посредѣ̀ воды̀,  и҆ воды̀: и҆ бы́сть та́кѡ. И҆ сотворѝ бг҃ъ тве́рдь: и҆  разлꙋчѝ бг҃ъ междꙋ̀ водо́ю, ꙗ҆́же бѣ̀ подъ тве́рдїю, и҆  междꙋ̀ водо́ю, ꙗ҆́же бѣ̀ надъ тве́рдїю. И҆ наречѐ бг҃ъ  тве́рдь не́бо: и҆ ви́дѣ бг҃ъ, ꙗ҆́кѡ добро̀. и҆ бы́сть  ве́черъ, и҆ бы́сть оу҆́тро, де́нь вторы́й. И҆ речѐ бг҃ъ:  да собере́тсѧ вода̀, ꙗ҆́же подъ небесе́мъ въ собра́нїе  є҆ди́но, и҆ да ꙗ҆ви́тсѧ сꙋ́ша: и҆ бы́сть та́кѡ, и҆  собра́сѧ вода̀, ꙗ҆́же подъ небесе́мъ въ собра̑нїѧ своѧ̑, и҆  ꙗ҆ви́сѧ сꙋ́ша. И҆ (с. 495) наречѐ бг҃ъ сꙋ́шꙋ, зе́млю: и҆  собра̑нїѧ во́дъ, наречѐ морѧ̀. и҆ ви́дѣ бг҃ъ, ꙗ҆́кѡ  добро̀. И҆ речѐ бг҃ъ: да прорасти́тъ землѧ̀ бы́лїе  травно́е, сѣ́ющее сѣ́мѧ по ро́дꙋ и҆ по подо́бїю, и҆ дре́во  плодови́тое, творѧ́щее пло́дъ, є҆мꙋ́же сѣ́мѧ є҆гѡ̀ въ  не́мъ, по ро́дꙋ на землѝ: и҆ бы́сть та́кѡ. И҆ и҆знесѐ  землѧ̀ бы́лїе травно́е, сѣ́ющее сѣ́мѧ по ро́дꙋ и҆ по  подо́бїю, и҆ дре́во плодови́тое, творѧ́щее пло́дъ, є҆мꙋ́же  сѣ́мѧ є҆гѡ̀ въ не́мъ по ро́дꙋ на землѝ: и҆ ви́дѣ бг҃ъ,  ꙗ҆́кѡ добро̀. И҆ бы́сть ве́черъ, и҆ бы́сть оу҆́тро, де́нь  тре́тїй. 
Чи́слъ чте́нїе. 
[Глава̀ к҃д] Бы́сть дх҃ъ бж҃їй на валаа́мѣ, и҆  воспрїе́мъ при̑тчи своѧ̑, речѐ: ко́ль добрѝ до́ми твоѝ,  і҆а́кѡве, и҆ ски̑нїѧ твоѧ̑, і҆и҃лю; ꙗ҆́кѡ страны̑  ѡ҆сѣнѧ́ющыѧ, ꙗ҆́кѡ са́дїе при рѣка́хъ, и҆ ꙗ҆́кѡ ски̑нїѧ,  ꙗ҆̀же водрꙋзѝ гдⷭ҇и, и҆ ꙗ҆́кѡ ке́дри при вода́хъ.  И҆зы́детъ человѣ́къ ѿ сѣ́мене є҆гѡ̀, и҆ ѡ҆блада́етъ  ꙗ҆зы̑ки мно́гими, и҆ возвы́ситсѧ црⷭ҇тво є҆гѡ̀, и҆  возрасте́тъ. Бг҃ъ наста́витъ є҆го̀ и҆зъ є҆гѵ́пта, ꙗ҆́кѡ  сла́вꙋ є҆диноро́га є҆гѡ̀. Поѧ́стъ ꙗ҆зы́ки вра̑гъ свои́хъ,  и҆ то́лщꙋ и҆́хъ и҆зможди́тъ: и҆ стрѣла́ми свои́ми  оу҆стрѣли́тъ врага̀. Возле́гъ почѝ, ꙗ҆́кѡ ле́въ, и҆  ꙗ҆́кѡ скѵ́менъ, кто̀ возста́витъ є҆го̀; Благословѧ́щїи тѧ̀  благослове́ни, и҆ проклина́ющїи тѧ̀, про́клѧти. Возсїѧ́етъ  ѕвѣзда̀ ѿ і҆а́кѡва, и҆ воста́нетъ человѣ́къ ѿ і҆и҃лѧ,  и҆ ссѣче́тъ кнѧ́зи мѡави̑тскїѧ: и҆ плѣни́тъ всѧ̑ сы́ны  си́ѳовы, и҆ бꙋ́детъ є҆дѡ́мъ достоѧ́нїе, и҆ бꙋ́детъ  наслѣ́дїе и҆са́ѵъ вра́гъ є҆гѡ̀, и҆ і҆и҃ль сотворѝ  крѣ́пость. 
Прⷪ҇ро́чества мїхе́ина чте́нїе. 
[Глава̀ д҃] Во дне́хъ ѻ҆́нѣхъ, гл҃го́летъ гдⷭ҇ь:  соберꙋ̀ сокрꙋше́ннꙋю, и҆ ѿринове́ннꙋю прїимꙋ̀, ꙗ҆̀же  ѿри́нꙋхъ: И҆ положꙋ̀ сотре́ннꙋю во ѡ҆ста́нокъ, и҆  ѿринове́ннꙋю въ ꙗ҆зы́къ (с. 496) крѣ́покъ, и҆ воцари́сѧ  гдⷭ҇ь надъ ни́ми въ горѣ̀ сїѡ́нстѣй ѿ ны́нѣ и҆ во  вѣ́ки. [Глава̀ є҃] И҆ ты̀, виѳлее́ме, до́ме є҆ѵфра́ѳовъ,  є҆да̀ ма́лъ є҆сѝ, є҆́же бы́ти въ ты́сѧщахъ і҆ꙋ́довыхъ;  И҆зъ тебє́ бо мнѣ̀ и҆зы́детъ старѣ́йшина, є҆́же бы́ти въ  кнѧ́зѧ во і҆и҃ли: и҆ и҆схо́ди є҆гѡ̀ и҆зъ нача́ла, ѿ дне́й  вѣ́ка. Сегѡ̀ ра́ди да́стъ ѧ҆̀, до вре́мене разжда́ющїѧ  породи́тъ, и҆ про́чїи ѿ бра́тїй є҆гѡ̀ ѡ҆братѧ́тсѧ къ  сынѡ́мъ і҆и҃лєвымъ. И҆ ста́нетъ, и҆ оу҆́зритъ, и҆  оу҆пасе́тъ па́ствꙋ свою̀ крѣ́постїю гдⷭ҇ь. И҆ въ сла́вѣ  и҆́мене гдⷭ҇а бг҃а своегѡ̀ пребꙋ́дꙋтъ, занѐ ны́нѣ  возвели́читсѧ да́же до конє́цъ землѝ. 
Та́же возгласи́тъ чте́цъ, гла́съ ѕ҃: и҆ на́мъ  воста́вшымъ, глаго́летъ тропа́рь се́й: 
Та́йнѡ роди́лсѧ є҆сѝ въ верте́пѣ, но нб҃о тѧ̀  всѣ̑мъ проповѣ́да, ꙗ҆́коже оу҆ста̀, ѕвѣздꙋ̀ предлага́ѧ,  сп҃се, и҆ волхвы̀ тѝ приведѐ, вѣ́рою покланѧ́ющыѧсѧ  тебѣ̀: съ ни́миже поми́лꙋй на́съ. 
Сті́хъ а҃: Ѡ҆снова̑нїѧ є҆гѡ̀ на гора́хъ ст҃ы́хъ,  лю́битъ гдⷭ҇ь врата̀ сїѡ́нѧ па́че всѣ́хъ селе́нїй  і҆а́кѡвлихъ, пресла̑внаѧ глаго́лашасѧ ѡ҆ тебѣ̀, гра́де  бж҃їй. помѧнꙋ̀ раа́въ и҆ вавѷлѡ́на, вѣ́дꙋщымъ мѧ̀. 
И҆ пое́мъ коне́цъ: 
И҆ волхвы̀ тѝ приведѐ, вѣ́рою покланѧ́ющыѧсѧ  тебѣ̀: съ ни́миже поми́лꙋй на́съ. 
Сті́хъ в҃: И҆ сѐ и҆ноплемє́нницы, и҆ тѵ́ръ, и҆  лю́дїе є҆ѳїо́пстїи, сі́и бы́ша та́мѡ. мт҃и сїѡ́нъ, рече́тъ  человѣ́къ, и҆ человѣ́къ роди́сѧ въ не́мъ, и҆ то́й ѡ҆снова̀  и҆̀ вы́шнїй. 
И҆ па́ки: 
И҆ волхвы̀ тѝ приведѐ, вѣ́рою покланѧ́ющыѧсѧ  тебѣ̀: съ ни́миже поми́лꙋй на́съ. 
Сті́хъ г҃: Гдⷭ҇ь повѣ́сть въ писа́нїи люде́й, и҆  кнѧзе́й си́хъ бы́вшихъ въ не́мъ: ꙗ҆́кѡ веселѧ́щихсѧ всѣ́хъ  жили́ще въ тебѣ̀. 
И҆ волхвы̀ тѝ приведѐ, вѣ́рою покланѧ́ющыѧсѧ  тебѣ̀: съ ни́миже поми́лꙋй на́съ. (с. 497) 
Та́же, Сла́ва: пое́тъ ли́къ пра́вый, коне́цъ тропарѧ̀.  И҆ ны́нѣ: лѣ́вый пое́тъ та́кожде коне́цъ. Посе́мъ  глаго́летъ чте́цъ ве́сь тропа́рь. 
И҆ пое́тъ са́мъ коне́цъ є҆гѡ̀. 
Та́йнѡ роди́лсѧ є҆сѝ въ верте́пѣ, но нб҃о тѧ̀  всѣ̑мъ проповѣ́да, ꙗ҆́коже оу҆ста̀, ѕвѣздꙋ̀ предлага́ѧ,  сп҃се, и҆ волхвы̀ тѝ приведѐ вѣ́рою покланѧ́ющыѧсѧ  тебѣ̀: съ ни́миже поми́лꙋй на́съ. 
И҆ чтꙋ́тсѧ па́ки по ѻ҆бы́чаю чтє́нїѧ сїѧ̑. 
Прⷪ҇ро́чества и҆са́їина чте́нїе. 
[Глава̀ а҃і] Та́кѡ гл҃го́летъ гдⷭ҇ь: и҆зы́детъ  же́злъ ѿ ко́рене і҆ссе́ова и҆ цвѣ́тъ ѿ ко́рене є҆гѡ̀  взы́детъ: и҆ почі́етъ на не́мъ дх҃ъ бж҃їй, дх҃ъ мꙋ́дрости и҆  ра́зꙋма, дх҃ъ совѣ́та и҆ крѣ́пости, дх҃ъ вѣ́дѣнїѧ и҆  благоче́стїѧ: дх҃ъ стра́ха бж҃їѧ и҆спо́лнитъ є҆го̀. Не по  сла́вѣ сꙋ́дитъ, нижѐ по глаго́ланїю ѡ҆бличи́тъ: но сꙋ́дитъ  пра́вдою смире́нныхъ сꙋ́дъ, и҆ ѡ҆бличи́тъ пра́востїю  сла̑вныѧ землѝ: и҆ порази́тъ зе́млю сло́вомъ оу҆́стъ  свои́хъ, и҆ дх҃омъ оу҆сте́нъ оу҆бїе́тъ нечести́ваго. И҆  бꙋ́детъ пра́вдою препоѧ́санъ по чре́слѣхъ свои́хъ, и҆  и҆́стиною ѡ҆бви́тъ по ре́брѡмъ свои̑мъ. Тогда̀ пожирꙋ́етъ  во́лкъ со а҆́гнцемъ, и҆ ры́сь почі́етъ съ ко́злищемъ, и҆  теле́цъ и҆ ле́въ и҆ ю҆не́цъ вкꙋ́пѣ пожирꙋ́ютъ, и҆ ѻ҆троча̀  ма́ло поведе́тъ и҆̀хъ. Теле́цъ и҆ ле́въ вкꙋ́пѣ пасꙋ́тсѧ, и҆  вкꙋ́пѣ ча̑да и҆́хъ бꙋ́дꙋтъ: и҆ ле́въ ꙗ҆́кѡ во́лъ снѣ́сть  плє́вы. И҆ ѻ҆троча̀ мла́до на пеще́рꙋ а҆́спїдскꙋ, и҆ на  ло́же пле́мене а҆́спїдска рꙋ́кꙋ возложи́тъ. И҆ не сотворѧ́тъ  ѕла̀, нижѐ и҆́мꙋтъ погꙋби́ти ни є҆ди́нагѡ же на горѣ̀  ст҃ѣ́й мое́й: зане́же напо́лнисѧ всѧ̀ землѧ̀ позна́ти  гдⷭ҇а, ꙗ҆́кѡ водѣ̀ мно́зѣ покры́ти морѧ̀. И҆ бꙋ́детъ въ  де́нь ѻ҆́нъ ко́рень і҆ессе́овъ, и҆ возстаѧ́й владѣ́ти  ꙗ҆зы́ки: на него̀ ꙗ҆зы́цы оу҆пова́ютъ, и҆ бꙋ́детъ поко́й  є҆гѡ̀, че́сть. (с. 498) 
Прⷪ҇ро́чества варꙋ́хова чте́нїе. 
[Варꙋⷯ глава̀ г҃] Се́й бг҃ъ на́шъ, и҆ не  приложи́тсѧ и҆́нъ къ немꙋ̀. И҆з̾ѡбрѣ́те всѧ́къ пꙋ́ть  хꙋдо́жества, и҆ дадѐ и҆ і҆а́кѡвꙋ ѻ҆́трокꙋ своемꙋ̀, и҆  і҆и҃лю возлю́бленномꙋ ѿ негѡ̀. Посе́мъ же на землѝ  ꙗ҆ви́сѧ, и҆ съ человѣ̑ки поживѐ. Сїѧ̀ кни́га повелѣ́нїй  бж҃їихъ, и҆ зако́нъ сы́й во вѣ́ки: всѝ держа́щїисѧ є҆ѧ̀  въ живо́тъ вни́дꙋтъ, ѡ҆ста́вившїи же ю҆̀ оу҆́мрꙋтъ. [Варꙋⷯ  д҃] Ѡ҆брати́сѧ, і҆а́кѡве, и҆ и҆ми́сѧ є҆ѧ̀. Поидѝ къ  сїѧ́нїю прѧ́мѡ свѣ́та є҆ѧ̀. Не да́ждь и҆но́мꙋ сла́вы  твоеѧ̀: и҆ поле́зныхъ тебѣ̀ ꙗ҆зы́кꙋ чꙋжде́мꙋ. Бл҃же́ни  є҆смы̀, і҆и҃лю, ꙗ҆́кѡ оу҆гѡ́днаѧ бг҃ꙋ на́мъ разꙋ̑мна  сꙋ́ть. 
Прⷪ҇ро́чества данїи́лова чте́нїе. 
[Глава̀ к҃] Речѐ данїи́лъ навꙋходоно́сорꙋ: ты̀  царю̀, ви́дѣлъ є҆сѝ, и҆ сѐ ѻ҆́бразъ є҆ди́нъ, ѻ҆́бразъ  ѻ҆́ный вели́къ, и҆ ѻ҆бли́чїе є҆гѡ̀ ѻ҆крꙋ́гло, стоѧ́ше  предъ лице́мъ твои́мъ, и҆ видѣ́нїе є҆гѡ̀ стра́шно.  Ѻ҆́бразъ, є҆гѡ́же глава̀ ѿ зла́та чи́ста: рꙋ́цѣ и҆  пе́рси и҆ мы̑шцы є҆гѡ̀ сре́брѧны: чре́во и҆ сте́гны  мѣ̑дѧны: го́лєни желѣ̑зны: но́зѣ ча́сть оу҆́бѡ  желѣ́зна, и҆ ча́сть нѣ́каѧ скꙋде́льна. Ви́дѣлъ є҆сѝ,  до́ндеже ѿто́ржесѧ ка́мень ѿ горы̀ безъ рꙋ́къ, и҆  поразѝ ѻ҆́бразъ, на но́ги жєлѣ́зныѧ и҆ скꙋдє́льныѧ, и҆  и҆стнѝ ѧ҆̀ до конца̀. Тогда̀ и҆стни́шасѧ во є҆ди́но,  скꙋде́ль, желѣ́зо, мѣ́дь, сребро̀, зла́то, и҆ бы́ша ꙗ҆́кѡ  пра́хъ ѿ гꙋмна̀ жа́твеннагѡ, и҆ взѧ́тъ ѧ҆̀ мно́жество  дꙋхнове́нїѧ, и҆ мѣ́сто не ѡ҆брѣ́тесѧ и҆̀мъ: ка́мень же,  порази́вый ѻ҆́бразъ, бы́сть въ го́рꙋ ве́лїю, и҆ и҆спо́лни  всю̀ зе́млю. Сїѐ є҆́сть со́нїе, и҆ сказа́нїе є҆гѡ̀  рече́мъ предъ царе́мъ: Возста́витъ бг҃ъ нбⷭ҇ный црⷭ҇тво,  є҆́же во вѣ́ки не и҆стлѣ́етъ, и҆ црⷭ҇тво є҆гѡ̀ лю́демъ  и҆ны̑мъ не ѡ҆ста́витсѧ. И҆ и҆стни́тъ и҆ и҆зможди́тъ всѧ̑  ца̑рствїѧ, и҆ то̀ воста́нетъ во вѣ́ки. И҆́мже ѻ҆́бразомъ  ви́дѣлъ є҆сѝ, ꙗ҆́кѡ ѿ горы̀ ѿсѣче́сѧ ка́мень безъ  рꙋ́къ, (с. 499) и҆ сотры̀ скꙋде́ль, желѣ́зо, мѣ́дь,  сребро̀, зла́то. Бг҃ъ вели́кїй сказа̀ царю̀, и҆̀мже  подоба́етъ бы́ти по си́хъ, и҆ и҆́стинно со́нїе, и҆ вѣ́рно  сказа́нїе є҆гѡ̀. 
Посе́мъ чте́цъ глаго́летъ тропа́рь се́й, гла́съ ѕ҃: 
Возсїѧ́лъ є҆сѝ, хрⷭ҇тѐ, ѿ дв҃ы, разꙋ́мное  сл҃нце пра́вды, и҆ ѕвѣзда́ тѧ показа̀ въ верте́пѣ  вмѣща́ющасѧ невмѣсти́маго. волхвы̀ наста́вилъ є҆сѝ на  поклоне́нїе твоѐ, съ ни́миже тѧ̀ велича́емъ: жизнода́вче,  сла́ва тебѣ̀. 
Сті́хъ а҃, ѱало́мъ ч҃в: Гдⷭ҇ь воцр҃и́сѧ, въ  лѣ́потꙋ ѡ҆блече́сѧ, ѡ҆блече́сѧ гдⷭ҇ь съ си́лꙋ, и҆  препоѧ́сасѧ: и҆́бо оу҆твердѝ вселе́ннꙋю, ꙗ҆́же не  подви́житсѧ. Гото́въ престо́лъ тво́й ѿто́лѣ, ѿ вѣ́ка  ты̀ є҆сѝ. 
Та́же па́ки: 
Волхвы̀ наста́вилъ є҆сѝ на поклоне́нїе твоѐ, съ  ни́миже тѧ̀ велича́емъ: жизнода́вче, сла́ва тебѣ̀. 
Сті́хъ в҃: Воздвиго́ша рѣ́ки, гдⷭ҇и, воздвиго́ша  рѣ́ки гла́сы своѧ̑. Во́змꙋтъ рѣ́ки сотрє́нїѧ своѧ̑, ѿ  гла́сѡвъ во́дъ мно́гихъ. 
Та́же па́ки: 
Волхвы̀ наста́вилъ є҆сѝ на поклоне́нїе твоѐ, съ  ни́миже тѧ̀ велича́емъ: жизнода́вче, сла́ва тебѣ̀. 
Сті́хъ г҃: Ди̑вны высѡты̀ морскі̑ѧ, ди́венъ въ  высо́кихъ гдⷭ҇ь. Свидѣ̑нїѧ твоѧ̑ оу҆вѣ́ришасѧ ѕѣлѡ̀:  до́мꙋ твоемꙋ̀ подоба́етъ ст҃ы́нѧ, гдⷭ҇и, въ долготꙋ̀ дні́й. 
Сла́ва, коне́цъ тропарѧ̀: И҆ ны́нѣ, па́ки коне́цъ.  Та́же тропа́рь ве́сь: 
Возсїѧ́лъ є҆сѝ, хрⷭ҇тѐ, ѿ дв҃ы разꙋ́мное сл҃нце  пра́вды, и҆ ѕвѣзда́ тѧ показа̀ въ верте́пѣ вмѣща́ющасѧ  невмѣсти́маго. волхвы̀ наста́вилъ є҆сѝ на поклоне́нїе  твоѐ, съ ни́миже тѧ̀ велича́емъ: жизнода́вче, сла́ва  тебѣ̀. 
Коне́цъ же тропарѧ̀ пое́тъ чте́цъ са́мъ, и҆ посе́мъ  чте́тъ: 
Прⷪ҇ро́чества и҆са́їина чте́нїе. 
[Глава̀ ѳ҃] Ѻ҆троча̀ роди́сѧ на́мъ, сн҃ъ, и҆  даде́сѧ на́мъ, є҆гѡ́же нача́льство бы́сть на ра́мѣ є҆гѡ̀:  и҆ нарица́етсѧ и҆́мѧ (с. 500) є҆гѡ̀: вели́кагѡ совѣ́та  а҆́гг҃лъ, чꙋ́денъ, совѣ́тникъ, бг҃ъ крѣ́покъ, власти́тель,  нача́льникъ ми́ра, ѻ҆ц҃ъ бꙋ́дꙋщагѡ вѣ́ка: приведе́тъ бо  ми́ръ на нача́льники, и҆ здра́вїе є҆гѡ̀. И҆ ве́лїе  нача́льство є҆гѡ̀, и҆ ми́ра є҆гѡ̀ нѣ́сть предѣ́ла. На  прⷭ҇то́лъ дв҃довъ, и҆ на ца́рство є҆гѡ̀, и҆спра́вити є҆̀,  и҆ застꙋпи́ти є҆̀ сꙋдьбо́ю и҆ пра́вдою, ѿ ны́нѣ и҆ до  вѣ́ка. Ре́вность гдⷭ҇а саваѡ́ѳа сотвори́тъ сїѧ̑. 
Прⷪ҇ро́чества и҆са́їина чте́нїе. 
[Глава̀ з҃] Приложѝ гдⷭ҇ь гл҃го́лати ко а҆ха́зꙋ,  гл҃го́лѧ: просѝ себѣ̀ зна́менїѧ оу҆ гдⷭ҇а бг҃а твоегѡ̀,  во глꙋбинꙋ̀, и҆лѝ въ высотꙋ̀. И҆ речѐ а҆ха́зъ: не и҆́мамъ  проси́ти, нижѐ и҆скꙋси́ти гдⷭ҇а. И҆ речѐ и҆са́їа:  оу҆слы́шите оу҆̀бо, до́ме дв҃довъ: є҆да̀ ма́лъ ва́мъ  трꙋ́дъ даѧ́ти человѣ́кѡмъ, и҆ ка́кѡ гдⷭ҇ꙋ трꙋ́дъ даетѐ;  Сегѡ̀ ра́ди да́стъ гдⷭ҇ь са́мъ ва́мъ зна́менїе: сѐ дв҃а во  чре́вѣ прїи́метъ, и҆ роди́тъ сн҃а, и҆ нарекꙋ́тъ и҆́мѧ  є҆гѡ̀ є҆мманꙋ́илъ: ма́сло и҆ ме́дъ и҆́мать снѣ́сти,  пре́жде не́же оу҆вѣ́дѣти є҆мꙋ̀, и҆лѝ и҆зво́лити  лꙋка́вое, и҆збере́тъ благо́е: Занѐ пре́жде не́же разꙋмѣ́ти  ѻ҆троча́ти благо́е и҆лѝ ѕло́е, ѿри́нетъ лꙋка̑ваѧ,  и҆збере́тъ благо́е. [Глава̀ и҃] И҆ речѐ гдⷭ҇ь ко мнѣ̀:  прїимѝ себѣ̀ сви́токъ но́въ, вели́къ, и҆ напишѝ въ не́мъ  писа́ломъ человѣ́ческимъ, є҆́же ско́рѡ плѣне́нїе  сотвори́ти коры́стей, настоѧ́тъ бо. И҆ свидѣ́тели мнѣ̀  сотворѝ вѣ́рны человѣ́ки, оу҆рі́ю і҆ере́а, и҆ заха́рїю  сы́на варахі́ина. И҆ пристꙋпи́хъ ко прⷪ҇ро́чицѣ, и҆ во  чре́вѣ прїѧ́тъ, и҆ родѝ сы́на. И҆ речѐ мнѣ̀ гдⷭ҇ь:  нарцы̀ и҆́мѧ є҆мꙋ̀, ско́рѡ плѣнѝ, и҆ напра́снѡ  и҆спрове́рзи. Занѐ пре́жде не́же разꙋмѣ́ти ѻ҆троча́ти  назва́ти ѻ҆тца̀ и҆лѝ ма́терь, прїи́метъ си́лꙋ дама́сковꙋ,  и҆ коры̑сти самарі̑йскїѧ, прѧ́мѡ царю̀ а҆сѷрі́йскомꙋ. Съ  на́ми бг҃ъ, разꙋмѣ́йте ꙗ҆зы́цы, и҆ покарѧ́йтесѧ.  Оу҆слы́шите да́же до послѣ́днихъ землѝ, могꙋ́щїи  покарѧ́йтесѧ: а҆́ще бо па́ки возмо́жете, и҆ па́ки (с. 501)  побѣжде́ни бꙋ́дете. И҆ и҆́же а҆́ще совѣ́тъ совѣщава́ете,  разори́тъ гдⷭ҇ь: и҆ сло́во, є҆́же а҆́ще возглаго́лете, не  пребꙋ́детъ въ ва́съ, ꙗ҆́кѡ съ на́ми бг҃ъ. 
Посе́мъ є҆ктенїа̀ ма́лаѧ, и҆ по возгла́сѣ трист҃о́е.  И҆ прокі́менъ, гла́съ а҃: Гдⷭ҇ь речѐ ко мнѣ̀: Сн҃ъ мо́й  є҆сѝ ты̀, а҆́зъ дне́сь роди́хъ тѧ̀. Сті́хъ: Просѝ ѿ  менє̀, и҆ да́мъ тѝ ꙗ҆зы́ки, достоѧ́нїе твоѐ, и҆  ѡ҆держа́нїе твоѐ концы̀ землѝ. А҆пⷭ҇лъ къ є҆вре́ємъ,  зача́ло т҃г. Многоча́стнѣ и҆ многоѻбра́знѣ: Коне́цъ:  И҆ лѣ̑та твоѧ̑ не ѡ҆скꙋдѣ́ютъ. А҆ллилꙋ́їа, гла́съ є҃:  Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀,  до́ндеже положꙋ̀ врагѝ твоѧ̑ подно́жїе но́гъ твои́хъ.  Сті́хъ: Же́злъ си́лы по́слетъ тѝ гдⷭ҇ь ѿ сїѡ́на.  Сті́хъ: И҆зъ чре́ва пре́жде денни́цы роди́хъ тѧ̀.  Є҆ѵⷢ҇лїе лꙋкѝ, зача́ло є҃: Во дне́хъ ѻ҆́нѣхъ  и҆зы́де повелѣ́нїе ѿ ке́сарѧ а҆́ѵгꙋста: Коне́цъ:  Ꙗ҆́коже глаго́лано бы́сть къ ни̑мъ. (Дне́ же рѧ́дъ.  Прокі́менъ, а҆пⷭ҇лъ, и҆ є҆ѵⷢ҇лїе въ на́вечерїи ржⷭ҇тва̀  хрⷭ҇то́ва, и҆ бг҃оѧвле́нїѧ, не чте́тсѧ.) И҆ порѧ́дꙋ  бжⷭ҇твеннаѧ лїтꙋргі́а вели́кагѡ васі́лїа. Вмѣ́стѡ  Досто́йно: пое́мъ Ѡ҆ тебѣ̀ ра́дꙋетсѧ: Прича́стенъ  є҆ди́нъ: Хвали́те гдⷭ҇а съ нб҃съ: А҆ллилꙋ́їа,  три́жды. 
И҆ по ѿпꙋ́стѣ лїтꙋргі́и вжига́етъ  параекклисїа́рхъ свѣ́щникъ и҆ поставлѧ́етъ средѝ це́ркве.  Кли́рїцы же ста́вше ѻ҆́ба ли̑ка вкꙋ́пѣ, пою́тъ  возгла́снѡ тропа́рь пра́здника, гла́съ д҃: Ржⷭ҇тво̀  твоѐ, хрⷭ҇тѐ бж҃е на́шъ: Сла́ва, и҆ ны́нѣ, конда́къ,  гла́съ г҃: Дв҃а дне́сь пресꙋ́щественнаго ражда́етъ: По  сконча́нїи же кондака̀, многолѣ́тїе. 
И҆ вхо́димъ въ трапе́зꙋ, и҆ ꙗ҆ди́мъ варе́нїе съ  є҆ле́емъ, ры́бы же не ꙗ҆ди́мъ, вїно́ же пїе́мъ,  благодарѧ́ще бг҃а. 
[Зрѝ] Вѣ́стно бꙋ́ди: 
А҆́ще слꙋчи́тсѧ на́вечерїе хрⷭ҇то́ва ржⷭ҇тва̀ въ  сꙋббѡ́тꙋ, и҆лѝ недѣ́лю: по́стъ не быва́етъ, и҆ тропарѝ  ца́рскихъ часѡ́въ со чте́нїѧми въ сꙋббѡ́тꙋ и҆ недѣ́лю не  пою́тсѧ: но пое́мъ часы̀ ца̑рскїѧ пре́жде въ пѧто́къ, по  ѻ҆бы́чаю, ꙗ҆́коже оу҆каза́сѧ на рѧдꙋ̀, (с. 502)  глаго́лемъ же: Вѣ́рꙋю во є҆ди́наго бг҃а: и҆ ѱало́мъ  л҃г: Благословлю̀ гдⷭ҇а: и҆ ѿпꙋ́стъ. Лїтꙋргі́а же  въ то́й де́нь не быва́етъ: но пое́мъ вече́рню во своѐ  вре́мѧ: Въ сꙋббѡ́тꙋ же и҆ недѣ́лю лїтꙋргі́а быва́етъ во  своѐ вре́мѧ златоꙋ́стагѡ. По ѿпꙋще́нїи же снѣда́емъ  по оу҆ло́мкꙋ хлѣ́ба, и҆ ѿ вїна̀ вкꙋша́емъ ма́лѡ: и҆  ѿхо́димъ въ кє́ллїи своѧ̑. 
При часѣ́ же з҃-мъ днѐ, начина́емъ вече́рню.  А҆́ще ли въ сꙋббѡ́тꙋ ве́чера, пое́мъ: Блаже́нъ  мꙋ́жъ: каѳі́смꙋ всю̀. а҆́ще ли въ недѣ́лю ве́чера, а҃  а҆нтїфѡ́нъ. Пое́мъ на Гдⷭ҇и, воззва́хъ: пое́мъ стїхи̑ры  на и҃, гла́съ в҃, самогла́сны: Прїиди́те, возра́дꙋемсѧ:  и҆ прѡ́чаѧ. Сла́ва, и҆ ны́нѣ, гла́съ то́йже: А҆́ѵгꙋстꙋ  є҆динонача́льствꙋющꙋ на землѝ: Вхо́дъ со є҆ѵⷢ҇лїемъ.  Свѣ́те ти́хїй: Прокі́менъ днѐ. А҆́ще въ  сꙋббѡ́тꙋ ве́чера, пое́мъ прокі́менъ: Гдⷭ҇ь воцр҃и́сѧ: и҆  чтє́нїѧ по чи́нꙋ и҆́хъ. По сконча́нїи же чте́нїй,  Трист҃о́е не пое́мъ, но быва́етъ по паремїа́хъ є҆ктенїа̀  ма́лаѧ, и҆ по возгла́сѣ прокі́менъ, гла́съ а҃: Гдⷭ҇ь  речѐ ко мнѣ̀: сн҃ъ мо́й є҆сѝ ты̀: Сті́хъ: Просѝ ѿ  менє̀: А҆пⷭ҇лъ къ гала́тѡмъ, зача́ло с҃з. По  человѣ́кꙋ глаго́лю: А҆ллилꙋ́їа, гла́съ є҃: Речѐ  гдⷭ҇ь гдⷭ҇еви моемꙋ̀: Сті́хъ: Же́злъ си́лы по́слетъ тѝ  гдⷭ҇ь: Сті́хъ: И҆зъ чре́ва пре́жде денни́цы роди́хъ тѧ̀:  Є҆ѵⷢ҇лїе матѳе́а, зача́ло н҃г: Подо́бно є҆́сть  црⷭ҇твїе нбⷭ҇ное зернꙋ̀ горꙋ́шичнꙋ. Посе́мъ є҆ктенїа̀,  Рце́мъ всѝ: Та́же, Сподо́би, гдⷭ҇и: и҆  И҆спо́лнимъ вече́рнюю моли́твꙋ: и҆ возгла́съ. И҆ посе́мъ  дїа́конъ глаго́летъ: Премꙋ́дрость. Ли́къ, Благословѝ.  И҆ про́чее по ѻ҆бы́чаю. И҆ ѿпꙋ́стъ. По ѿпꙋ́стѣ же  вжига́емъ свѣ́щникъ средѝ це́ркве, и҆ ста́вше ѻ҆́ба ли̑ка  вкꙋ́пѣ, пою́тъ тропа́рь пра́здника, Сла́ва, и҆ ны́нѣ,  конда́къ. И҆ вхо́димъ въ трапе́зꙋ, и҆ ꙗ҆ди́мъ соверше́ннѡ:  ры́бы же не ꙗ҆ди́мъ, но со древѧнома́слїемъ, и҆ со́чиво  ѡ҆бварено̀, и҆лѝ кꙋтїю̀ съ ме́домъ: и҆спива́емъ же и҆ вїна̀  въ сла́вꙋ бж҃їю: въ неимꙋ́щихъ же страна́хъ пїе́мъ пи́во.  предлага́етсѧ же и҆ чте́нїе, поꙋче́нїе кѷрі́лла  а҆рхїепі́скопа і҆ерꙋсали́мскагѡ, є҆мꙋ́же нача́ло:  Ꙗ҆́коже оу҆́бѡ во і҆и҃са хрⷭ҇та̀ надѣ́емсѧ. (с. 503) 
[Зрѝ] Вѣ́дати подоба́етъ, ꙗ҆́кѡ пра́здникъ ржⷭ҇тва̀  хрⷭ҇то́ва въ кі́й де́нь ни слꙋчи́тсѧ, пое́тсѧ повече́рїе  вели́кое си́це: 
Ѡ҆ часѣ̀ десѧ́томъ но́щи быва́етъ бла́говѣстъ, и҆  пото́мъ трезво́нъ во всѧ̑ кампа́ны: і҆ере́й же со дїа́кономъ  ѡ҆бо́лкшесѧ, творѧ́тъ нача́ло, ꙗ҆́коже во всѧ̑ пра́здники  влⷣчни. Дїа́конъ глаго́летъ: Благословѝ, влады́ко.  І҆ере́й: Бл҃гослове́нъ бг҃ъ на́шъ: И҆ кадѧ́щꙋ  і҆ере́ю, глаго́лемъ повече́рїе вели́кое ѿ нача́ла:  Сла́ва тебѣ̀, бж҃е на́шъ, сла́ва тебѣ̀. Цр҃ю̀  нбⷭ҇ный: Трист҃о́е, и҆ про́чее. Съ на́ми бг҃ъ: пое́мъ съ  пѣ́нїемъ. и҆ вмѣ́стѡ тропаре́й ѻ҆бы́чныхъ, Просвѣтѝ  ѻ҆́чи моѝ: глаго́лемъ тропа́рь пра́здника: и҆ вмѣ́стѡ,  Поми́лꙋй на́съ, гдⷭ҇и, поми́лꙋй на́съ: глаго́лемъ  конда́къ пра́здника. По Сла́ва въ вы́шнихъ: и҆схо́димъ  въ притво́ръ, пою́ще. 
На лїті́и стїхи̑ры самогла́сны, гла́съ а҃. і҆ѡа́нна  мона́ха: 
Нб҃о и҆ землѧ̀ дне́сь прⷪ҇ро́чески да возвеселѧ́тсѧ,  а҆́гг҃ли и҆ человѣ́цы дꙋхо́внѡ да торжествꙋ́ютъ, ꙗ҆́кѡ  бг҃ъ во пло́ти ꙗ҆ви́сѧ, сꙋ́щымъ во тмѣ̀ и҆ сѣ́ни  сѣдѧ́щымъ, рожде́йсѧ ѿ дв҃ы: верте́пъ и҆ ꙗ҆́сли прїѧ́ша  того̀: па́стырїе чꙋ́до проповѣ́дꙋютъ: волсвѝ ѿ востѡ́къ  въ виѳлее́мъ да́ры прино́сѧтъ. мы́ же хвалꙋ̀ недосто́йными  оу҆стна́ми, а҆́гг҃льски томꙋ̀ принесе́мъ: сла́ва въ  вы́шнихъ бг҃ꙋ, и҆ на землѝ ми́ръ: прїи́де бо ча́ѧнїе  ꙗ҆зы́кѡвъ, прише́дъ спасѐ на́съ ѿ рабо́ты вра́жїѧ. 
Нб҃о и҆ землѧ̀ дне́сь совокꙋпи́шасѧ, ро́ждшꙋсѧ  хрⷭ҇тꙋ̀. дне́сь бг҃ъ на зе́млю прїи́де, и҆ человѣ́къ на  нб҃са̀ взы́де. дне́сь ви́димь є҆́сть пло́тїю, є҆стество́мъ  неви́димый, человѣ́ка ра́ди. сегѡ̀ ра́ди и҆ мы̀  славосло́вѧще возопїи́мъ є҆мꙋ̀: сла́ва въ вы́шнихъ бг҃ꙋ, и҆  на землѝ ми́ръ, дарова́ бо прише́ствїе твоѐ, сп҃се на́шъ,  сла́ва тебѣ̀. 
Сла́ва въ вы́шнихъ бг҃ꙋ, въ виѳлее́мѣ слы́шꙋ ѿ  безпло́тныхъ дне́сь, на землѝ ми́ръ благоволи́вшемꙋ бы́ти.  ны́нѣ дв҃а нб҃съ ши́рши: возсїѧ́ бо свѣ́тъ ѡ҆мрачє́ннымъ,  (с. 504) и҆ смирє́нныѧ возвы́си, а҆́гг҃льски пою́щыѧ:  сла́ва въ вы́шнихъ бг҃ꙋ. 
По ѻ҆́бразꙋ и҆ по подо́бїю, и҆стлѣ́вша  престꙋпле́нїемъ, ви́дѣвъ і҆и҃съ, приклони́въ нб҃са̀ сни́де,  и҆ всели́сѧ во оу҆тро́бꙋ дѣ́вственнꙋю неизмѣ́ннѡ, да въ  не́й и҆стлѣ́вшаго а҆да́ма ѡ҆бнови́тъ, зовꙋ́ща: сла́ва  ꙗ҆вле́нїю твоемꙋ̀, и҆зба́вителю мо́й и҆ бж҃е. 
Сла́ва, гла́съ є҃. І҆ѡа́нна мона́ха: 
Волсвѝ, персі́дстїи ца́рїе, позна́вше ꙗ҆́вѣ на  землѝ ро́ждшагосѧ цр҃ѧ̀ нбⷭ҇наго, ѿ свѣ́тлыѧ ѕвѣзды̀  води́ми, достиго́ша въ виѳлее́мъ, да́ры носѧ́ще и҆збра̑нныѧ,  зла́то, и҆ лїва́нъ, и҆ смѵ́рнꙋ: и҆ па́дше поклони́шасѧ:  ви́дѣша бо въ верте́пѣ младе́нца лежа́ща безлѣ́тнаго. 
И҆ ны́нѣ, гла́съ ѕ҃. Ге́рманово: 
Ликꙋ́ютъ а҆́гг҃ли всѝ на нб҃сѝ, и҆ ра́дꙋютсѧ  человѣ́цы дне́сь, и҆гра́етъ же всѧ̀ тва́рь ро́ждшагосѧ  ра́ди въ виѳлее́мѣ сп҃са гдⷭ҇а: ꙗ҆́кѡ всѧ́каѧ ле́сть  і҆́дѡльскаѧ преста̀, и҆ ца́рствꙋетъ хрⷭ҇то́съ во вѣ́ки. 
На стїхо́внѣ стїхи̑ры самогла́сны, гла́съ в҃.  Ге́рманово: 
Ве́лїе и҆ пресла́вное чꙋ́до соверши́сѧ дне́сь: дв҃а  ражда́етъ, и҆ оу҆тро́ба не и҆стлѣва́етъ: сло́во  воплоща́етсѧ, и҆ ѻ҆ц҃а̀, не ѿлꙋча́етсѧ: а҆́гг҃ли съ  па́стырьми сла́вѧтъ, и҆ мы̀ съ ни́ми вопїе́мъ: сла́ва въ  вы́шнихъ бг҃ꙋ, и҆ на землѝ ми́ръ. 
Гла́съ г҃: 
Сті́хъ: И҆зъ чре́ва пре́жде денни́цы роди́хъ тѧ̀:  клѧ́тсѧ гдⷭ҇ь и҆ не раска́етсѧ. 
Дне́сь ражда́етъ дв҃а творца̀ всѣ́хъ, є҆де́мъ  прино́ситъ верте́пъ, и҆ ѕвѣзда̀ показꙋ́етъ хрⷭ҇та̀ со́лнца  сꙋ́щымъ во тмѣ̀: съ да́ры волсвѝ поклони́шасѧ, вѣ́рою  просвѣща́еми. и҆ па́стырїе ви́дѣша чꙋ́до, а҆́гг҃лѡмъ  воспѣва́ющымъ и҆ глаго́лющымъ: сла́ва въ вы́шнихъ бг҃ꙋ. (с.  505) 
Гла́съ то́йже. Сті́хъ: Речѐ гдⷭ҇ь гдⷭ҇еви моемꙋ̀:  сѣдѝ ѡ҆деснꙋ́ю менє̀: 
А҆нато́лїево: 
Гдⷭ҇ꙋ і҆и҃сꙋ ро́ждшꙋсѧ въ виѳлее́мѣ і҆ꙋде́йстѣмъ,  ѿ востѡ́къ прише́дше волсвѝ, поклони́шасѧ бг҃ꙋ  вочл҃овѣ́чшꙋсѧ. и҆ сокрѡ́вища своѧ̑ оу҆се́рднѡ ѿве́рзше  да́ры честны̑ѧ приноша́хꙋ: и҆скꙋше́но зла́то, ꙗ҆́кѡ цр҃ю̀  вѣкѡ́въ: и҆ лїва́нъ, ꙗ҆́кѡ бг҃ꙋ всѣ́хъ: ꙗ҆́кѡ  тридне́вномꙋ же мертвецꙋ̀, смѵ́рнꙋ безсме́ртномꙋ. всѝ  ꙗ҆зы́цы прїиди́те, поклони́мсѧ ро́ждшемꙋсѧ, спастѝ дꙋ́шы  на́шѧ. 
Сла́ва, гла́съ д҃. І҆ѡа́нна мона́ха: 
Весели́сѧ, і҆ерꙋсали́ме, торжествꙋ́йте всѝ лю́бѧщїи  сїѡ́на. дне́сь вре́менный разрѣши́сѧ соꙋ́зъ ѡ҆сꙋжде́нїѧ  а҆да́мова. ра́й на́мъ ѿве́рзесѧ. ѕмі́й оу҆праздни́сѧ:  ꙗ҆́же бо прельстѝ пе́рвѣе, ны́нѣ оу҆зрѣ̀ содѣ́телевꙋ  бы́вшꙋ мт҃рь. ѽ глꙋбина̀ бога́тства, и҆ премꙋ́дрости и҆  ра́зꙋма бж҃їѧ! ꙗ҆́же и҆схода́таивши сме́рть все́й пло́ти,  грѣхо́вный сосꙋ́дъ, спасе́нїѧ нача́ло бы́сть мі́рꙋ всемꙋ̀,  бцⷣы ра́ди. млⷣнцъ бо ражда́етсѧ и҆зъ неѧ̀,  всесоверше́нный бг҃ъ: и҆ ржⷭ҇тво́мъ дѣ́вство печа́тствꙋетъ:  плєни́цы грѣхѡ́вныѧ разрѣша́ѧй пелена́ми: и҆ младе́нства  ра́ди є҆́ѵины врачꙋ́етъ, ꙗ҆̀же въ печа́лехъ болѣ̑зни: да  ликовствꙋ́етъ оу҆́бѡ всѧ̀ тва́рь, и҆ да и҆гра́етъ  ѡ҆бнови́ти бо ю҆̀ прїи́де хрⷭ҇то́съ, и҆ спастѝ дꙋ́шы на́шѧ. 
И҆ ны́нѣ, гла́съ то́йже: 
Въ верте́пъ всели́лсѧ є҆сѝ, хрⷭ҇тѐ бж҃е, ꙗ҆́сли  тѧ̀ воспрїѧ́ша, па́стырїе же и҆ волсвѝ поклони́шасѧ. тогда̀  оу҆́бѡ проро́ческаѧ и҆спо́лнисѧ про́повѣдь, и҆  а҆́гг҃льскїѧ си̑лы дивлѧ́хꙋсѧ, вопїю́ще и҆ глаго́люще:  сла́ва схожде́нїю твоемꙋ̀, є҆ди́не чл҃вѣколю́бче. 
Та́же: Ны́нѣ ѿпꙋща́еши: Трист҃о́е. По Ѻ҆́ч҃е  на́шъ: 
Тропа́рь, гла́съ д҃: 
Ржⷭ҇тво̀ твоѐ, хрⷭ҇тѐ бж҃е на́шъ, возсїѧ̀ мі́рови  свѣ́тъ (с. 506) ра́зꙋма: въ не́мъ бо ѕвѣзда́мъ слꙋжа́щїи,  ѕвѣздо́ю оу҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆  тебѐ вѣ́дѣти съ высоты̀ восто́ка: гдⷭ҇и, сла́ва тебѣ̀. 
Три́жды. 
Та́же: Бꙋ́ди и҆́мѧ гдⷭ҇не: пѣ́нїемъ три́жды.  ѱало́мъ л҃г: Бл҃гословлю̀ гдⷭ҇а на всѧ́кое вре́мѧ:  Коне́цъ: Не лиша́тсѧ всѧ́кагѡ бла́га: Та́же чте́нїе  пра́здника въ толкова́нїи є҆́же ѿ матѳе́а, сло́во д҃.  Посе́мъ, Сла́ва въ вы́шнихъ бг҃ꙋ: и҆ є҆ѯа̀ ѱалмы̀,  по ѻ҆бы́чаю. 
На оу҆́трени на Бг҃ъ гдⷭ҇ь: тропа́рь пра́здника  три́жды. 
По а҃-й стїхоло́гїи, сѣда́ленъ, гла́съ а҃. Поⷣ:  Гро́бъ тво́й, сп҃се. 
Во ꙗ҆́слехъ на́съ ра́ди безслове́сныхъ положи́лсѧ  є҆сѝ, долготерпѣли́ве сп҃се, младе́нствовавъ во́лею:  па́стырїе же тѧ̀ воспѣ́ша со а҆́гг҃лы, зовꙋ́ще. сла́ва и҆  хвала̀ на землѝ рожде́нномꙋ, и҆ ѡ҆божи́вшемꙋ земноро́дныхъ  сꙋщество̀, хрⷭ҇тꙋ̀ бг҃ꙋ на́шемꙋ. 
Сла́ва, и҆ ны́нѣ, то́йже: и҆ чте́нїе. 
По в҃-й стїхоло́гїи сѣда́ленъ, гла́съ г҃. Поⷣ:  Красотѣ̀ дѣ́вства: 
Превѣ́чнаго и҆ непостижи́маго, соприсносꙋ́щнаго  неви́димомꙋ ѻ҆ц҃ꙋ̀, во оу҆тро́бѣ пло́тски носи́ла є҆сѝ,  бцⷣе, є҆ди́но и҆ неслїѧ́нное трⷪ҇цы бжⷭ҇тво̀. просїѧ̀  бл҃года́ть твоѧ̀ въ мі́рѣ, всепѣ́таѧ. тѣ́мже непреста́ннѡ  вопїе́мъ: ра́дꙋйсѧ, чⷭ҇таѧ дв҃о мт҃и. 
Сла́ва, и҆ ны́нѣ, то́йже: и҆ чте́нїе. 
По полѷеле́и сѣда́ленъ, гла́съ д҃. Подо́бенъ:  Оу҆диви́сѧ і҆ѡ́сифъ. 
Прїиди́те, ви́димъ вѣ́рнїи, гдѣ̀ роди́сѧ  хрⷭ҇то́съ, послѣ́дꙋемъ про́чее, а҆́може и҆́детъ ѕвѣзда̀ съ  волхвы̑, восто́чными цари̑: є҆го́же а҆́гг҃ли пою́тъ  непреста́ннѡ та́мѡ, па́стырїе свирѧ́ютъ пѣ́снь досто́йнꙋю,  сла́ва въ вы́шнихъ, глаго́люще, дне́сь въ верте́пѣ  ро́ждшемꙋсѧ ѿ дв҃ы и҆ бцⷣы, въ виѳлее́мѣ і҆ꙋде́йстѣмъ. 
Сла́ва, и҆ ны́нѣ, то́йже: (с. 507) 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: И҆зъ чре́ва пре́жде денни́цы роди́хъ тѧ̀,  клѧ́тсѧ гдⷭ҇ь и҆ не раска́етсѧ. Сті́хъ: Речѐ гдⷭ҇ь  гдⷭ҇еви моемꙋ̀: сѣдѝ ѡ҆деснꙋ́ю менє̀, до́ндеже положꙋ̀  врагѝ твоѧ̑ подно́жїе но́гъ твои́хъ. Всѧ́кое дыха́нїе  да хва́литъ гдⷭ҇а. Хвали́те бг҃а во ст҃ы́хъ є҆гѡ̀.  Є҆ѵⷢ҇лїе ѿ матѳе́а, зача́ло в҃: І҆и҃съ хрⷭ҇то́во  ржⷭ҇тво̀ си́це бѣ̀: По н҃-мъ ѱалмѣ̀, вмѣ́стѡ,  Моли́твами: пое́мъ: Сла́ва ѻ҆ц҃ꙋ̀ и҆ сн҃ꙋ и҆ ст҃о́мꙋ  дх҃ꙋ. 
Всѧ́чєскаѧ дне́сь ра́дости и҆сполнѧ́ютсѧ, хрⷭ҇то́съ  роди́сѧ ѿ дв҃ы. 
И҆ ны́нѣ: 
Всѧ́чєскаѧ дне́сь ра́дости и҆сполнѧ́ютсѧ, хрⷭ҇то́съ  роди́сѧ въ виѳлее́мѣ. 
Та́же: Поми́лꙋй мѧ̀, бж҃е: и҆ стїхи́ра, гла́съ ѕ҃: 
Сла́ва въ вы́шнихъ бг҃ꙋ, и҆ на землѝ ми́ръ, дне́сь  воспрїе́млетъ виѳлее́мъ сѣдѧ́щаго при́снѡ со ѻ҆ц҃е́мъ,  дне́сь а҆́гг҃ли млⷣнца рожде́ннаго бг҃олѣ́пнѡ  славосло́вѧтъ: сла́ва въ вы́шнихъ бг҃ꙋ, и҆ на землѝ ми́ръ,  въ человѣ́цѣхъ благоволе́нїе. 
Канѡ́на два̀. І҆рмосы̀ ѻ҆бою̀ канѡ́нѡвъ по два́жды:  Тропари́ же на в҃і. 
Канѡ́нъ пе́рвый, творе́нїе кѵ́ръ космы̀, є҆гѡ́же  краегране́сїе: 
Хрⷭ҇то́съ вочл҃вѣ́чивсѧ, є҆́же бѣ̀, бг҃ъ  пребыва́етъ. 
Гла́съ а҃. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̀ землѧ̀, и҆ весе́лїемъ воспо́йте, лю́дїе, ꙗ҆́кѡ  просла́висѧ. 
И҆стлѣ́вша престꙋпле́нїемъ, по бж҃їю ѻ҆́бразꙋ  бы́вшаго, всегѡ̀ тлѣ́нїѧ сꙋ́ща, лꙋ́чшїѧ ѿпа́дша  бжⷭ҇твенныѧ жи́зни, па́ки ѡ҆бновлѧ́етъ мꙋ́дрый содѣ́тель,  ꙗ҆́кѡ просла́висѧ. 
Ви́дѣвъ зижди́тель ги́блема человѣ́ка, рꙋка́ми  є҆го́же созда̀, приклони́въ нб҃са̀ схо́дитъ: сего́ же ѿ  дв҃ы бжⷭ҇твенныѧ чⷭ҇тыѧ, всего̀ ѡ҆сꙋществꙋ́етъ, вои́стиннꙋ  вопло́щсѧ, ꙗ҆́кѡ просла́висѧ. (с. 508) 
Мꙋ́дрость, сло́во, и҆ си́ла, сн҃ъ сы́й ѻ҆́ч҃їй и҆  сїѧ́нїе, хрⷭ҇то́съ бг҃ъ, си́лъ оу҆таи́всѧ, є҆ли́кѡ  премі́рныхъ, и҆ є҆ли́кѡ на землѝ, и҆ вочл҃вѣ́чсѧ  ѡ҆бнови́лъ є҆́сть на́съ, ꙗ҆́кѡ просла́висѧ. 
Дрꙋгі́й канѡ́нъ. Творе́нїе кѵ́ръ і҆ѡа́нна. 
Гла́съ то́йже. І҆рмо́съ: 
Спасѐ лю́ди чꙋдодѣ́йствꙋѧй влⷣка, мо́крꙋю мо́рѧ  волнꙋ̀ ѡ҆землени́въ дре́вле, во́лею же ро́ждсѧ ѿ дв҃ы,  стезю̀ прохо́днꙋ небесѐ полага́етъ на́мъ: є҆го́же по  сꙋществꙋ̀ ра́вна же ѻ҆ц҃ꙋ̀ и҆ человѣ́кѡмъ сла́вимъ. 
И҆знесѐ чре́во свѧще́нное сло́во ꙗ҆́вѣ неѡпа́льнѡ  живопи́санное кꙋпино́ю, смѣше́на зра́комъ человѣ́чимъ  бг҃а, є҆́ѵы ѻ҆каѧ́ннꙋю оу҆тро́бꙋ клѧ́твы дре́внїѧ  разрѣша́ющее го́рькїѧ: є҆го́же земні́и сла́вимъ. 
Показа̀ ѕвѣзда̀ пре́жде со́лнца, сло́во, прише́дшее  оу҆ста́вити грѣхѝ, волхвѡ́мъ, ꙗ҆́вѣ во оу҆бо́зѣмъ  верте́пѣ, ми́лостиваго тебѐ, пелена́ми пови́та: є҆го́же  ра́дꙋющесѧ ви́дѧхꙋ самого̀ и҆ чл҃вѣ́ка и҆ гдⷭ҇а. 
Катава́сїа пе́рвагѡ канѡ́на, і҆рмо́съ, а҃-й ли́къ: и҆  втора́го, вторы́й ли́къ. 
Пѣ́снь г҃. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ,  гдⷭ҇и. 
И҆́же дꙋхнове́нїѧ прича́щсѧ лꙋ́чшагѡ а҆да́мъ  пе́рстный, и҆ къ тлѣ́нїю попо́лзсѧ же́нскою ле́стїю,  хрⷭ҇та̀ ѿ жены̀ ви́дѧ, вопїе́тъ: и҆́же менє̀ ра́ди по  мнѣ̀ бы́въ, свѧ́тъ є҆сѝ, гдⷭ҇и. 
Соѻбра́зенъ бре́нномꙋ оу҆мале́нїю растворе́нїемъ,  хрⷭ҇тѐ, бы́въ, и҆ прича́стїемъ пло́ти го́ршїѧ, пода́въ  бжⷭ҇твеннагѡ є҆стества̀, зе́мленъ бы́въ, и҆ пребы́въ бг҃ъ,  и҆ возвы́сивый ро́гъ на́шъ, свѧ́тъ є҆сѝ, гдⷭ҇и. (с. 509) 
Виѳлее́ме, весели́сѧ, кнѧзе́й і҆ꙋ́довыхъ сы́й цр҃ь:  і҆и҃лѧ бо пасы́й, на ра́мѣхъ херꙋві́мскихъ, и҆зъ тебє̀  про́йде хрⷭ҇то́съ ꙗ҆́вѣ: и҆ вознесы́й ро́гъ на́шъ надъ  всѣ́ми воцр҃и́сѧ. 
И҆́нъ. І҆рмо́съ: 
При́зри на пѣ̑нїѧ рабѡ́въ, бл҃годѣ́телю, врага̀  смирѧ́ѧ вознесе́ннꙋю горды́ню: носѧ́й же, всеви́дче, грѣха̀  превы́шше, непоколе́блемѡ оу҆тверждє́нныѧ, бл҃же, пѣвцы̀,  ѡ҆снова́нїемъ вѣ́ры. 
Невѣ́сты пречⷭ҇тыѧ пребога́тое ржⷭ҇тво̀, ви́дѣти  па́че оу҆ма̀ сподо́бивсѧ, ли́къ свирѧ́ющихъ преклонѧ́шесѧ  стра́ннымъ ѻ҆́бразомъ: чи́нъ же пою́щихъ безпло́тныхъ,  цр҃ѧ̀ хрⷭ҇та̀ безсѣ́меннѡ вопло́щшагосѧ. 
Высото́ю црⷭ҇твꙋѧй нб҃съ, милосе́рдїемъ соверша́етъ  ѡ҆ на́съ, и҆зъ безневѣ́стныѧ ѻ҆трокови́цы: невеще́ственъ  сы́й пре́жде, но по́слѣжде сло́во ѡ҆дебелѣ́вшо пло́тїю, да  па́дшаго къ себѣ̀ привлече́тъ первозда́ннаго. 
Ѵ҆пакоѝ, гла́съ и҃: 
Нача́токъ ꙗ҆зы́кѡвъ, нб҃о тебѣ̀ принесѐ,  лежа́щемꙋ младе́нцꙋ во ꙗ҆́слехъ, ѕвѣздо́ю волхвы̀  призва́вый, ꙗ҆̀же и҆ оу҆жаса́ше, не ски́птры и҆ престо́ли,  но послѣ́днѧѧ нищета̀: что́ бо хꙋ́ждше верте́па; что́ же  смире́ншее пеле́нъ; въ ни́хже просїѧ̀ бжⷭ҇тва̀ твоегѡ̀  бога́тство: гдⷭ҇и, сла́ва тебѣ̀. 
Пѣ́снь д҃. І҆рмо́съ: 
Же́злъ и҆зъ ко́рене і҆ессе́ова, и҆ цвѣ́тъ ѿ  негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀  хва́льный, приѡсѣне́нныѧ ча́щи, прише́лъ є҆сѝ вопло́щсѧ  ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Є҆го́же дре́вле проречѐ і҆а́кѡвъ, ꙗ҆зы́кѡвъ  ѡ҆жида́нїе, хрⷭ҇тѐ, ѿ колѣ́на і҆ꙋ́дова возсїѧ́лъ є҆сѝ,  и҆ си́лꙋ дама́сковꙋ, самарі́йскꙋю же коры́сть прише́лъ  є҆сѝ и҆спроврещѝ, ле́сть премѣнѧ́ѧ въ мѣ́рꙋ  бг҃олѣ́пнꙋ: сла́ва си́лѣ твое́й, гдⷭ҇и. 
Волхва̀ дре́вле валаа́ма слове́съ оу҆ченикѝ,  мꙋ́дрыѧ (с. 510) ѕвѣздоблюсти́тели, ра́дости и҆спо́лнилъ  є҆сѝ: ѕвѣзда̀ ѿ і҆а́кѡва возсїѧ́въ, влⷣко: ꙗ҆зы́кѡвъ  нача́токъ вводи́мый, прїѧ́лъ же є҆сѝ ꙗ҆́вѣ: сла́ва  си́лѣ твое́й, гдⷭ҇и. 
Ꙗ҆́кѡ на рꙋно̀, во чре́во дв҃ы сше́лъ є҆сѝ  до́ждь, хрⷭ҇тѐ, и҆ ꙗ҆́кѡ ка̑пли на зе́млю ка́плющыѧ.  є҆ѳїо́пїа и҆ ѳарсі́съ, и҆ а҆раві́тстїи ѻ҆́строви же, сава̀  ми́дѡвъ всю̀ зе́млю держа́щїи, припадо́ша тебѣ̀, сп҃се:  сла́ва си́лѣ твое́й, гдⷭ҇и. 
И҆́нъ. І҆рмо́съ: 
Ро́да человѣ́ча ѡ҆бновле́нїе дре́вле поѧ̀ прⷪ҇ро́къ  а҆ввакꙋ́мъ предвозвѣща́етъ, ви́дѣти неизрече́ннѡ  сподо́бивсѧ ѻ҆́бразъ: млады́й млⷣнецъ бо и҆зъ горы̀ дв҃ы  и҆зы́де, люде́й во ѡ҆бновле́нїе, сло́во. 
Ра́бенъ произы́де человѣ́кѡмъ вы́шнїй, во́лею  пло́ть прїи́мъ ѿ дв҃ы, ꙗ҆́дъ ѡ҆чи́стити ѕмі́евы главы̀,  приводѧ̀ всѧ̑ къ свѣ́тꙋ живоно́сномꙋ, бг҃ъ сы́й, ѿ вра́тъ  безсо́лнечныхъ. 
Ꙗ҆зы́цы, и҆̀же дре́вле тле́ю погрꙋже́ни, па́гꙋбы  ѕѣлѡ̀ вра́жїѧ оу҆бѣжа́вше, возно́сѧтъ рꙋ́ки съ  похва́льными пѣ́сньми, є҆ди́наго чтꙋ́ще хрⷭ҇та̀, ꙗ҆́кѡ  бл҃годѣ́телѧ, къ на́мъ ми́лостивнѡ прише́дшаго. 
И҆зъ ко́рене и҆зра́стши і҆ессе́ева, дв҃о, оу҆ста́вы  прешла̀ є҆сѝ человѣ́ческагѡ сꙋщества̀, ѻ҆́ч҃ее ро́ждши  превѣ́чное сло́во, ꙗ҆́кѡ благоволѝ са́мъ запеча́таннꙋю  оу҆тро́бꙋ проитѝ, и҆стоща́нїемъ стра́ннымъ. 
Пѣ́снь є҃. І҆рмо́съ: 
Бг҃ъ сы́й мі́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ.  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. 
Въ рабѣ́хъ ке́саревымъ повелѣ́нїемъ написа́тисѧ  поко́рьсѧ: и҆ на́съ рабы̑ сꙋ́щыѧ, врага̀ и҆ грѣха̀  свободи́лъ є҆сѝ, хрⷭ҇тѐ. ве́сь же по на́мъ ѡ҆бнища́въ, и҆  пе́рстнагѡ ѿ самагѡ̀ є҆дине́нїѧ и҆ ѡ҆бще́нїѧ  бг҃осодѣ́лалъ є҆сѝ. 
Сѐ дв҃а, ꙗ҆́коже дре́вле речѐ, во чре́вѣ  прїе́мши родила̀ (с. 511) є҆́сть бг҃а вочеловѣ́чшасѧ, и҆  пребыва́етъ дв҃а. є҆ѧ́же ра́ди примири́вшесѧ бг҃ꙋ  грѣ́шнїи, бцⷣꙋ сꙋ́щꙋю вои́стиннꙋ вѣ́рнїи воспои́мъ. 
И҆́нъ. І҆рмо́съ: 
И҆зъ но́щи дѣ́лъ ѡ҆мраче́нныѧ пре́лести ѡ҆чище́нїе  на́мъ, хрⷭ҇тѐ, бо́дреннѡ ны́нѣ соверша́ющымъ пѣ́снь,  ꙗ҆́кѡ бл҃годѣ́телю, прїидѝ, подава́ѧй оу҆до́бнꙋ стезю̀,  по не́йже востека́юще ѡ҆брѧ́щемъ сла́вꙋ. 
Лю́тꙋю враждꙋ̀, ю҆́же къ на́мъ влⷣка ѿсѣка́ѧ  па́ки, плотски́мъ прише́ствїемъ, да держа́щаго разрꙋши́тъ  дꙋшетлѣ́ющаго, мі́ръ сочета́ѧ съ невеще́ственными  сꙋществы̀, положи́въ пристꙋ́пна, ро́ждшаго, тва́ри. 
Лю́дїе ви́дѣша дре́вле ѡ҆мраче́ннїи по дне́хъ  свѣ́тъ вы́шнїѧ свѣ́тлости: ꙗ҆зы́ки же бг҃ꙋ наслѣ́дїе  сн҃ъ прино́ситъ, подаѧ̀ та́мѡ неизрече́ннꙋю бл҃года́ть,  и҆дѣ́же мно́жайшїй процвѣтѐ грѣ́хъ. 
Пѣ́снь ѕ҃. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее, про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Прїи́де вопло́щсѧ хрⷭ҇то́съ бг҃ъ на́шъ и҆зъ чре́ва,  є҆го́же ѻ҆ц҃ъ пре́жде денни́цы ражда́етъ: правлє́нїѧ же  держа̀ пречи́стыхъ си́лъ, въ ꙗ҆́слехъ ско́тїихъ возлежи́тъ,  и҆ пелена́ми повива́етсѧ: разрѣша́етъ же многоплетє́нныѧ  плєни́цы прегрѣше́нїй. 
Ю҆́но и҆зъ а҆да́ма ѻ҆троча̀ смѣше́нїѧ, роди́сѧ  сн҃ъ, и҆ вѣ̑рнымъ даде́сѧ, бꙋ́дꙋщагѡ вѣ́ка се́й є҆́сть  ѻ҆ц҃ъ и҆ нача́льникъ: и҆ нарица́етсѧ вели́кагѡ совѣ́та  а҆́гг҃лъ. се́й крѣ́покъ бг҃ъ є҆́сть, и҆ держа́й  ѻ҆́бластїю всю̀ тва́рь. 
И҆́нъ. І҆рмо́съ: 
Ѡ҆бита́ѧ і҆ѡ́на въ преиспо́днихъ морски́хъ, прїитѝ  молѧ́шесѧ, и҆ бꙋ́рю оу҆толи́ти: оу҆нзе́нъ же а҆́зъ  мꙋ́чащагѡ стрѣло́ю, хрⷭ҇тꙋ̀ воспѣва́ю: ѕѡ́лъ гꙋби́телю,  ско́рѡ прїитѝ тебѣ̀ къ мое́й лѣ́ности. (с. 512) 
И҆́же бѣ̀ и҆спе́рва къ бг҃ꙋ, бг҃ъ сло́во, ны́нѣ  оу҆твержда́етъ немощно́е дре́вле: ви́дѣвъ сохрани́ти,  є҆́же по на́мъ сꙋщество̀, и҆́мже себѐ вторы́мъ  ѻ҆бще́нїемъ а҆́бїе проѧвлѧ́ѧ страсте́й свобо́дное. 
Грѧде́тъ на́съ ра́ди, и҆зъ а҆враа́млихъ чре́слъ,  темнопа́дшыѧ во мра́цѣ прегрѣше́нїй, сы́ны воздви́гнꙋти  до́лꙋ пони́кшихъ: и҆́же во свѣ́тѣ ѡ҆бита́ѧй и҆ ꙗ҆́слехъ,  чрезъ достоѧ́нїе, ны́нѣ благоволи́въ въ человѣ́ческое  спасе́нїе. 
Конда́къ, гла́съ г҃. Подо́бенъ: 
Дв҃а дне́сь пресꙋ́щественнаго ражда́етъ, и҆ землѧ̀  верте́пъ непристꙋ́пномꙋ прино́ситъ. а҆́гг҃ли съ па́стырьми  славосло́вѧтъ, волсви́ же со ѕвѣздо́ю пꙋтеше́ствꙋютъ: на́съ  бо ра́ди роди́сѧ ѻ҆троча̀ мла́до превѣ́чный бг҃ъ. 
І҆́косъ: 
Є҆де́мъ виѳлее́мъ ѿве́рзе, прїиди́те ви́димъ,  пи́щꙋ въ та́йнѣ ѡ҆брѣто́хомъ: прїиди́те, прїи́мемъ сꙋ̑щаѧ  ра̑йскаѧ внꙋ́трь верте́па: та́мѡ ꙗ҆ви́сѧ ко́рень  ненапое́нъ, прозѧба́ѧ ѿпꙋще́нїе: та́мѡ ѡ҆брѣ́тесѧ  кла́дѧзь неиско́панъ, и҆зъ негѡ́же дв҃дъ пи́ти дре́вле  возжада́сѧ. та́мѡ дв҃а ро́ждши младе́нца, жа́ждꙋ оу҆ста́ви  а҆́бїе а҆да́мовꙋ и҆ дв҃довꙋ. сегѡ̀ ра́ди къ немꙋ̀ и҆́демъ,  гдѣ̀ роди́сѧ ѻ҆троча̀ мла́до превѣ́чный бг҃ъ. 
Пѣ́снь з҃. І҆рмо́съ: 
Ѻ҆́троцы, благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѣ̀ пла́мене стоѧ́ще, поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Па́стырїе свирѧ́юще, оу҆жа́сно свѣтоѧвле́нїе  полꙋчи́ша: сла́ва бо гдⷭ҇нѧ ѡ҆блиста̀ и҆̀хъ, и҆ а҆́гг҃лъ,  воспо́йте, вопїѧ̀: ꙗ҆́кѡ роди́сѧ хрⷭ҇то́съ, ѻ҆тцє́въ бг҃ъ  бл҃гослове́нный. 
Внеза́пꙋ съ сло́вомъ а҆́гг҃ловымъ нбⷭ҇наѧ вѡ́инства,  сла́ва, вопїѧ́хꙋ, бг҃ꙋ въ вы́шнихъ, на землѝ ми́ръ, въ  человѣ́цѣхъ благоволе́нїе: хрⷭ҇то́съ возсїѧ̀, ѻ҆тцє́въ  бг҃ъ бл҃гослове́нный. (с. 513) 
Глаго́лъ что̀ се́й, реко́ша па́стырїе; преше́дше  оу҆ви́димъ бы́вшее, бжⷭ҇твеннагѡ хрⷭ҇та̀. виѳлее́ма же  доше́дше, съ ро́ждшею покланѧ́хꙋсѧ, воспѣва́юще: ѻ҆тцє́въ  бж҃е, бл҃гослове́нъ є҆сѝ. 
И҆́нъ. І҆рмо́съ: 
Всецр҃ѧ̀ любо́вїю оу҆ловле́ннїи ѻ҆́троцы,  оу҆кори́ша безчи́сленнѡ ꙗ҆рѧ́щасѧ мꙋчи́телѧ ѕлобо́жное  ꙗ҆зыковре́дїе, и҆̀мже повинꙋ́сѧ ѻ҆́гнь мно́гїй, влⷣцѣ  глаго́лющымъ: во вѣ́ки бл҃гослове́нъ є҆сѝ. 
Слꙋги̑ оу҆́бѡ неи́стовнѡ попалѧ́етъ, спаса́етъ же  всепалѧ́щаѧ со стра́хомъ ю҆́ныѧ, седмочи́сленнымъ  разжже́нїемъ возвы́шена: и҆̀хже вѣнча̀ пла́мень,  незави́стнѡ гдⷭ҇ꙋ подаю́щꙋ благоче́стїѧ ра́ди ро́сꙋ. 
Помо́щниче хрⷭ҇тѐ человѣ́кѡмъ, проти́вное  гада́нїе, воплоще́нїе неизглаго́ланное и҆мѣ́ѧй, посрами́лъ  є҆сѝ: бога́тство ѡ҆боже́нїѧ носѧ́й, воѡбра́жсѧ ны́нѣ,  є҆гѡ́же ра́ди оу҆пова́нїемъ, свы́ше въ преиспо́днїй  прїидо́хомъ мра́къ. 
Ѕлѣ̀ неꙋдержа́ннѡ возвыша́емый, нече́стнѡ  бѣсѧ́щїйсѧ ѿ развраще́нїѧ мі́ра, низложи́лъ є҆сѝ  всемо́щнѣ грѣ́хъ, ꙗ҆̀же привлечѐ пре́жде, дне́сь же ѿ  сѣ́тей спаса́еши, вопло́щсѧ во́лею бл҃годѣ́телю. 
Пѣ́снь и҃. І҆рмо́съ: 
Чꙋ́да преесте́ственнагѡ, росода́тельнаѧ и҆з̾ѡбразѝ  пе́щь ѻ҆́бразъ. не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Влече́тъ вавѷлѡ́нѧ дщѝ ѻ҆́троки плѣнє́нныѧ  дв҃довы ѿ сїѡ́на къ себѣ̀: дароно́сцы же сле́тъ волхвы̀  дѣ́ти, дв҃довѣ бг҃опрїѧ́тнѣй дще́ри молѧ́щыѧсѧ. тѣ́мъ  воспѣва́юще воспое́мъ: да благослови́тъ тва́рь всѧ̑ гдⷭ҇а,  и҆ превозно́ситъ во всѧ̑ вѣ́ки. 
Ѻ҆рга́ны оу҆клони́ша плачє́вныѧ пѣ̑сни, не  поѧ́хꙋ бо въ землѝ чꙋжде́й ѻ҆́троцы сїѡ́новы:  вавѷлѡ́нскꙋю же разрѣша́етъ ле́сть всю̀, и҆ мꙋсїкі̑йскїѧ  соста́вы, въ (с. 514) виѳлее́мѣ возсїѧ́въ хрⷭ҇то́съ. тѣ́мъ  воспѣва́юще воспои́мъ: да благослови́тъ тва́рь всѧ̀ гдⷭ҇а,  и҆ превозно́ситъ во всѧ̑ вѣ́ки. 
Коры̑сти вавѷлѡ́нъ црⷭ҇тва сїѡ́нѧ, и҆ плѣне́нное  бога́тство прїѧ́тъ: сокрѡ́вища же хрⷭ҇то́съ въ сїѡ́нъ сегѡ̀,  и҆ царѝ ѕвѣздо́ю наставлѧ́ѧ ѕвѣздоблюсти́тели влече́тъ.  тѣ́мъ воспѣва́юще воспои́мъ: да благослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
И҆́нъ. І҆рмо́съ: 
Оу҆тро́бꙋ неѡпа́льнꙋ ѡ҆бразꙋ́ютъ ѻ҆трокови̑цы,  и҆̀же въ ве́тсѣмъ ѡ҆палѧ́емїи ю҆́ношы, преесте́ственнѡ  ражда́ющꙋю запечатлѣ́ннꙋ. ѻ҆боѧ́ же содѣва́ющи  чꙋдодѣ́йство є҆ди́но, лю́ди къ пѣ́нїю возставлѧ́етъ  бл҃года́ть. 
Па́гꙋбы оу҆бѣжа́вши, є҆́же ѡ҆божи́тисѧ пре́лестїю  непреста́ннѡ пое́тъ и҆злїѧ́вшагосѧ сло́ва, ю҆́ношески всѧ̀  съ тре́петомъ тва́рь, несла́внꙋ хвалꙋ̀ боѧ́щисѧ прино́ситъ,  тлѣ́нна сꙋ́щи, а҆́ще и҆ мꙋ́дрѣ терпѧ́ше. 
Грѧде́ши, заблꙋ́ждше на па́жить ѡ҆браща́ѧ  цвѣтотво́рнꙋю, и҆зъ пꙋсты́нныхъ холмѡ́въ, ꙗ҆зы́кѡвъ  возста́нїе, человѣ́ческое є҆стество̀, си́лꙋ нꙋ́жнꙋю  человѣкоꙋбі́йцы оу҆гаси́ти: мꙋ́жъ же ꙗ҆ви́всѧ и҆ бг҃ъ  промышле́нїемъ. 
На ѳ҃-й пѣ́сни вжига́ютъ свѣщы̀ бра́тїѧ.  Честнѣ́йшꙋю не пое́мъ: но пое́мъ припѣ́вы пра́здника. 
Велича́й, дꙋшѐ моѧ̀, честнѣ́йшꙋю и҆ сла́внѣйшꙋю  го́рнихъ во́инствъ, дв҃ꙋ пречⷭ҇тꙋю бцⷣꙋ. 
Пѣ́снь ѳ҃. І҆рмо́съ: 
Та́инство стра́нное ви́жꙋ и҆ пресла́вное: не́бо,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ: є҆го́же, воспѣва́юще, велича́емъ. 
Та́же вторы́й ли́къ пое́тъ то́йже припѣ́въ, и҆  і҆рмо́съ. И҆ про́чихъ ше́сть припѣ́вѡвъ припѣва́емъ на  кі́йждо тропа́рь по є҆ди́ножды. (с. 515) 
Велича́й, дꙋшѐ моѧ̀, ѿ дв҃ы бг҃а пло́тїю  ро́ждшагосѧ. 
Велича́й, дꙋшѐ моѧ̀, въ верте́пѣ ро́ждшагосѧ  цр҃ѧ̀. 
И҆зрѧ́дное тече́нїе зрѧ́ще волсвѝ неѻбы́чныѧ  но́выѧ ѕвѣзды̀ новосїѧ́ющїѧ, нб҃са̀ просвѣща́ющїѧ, хрⷭ҇та̀  цр҃ѧ̀ зна́менꙋющїѧ на землѝ, ро́ждшагосѧ въ виѳлее́мѣ, на  спасе́нїе на́ше. 
Велича́й, дꙋшѐ моѧ̀, ѿ волхвѡ́въ бг҃а  покланѧ́емаго. 
Велича́й, дꙋшѐ моѧ̀, ѿ ѕвѣзды̀ волхвѡ́мъ  возвѣще́ннаго. 
Новорожде́нное, волхвѡ́мъ глаго́лющымъ, ѻ҆троча̀  цр҃ь, є҆го́же ѕвѣзда̀ ꙗ҆вѝ, гдѣ́ є҆сть, томꙋ́ бо  поклони́тисѧ прїидо́хомъ: ꙗ҆рѧ́сѧ и҆́рѡдъ смꙋща́шесѧ,  хрⷭ҇та̀ оу҆би́ти бг҃обо́рецъ шата́ѧсѧ. 
Велича́й, дꙋшѐ моѧ̀, чⷭ҇тꙋю дв҃ꙋ и҆ є҆ди́нꙋ бцⷣꙋ,  ро́ждшꙋю хрⷭ҇та̀ цр҃ѧ̀. 
Волсвѝ и҆ па́стырїе прїидо́ша поклони́тисѧ хрⷭ҇тꙋ̀,  ро́ждшемꙋсѧ во виѳлее́мѣ гра́дѣ. 
И҆спыта̀ и҆́рѡдъ вре́мѧ ѕвѣзды̀, є҆ѧ́же  вожде́нїемъ волсвѝ въ виѳлее́мѣ покланѧ́хꙋсѧ хрⷭ҇тꙋ̀ съ  да́ры: є҆́юже ко ѻ҆те́чествꙋ наставлѧ́еми, лю́таго  дѣтоꙋбі́йцꙋ ѡ҆ста́виша порꙋ́гана. 
Та́же пе́рвый ли́къ пое́тъ втора́гѡ канѡ́на  припѣ́въ: 
Дне́сь дв҃а ражда́етъ влⷣкꙋ внꙋ́трь верте́па. 
И҆ і҆рмо́съ: 
Люби́ти оу҆́бѡ на́мъ, ꙗ҆́кѡ безбѣ́дное стра́хомъ  оу҆до́бѣе молча́нїе, любо́вїю же, дв҃о, пѣ̑сни тка́ти  спротѧже́ннѡ сложє́нныѧ, неꙋдо́бно є҆́сть: но и҆ мт҃и,  си́лꙋ, є҆ли́ко є҆́сть произволе́нїе, да́ждь. 
Вторы́й же ли́къ пое́тъ припѣ́въ: 
Дне́сь влⷣка ражда́етсѧ ꙗ҆́кѡ млⷣнецъ ѿ мт҃ре  дв҃ы. 
И҆ і҆рмо́съ то́йже: Люби́ти оу҆́бѡ на́мъ: 
Про́чїи же припѣва́емъ къ тропарє́мъ: 
Дне́сь па́стырїе ви́дѧтъ сп҃са, пелена́ми ѡ҆бви́та,  и҆ лежа́ща во ꙗ҆́слехъ. (с. 516) 
Дне́сь влⷣка рꙋ́бищемъ пелена́етсѧ, неѡсѧ́занный,  ꙗ҆́кѡ млⷣнецъ. 
Дне́сь всѧ́ка тва́рь весели́тсѧ и҆ ра́дꙋетсѧ, ꙗ҆́кѡ  хрⷭ҇то́съ роди́сѧ ѿ дв҃ы ѻ҆трокови́цы. 
Ѻ҆́бразы несвѣ̑тлы, и҆ сѣ̑ни приведе́ны, ѽ мт҃и  чⷭ҇таѧ, ви́дѣвше сло́ва, но́ва ꙗ҆́вльшагѡсѧ ѿ вра́тъ  заключе́нныхъ: мнѧ́щїи же и҆́стиннꙋю свѣ́тлость, досто́йнѡ  твою̀ благослови́мъ оу҆тро́бꙋ. 
Нбⷭ҇ныѧ си̑лы ро́ждшагосѧ сп҃са гдⷭ҇а и҆ влⷣкꙋ  возвѣща́ютъ мі́рꙋ. 
Вмѣ́стѡ, Сла́вы: 
Велича́й, дꙋшѐ моѧ̀, трїѷпоста́снагѡ и҆  нераздѣ́льнагѡ бжⷭ҇тва̀ держа́вꙋ. 
Вмѣ́стѡ же, И҆ ны́нѣ: 
Велича́й, дꙋшѐ моѧ̀, и҆зба́вльшꙋю на́съ ѿ  клѧ́твы. 
Жела́нїе полꙋчи́вше, и҆ бж҃їѧ прише́ствїѧ  хрⷭ҇токра́снїи лю́дїе сподо́бльшесѧ, ны́нѣ оу҆тѣша́ютсѧ  па́ки бытїе́мъ: ꙗ҆́кѡ живоно́снꙋ благода́ть дае́ши, дв҃о  чⷭ҇таѧ, поклони́тисѧ сла́вѣ. 
Та́же ѻ҆́ба ли̑ка, соше́дшесѧ вкꙋ́пѣ, пою́тъ пе́рвый  припѣ́въ пра́здника, и҆ і҆рмо́съ: Та́инство стра́нное  ви́жꙋ: 
Посе́мъ втора́гѡ канѡ́на припѣ́въ, и҆ і҆рмо́съ:  Люби́ти оу҆́бѡ на́мъ. 
И҆ покло́нъ: 
Свѣти́ленъ. 
Посѣти́лъ ны̀ є҆́сть свы́ше сп҃съ на́шъ, восто́къ  восто́кѡвъ, и҆ сꙋ́щїи во тмѣ̀ и҆ сѣ́ни ѡ҆брѣто́хомъ  и҆́стинꙋ: и҆́бо ѿ дв҃ы роди́сѧ гдⷭ҇ь. 
Три́жды. 
На хвали́техъ пое́мъ стїхи̑ры самогла́сны, д҃: 
А҆ндре́а і҆ерꙋсали́мскагѡ. Гла́съ д҃: 
Весели́тесѧ првⷣнїи, нб҃са̀ ра́дꙋйтесѧ, взыгра́йте  го́ры, хрⷭ҇тꙋ̀ ро́ждшꙋсѧ: дв҃а сѣди́тъ херꙋві́мѡмъ  подо́бѧщисѧ, носѧ́щи въ нѣ́дрѣхъ бг҃а сло́ва воплоще́нна:  па́стырїе рожде́нномꙋ дивѧ́тсѧ: волсвѝ влⷣцѣ да́ры  прино́сѧтъ, а҆́гг҃ли воспѣва́юще глаго́лютъ: непостижи́ме  гдⷭ҇и, сла́ва тебѣ̀. (с. 517) 
Бцⷣе дв҃о, ро́ждшаѧ сп҃са, оу҆праздни́ла є҆сѝ  пе́рвꙋю клѧ́твꙋ є҆́ѵинꙋ: ꙗ҆́кѡ мт҃и была̀ є҆сѝ  благоволе́нїѧ ѻ҆́ч҃а, носѧ́щи въ нѣ́дрѣхъ бж҃їе сло́во  воплоще́нное. не терпи́тъ та́йна и҆спыта́нїѧ. вѣ́рою  є҆ди́ною сїю̀ всѝ сла́вимъ, зовꙋ́ще съ тобо́ю и҆  глаго́люще: неизрече́нне гдⷭ҇и, сла́ва тебѣ̀. 
Прїиди́те, воспои́мъ мт҃рь сп҃совꙋ, по ржⷭ҇твѣ̀  па́ки ꙗ҆́вльшꙋюсѧ дв҃ꙋ: ра́дꙋйсѧ, гра́де ѡ҆дꙋшевле́нный  цр҃ѧ̀ и҆ бг҃а, въ не́мже хрⷭ҇то́съ пожи́въ, спасе́нїе  содѣ́ла. съ гаврїи́ломъ воспое́мъ, съ па́стырьми  просла́вимъ, зовꙋ́ще: бцⷣе, молѝ и҆зъ тебє̀ воплоще́ннаго  спасти́сѧ на́мъ. 
Ѻ҆ц҃ъ благоизво́ли, сло́во пло́ть бы́сть, и҆ дв҃а  родѝ бг҃а вочл҃вѣ́чшасѧ: ѕвѣзда̀ возвѣща́етъ, волсвѝ  покланѧ́ютсѧ, па́стырїе чꙋдѧ́тсѧ и҆ тва́рь ра́дꙋетсѧ. 
Сла́ва, гла́съ ѕ҃. Ге́рманово: 
Є҆гда̀ вре́мѧ є҆́же на зе́млю прише́ствїѧ твоегѡ̀,  пе́рвое написа́нїе вселе́ннѣй бы́сть, тогда̀ восхотѣ́лъ  є҆сѝ человѣ́кѡвъ написа́ти и҆мена̀, вѣ́рꙋющихъ ржⷭ҇твꙋ̀  твоемꙋ̀. сегѡ̀ ра́ди таково́е повелѣ́нїе ѿ ке́сарѧ  возгласи́сѧ: вѣ́чнагѡ бо твоегѡ̀ црⷭ҇твїѧ безнача́льное,  ржⷭ҇тво́мъ твои́мъ ѡ҆бнови́сѧ. тѣ́мъ тебѣ̀ прино́симъ и҆  мы̀ па́че и҆мѣ́ннагѡ данносло́вїѧ, правосла́внагѡ  бога́тства бг҃осло́вїе, ꙗ҆́кѡ бг҃ꙋ и҆ сп҃сꙋ дꙋ́шъ на́шихъ. 
И҆ ны́нѣ, гла́съ в҃: І҆ѡа́нна мона́ха: 
Дне́сь хрⷭ҇то́съ въ виѳлее́мѣ ражда́етсѧ ѿ дв҃ы:  дне́сь безнача́льный начина́етсѧ, и҆ сло́во воплоща́етсѧ:  си̑лы нбⷭ҇ныѧ ра́дꙋютсѧ, и҆ землѧ̀ съ человѣ́ки весели́тсѧ:  волсвѝ влⷣцѣ да́ры прино́сѧтъ, па́стырїе рожде́нномꙋ  дивѧ́тсѧ. мы́ же непреста́ннѡ вопїе́мъ: сла́ва въ вы́шнихъ  бг҃ꙋ, и҆ на землѝ ми́ръ, въ человѣ́цѣхъ благоволе́нїе. 
Славосло́вїе вели́кое. По трист҃о́мъ тропа́рь  пра́здника. Є҆ктєнїѝ, и҆ ѿпꙋ́стъ. И҆ зна́менꙋетъ  и҆гꙋ́менъ ст҃ы́мъ є҆ле́емъ бра́тїю (с. 518) ѿ ст҃а́гѡ  канди́ла, є҆́же предъ пра́здничною і҆кѡ́ною, пою́щымъ на́мъ  стїхи́рꙋ самогла́снꙋ пра́здника: и҆ ча́съ а҃. На а҃-мъ  часѣ̀ тропа́рь пра́здника. По трист҃о́мъ конда́къ  пра́здника. И҆ прѡ́чаѧ: и҆ соверше́нный ѿпꙋ́стъ. 
[зрѝ] Вѣ́домо же бꙋ́ди и҆ сїѐ: Ꙗ҆́кѡ а҆́ще  на́вечерїе ржⷭ҇тва̀ хрⷭ҇то́ва бꙋ́детъ въ сꙋббѡ́тꙋ, и҆  недѣ́лю, не быва́етъ поста̀: Лїтꙋргі́а же златоꙋ́стагѡ во  своѐ вре́мѧ: а҆ на са́мый пра́здникъ лїтꙋргі́а пое́тсѧ  васі́лїева непремѣ́ннѡ. Та́кожде быва́етъ и҆ въ пра́здникъ  просвѣще́нїѧ. Вмѣ́стѡ же, Ѡ҆ тебѣ̀ ра́дꙋетсѧ:  пое́мъ і҆рмо́съ ѳ҃ пѣ́сни. Въ се́й де́нь быва́етъ  лїтꙋргі́а по ра́нꙋ, трꙋда̀ ра́ди бдѣ́ннагѡ. 
На лїтꙋргі́и: а҆нтїфѡ́нъ а҃, ѱало́мъ р҃і, гла́съ  в҃: 
И҆сповѣ́мсѧ тебѣ̀, гдⷭ҇и, всѣ́мъ се́рдцемъ  мои́мъ, повѣ́мъ всѧ̑ чꙋдеса̀ твоѧ̑. 
Припѣ́въ: Моли́твами бцⷣы, сп҃се, спасѝ на́съ. 
Сті́хъ в҃: Въ совѣ́тѣ пра́выхъ и҆ со́нмѣ, вє́лїѧ  дѣла̀ гдⷭ҇нѧ. 
Моли́твами бцⷣы, сп҃се, спасѝ на́съ. 
Сті́хъ г҃: И҆зы̑скана во всѣ́хъ во́лѧхъ є҆гѡ̀. 
Моли́твами бцⷣы, сп҃се, спасѝ на́съ. 
Сті́хъ д҃: И҆сповѣ́данїе и҆ великолѣ́пїе дѣ́ло  є҆гѡ̀ и҆ пра́вда є҆гѡ̀ пребыва́етъ въ вѣ́къ вѣ́ка. 
Моли́твами бцⷣы, сп҃се, спасѝ на́съ. 
Та́же ѻ҆́ба ли̑ка: Сла́ва, и҆ ны́нѣ: Моли́твами  бцⷣы: 
А҆нтїфѡ́нъ в҃, ѱало́мъ ра҃і, гла́съ в҃. 
Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. 
Припѣ́въ: Спаси́ ны сн҃е бж҃їй, рожде́йсѧ ѿ дв҃ы,  пою́щыѧ тѝ: А҆ллилꙋ́їа. 
Сті́хъ в҃: Си́льно на землѝ бꙋ́детъ сѣ́мѧ є҆гѡ̀,  ро́дъ пра́выхъ благослови́тсѧ. 
Спаси́ ны, сн҃е бж҃їй. (с. 519) 
Сті́хъ г҃: Сла́ва и҆ бога́тство въ домꙋ̀ є҆гѡ̀, и҆  пра́вда є҆гѡ̀ пребыва́етъ въ вѣ́къ вѣ́ка. 
Спаси́ ны, сн҃е бж҃їй. 
Сті́хъ д҃: Возсїѧ̀ во тмѣ̀ свѣ́тъ пра̑вымъ,  ми́лостивъ и҆ ще́дръ и҆ пра́веденъ. 
Спаси́ ны, сн҃е бж҃їй. 
Та́же ѻ҆́ба ли̑ка вкꙋ́пѣ: Сла́ва, и҆ ны́нѣ. 
Є҆диноро́дный сн҃е и҆ сло́ве бж҃їй: 
А҆нтїфѡ́нъ г҃, ѱало́мъ р҃ѳ, гла́съ д҃. 
Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю менє̀. 
Тропа́рь: 
Ржⷭ҇тво̀ твоѐ, хрⷭ҇тѐ бж҃е на́шъ, возсїѧ̀ мі́рови  свѣ́тъ ра́зꙋма: въ не́мъ бо ѕвѣзда́мъ слꙋжа́щїи, ѕвѣздо́ю  оу҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆ тебѣ̀  вѣ́дѣти съ высоты̀ восто́ка: гдⷭ҇и, сла́ва тебѣ̀. 
Сті́хъ в҃: До́ндеже положꙋ̀ врагѝ твоѧ̑, подно́жїе  но́гъ твои́хъ. 
Тропа́рь: Ржⷭ҇тво̀ твоѐ, хрⷭ҇тѐ бж҃е на́шъ: 
Сті́хъ г҃: Же́злъ си́лы по́слетъ тѝ гдⷭ҇ь ѿ  сїѡ́на, и҆ гдⷭ҇ьствꙋй посредѣ̀ врагѡ́въ твои́хъ. 
Ржⷭ҇тво̀ твоѐ, хрⷭ҇тѐ бж҃е на́шъ: 
Сті́хъ д҃: Съ тобо́ю нача́ло въ де́нь си́лы твоеѧ̀,  во свѣ́тлостехъ ст҃ы́хъ твои́хъ. 
Ржⷭ҇тво̀ твоѐ, хрⷭ҇тѐ бж҃е на́шъ. 
Вхо́дное: 
И҆зъ чре́ва пре́жде денни́цы роди́хъ тѧ̀, клѧ́тсѧ  гдⷭ҇ь и҆ не раска́етсѧ: ты̀ і҆ере́й во вѣ́къ по чи́нꙋ  мелхїседе́ковꙋ. 
Тропа́рь высоча́йшимъ гла́сомъ. Ржⷭ҇тво̀ твоѐ,  хрⷭ҇тѐ бж҃е на́шъ: 
Сла́ва, и҆ ны́нѣ, конда́къ: Дв҃а дне́сь: 
Вмѣ́стѡ трист҃а́гѡ, Є҆ли́цы во хрⷭ҇та̀  крести́стесѧ: 
Прокі́менъ, гла́съ и҃: Всѧ̀ землѧ̀ да покло́нитсѧ  тебѣ̀, и҆ пое́тъ тебѣ̀: Сті́хъ: Воскли́кните гдⷭ҇еви  всѧ̀ землѧ̀: А҆пⷭ҇лъ къ гала́тѡмъ, зача́ло с҃ѳ: Є҆гда̀  прїи́де кончи́на лѣ́та. А҆ллилꙋ́їа, гла́съ а҃. Небеса̀  повѣ́даютъ сла́вꙋ бж҃їю. Сті́хъ: Де́нь днѝ ѿрыга́етъ  (с. 520) глаго́лъ: Є҆ѵⷢ҇лїе матѳе́а, зача́ло г҃: І҆и҃сꙋ  ро́ждшꙋсѧ. Прича́стенъ: И҆збавле́нїе посла̀ гдⷭ҇ь  лю́демъ свои̑мъ. А҆ллилꙋ́їа, три́жды. 
На трапе́зѣ быва́етъ оу҆тѣше́нїе бра́тїи  вели́кое: и҆ чте́мъ сло́во златоꙋ́стагѡ, є҆мꙋ́же нача́ло:  Дре́вле оу҆́бѡ патрїа́рхъ: 
[Зрѝ] А҆́ще пра́здникъ ржⷭ҇тва̀ хрⷭ҇то́ва слꙋчи́тсѧ  бы́ти въ сре́дꙋ, и҆ пѧто́къ, разрѣша́емъ оу҆́бѡ мїрѧ́не на  мѧ́со, мона́си же на сы́ръ и҆ ꙗ҆́ица: и҆ ꙗ҆ди́мъ оу҆́бѡ  ѿ ржⷭ҇тва̀ хрⷭ҇то́ва, по всѧ̑ дни̑, до на́вечерїѧ ст҃а́гѡ  бг҃оѧвле́нїѧ, мїрсті́и оу҆́бѡ мѧ́со, мона́си же сы́ръ и҆  ꙗ҆́ица. 


(с. 520) 
Мѣ́сѧца тогѡ́же въ к҃ѕ-й де́нь. 
Собо́ръ прест҃ы́ѧ бцⷣы: 
И҆ па́мѧть ст҃а́гѡ свѧщенномꙋ́ченика є҆ѵѳѵ́мїа,  є҆пі́скопа сарді́йскагѡ. 
Слꙋ́жба є҆гѡ̀ пое́тсѧ на повече́рїи. 
Ве́черъ стїхоло́гїи не быва́етъ, кромѣ̀ недѣ́ли. 
На Гдⷭ҇и, воззва́хъ: стїхи̑ры пра́здника, на ѕ҃.  Гла́съ в҃, самогла́сны: 
Прїиди́те, возра́дꙋемсѧ гдⷭ҇еви, настоѧ́щꙋю та́йнꙋ  сказꙋ́юще: средостѣ́нїе граде́жа разрꙋши́сѧ, пла́менное  ѻ҆рꙋ́жїе плещы̀ дае́тъ, и҆ херꙋві́мъ ѿстꙋпа́етъ ѿ  дре́ва жи́зни: и҆ а҆́зъ ра́йскїѧ пи́щи причаща́юсѧ, ѿ  негѡ́же произгна́нъ бы́хъ преслꙋша́нїѧ ра́ди: неизмѣ́нный  бо ѻ҆́бразъ ѻ҆ч҃ь, ѻ҆́бразъ присносꙋ́щїѧ є҆гѡ̀, зра́къ  раба̀ прїе́млетъ, ѿ неискꙋсобра́чныѧ мт҃ре проше́дъ, не  преложе́нїе претерпѣ́въ: є҆́же бо бѣ̀ пребы́сть, бг҃ъ  сы́й и҆́стиненъ: и҆ є҆́же не бѣ̀ прїѧ́тъ, чл҃вѣ́къ бы́въ  чл҃вѣколю́бїѧ ра́ди. томꙋ̀ возопїи́мъ: рожде́йсѧ ѿ дв҃ы  бж҃е, поми́лꙋй на́съ. 
Два́жды. (с. 521) 
А҆нато́лїево: 
Гдⷭ҇ꙋ і҆и҃сꙋ ро́ждшꙋсѧ ѿ ст҃ы́ѧ дв҃ы,  просвѣти́шасѧ всѧ́чєскаѧ. па́стырємъ бо свирѧ́ющымъ, и҆  волхвѡ́мъ покланѧ́ющымсѧ, а҆́гг҃лѡмъ воспѣва́ющымъ, и҆́рѡдъ  мѧтѧ́шесѧ, ꙗ҆́кѡ бг҃ъ во пло́ти ꙗ҆ви́сѧ, сп҃съ дꙋ́шъ  на́шихъ. 
Два́жды. 
Црⷭ҇тво твоѐ, хрⷭ҇тѐ бж҃е, црⷭ҇тво всѣ́хъ  вѣкѡ́въ, и҆ влⷣчество твоѐ во всѧ́комъ ро́дѣ и҆ ро́дѣ.  воплоти́выйсѧ ѿ дх҃а ст҃а́гѡ, и҆ ѿ приснодв҃ы марі́и  вочл҃вѣ́чивыйсѧ, свѣ́тъ на́мъ возсїѧ̀, хрⷭ҇тѐ бж҃е, твоѐ  прише́ствїе: свѣ́тъ ѿ свѣ́та, ѻ҆́ч҃ее сїѧ́нїе, всю̀  тва́рь просвѣти́лъ є҆сѝ: всѧ́кое дыха́нїе хва́литъ тѧ̀,  ѻ҆́бразъ сла́вы ѻ҆́ч҃їѧ. сы́й и҆ пре́жде сы́й, и҆  возсїѧ́вый ѿ дв҃ы бж҃е, поми́лꙋй на́съ. 
Что̀ тебѣ̀ принесе́мъ, хрⷭ҇тѐ, ꙗ҆́кѡ ꙗ҆ви́лсѧ  є҆сѝ на землѝ, ꙗ҆́кѡ человѣ́къ на́съ ра́ди; ка́ѧждо бо  ѿ тебє̀ бы́вшихъ тва́рей благодаре́нїе тебѣ̀ прино́ситъ:  а҆́гг҃ли, пѣ́нїе: нб҃са̀, ѕвѣздꙋ̀: волсвѝ, да́ры:  па́стырїе, чꙋ́до: землѧ̀, верте́пъ: пꙋсты́нѧ, ꙗ҆́сли: мы́  же, мт҃рь дв҃ꙋ. и҆́же пре́жде вѣ̑къ, бж҃е, поми́лꙋй на́съ. 
Сла́ва, и҆ ны́нѣ: гла́съ ѕ҃: 
Сла́ва въ вы́шнихъ бг҃ꙋ, и҆ на землѝ ми́ръ, дне́сь  воспрїе́млетъ виѳлее́мъ сѣдѧ́щаго при́снѡ со ѻ҆ц҃е́мъ,  дне́сь а҆́гг҃ли млⷣнца рожде́ннаго бг҃олѣ́пнѡ  славосло́вѧтъ: сла́ва въ вы́шнихъ бг҃ꙋ, и҆ на землѝ ми́ръ,  въ человѣ́цѣхъ благоволе́нїе. 
Вхо́дъ. Прокі́менъ, гла́съ з҃: Кто̀ бо́гъ ве́лїй,  ꙗ҆́кѡ бг҃ъ на́шъ, ты̀ є҆сѝ бг҃ъ творѧ́й чꙋдеса̀. Сті́хъ  а҃: Сказа́лъ є҆сѝ въ лю́дехъ си́лꙋ твою̀, и҆ и҆зба́вилъ  є҆сѝ мы́шцею твое́ю лю́ди твоѧ̀. Сті́хъ в҃: И҆ рѣ́хъ:  ны́нѣ нача́хъ, сїѧ̀ и҆змѣ́на десни́цы вы́шнѧгѡ. Сті́хъ  г҃: Помѧнꙋ́хъ дѣла̀ гдⷭ҇нѧ, ꙗ҆́кѡ помѧнꙋ̀ ѿ нача́ла  чꙋдеса̀ твоѧ̑. 
[Зрѝ] А҆́ще є҆́сть сꙋббѡ́та, ве́черъ пое́мъ  прокі́менъ: Гдⷭ҇ь воцр҃и́сѧ въ лѣ́потꙋ ѡ҆блече́сѧ. Со  стїхи̑ є҆гѡ̀. А҆ вели́кїй прокі́менъ: Кто̀ бо́гъ (с. 522)  ве́лїй, ꙗ҆́кѡ бг҃ъ на́шъ: Со стїхи̑ є҆гѡ̀ пое́тсѧ тогда̀  въ на́вечерїи пра́здника: дневны́й же ѡ҆ставлѧ́етсѧ. Посе́мъ  є҆ктенїа̀. 
🕅 На стїхо́внѣ стїхи̑ры самогла́сны, гла́съ  и҃. І҆ѡа́нна мона́ха: 
Пресла́вное та́инство оу҆строѧ́етсѧ дне́сь,  ѡ҆бновлѧ́етсѧ є҆стество̀, и҆ бг҃ъ чл҃вѣ́къ быва́етъ:  є҆́же бѣ̀ пребы́сть, и҆ є҆́же не бѣ̀ прїѧ́тъ, ни  смѣше́нїѧ претерпѣ́въ, нижѐ раздѣле́нїѧ. 
Сті́хъ: И҆зъ чре́ва пре́жде денни́цы роди́хъ тѧ̀:  клѧ́тсѧ гдⷭ҇ь, и҆ не раска́етсѧ. 
Гдⷭ҇и, въ виѳлее́мъ прише́дъ, въ верте́пъ всели́лсѧ  є҆сѝ: нб҃о престо́лъ и҆мѣ́ѧ, въ ꙗ҆́слехъ положи́лсѧ  є҆сѝ: є҆го́же вѡ́инства ѡ҆крꙋжа́ютъ а҆́гг҃лъ, па́стырємъ  снизше́лъ є҆сѝ, да спасе́ши, ꙗ҆́кѡ милосе́рдъ, ро́дъ  на́шъ, сла́ва тебѣ̀. 
Сті́хъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю  менє̀. 
Ка́кѡ и҆зрекꙋ̀ вели́кое та́инство; безпло́тный  воплоща́етсѧ, сло́во ѡ҆дебелѣва́етъ: неви́димый ви́дитсѧ,  и҆ неѡсѧза́емый ѡ҆сѧза́етсѧ: и҆ безнача́льный начина́емсѧ.  сн҃ъ бж҃їй, сн҃ъ чл҃вѣ́чь быва́етъ: і҆и҃съ хрⷭ҇то́съ вчера̀  и҆ дне́сь, то́йже и҆ во вѣ́ки. 
Сла́ва, и҆ ны́нѣ, гла́съ то́йже: 
Въ виѳлее́мъ стеко́шасѧ па́стырїе, и҆́стиннаго  возвѣща́юще па́стырѧ, сѣдѧ́щаго на херꙋві́мѣхъ, и҆  возлежа́щаго въ ꙗ҆́слехъ млⷣнца зра́къ воспрїи́мша на́съ  ра́ди, гдⷭ҇и, сла́ва тебѣ̀. 
Тропа́рь, гла́съ д҃: 
Ржⷭ҇тво̀ твоѐ, хрⷭ҇тѐ бж҃е на́шъ, возсїѧ̀ мі́рови  свѣ́тъ ра́зꙋма: въ не́мъ бо ѕвѣзда́мъ слꙋжа́щїи, ѕвѣздо́ю  оу҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆ тебѐ  вѣ́дѣти съ высоты̀ восто́ка: гдⷭ҇и, сла́ва тебѣ̀. (с.  523) 
Канѡ́нъ свѧщенномꙋ́ченикꙋ на повече́рїи пое́тсѧ во  и҆́нъ де́нь. 
Гла́съ д҃, є҆гѡ́же краегране́сїе: 
Рожде́нный тѧ̀ хрⷭ҇то́съ пелена́ми вѣнча́етъ,  ѻ҆́ч҃е. Ѳеофа́ново. 
Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Припѣ́въ: Свѧщенномꙋ́чениче є҆ѵѳѵ́мїе молѝ бг҃а  ѡ҆ на́съ. 
Рожде́нномꙋ, присносꙋ́щемꙋ гдⷭ҇ꙋ, и҆ пелена́ми  пови́томꙋ, спови́всѧ ꙗ҆́звенными ра́нами, благоче́стнѡ  поклони́лсѧ є҆сѝ, и҆ къ немꙋ̀, є҆ѵѳѵ́мїе, со  благодꙋ́шїемъ ѿше́лъ є҆сѝ. 
Въ ꙗ҆́слехъ, поло́жсѧ гдⷭ҇ь, да́ръ ржⷭ҇тва̀ твои́хъ  крове́й, ѻ҆́ч҃е, ка̑пли, и҆ ра́нъ твои́хъ ꙗ҆́звы, па́че  зла́та и҆ лїва́на, и҆ па́че смѵ́рны прїѧ́тъ. 
Зла́то оу҆́бѡ ѿ волхвѡ́въ прїе́млетъ ро́ждсѧ  гдⷭ҇ь, є҆́же къ немꙋ̀ любо́вь твою̀, ст҃и́телю,  прилѣ́жнꙋю, и҆ тве́рдость, и҆ крѣ́пость при́снагѡ  терпѣ́нїѧ твоегѡ̀. 
Сме́ртїю сме́рти влⷣчнѣй подо́бѧсѧ, влⷣчни  возгласи́лъ є҆сѝ гла́сы, ѡ҆ оу҆бива́ющихъ тѧ̀ свѣ́тлѡ  молѧ́сѧ, свѧщенноѧвле́нне всече́стне. 
Бг҃оро́диченъ: 
И҆зъ тебє̀ бл҃гослове́ннаѧ дне́сь всѣ́хъ творе́цъ  пло́тїю ражда́етсѧ по на́мъ, и҆ пелена́ми повива́етсѧ,  пови́вый мо́ре мгло́ю, мт҃и приснодв҃о. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Гноє́нїѧ мꙋ́ченичєскаѧ вмѣ́стѡ лїва́на, и҆  зла́та, и҆ (с. 524) смѵ́рны же, ꙗ҆́кѡ ст҃и́тель прине́слъ  є҆сѝ, въ виѳлее́мѣ ро́ждшемꙋсѧ хрⷭ҇тꙋ̀. 
Стефа́на подо́бникъ первомꙋ́ченика хрⷭ҇то́ва бы́лъ  є҆сѝ, ѡ҆ спасе́нїи оу҆бива́ющихъ тѧ̀ молѧ́сѧ, є҆ѵѳѵ́мїе. 
Тве́рдостїю оу҆ма̀ и҆ до́блестїю дꙋшѝ ѡ҆бличи́лъ  є҆сѝ ѕлочести́ваго ле́онта, на сп҃са шата́ющагосѧ. 
Соблю́лъ є҆сѝ прилѣ́жнѡ сп҃совꙋ за́повѣдь,  прпⷣбне, и҆ дꙋ́шꙋ положи́лъ є҆сѝ по твои́хъ дрꙋзѣ́хъ,  є҆ѵѳѵ́мїе. 
Бг҃оро́диченъ: 
Село̀ вмѣсти́мое невмѣсти́магѡ содѣ́телѧ была̀  є҆сѝ, сего̀ пло́тїю вмѣсти́вши, ѡ҆бра́дованнаѧ  всенепоро́чнаѧ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Заꙋша́емь по лицꙋ̀, ѿ бжⷭ҇твенныѧ благода́ти  просвѣти́сѧ, и҆ слове́съ мꙋ́дростїю, бы́лъ є҆сѝ  соприча́стникъ хрⷭ҇тꙋ̀, всеблаже́нне, на́съ ра́ди  заꙋше́нномꙋ пло́тїю. 
Свѧще́нства че́сти не постыдѣ́вшесѧ, и҆ сѣди́нъ  честны́хъ не оу҆сра́мльшесѧ, и҆ ста́рости твоеѧ̀ не  почествова́вше безꙋ́мнїи, неми́лостивнѡ тѧ̀ оу҆ранѧ́хꙋ. 
Пелена́ми пови́томꙋ, и҆ въ ꙗ҆́слехъ возлежа́щемꙋ  и҆зба́вителю, є҆ѵѳѵ́мїе, многоцѣ́ненъ да́ръ, ѻ҆́ч҃е,  прине́слъ є҆сѝ честнꙋ́ю кро́вь твою̀, любо́вїю за него̀  и҆злїѧ́ннꙋю. 
Бг҃оро́диченъ: 
Невеще́ствєннаѧ сꙋщєства̀ содѣ́лавый, пло́тїю  ꙗ҆́кѡ чл҃вѣ́къ и҆зъ тебє̀, бг҃ома́ти, дне́сь ражда́етсѧ.  томꙋ̀ воспое́мъ: сла́ва въ вы́шнихъ хрⷭ҇тꙋ̀ бг҃ꙋ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Тебѣ̀ ѡ҆дꙋшевле́нъ ѻ҆́бразъ, сп҃се, прино́ситсѧ,  поче́тшїй (с. 525) ѻ҆́бразъ честна́гѡ тѣ́ла твоегѡ̀, и҆  воѻбраже́нїе тѣле́сное. 
Тебѣ̀, влⷣко, па́стырь благодꙋ́шїѧ тезоимени́тъ,  ра̑ны тѣлесѐ твоегѡ̀ носѧ̀ на свое́мъ тѣ́лѣ,  прино́ситсѧ. 
Ѻ҆́гнь погаси́лъ є҆сѝ ꙗ҆́рости беззако́нныхъ,  є҆ѵѳѵ́мїе, и҆злїѧ́нїемъ непра́веднѡ пролїѧ́нныхъ твои́хъ  крове́й, свѧще́ннѣйшїй преблаже́нне. 
Бг҃оро́диченъ: 
Тече́нїе ста̀ тлѣ́нїѧ, дв҃а бо нетлѣ́ннѡ родила̀  є҆́сть, и҆стлѣ́вшее человѣ́ческое є҆стество̀ ѿ тлѝ  свобо́ждшаго. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Ѡ҆бнаже́нїемъ всѣ́хъ, сп҃совѣ наготѣ̀  оу҆подо́бльсѧ, ѻ҆́ч҃е, и҆ ра́намъ, болѣ̑зни претерпѣ́въ,  твою̀ кро́вь тогѡ̀ кро́ви спролїѧ́лъ є҆сѝ. 
Любо́вь, и҆ наде́ждꙋ, и҆ вѣ́рꙋ бг҃омꙋ́дреннꙋ, во  вѣ́ки пребыва́ющꙋю, добродѣ́тельми ѡ҆богати́всѧ,  рожде́нномꙋ ѿ дв҃ы дароно́сиши, всеблаже́нне є҆ѵѳѵ́мїе. 
Зако́ннѡ хрⷭ҇тꙋ̀ слꙋжи́въ, бжⷭ҇твенное  свѧщеннодѣ́йство сло́во, мздꙋ̀ сегѡ̀, ѻ҆́ч҃е  бг҃оглаго́ливе, прїѧ́лъ є҆сѝ, є҆́же тебѣ̀ сконча́тисѧ  кро́вїю. 
Бг҃оро́диченъ: 
Созда́вый по ѻ҆́бразꙋ своемꙋ̀ человѣ́ка, за  мно́гое бл҃гоꙋтро́бїе ѡ҆бновлѧ́етъ сего̀, и҆зъ тебє̀, дв҃о  бг҃ома́ти, соверше́ннѡ въ того̀ ѡ҆дѣ́ѧвсѧ. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Прине́слъ є҆сѝ хрⷭ҇тꙋ̀ ѿ дв҃ы рожде́нномꙋ,  є҆ѵѳѵ́мїе мꙋ́дре, ꙗ҆́кѡ волсвѝ да́ры, пострада́въ  терпѣли́внѣйше, ст҃и́телю, кро́вь твою̀. тѣ́мже прїѧ́лъ  є҆сѝ сꙋгꙋ́бъ вѣне́цъ побѣ́ды, и҆ предстои́ши всест҃ѣ́й  трⷪ҇цѣ, молѧ̀ спасти́сѧ на́мъ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ (с. 526) па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Свѧще́нства свѧще́ннѣйше бг҃ода́нное пома́занїе,  смѣси́въ съ кро́вїю твое́ю, свѧще́ннѣе показа́лъ є҆сѝ:  бл҃гослове́нъ є҆сѝ, бж҃е мо́й, зовы́й, въ хра́мѣ сла́вы  твоеѧ̀, гдⷭ҇и. 
Поста́вивъ но́ги на ка́мени вѣ́ры, всѣ́ми  прилѡ́ги, всеблаже́нне, и҆скꙋше́нїй непревраще́нъ пре́былъ  є҆сѝ, бл҃гослове́нъ є҆сѝ, бж҃е мо́й, зовы́й, въ хра́мѣ  сла́вы твоеѧ̀, гдⷭ҇и. 
Спривле́клъ є҆сѝ благода́ть бжⷭ҇твеннагѡ  первомꙋ́ченика, є҆гѡ́же показа́лсѧ є҆сѝ и҆зрѧ́днѣйшїй  подража́тель, благослове́ньми возмє́здїѧ даѧ̀  оу҆бива́ющымъ тѧ̀ неми́лостивнѡ, всеблаже́нне є҆ѵѳѵ́мїе. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ: тобо́ю бо даде́сѧ ра́дость, бцⷣе, зовꙋ́щымъ:  бл҃гослове́нна ты̀ въ жена́хъ є҆сѝ, всенепоро́чнаѧ  влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ста́лъ є҆сѝ на сꙋди́щи, крѣ́пкѡ подвиза́ѧсѧ,  ѻ҆́ч҃е є҆ѵѳѵ́мїе: соверше́ннѣйшемꙋ бо предѣ́лꙋ любвѐ  поꙋчи́лсѧ є҆сѝ, ꙗ҆́кѡ и҆зво́лилъ є҆сѝ оу҆мре́ти за  дрꙋ́ги твоѧ̑, вопїю́щыѧ: благослови́те, всѧ̑ дѣла̀ гдⷭ҇нѧ,  гдⷭ҇а. 
Свѣ́телъ и҆ сло́вомъ и҆ оу҆мо́мъ, свѣ́тлꙋ  стѧжа́лъ є҆сѝ дꙋ́шꙋ, свѣ́тло лицѐ, ны́нѣ же свѣтлѣ́е  бы́лъ є҆сѝ да́же до кро́ве, є҆ѵѳѵ́мїе царє́мъ  бг҃оненави̑стнымъ проти́вльсѧ, и҆ вопїѧ̀: благослови́те,  всѧ̑ дѣла̀ гдⷭ҇нѧ, гдⷭ҇а. 
Нападо́ша, блаже́нне, на тѧ̀ крѣ́пцыи землѝ,  оу҆мертви́ти тѧ̀ беззакѡ́ннѣйшаѧ дѣ́лающїи: но ты̀, (с.  527) простира́ѧсѧ къ ро́ждшемꙋсѧ и҆зба́вителю ѿ дв҃ы  чⷭ҇тыѧ, взыва́лъ є҆сѝ: благослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Сѐ ны́нѣ ѡ҆скꙋдѣ̀ ꙗ҆́вѣ ѿ і҆ꙋ́дова колѣ́на  кнѧ́зь и҆ и҆гꙋ́менъ: ты́ бо, всенепоро́чнаѧ, родила̀ є҆сѝ  ꙗ҆́же томꙋ̀ пе́рвѣе оу҆гото́вана, ча́ѧнїе ꙗ҆зы́кѡвъ  хрⷭ҇та̀, є҆мꙋ́же пое́мъ: благослови́те, всѧ̑ дѣла̀ гдⷭ҇нѧ,  гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Къ тиша́йшемꙋ приста́нищꙋ преста́вилсѧ є҆сѝ,  ѻ҆́ч҃е, ѿ сꙋ́щихъ здѣ̀: ꙗ҆́коже бо вра́бїй и҆зба́вилсѧ  є҆сѝ ѿ сѣ́ти ловѧ́щихъ тѧ̀, благословѧ̀ и҆зба́вльшаго,  свѧщенномꙋ́чениче благодꙋ́шнѣйше. 
Свѣ́тꙋ съ высоты̀ ꙗ҆́вльшꙋсѧ восто́ка,  просвѣще́ннꙋ, и҆ свѣтоѧвле́нїемъ ѕвѣзды̀, ѿ і҆ꙋ́ды  ны́нѣ возсїѧ́вшїѧ, преесте́ственнѡ сїѧ́ѧ, ко влⷣцѣ  и҆зше́лъ є҆сѝ. 
Ра́йскїѧ ны́нѣ широты̀ ликоходи́ти сподо́билсѧ  є҆сѝ, и҆дѣ́же бл҃же́нныхъ свѣ́тлость и҆ ст҃ы́хъ  ра́дованїе, ꙗ҆́кѡ страда́льца, є҆ѵѳѵ́мїе, тѧ̀  побѣдоно́сна прїѧ́ша. 
И҆мѣ́ѧ къ бг҃ꙋ дерзнове́нїе, ꙗ҆́кѡ ст҃и́тель же и҆  мꙋ́ченикъ, ны́нѣ ѿ настоѧ́щїѧ зимы̀, цр҃кви тишинꙋ̀  и҆спросѝ, и҆ согрѣше́нїй ѡ҆ставле́нїе, тѧ̀ пою́щымъ,  всебл҃же́нне. 
Бг҃оро́диченъ: 
Же́злъ прозѧбла̀ є҆сѝ и҆зъ ко́рене і҆ессе́ева,  бг҃ороди́тельнице, цвѣ́тъ бжⷭ҇тва̀, хрⷭ҇та̀ на́мъ ро́ждши,  пречⷭ҇таѧ, дне́сь, ꙗ҆́кѡ бг҃а невмѣсти́маго, и҆ ны́нѣ  ꙗ҆́кѡ млⷣнца повива́емаго. 
Стїхи̑ры, гла́съ и҃. Подо́бенъ: Ѽ пресла́внагѡ  чꙋдесѐ: 
Є҆щѐ кро́вїю ка́паѧ ꙳ и҆ ѡ҆блїѧ́нъ те́плою, ꙳ и҆  па́ры (с. 528) и҆спꙋща́ѧ кро́ви, ꙳ хрⷭ҇тꙋ̀ предста́лъ  є҆сѝ, бг҃оглаго́ливе є҆ѵѳѵ́мїе, ꙳ твои́хъ оу҆́бѡ ра̑нъ,  ѻ҆́ч҃е, ꙗ҆́звы, ꙳ въ моли́твы мѣ́стѡ ны́нѣ простира́ѧ, ꙳  томꙋ̀ моли́сѧ за пою́щыѧ тѧ̀, ꙳ и҆ прилѣ́жнѡ, блаже́нне, ꙳  молѝ ѡ҆ па́ствѣ твое́й. 
Да́ръ прине́слъ є҆сѝ, прпⷣбне, ꙳ ро́ждшемꙋсѧ  хрⷭ҇тꙋ̀, ꙳ и҆ пло́тїю младе́нствовавшꙋ, ꙳ сѣди́нꙋ че́стнꙋ,  ꙳ оу҆кра́шенꙋ дарова́ньми ст҃и́тельства, ѻ҆́ч҃е, ꙳ и҆  кро́вїю ѡ҆червле́нꙋ твоегѡ̀ страда́нїѧ, ꙳ вѣ́рꙋ  правосла́внꙋ, ꙳ и҆ наде́ждꙋ оу҆се́рднꙋ и҆ нерасте́рзнꙋ  и҆́стиннѡ, ꙳ и҆ непоколе́бленнꙋ любо́вь, прпⷣбне. 
Ꙗ҆зы́къ дви́жимь дх҃омъ, ꙳ и҆ вѣща́ющь ꙗ҆́вѣ  и҆́стины оу҆чє́нїѧ, ꙳ бг҃ода́нною бл҃года́тїю,  бл҃голѣ́пнѡ и҆ска́пающь, ꙳ благоче́стїѧ цѣвни́ца  бг҃овѣща́нна, ꙳ правосла́вїѧ ѡ҆снова́нїе недви́жимо, ꙳  оу҆ста̀ медотѡ́чна, ꙳ сокро́вище премꙋ́дрости, ꙳ це́рквей  трꙋба̀ велегла́сна, ꙳ показа́лсѧ є҆сѝ, прпⷣбне. 
Сла́ва, и҆ ны́нѣ, бг҃оро́диченъ: 
Пло́ть прїе́мъ ѿ крове́й твои́хъ превѣ́чный бг҃ъ,  ꙳ тѧ̀ предста́тельницꙋ показа̀ человѣ́кѡмъ, чⷭ҇таѧ: ꙳  тѣ́мже и҆зба́ви рабы̑ твоѧ̑ ꙳ ѿ всѧ́кїѧ нꙋ́жды и҆  ѡ҆бстоѧ́нїѧ, ꙳ и҆ сѣте́й вселꙋка́вагѡ врага̀, ꙳ и҆  ѡ҆сїѧ́нїѧ причасти́тисѧ сподо́би и҆збра́нныхъ, ꙳ всѧ̑  сла́вѧщыѧ и҆ покланѧ́ющыѧсѧ тебѣ̀. 
[Зрѝ] Подоба́етъ вѣ́дати, ꙗ҆́кѡ въ подпра́зднство  хрⷭ҇то́ва ржⷭ҇тва̀ и҆ бг҃оѧвле́нїѧ, повече́рїе пое́тсѧ  ма́лое, безъ канѡ́на бг҃оро́дична. На повече́рїи къ к҃ѕ  числꙋ̀, по Досто́йнѣ, и҆ по трист҃о́мъ, глаго́лемъ:  конда́къ бцⷣы, собо́рꙋ: И҆́же пре́жде денни́цы: На  полꙋ́нощницѣ глаго́лемъ каѳі́смꙋ ѻ҆бы́чнꙋю. По а҃  трист҃о́мъ, вмѣ́стѡ, Сѐ жени́хъ: глаго́лемъ тропа́рь  пра́здника: Ржⷭ҇тво̀ твоѐ, хрⷭ҇тѐ бж҃е на́шъ: По в҃-мъ  трист҃о́мъ глаго́лемъ конда́къ бцⷣы: И҆́же пре́жде  денни́цы: та́же, Гдⷭ҇и, поми́лꙋй, в҃і, и҆ ѿпꙋ́стъ.  Моли́твы же, Помѧнѝ, гдⷭ҇и: не глаго́лемъ. (с. 529) 
На оу҆́трени. На Бг҃ъ гдⷭ҇ь: тропа́рь пра́здника  три́жды. 
По а҃-й стїхоло́гїи сѣда́ленъ, гла́съ а҃. Поⷣ:  Ка́мени запеча́танꙋ: 
І҆и҃сꙋ ро́ждшꙋсѧ въ виѳлее́мѣ і҆ꙋде́йстѣмъ, тва́рь  просвѣти́сѧ, позна́вши зижди́телѧ: оу҆диви́шасѧ  а҆́гг҃льстїи ли́цы, зрѧ́ще влⷣкꙋ на землѝ зра́къ ра́бїй  прїе́мша, и҆ ѿ ѻ҆ц҃а̀ неразлꙋ́чна сꙋ́ща. сла́ва  вопло́щшемꙋсѧ бг҃ꙋ: сла́ва рожде́нномꙋ на землѝ: сла́ва  бл҃говоли́вшемꙋ спастѝ ро́дъ на́шъ. 
Сла́ва, и҆ ны́нѣ, то́йже. 
И҆ чте́мъ сло́во є҆пїфа́нїа кѵ́прскагѡ, похвалꙋ̀  прест҃ы́ѧ бцⷣы, на трѝ ча́сти. 
По в҃-й стїхоло́гїи сѣда́ленъ, гла́съ д҃. Поⷣ:  Оу҆диви́сѧ і҆ѡ́сифъ: 
Что̀ чꙋди́шисѧ марїа́мъ; что̀ оу҆жаса́етъ є҆́же въ  тебѣ̀; ꙗ҆́кѡ безлѣ́тна сн҃а въ лѣ̑та роди́хъ, речѐ:  рожде́ннагѡ зача́тїѧ не навы́кши, безмꙋ́жна є҆́смь, и҆  ка́кѡ рождꙋ̀ сн҃а; безсѣ́менно рожде́нїе кто̀ ви́дѣ;  и҆дѣ́же бо бг҃ъ хо́щетъ, побѣжда́етсѧ є҆стества̀ чи́нъ,  ꙗ҆́коже пи́шетъ: хрⷭ҇то́съ роди́сѧ, пре́жде па́дшїй  возста́вити ѻ҆́бразъ. 
Сла́ва, и҆ ны́нѣ, то́йже. 
Канѡ́ны пра́здника, і҆рмосы̀ ѻ҆бою̀ канѡ́нѡвъ по  два́жды: тропари́ же на в҃і. Катава́сїа, і҆рмосы̀ ѻ҆бою̀  канѡ́нѡвъ. По г҃-й пѣ́сни, конда́къ пра́здника: Дв҃а  дне́сь: и҆ і҆́косъ, и҆ ѵ҆пакоѝ. По ѕ҃-й пѣ́сни,  конда́къ, гла́съ ѕ҃: 
И҆́же пре́жде денни́цы ѿ ѻ҆ц҃а̀ безъ мт҃ре  роди́выйсѧ, на землѝ безъ ѻ҆тца̀ воплоти́сѧ дне́сь и҆зъ  тебє̀. тѣ́мже ѕвѣзда̀ бл҃говѣствꙋ́етъ волхвѡ́мъ,  а҆́гг҃ли же съ па́стырьми пою́тъ несказа́нное ржⷭ҇тво̀  твоѐ, бл҃года́тнаѧ. 
І҆́косъ: 
Невоздѣ́ланный гро́здъ возрасти́вшаѧ, та́йный  вїногра́де: ꙗ҆́кѡ на вѣ́твїихъ на ѡ҆б̾ѧ́тїихъ ноша́ше, и҆  глаго́лаше: ты̀ є҆сѝ пло́дъ мо́й: ты̀ є҆сѝ жи́знь моѧ̀.  (с. 530) ѿне́лѣже позна́хъ, ꙗ҆́кѡ и҆ є҆́же бѣ́хъ,  є҆́смь. ты̀ мо́й бг҃ъ: печа́ть бо дѣ́вства моегѡ̀ зрѧ́щи  неразрꙋши́мꙋ, проповѣ́дꙋю тѧ̀ непрело́жнаго сло́ва пло́ть  бы́вша. не вѣ́мъ сѣ́мене, вѣ́мъ тѧ̀ рѣши́телѧ тлѣ́нїѧ:  чиста́ бо є҆́смь, тебѣ̀ проше́дшꙋ и҆зъ менє̀, ꙗ҆́коже бо  ѡ҆брѣ́тъ, ѡ҆ста́вилъ є҆сѝ оу҆тро́бꙋ мою̀, зрѧ́щи ю҆̀  цѣ́лꙋ. сегѡ̀ ра́ди сликовствꙋ́етъ всѧ̀ тва́рь, вопїю́щи  мнѣ̀: ра́дꙋйсѧ, бл҃года́тнаѧ. 
И҆ чте́мъ про́логъ. 
На ѳ҃-й пѣ́сни Честнѣ́йшꙋю не пое́мъ, но пое́мъ  припѣ́вы, ꙗ҆́коже на са́мый пра́здникъ. 
Свѣти́ленъ: 
Посѣти́лъ ны̀ є҆́сть свы́ше сп҃съ на́шъ, восто́къ  восто́кѡвъ, и҆ сꙋ́щїи во тмѣ̀ и҆ сѣ́ни ѡ҆брѣто́хомъ  и҆́стинꙋ: и҆́бо ѿ дв҃ы роди́сѧ гдⷭ҇ь. 
Три́жды. 
На хвали́техъ стїхи̑ры на д҃, гла́съ д҃.  Самогла́сны. 
Весели́тесѧ пра́веднїи, нб҃са̀ ра́дꙋйтесѧ,  взыгра́йте го́ры хрⷭ҇тꙋ̀ ро́ждшꙋсѧ, дв҃а сѣди́тъ,  херꙋві́мѡмъ подо́бѧщисѧ, носѧ́щи въ нѣ́дрѣхъ бг҃а сло́ва  воплоще́нна. па́стырїе рожде́нномꙋ дивѧ́тсѧ: волсвѝ влⷣцѣ  да́ры прино́сѧтъ: а҆́гг҃ли воспѣва́юще глаго́лютъ:  непостижи́ме гдⷭ҇и, сла́ва тебѣ̀. 
Бцⷣе дв҃о, ро́ждшаѧ сп҃са, оу҆праздни́ла є҆сѝ  пе́рвꙋю клѧ́твꙋ є҆́ѵинꙋ: ꙗ҆́кѡ мт҃и была̀ є҆сѝ  благоволе́нїѧ ѻ҆́ч҃а, носѧ́щи въ нѣ́дрѣхъ бж҃їе сло́во  воплоще́нное. не терпи́тъ та́йна и҆спыта́нїѧ, вѣ́рою  є҆ди́ною сїю̀ всѝ сла́вимъ, зовꙋ́щи съ тобо́ю, и҆  глаго́люще: неизрече́нне гдⷭ҇и, сла́ва тебѣ̀. 
Прїиди́те, воспои́мъ, мт҃рь сп҃совꙋ, по ржⷭ҇твѣ̀  па́ки ꙗ҆́вльшꙋюсѧ дв҃ꙋ: ра́дꙋйсѧ, гра́де ѡ҆дꙋшевле́нный  цр҃ѧ̀ и҆ бг҃а, въ не́мже хрⷭ҇то́съ пожи́въ спасе́нїе  содѣ́ла. съ гаврїи́ломъ воспое́мъ, съ па́стырьми  просла́вимъ, зовꙋ́ще: бцⷣе, молѝ и҆зъ тебє̀  воплоще́ннаго, спасти́сѧ на́мъ. 
Ѻ҆ц҃ъ бл҃гоизво́ли, сло́во пло́ть бы́сть, дв҃а  родѝ бг҃а вочл҃вѣ́чшасѧ: ѕвѣзда̀ возвѣща́етъ: волсвѝ  покланѧ́ютсѧ: па́стырїе чꙋдѧ́тсѧ: и҆ тва́рь ра́дꙋетсѧ. (с.  531) 
Сла́ва, гла́съ ѕ҃: 
Дне́сь неви́димое є҆стество̀ человѣ́кѡмъ ѿ дв҃ы  совокꙋплѧ́етсѧ. дне́сь безмѣ́рное сꙋщество̀ въ виѳлее́мѣ  пелена́ми ѡ҆бвива́етсѧ. дне́сь бг҃ъ ѕвѣздо́ю волхвы̀ въ  поклоне́нїе приво́дитъ, провозвѣща́ѧ своѐ тридне́вное  погребе́нїе, ꙗ҆́кѡ въ зла́тѣ и҆ смѵ́рнѣ и҆ лїва́нѣ.  є҆мꙋ́же пое́мъ: воплоти́выйсѧ ѿ дв҃ы хрⷭ҇тѐ бж҃е, спасѝ  дꙋ́шы на́шѧ. 
И҆ ны́нѣ, гла́съ в҃. І҆ѡа́нна мона́ха: 
Дне́сь хрⷭ҇то́съ въ виѳлее́мѣ ражда́етсѧ ѿ дв҃ы,  дне́сь безнача́льный начина́етсѧ, и҆ сло́во воплоща́етсѧ.  си̑лы нбⷭ҇ныѧ ра́дꙋютсѧ, и҆ землѧ̀ съ человѣ̑ки весели́тсѧ:  волсвѝ влⷣцѣ да́ры прино́сѧтъ: па́стырїе рожде́нномꙋ  дивѧ́тсѧ. мы́ же непреста́ннѡ вопїе́мъ: сла́ва въ вы́шнихъ  бг҃ꙋ и҆ на землѝ ми́ръ, къ человѣ́цѣхъ благоволе́нїе. 
Славосло́вїе вели́кое. По трист҃о́мъ тропа́рь  пра́здника, и҆ є҆ктєнїѝ и҆ ѿпꙋ́стъ. и҆ ча́съ а҃, и҆  коне́чный ѿпꙋ́стъ. На часѣ́хъ тропа́рь пра́здника,  конда́къ бцⷣы. И҆́же пре́жде денни́цы: На лїтꙋргі́и  блажє́нна ѿ канѡ́нѡвъ пра́здника, пѣ́снь г҃-ѧ и҆ ѕ҃-ѧ.  По вхо́дѣ: Спаси́ ны, сн҃е бж҃їй, рожде́йсѧ ѿ  дв҃ы, пою́щыѧ тѝ: А҆ллилꙋ́їа. Си́це пое́мъ и҆ до  ѿда́нїѧ пра́здника. Тропа́рь пра́здника: Ржⷭ҇тво̀  твоѐ, хрⷭ҇тѐ бж҃е на́шъ: Сла́ва, и҆ ны́нѣ, конда́къ:  И҆́же пре́жде денни́цы: Та́же трист҃о́е. Прокі́менъ,  гла́съ г҃, пѣ́снь бцⷣы: Вели́читъ дꙋша̀ моѧ̀ гдⷭ҇а:  Сті́хъ: Ꙗ҆́кѡ призрѣ̀ на смире́нїе рабы̀ своеѧ̀:  А҆пⷭ҇лъ къ є҆вре́ємъ, зача́ло т҃ѕ. А҆ллилꙋ́їа,  гла́съ и҃: Воскрⷭ҇нѝ, гдⷭ҇и, въ поко́й тво́й: Сті́хъ:  Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ є҆ѧ̀.  Є҆ѵⷢ҇лїе матѳе́а, зача́ло д҃. Прича́стенъ:  И҆збавле́нїе посла̀ гдⷭ҇ь лю́демъ свои̑мъ. 
[зрѝ] Подоба́етъ вѣ́дати, ꙗ҆́кѡ а҆́ще слꙋчи́тсѧ  ржⷭ҇тво̀ хрⷭ҇то́во въ недѣ́лю: 
Не соверша́емъ па́мѧти ст҃ы́хъ бг҃оѻтє́цъ во  грѧдꙋ́щꙋю недѣ́лю зане́же нача́ло прїѧ́ти і҆аннꙋа́рїю  мѣ́сѧцꙋ, и҆ пра́здникъ (с. 532) хрⷭ҇то́ва ржⷭ҇тва̀ оу҆жѐ  ѿдае́тсѧ: но соверша́емъ сїю̀ недѣ́лю, въ к҃ѕ деке́мврїа  мѣ́сѧца, наꙋ́трїе пра́здника въ понедѣ́льникъ пое́мъ же  си́це: Въ недѣ́лю ве́чера, на Гдⷭ҇и, воззва́хъ:  стїхи̑ры на ѕ҃: пра́здника г҃, гла́съ в҃: Прїиди́те,  возра́дꙋемсѧ гдⷭ҇еви: и҆ ст҃ы́хъ г҃, гла́съ а҃, подо́бенъ:  Нбⷭ҇ныхъ чинѡ́въ: Бг҃оѻтца̀ всѝ: Сла́ва, ст҃ы́хъ,  гла́съ ѕ҃: Па́мѧть соверша́емъ: И҆ ны́нѣ, пра́здника,  гла́съ то́йже: Сла́ва въ вы́шнихъ: Вхо́дъ.  Прокі́менъ вели́кїй, гла́съ з҃: Кто̀ бо́гъ ве́лїй:  со стїхи̑ є҆гѡ̀: и҆ є҆ктєнїѝ. На стїхо́внѣ стїхи̑ры  пра́здника самогла́сны г҃, гла́съ и҃, съ припѣ̑вы и҆́хъ.  Сла́ва, гла́съ ѕ҃: Ст҃и́телей па́мѧть: И҆ ны́нѣ,  пра́здника. Тропа́рь ст҃ы́хъ, гла́съ в҃:  Благовѣствꙋ́й, і҆ѡ́сифе: Сла́ва, и҆ ны́нѣ, пра́здника.  На повече́рїи по трист҃о́мъ конда́къ бг҃оѻтцє́въ:  Сла́ва, и҆ ны́нѣ, бцⷣы: И҆́же пре́жде денни́цы: 
На оу҆́трени, на Бг҃ъ гдⷭ҇ь, тропа́рь  пра́здника два́жды: Сла́ва, ст҃ы́хъ: И҆ ны́нѣ, пра́здника.  По каѳі́смахъ сѣда́льны пра́здника, и҆ чте́мъ во  є҆ѵⷢ҇лїи толково́мъ, недѣ́лѧ по ржⷭ҇твѣ̀ хрⷭ҇то́вѣ.  Канѡ́нъ пра́здника а҃-й со і҆рмосо́мъ на ѕ҃: і҆рмосы̀ по  два́жды, тропарѝ на д҃: и҆ дрꙋгі́й канѡ́нъ пра́здника на  д҃: и҆ ст҃ы́хъ на д҃. Катава́сїа, і҆рмосы̀ ѻ҆бою̀  канѡ́нѡвъ. По г҃ пѣ́сни, конда́къ бцⷣы, гла́съ ѕ҃:  И҆́же пре́жде денни́цы: и҆ і҆́косъ є҆гѡ̀, и҆ сѣда́ленъ  ст҃ы́хъ: Сла́ва, и҆ ны́нѣ, пра́здника, и҆ чте́нїе. По  ѕ҃-й пѣ́сни конда́къ ст҃ы́хъ: Весе́лїѧ дне́сь: и҆  і҆́косъ. И҆ чте́мъ про́логъ. На ѳ҃ пѣ́сни,  Честнѣ́йшꙋю, не пое́мъ, но пое́мъ припѣ́вы пра́здника.  Свѣти́ленъ ст҃ы́хъ, два́жды: Сла́ва, и҆ ны́нѣ,  пра́здника. На хвали́техъ стїхи̑ры пра́здника на д҃,  гла́съ д҃, самогла́сны. Сла́ва, ст҃ы́хъ, гла́съ и҃:  Кро́вь и҆ ѻ҆́гнь: И҆ ны́нѣ, пра́здника, гла́съ в҃:  Дне́сь хрⷭ҇то́съ: Славосло́вїе вели́кое. По  трист҃о́мъ тропа́рь ст҃ы́хъ: Сла́ва, и҆ ны́нѣ, пра́здника.  Є҆ктєнїѝ, и҆ ѿпꙋ́стъ, и҆ ча́съ а҃, и҆ коне́чный  ѿпꙋ́стъ. На часѣ́хъ тропа́рь пра́здника: Сла́ва,  ст҃ы́хъ: и҆ ны́нѣ, бг҃оро́диченъ часѡ́въ. По Ѻ҆́ч҃е  на́шъ: конда́къ бцⷣы: И҆́же пре́жде денни́цы: и҆  ст҃ы́хъ конда́къ, премѣнѧ́юще глаго́лемъ. (с. 533) 
На лїтꙋргі́и: бл҃жє́нна ѿ канѡ́на пра́здника  пѣ́снь г҃, на д҃: и҆ ст҃ы́хъ пѣ́снь ѕ҃-ѧ, на д҃. По  вхо́дѣ тропа́рь пра́здника, и҆ ст҃ы́хъ: Сла́ва, конда́къ  ст҃ы́хъ: И҆ ны́нѣ, бцⷣы: И҆́же пре́жде денни́цы:  Прокі́менъ, гла́съ г҃, пѣ́снь бцⷣы: Вели́читъ  дꙋша̀ моѧ̀ гдⷭ҇а: Сті́хъ: Ꙗ҆́кѡ призрѣ̀ на смире́нїе  рабы̀: своеѧ̀: Дрꙋгі́й ст҃ы́хъ, гла́съ д҃: Ди́венъ  бг҃ъ во ст҃ы́хъ свои́хъ, бг҃ъ і҆и҃левъ. А҆пⷭ҇лъ ко  є҆вре́ємъ, зача́ло т҃ѕ: Дрꙋгі́й а҆пⷭ҇лъ ст҃ы́хъ, къ  гала́тѡмъ, зача́ло с҃. А҆ллилꙋ́їа, бцⷣы, гла́съ и҃:  Воскрⷭ҇нѝ, гдⷭ҇и, въ поко́й тво́й: Сті́хъ: Помѧнѝ,  гдⷭ҇и, дв҃да: Є҆ѵⷢ҇лїе же є҆ди́но бцⷣы, и҆ ст҃ы́хъ,  матѳе́а, зача́ло д҃. Прича́стенъ: И҆збавле́нїе  посла̀ гдⷭ҇ь лю́демъ свои̑мъ: Дрꙋгі́й: Ра́дꙋйтесѧ: 
Сꙋббѡ́та по ржⷭ҇твѣ̀ хрⷭ҇то́вѣ: 
На лїтꙋргі́и прокі́менъ, гла́съ д҃: Помѧнꙋ̀  и҆́мѧ твоѐ во всѧ́комъ ро́дѣ и҆ ро́дѣ. Сті́хъ:  Слы́ши, дщѝ, и҆ ви́ждь: А҆пⷭ҇лъ къ тїмоѳе́ю, зача́ло  сп҃и. А҆ллилꙋ́їа, гла́съ и҃: Воскрⷭ҇нѝ, гдⷭ҇и, въ  поко́й тво́й! Є҆ѵⷢ҇лїе матѳе́а, зача́ло м҃ѕ.  Прича́стенъ: Ча́шꙋ спасе́нїѧ прїимꙋ̀: 
Недѣ́лѧ по ржⷭ҇твѣ̀ хрⷭ҇то́вѣ. 
🕅 Па́мѧть сотворѧ́емъ ст҃ы́хъ првⷣныхъ,  і҆ѡ́сифа ѡ҆брꙋ́чника, и҆ дв҃да царѧ̀, и҆ і҆а́кѡва, бра́та  бж҃їѧ. 
Подоба́етъ вѣ́дати, а҆́ще по ржⷭ҇твѣ̀ хрⷭ҇то́вѣ  недѣ́лѧ сїѧ̀ слꙋчи́тсѧ въ к҃ѕ, и҆ въ к҃з, и҆ въ к҃и, и҆ въ  к҃ѳ, и҆ въ л҃, пое́мъ си́це: Въ сꙋббѡ́тꙋ на ма́лѣй вече́рни  по ѻ҆бы́чаю. 
На вели́цѣй вече́рни по каѳі́смѣ, на Гдⷭ҇и,  воззва́хъ, стїхи̑ры воскре́сны г҃, и҆ пра́здника д҃, и҆  ст҃ы́хъ г҃, гла́съ а҃. Подо́бенъ: Нбⷭ҇ныхъ чинѡ́въ:  Бг҃оѻтца̀ всѝ восхва́лимъ: Сла́ва, гла́съ ѕ҃:  Па́мѧть соверша́емъ: И҆ ны́нѣ, бг҃оро́диченъ гла́са.  Вхо́дъ. Прокі́менъ днѐ. На лїті́и стїхи̑ры  пра́здника, поє́мыѧ на са́мый пра́здникъ: Сла́ва, и҆  ны́нѣ, пра́здника. На стїхо́внѣ стїхи̑ры (с. 534)  ѻ҆ктѡ́иха по а҆лфави́тꙋ: Сла́ва, гла́съ ѕ҃: Свѧще́нныхъ  па́мѧть: И҆ ны́нѣ, пра́здника. На благослове́нїи  хлѣ́бѡвъ тропа́рь пра́здника: Ржⷭ҇тво̀ твоѐ, хрⷭ҇тѐ  бж҃е на́шъ: два́жды, и҆ ст҃ы́хъ є҆ди́ножды, гла́съ в҃:  Благовѣствꙋ́й і҆ѡ́сифе: и҆ чте́нїе. А҆ и҆дѣ́же  нѣ́сть всено́щнагѡ, на повече́рїи по Досто́йнѣ, и҆ по  трист҃о́мъ конда́къ бг҃оѻтцє́въ: Сла́ва, и҆ ны́нѣ,  пра́здника. 
На оу҆́трени, на Бг҃ъ гдⷭ҇ь: тропа́рь воскрⷭ҇нъ  два́жды: Сла́ва, ст҃ы́хъ: И҆ ны́нѣ, пра́здника. По  ѻ҆бы́чныхъ каѳі́смахъ сѣда́льны воскрⷭ҇ны, съ бг҃орѡ́дичны  и҆́хъ: и҆ чте́нїе во є҆ѵⷢ҇лїи толково́мъ, матѳе́а, недѣ́лѧ  по ржⷭ҇твѣ̀ хрⷭ҇то́вѣ. По непоро́чныхъ тропарѝ и҆́хъ.  Ѵ҆пакоѝ гла́са. И҆ чте́нїе во є҆ѵⷢ҇лїи толково́мъ,  недѣ́лѧ рѧ́дъ. Степє́нна и҆ прокі́менъ гла́са.  Всѧ́кое дыха́нїе: Є҆ѵⷢ҇лїе воскрⷭ҇ное. и҆  Воскрⷭ҇нїе хрⷭ҇то́во: По н҃-мъ ѱалмѣ̀ стїхи́ра  воскрⷭ҇на. Канѡ́нъ воскрⷭ҇нъ со і҆рмосо́мъ на д҃, и҆  бцⷣы на в҃, и҆ пра́здника на д҃, и҆ бг҃оѻтцє́въ на д҃  (А҆́ще же въ к҃ѕ де́нь, и҆ пое́мъ канѡ́нъ воскрⷭ҇нъ со  і҆рмосо́мъ на д҃, и҆ пра́здника ѻ҆́ба канѡ́на на ѕ҃, и҆  бг҃оѻтцє́въ на д҃.) Катава́сїа пра́здника:  Хрⷭ҇то́съ ражда́етсѧ: По г҃-й пѣ́сни конда́къ и҆  і҆́косъ пра́здника, и҆ сѣда́ленъ ст҃ы́хъ, гла́съ г҃.  Подо́бенъ: Дв҃а дне́сь: І҆ѡ́сифа пра́веднаго:  Сла́ва, гла́съ то́йже: Дв҃а родѝ творца̀: И҆ ны́нѣ,  Ли́къ прⷪ҇ро́ческїй: и҆ чте́нїе. По ѕ҃-й пѣ́сни  конда́къ ст҃ы́хъ, гла́съ г҃. Подо́бенъ: Дв҃а дне́сь:  Весе́лїѧ дне́сь дв҃дъ и҆сполнѧ́етсѧ: и҆ і҆́косъ, и҆  чте́мъ про́логъ. На ѳ҃-й пѣ́сни пое́мъ:  Честнѣ́йшꙋю: Свѣти́ленъ воскрⷭ҇нъ. Сла́ва,  ст҃ы́хъ, подо́бенъ: Со оу҆чєникѝ: Со і҆а́кѡвомъ  воспое́мъ: И҆ ны́нѣ, пра́здника. На хвали́техъ стїхи̑ры  воскрⷭ҇ны д҃, и҆ пра́здника самогла́сны д҃, гла́съ д҃:  Весели́тесѧ пра́веднїи: съ припѣ̑вы и҆́хъ. Сла́ва,  ст҃ы́хъ, гла́съ и҃: Кро́вь и҆ ѻ҆́гнь: И҆ ны́нѣ,  Пребл҃гослове́нна є҆сѝ, бцⷣе: Славосло́вїе  вели́кое. По трист҃о́мъ тропа́рь воскрⷭ҇нъ. Є҆ктєнїѝ, и҆  ѿпꙋ́стъ, и҆ стїхи́ра є҆ѵⷢ҇льскаѧ по своемꙋ̀ чи́нꙋ, и҆  ча́съ а҃, и҆ коне́чный ѿпꙋ́стъ. На часѣ́хъ тропа́рь  воскрⷭ҇нъ: Сла́ва, пра́здника: И҆ ны́нѣ, бг҃оро́диченъ  часѡ́въ, ст҃ы́хъ же тропа́рь и҆ (с. 535) пра́здника,  премѣнѧ́юще глаго́лемъ. По Ѻ҆́ч҃е на́шъ: конда́къ  пра́здника, и҆ ст҃ы́хъ премѣнѧ́юще же глаго́лемъ. 
На лїтꙋргі́и. Бл҃жє́нна гла́са на д҃, и҆ пра́здника  рѧдова́ѧ пѣ́снь, на д҃: и҆ ст҃ы́хъ пѣ́снь ѕ҃-ѧ, на д҃.  По вхо́дѣ тропа́рь воскрⷭ҇нъ, и҆ пра́здника, и҆  ст҃ы́хъ: Сла́ва, конда́къ ст҃ы́хъ: И҆ ны́нѣ, пра́здника.  Прокі́менъ гла́са: и҆ ст҃ы́хъ, гла́съ д҃: Ди́венъ  бг҃ъ во ст҃ы́хъ свои́хъ, бг҃ъ і҆и҃левъ. А҆пⷭ҇лъ къ  гала́тѡмъ, зача́ло с҃. А҆ллилꙋ́їа, гла́съ д҃:  Помѧнѝ, гдⷭ҇и, дв҃да: Є҆ѵⷢ҇лїе матѳе́а, зача́ло  д҃: и҆ пото́мъ рѧ́дъ недѣ́ли. Прича́стенъ: Хвали́те  гдⷭ҇а: Дрꙋгі́й: Ра́дꙋйтесѧ, пра́веднїи, ѡ҆ гдⷭ҇ѣ: 
Недѣ́лѧ по ржⷭ҇твѣ̀ хрⷭ҇то́вѣ. 
Па́мѧть сотворѧ́емъ ст҃ы́хъ пра́ведныхъ, і҆ѡ́сифа  ѡ҆брꙋ́чника, и҆ дв҃да царѧ̀, и҆ і҆а́кѡва, бра́та гдⷭ҇нѧ. 
Подоба́етъ вѣ́дати, а҆́ще по ржⷭ҇твѣ̀ хрⷭ҇то́вѣ  недѣ́лѧ сїѧ̀ слꙋчи́тсѧ въ к҃ѕ, и҆ въ к҃з, и҆ въ к҃и, и҆  к҃ѳ, и҆ л҃ де́нь: Въ сꙋббѡ́тꙋ на ма́лѣй вече́рни стїхи̑ры  воскрⷭ҇ны, и҆ бцⷣы по ѻ҆бы́чаю. 
На вели́цѣй вече́рни по ѻ҆бы́чномъ ѱалмѣ̀, пое́мъ  каѳі́смꙋ а҃-ю всю̀. На Гдⷭ҇и, воззва́хъ: стїхи̑ры  воскрє́сны г҃, и҆ пра́здника д҃, поє́мыѧ на са́мый  пра́здникъ, и҆ ст҃ы́хъ г҃. 
Гла́съ а҃. Подо́бенъ: Нбⷭ҇ныхъ чинѡ́въ: 
Бг҃оѻтца̀ всѝ восхва́лимъ дв҃да царѧ̀, ꙳ и҆зъ  негѡ́ бо про́йде же́злъ дв҃а: ꙳ и҆ и҆зъ неѧ̀ возсїѧ̀ цвѣ́тъ  хрⷭ҇то́съ, ꙳ и҆ а҆да́ма со є҆́ѵою ѿ тлѝ воззва̀, ꙳  ꙗ҆́кѡ благоꙋтро́бенъ. 
Прⷪ҇ро́чєскаѧ проречє́нїѧ ви́дѣ въ ста́рости ꙳  ꙗ҆́вѣ і҆ѡ́сифъ ѡ҆брꙋ́чникъ, ꙳ проѧвле́ннѡ и҆сполнѧ́ємаѧ,  ꙳ ѡ҆брꙋче́нїе вои́стиннꙋ стра́нное, ꙳ ѿкрове́нїе а҆́гг҃лы  прїе́мъ, ꙳ бг҃ꙋ сла́ва вопїю́щихъ, ꙳ на зе́млю ми́ръ  низпосла́вшемꙋ. (с. 536) 
Бра́та бж҃їѧ всѝ восхва́лимъ, ꙳ ꙗ҆́кѡ ст҃и́телѧ  сꙋ́ща: ꙳ мꙋче́нїемъ же па́ки просїѧ́вша до́блественнѣ. ꙳  є҆гѡ́же моли́твами, ꙳ і҆и҃се бж҃е на́шъ, ꙳ въ верте́пѣ и҆  въ пелена́хъ пови́выйсѧ, ꙳ спасѝ всѧ̀ пою́щыѧ тѧ̀. 
Сла́ва, гла́съ ѕ҃: 
Па́мѧть соверша́емъ дв҃да и҆ і҆а́кѡва,  благочести́выхъ, царѧ̀ прⷪ҇ро́ка, и҆ а҆пⷭ҇ла, пе́рвагѡ  є҆пі́скопа: тѣ́хъ бо оу҆че́ньми ле́сти и҆зба́вльшесѧ,  хрⷭ҇та̀ славосло́вимъ ѿ дв҃ы возсїѧ́вшаго и҆  вопло́щшагосѧ, є҆́же спастѝ дꙋ́шы на́шѧ. 
И҆ ны́нѣ: Бг҃оро́диченъ гла́са. Вхо́дъ. Прокі́менъ  днѐ. 
На лїті́и стїхи̑ры пра́здника, поє́мыѧ на са́мый  пра́здникъ. 
Сла́ва, и҆ ны́нѣ: Волсвѝ персі́дстїи: 
На стїхо́внѣ стїхи̑ры воскрⷭ҇ны. Сла́ва, гла́съ ѕ҃: 
Свѧще́нныхъ па́мѧть, и҆ царе́й держа́ва, и҆ весе́лїе  бы́сть рождество̀ твоѐ, и҆ въ не́мъ хва́лѧщесѧ глаго́лемъ:  ѻ҆́ч҃е на́шъ, и҆́же є҆сѝ на нб҃сѣ́хъ, да ст҃и́тсѧ и҆́мѧ  твоѐ, чл҃вѣколю́бче. 
И҆ ны́нѣ, гла́съ то́йже: 
Дне́сь неви́димое є҆стество̀, человѣ́кѡмъ ѿ дв҃ы  совокꙋплѧ́етсѧ: дне́сь безмѣ́рное сꙋщество̀, въ виѳлее́мѣ  пелена́ми ѡ҆бвива́етсѧ: дне́сь бг҃ъ ѕвѣздо́ю волхвы̀ въ  поклоне́нїе приво́дитъ, провозвѣща́ѧ своѐ тридне́вное  погребе́нїе, ꙗ҆́кѡ въ зла́тѣ и҆ смѵ́рнѣ и҆ лїва́нѣ.  є҆мꙋ́же пое́мъ: воплоти́выйсѧ ѿ дв҃ы, хрⷭ҇тѐ бж҃е,  спасѝ дꙋ́шы на́шѧ. 
На благослове́нїи хлѣ́бѡвъ тропа́рь: Ржⷭ҇тво̀  твоѐ: Два́жды. 
И҆ ст҃ы́хъ, гла́съ в҃, є҆ди́ножды. 
Благовѣствꙋ́й, і҆ѡ́сифе, дв҃дꙋ чꙋдеса̀ бг҃оѻтцꙋ̀:  дв҃ꙋ ви́дѣлъ є҆сѝ ро́ждшꙋю, съ па́стыри славосло́вилъ  є҆сѝ, съ волхвы̀ поклони́лсѧ є҆сѝ, а҆́гг҃ломъ вѣ́сть  прїе́мъ. молѝ хрⷭ҇та̀ бг҃а, спастѝ дꙋ́шы на́шѧ. 
А҆ и҆дѣ́же нѣ́сть всено́щнагѡ бдѣ́нїѧ: на  повече́рїи по трист҃о́мъ, конда́къ бг҃оѻц҃є́въ. Сла́ва, и҆  ны́нѣ, пра́здника. (с. 537) 
На оу҆́трени, на Бг҃ъ гдⷭ҇ь, тропа́рь воскрⷭ҇нъ,  два́жды. Сла́ва, ст҃ы́хъ: И҆ ны́нѣ, пра́здника. По  каѳі́смахъ, сѣда́льны воскрⷭ҇ны, съ бг҃орѡ́дичны и҆́хъ.  И҆ чте́нїе во є҆ѵⷢ҇лїи толково́мъ, ѿ матѳе́а, недѣ́лѧ по  ржⷭ҇твѣ̀ хрⷭ҇то́вѣ: и҆лѝ сло́во григо́рїа нѵ́сскагѡ, ѡ҆  ст҃ѣ́й трⷪ҇цѣ и҆ ѡ҆ а҆враа́мѣ, на двѣ̀ ча́сти. И҆  пое́мъ непоро́чны, и҆ тропарѝ и҆́хъ. ѵ҆пакоѝ гла́са.  Степє́нна и҆ прокі́менъ гла́са. Є҆ѵⷢ҇лїе  воскрⷭ҇ное. Воскрⷭ҇нїе хрⷭ҇то́во ви́дѣвше: По н҃-мъ  ѱалмѣ̀ стїхи́ра воскрⷭ҇на. Канѡ́нъ воскрⷭ҇нъ, со  і҆рмосо́мъ на д҃, и҆ бцⷣѣ на в҃, и҆ пра́здника на д҃, и҆  настоѧ́щїй канѡ́нъ на д҃. Творе́нїе космы̀ мона́ха. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́новы и҆ си́лꙋ. 
Є҆ли́цы рожде́ствєннаѧ сотворѧ́емъ вопло́щшагѡсѧ  на́съ ра́ди, ра́достїю воспои́мъ і҆а́кѡва бг҃обра́та, и҆  дв҃да бг҃оѻц҃а̀. 
Сла́ва въ вы́шнихъ, ли́цы а҆́гг҃льстїи, въ  виѳлее́мѣ і҆ѡ́сифꙋ предста́ша, глаго́люще: съ ни́миже  благоизво́лившаго воплоти́тисѧ воспои́мъ. 
Дв҃де бг҃оѻ́тче, съ гꙋ́сльми, ѿ ко́рене  і҆ессе́ова вопло́щшагосѧ гдⷭ҇а, і҆а́кѡва првⷣнаго  привле́къ, воспо́й. 
Воспою̀ тебѣ̀, гдⷭ҇и бж҃е мо́й, ꙗ҆́кѡ роди́лсѧ  є҆сѝ и҆зъ мт҃ре дв҃ы ст҃ы́ѧ, и҆ сїю̀ показа́лъ є҆сѝ  наде́ждꙋ дꙋ́шъ на́шихъ. 
Катава́сїа: Хрⷭ҇то́съ ражда́етсѧ: 
Пѣ́снь г҃. І҆рмо́съ: 
Оу҆твержде́нїе на тѧ̀ надѣ́ющихсѧ, хрⷭ҇тѐ бж҃е,  въ вѣ́рѣ правосла́внѣй твое́й оу҆твердѝ на́съ, ꙗ҆́кѡ  чл҃вѣколю́бецъ. 
Ро́ждшагосѧ пло́тїю ѿ дв҃ы безъ сѣ́мене хрⷭ҇та̀  бг҃а со а҆́гг҃лы всѝ воспое́мъ, сла́ва въ вы́шнихъ бг҃ꙋ,  взыва́юще. 
Всепра́зднственный на́съ ра́ди и҆стощи́вшагѡсѧ,  вѣ́рнїи, пра́здникъ, съ дв҃домъ же и҆ і҆а́кѡвомъ, пѣ́сньми  по достоѧ́нїю почти́мъ. (с. 538) 
Ꙗ҆́кѡ женихꙋ̀ ѿ черто́га, и҆зъ ма́тернихъ  ложе́снъ, дв҃дъ речѐ гдⷭ҇ꙋ и҆зы́ти: є҆го́же ны́нѣ со  і҆а́кѡвомъ воспое́мъ. 
Бг҃оро́диченъ:  
Безневѣ́стнꙋю и҆ бцⷣꙋ марі́ю почти́мъ: тоѧ́ бо  ра́ди на́мъ возсїѧ̀ пра́вды сл҃нце. 
Конда́къ пра́здника, гла́съ г҃: 
Дв҃а дне́сь пресꙋ́щественнаго ражда́етъ, и҆ землѧ̀  верте́пъ непристꙋ́пномꙋ прино́ситъ. а҆́гг҃ли съ па́стырьми  славосло́вѧтъ, волсви́ же со ѕвѣздо́ю пꙋтеше́ствꙋютъ: на́съ  бо ра́ди роди́сѧ ѻ҆троча̀ мла́до, превѣ́чный бг҃ъ. 
І҆́косъ: 
Є҆де́мъ виѳлее́мъ ѿве́рзе, прїиди́те, ви́димъ,  пи́щꙋ въ та́йнѣ ѡ҆брѣто́хомъ: прїиди́те, прїи́мемъ сꙋ̑щаѧ  ра̑йскаѧ внꙋ́трь верте́па. та́мѡ ꙗ҆ви́сѧ ко́рень  ненапое́нъ, прозѧба́ѧ ѿпꙋще́нїе: та́мѡ ѡ҆брѣ́тесѧ  кла́дѧзь неиско́панъ, и҆зъ негѡ́же дв҃дъ пи́ти дре́вле  возжада́сѧ: та́мѡ дв҃а ро́ждши младе́нца, жа́ждꙋ оу҆ста́ви  а҆́бїе а҆да́мовꙋ и҆ дв҃довꙋ. сегѡ̀ ра́ди къ немꙋ̀ и҆́демъ,  гдѣ̀ роди́сѧ ѻ҆троча̀ мла́до, превѣ́чный бг҃ъ. 
Сѣда́ленъ, гла́съ г҃. Подо́бенъ: Дв҃а дне́сь: 
І҆ѡ́сифа пра́веднаго, дв҃ы ѡ҆брꙋ́чника, съ дв҃домъ  і҆а́кѡва достодо́лжнѡ воспое́мъ: сі́и бо пра́ведною ходи́вше  стезе́ю, достиго́ша нбⷭ҇ныѧ ѻ҆би́тели, досто́йнѡ ликꙋ́юще  со а҆́гг҃лы, на́мъ про́сѧтъ согрѣше́нїй ѡ҆ставле́нїе. 
Сла́ва, гла́съ и҆ подо́бенъ то́йже: 
Дв҃а родѝ творца̀ всѧ́ческихъ, и҆ волсвѝ грѧдꙋ́тъ  семꙋ̀ пло́тїю поклони́тисѧ: человѣ́цы со а҆́гг҃лы  славосло́вѧтъ: верте́пъ же и҆ ꙗ҆́сли дароно́сѧтъ,  воспѣва́юще ро́ждшагосѧ ѻ҆троча̀ мла́до превѣ́чнаго бг҃а. 
И҆ ны́нѣ, гла́съ а҃. Подо́бенъ: Ли́къ а҆́гг҃льскїй: 
Ли́къ прⷪ҇ро́ческїй пра́зднꙋетъ бжⷭ҇твеннѣ чꙋ́до въ  тебѣ̀ (с. 539) бы́вшее, ѽ дв҃о! бг҃а бо вопло́щшасѧ на  землѝ породила̀ є҆сѝ. тѣ́мже а҆́гг҃ли съ па́стырьми  пою́тъ, волсви́ же вѣ́рою со і҆ѡ́сифомъ вопїю́тъ дв҃дꙋ  чꙋдеса̀ бг҃оѻтцꙋ̀. 
Пѣ́снь д҃. І҆рмо́съ: 
Твоегѡ̀ на землѝ ꙗ҆вле́нїѧ, хрⷭ҇тѐ бж҃е,  проповѣ́даѧ прⷪ҇ро́къ прише́ствїе, въ весе́лїемъ вопїѧ́ше:  сла́ва си́лѣ твое́й, гдⷭ҇и. 
Съ волхвы̀ ро́ждшемꙋсѧ поклони́мсѧ, и҆ со а҆́гг҃лы  и҆ і҆ѡ́сифомъ ликꙋ́имъ, бг҃олѣ́пнѡ взыва́юще: сла́ва въ  вы́шнихъ хрⷭ҇тꙋ̀ бг҃ꙋ. 
Црⷭ҇твꙋѧй всѣ́ми царьмѝ хрⷭ҇то́съ, по пло́ти ѿ  сѣ́мене дв҃дова рожде́йсѧ, и҆збра́ннаго і҆а́кѡва прїѧ́тъ  бра́та, ꙗ҆́коже и҆зво́ли. 
Ѿ дв҃ы гдⷭ҇ь ꙗ҆ви́выйсѧ во пло́ти, спросла́ви  па́мѧть ва́шꙋ, ст҃і́и, а҆пⷭ҇лѡвъ лꙋ́чшїй і҆а́кѡве, и҆ дв҃де  всебл҃же́нне. 
Бг҃оро́диченъ: 
Херꙋві́мскихъ чинѡ́въ преимꙋ́щи, и҆ бг҃а на рꙋкꙋ̀  носи́ма съ пло́тїю поне́сши, ра́дꙋйсѧ, бцⷣе безневѣ́стнаѧ. 
Пѣ́снь є҃. І҆рмо́съ: 
Возсїѧ́вый свѣ́тъ, и҆ просвѣти́вый оу҆́тро, и҆  показа́вый де́нь, сла́ва тебѣ̀, сла́ва тебѣ̀, і҆и҃се сн҃е  бж҃їй. 
Ѿ дв҃ы чⷭ҇тыѧ благоволи́вый роди́тисѧ, бж҃е  воплоти́выйсѧ, сла́ва тебѣ̀, сла́ва тебѣ̀, і҆ѡ́сифъ  вопїѧ́ше. 
Ѿ дв҃ы рожде́йсѧ, и҆ па́мѧть оу҆ѧсни́вый дв҃да и҆  і҆а́кѡва, сла́ва тебѣ̀, сла́ва тебѣ̀, і҆и҃се сн҃е бж҃їй. 
Є҆го́же прⷪ҇ро́къ дв҃дъ до́ждь на рꙋно̀ нарица́ше  бг҃одохнове́ннѡ, і҆а́кѡвъ проповѣ́да і҆и҃са сн҃а бж҃їѧ. 
Бг҃оро́диченъ: 
А҆́гг҃ла гла́съ немо́лчнѡ тва́рь прино́ситъ тебѣ̀,  дв҃о: ра́дꙋйсѧ, мт҃и чⷭ҇таѧ і҆и҃са сн҃а бж҃їѧ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. (с. 540) 
Предстоѧ́хꙋ оу҆жаса́ющесѧ чи́ни небе́снїи верте́пꙋ,  и҆ ржⷭ҇тво̀ пречи́стое воспѣ́ша немо́лчнѡ: сла́ва въ  вы́шнихъ бг҃ꙋ ро́ждшꙋсѧ. 
Сѣ́лъ є҆сѝ на прⷭ҇то́лѣ, ꙗ҆́коже клѧ́лсѧ  є҆сѝ, влⷣко, прⷪ҇ро́кꙋ дв҃дꙋ, ѿ плода̀ чре́ва є҆гѡ̀  проше́дъ: і҆а́кѡвꙋ же цр҃кве пре́далъ є҆сѝ прⷭ҇то́лъ  хрⷭ҇тѐ. 
Ца́рь оу҆́бѡ дв҃дъ, и҆ прⷪ҇ро́къ чꙋ́денъ, и҆  пра́ѻтєцъ показа́сѧ бжⷭ҇твеннагѡ воплоще́нїѧ:  первоепі́скопъ же оу҆ч҃ни́къ і҆а́кѡвъ і҆и҃совъ. 
Бг҃оро́диченъ: 
Мо́лимсѧ ѡ҆ рабѣ́хъ твои́хъ, дв҃о бцⷣе, и҆зъ  тебє̀ воплоще́ннаго молѝ: ꙗ҆́кѡ тѧ̀ и҆ є҆ди́нꙋ  предста́тельницꙋ на́шꙋ вѣ́мы. 
Конда́къ, гла́съ г҃. Подо́бенъ: Дв҃а дне́сь: 
Весе́лїѧ дне́сь дв҃дъ и҆сполнѧ́етсѧ бжⷭ҇твенный,  і҆ѡ́сифъ же хвале́нїе со і҆а́кѡвомъ прино́ситъ: вѣне́цъ бо  сро́дствомъ хрⷭ҇то́вымъ прїе́мше ра́дꙋютсѧ, и҆ неизрече́ннѡ  на землѝ ро́ждшагосѧ воспѣва́ютъ, и҆ вопїю́тъ: ще́дре,  спаса́й тебѐ чтꙋ́щыѧ. 
І҆́косъ: 
Неизрече́ннымъ совѣ́томъ ражда́етсѧ пло́тїю,  безпло́тный ѡ҆писꙋ́етсѧ ны́нѣ тѣ́ломъ, неѡпи́санный, и҆  спаса́етъ непрело́жнѡ ѻ҆́ба сꙋщества̀: нача́ло прїе́млетъ,  и҆́же є҆стество́мъ безнача́льный и҆ є҆ди́нъ безлѣ́тенъ:  зри́тсѧ младе́нецъ, сы́й всесоверше́нный: но́ситсѧ рꙋка́ми,  носѧ́й всѧ́чєскаѧ. тѣ́мже тогѡ̀ сро́дствомъ почтє́нныѧ,  ꙗ҆́кѡ бг҃ъ вѣнча́етъ свои́мъ ржⷭ҇тво́мъ, ꙗ҆̀же  прославлѧ́юще вѣ́рою, немо́лчнѡ вопїе́мъ: ще́дре, спаса́й  тебѐ чтꙋ́щыѧ. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Па́че сло́ва ржⷭ҇твꙋ̀ бцⷣы марі́и ли́цы  а҆́гг҃льстїи дивѧ́щесѧ, і҆ѡ́сифꙋ вопїѧ́хꙋ: въ вы́шнихъ  сла́ва, и҆ на землѝ ми́ръ. 
Невѣстово́децъ оу҆́бѡ дв҃дъ, черто́жникъ же (с.  541) бжⷭ҇твенныѧ цр҃кве і҆а́кѡвъ бы́вше, глаго́лахꙋ:  воплоще́йсѧ на́съ ра́ди бж҃е, бл҃гослове́нъ є҆сѝ. 
И҆́же во прⷪ҇ро́цѣхъ ца́рь, и҆ во царѣ́хъ  прⷪ҇ро́къ, со і҆а́кѡвомъ бг҃омꙋ́дрымъ и҆ на́мъ воспо́й:  воплоще́йсѧ на́съ ра́ди хрⷭ҇тѐ, бл҃гослове́нъ є҆сѝ. 
Бг҃оро́диченъ: 
Въ неѡпа́льнѣй кꙋпинѣ̀ и҆ росода́тельнѣй пе́щи,  ты̀ прописа́вшисѧ, мт҃и пречⷭ҇таѧ, безъ сѣ́мене родила̀  є҆сѝ воплоще́ннаго, бг҃а, приснобл҃гослове́ннаѧ. 
Пѣ́снь и҃. І҆рмо́съ: 
Цр҃ѧ̀ хрⷭ҇та̀, є҆го́же и҆сповѣ́даша плѣне́ннїи  ѻ҆́троцы въ пещѝ, глаго́люще ве́лїимъ гла́сомъ: всѧ̑  дѣла̀ по́йте гдⷭ҇а. 
Вопло́щшагосѧ хрⷭ҇та̀, є҆го́же славосло́виша  нбⷭ҇ныѧ си̑лы, и҆ і҆ѡ́сифъ ѡ҆брꙋ́чникъ непреста́ннѡ  воспѣва́етъ: всѧ̑ дѣла̀ гдⷭ҇а по́йте, и҆ превозноси́те  є҆го̀ во вѣ́ки. 
Вопло́щшагосѧ хрⷭ҇та̀, є҆го́же проречѐ дв҃дъ  бг҃оѻте́цъ, и҆ лю́демъ проповѣ́да і҆а́кѡвъ, вопїѧ̀: всѧ̑  дѣла̀ гдⷭ҇а по́йте, и҆ превозноси́те є҆го̀ во вѣ́ки. 
Ѿ дв҃ы ро́ждшагосѧ хрⷭ҇та̀, и҆ возвели́чившаго  дв҃довꙋ и҆ і҆а́кѡвлю свѧще́ннꙋю па́мѧть, ꙗ҆́кѡ дрꙋгѡ́въ  є҆гѡ̀: всѧ̑ дѣла̀ гдⷭ҇а по́йте и҆ превозноси́те є҆го̀ во  вѣ́ки. 
Бг҃оро́диченъ: 
Цр҃ѧ̀ хрⷭ҇та̀, є҆го́же на́мъ родѝ бцⷣа марі́а и҆  по ржⷭ҇твѣ̀ пребы́сть дв҃а чⷭ҇таѧ, всѧ̑ дѣла̀ гдⷭ҇а  по́йте, и҆ превозноси́те є҆го̀ во вѣ́ки. 
На ѳ҃-й пѣ́сни пое́мъ: Честнѣ́йшꙋю: 
Пѣ́снь ѳ҃. І҆рмо́съ: 
Мѡѷсе́й на горѣ̀ неѡпали́мꙋю кꙋпинꙋ̀ ви́дѣ,  і҆ѡ́сифъ въ верте́пѣ неизрече́нное ржⷭ҇тво̀ слы́ша,  нескве́рнаѧ дв҃о, безмꙋ́жнаѧ мт҃и, пѣ́сньми тѧ̀, бцⷣе,  велича́емъ. 
Ро́ждшемꙋсѧ ѿ дв҃ы всѧ̀ тва́рь тре́петомъ  послꙋжѝ: нб҃са̀ оу҆́бѡ ѕвѣздо́ю, землѧ́ же ꙗ҆́сльми:  гора̀, верте́помъ, (с. 542) волсвѝ дармѝ: па́стырїе  чꙋдесе́мъ, а҆́гг҃ли же, сла́ва въ вы́шнихъ бг҃ꙋ. 
Ца́рь ѿ па́стырей дре́вле оу҆́бѡ дв҃дъ бы́сть,  ѿ колѣ́на же і҆ꙋ́дова и҆ ца́рскагѡ ты̀, і҆а́кѡве,  па́стырь па́ствы показа́лсѧ є҆сѝ вопло́щшагѡсѧ, а҆́гнца  вы́шнѧгѡ и҆ сн҃а бж҃їѧ. 
Виѳлее́ме, ны́нѣ весели́сѧ, гра́дъ бы́въ но́вагѡ  дв҃да: и҆ сїѡ́не, возвѣща́й цр҃квей старѣ́йшинство,  ѻ҆́бщее весе́лїе, всѣ́хъ цр҃ѧ̀, и҆ тогѡ̀ оу҆го́дники  ны́нѣ воспрїе́мши. 
Бг҃оро́диченъ: 
А҆́гг҃льстїи собо́ри тѧ̀, бг҃ороди́тельнице,  сла́вѧтъ, и҆ человѣ́ческїй ро́дъ тѧ̀ непреста́ннѡ пѣ́сньми  почита́етъ: ты́ бо бжⷭ҇твеннымъ ржⷭ҇тво́мъ земны̑ѧ съ  нбⷭ҇ными совокꙋпи́ла є҆сѝ. тѣ́мже тѧ̀ почита́емъ. 
Свѣти́ленъ воскрⷭ҇нъ. Сла́ва, ст҃ы́хъ. Подо́бенъ:  Со оу҆ченикѝ: 
Со і҆а́кѡвомъ воспои́мъ сла́внымъ бг҃обра́томъ дв҃да  бг҃оѻтца̀, і҆ѡ́сифа же бжⷭ҇твеннаго, бцⷣы ѡ҆брꙋ́чника:  хрⷭ҇то́вꙋ бжⷭ҇твенномꙋ ржⷭ҇твꙋ̀ послꙋжи́ша во гра́дѣ  виѳлее́мѣ бг҃олѣ́пнѡ, со а҆́гг҃лы, волхвы́ же и҆  па́стырьми томꙋ̀ пѣ́снь пою́ще, ꙗ҆́кѡ бг҃ꙋ и҆ влⷣцѣ. 
И҆ ны́нѣ, пра́здника. 
На хвали́техъ стїхи̑ры воскрⷭ҇ны, д҃: и҆ пра́здника  д҃, д҃-гѡ гла́са, съ припѣ̑вы пра́здника. 
Сла́ва, гла́съ и҃: 
Кро́вь, и҆ ѻ҆́гнь, и҆ кꙋре́нїе ды́ма, чꙋдеса̀ на  землѝ ꙗ҆̀же прови́дѣ і҆ѡ́иль: кро́вь, воплоще́нїе:  ѻ҆́гнь, бжⷭ҇тво̀: кꙋре́нїе же ды́ма, дх҃ъ ст҃ы́й наше́дый  на дв҃ꙋ, и҆ мі́ръ ѡ҆благоꙋха́вшїй. ве́лїе та́инство твоегѡ̀  вочл҃вѣ́ченїѧ, гдⷭ҇и, сла́ва тебѣ̀. 
И҆ ны́нѣ: Пребл҃гослове́нна є҆сѝ, бцⷣе дв҃о: 
Славосло́вїе вели́кое. Тропа́рь воскрⷭ҇нъ, и҆  ѿпꙋ́стъ. Стїхи́ра є҆ѵⷢ҇льскаѧ, ча́съ а҃, и҆ коне́чный  ѿпꙋ́стъ. На часѣ́хъ тропа́рь воскрⷭ҇нъ. Сла́ва,  пра́здника: И҆ ны́нѣ, бг҃оро́диченъ: и҆ ст҃ы́хъ тропа́рь  премѣнѧ́юще глаго́лемъ. По Ѻ҆́ч҃е на́шъ: конда́къ  пра́здника и҆ ст҃ы́хъ, премѣнѧ́юще глаго́лемъ. (с. 543) 
На лїтꙋргі́и: бл҃жє́нна гла́са, на д҃: и҆  пра́здника, на д҃: и҆ ст҃ы́хъ пѣ́снь ѕ҃, на д҃. По  вхо́дѣ тропа́рь воскрⷭ҇нъ, и҆ пра́здника, и҆ ст҃ы́хъ:  Сла́ва, конда́къ ст҃ы́хъ: И҆ ны́нѣ, пра́здника.  Прокі́менъ гла́са: и҆ ст҃ы́хъ, гла́съ д҃: Ди́венъ  бг҃ъ во ст҃ы́хъ свои́хъ, бг҃ъ і҆и҃левъ. Сті́хъ: Въ  це́рквахъ благослови́те бг҃а, гдⷭ҇а ѿ и҆стѡ́чникъ  і҆и҃левыхъ. А҆пⷭ҇лъ къ гала́тѡмъ, зача́ло с҃.  А҆ллилꙋ́їа, гла́съ д҃: Помѧнѝ, гдⷭ҇и, дв҃да, и҆  всю̀ кро́тость є҆гѡ̀. Є҆ѵⷢ҇лїе ѿ матѳе́а, зача́ло  д҃. Прича́стенъ: Хвали́те гдⷭ҇а: Дрꙋгі́й:  Ра́дꙋйтесѧ: 
[Зрѝ] Оу҆ка́зъ ѡ҆ а҆пⷭ҇лѣхъ и҆ ѡ҆ є҆ѵⷢ҇лїахъ,  ꙗ҆́же быва́етъ сꙋббѡ́та и҆ недѣ́лѧ по ржⷭ҇твѣ̀  хрⷭ҇то́вѣ: и҆ дрꙋга́ѧ сꙋббѡ́та и҆ недѣ́лѧ предъ  бг҃оѧвле́нїемъ. 
Подоба́етъ вѣ́дати, ꙗ҆́кѡ а҆́ще слꙋчи́тсѧ ржⷭ҇тво̀  хрⷭ҇то́во въ недѣ́лю: и҆ тогда̀ быва́етъ междꙋ̀ ржⷭ҇тво́мъ  хрⷭ҇то́вымъ и҆ бг҃оѧвле́нїемъ є҆ди́на сꙋббѡ́та и҆ недѣ́лѧ:  и҆ пое́мъ недѣ́лю по ржⷭ҇твѣ̀ хрⷭ҇то́вѣ наꙋ́трїе  пра́здника ржⷭ҇тва̀ хрⷭ҇то́ва въ понедѣ́льникъ деке́мврїа  въ к҃ѕ де́нь, ꙗ҆́коже оу҆каза́сѧ на рѧдꙋ̀ въ понедѣ́лникъ  наꙋ́трїе пра́здника. 
На лїтꙋргі́и чте́мъ а҆пⷭ҇лъ и҆ є҆ѵⷢ҇лїе недѣ́ли,  ꙗ҆́же по ржⷭ҇твѣ̀ хрⷭ҇то́вѣ. А҆ сꙋббѡ́тѣ, ꙗ҆́же по  ржⷭ҇твѣ̀ хрⷭ҇то́вѣ, чте́мъ а҆пⷭ҇лъ и҆ є҆ѵⷢ҇лїе въ  сꙋббѡ́тꙋ на ѿда́нїе пра́здника ржⷭ҇тва̀ хрⷭ҇то́ва пре́жде,  та́же сꙋббѡ́тѣ предъ бг҃оѧвле́нїемъ: Прокі́менъ же,  а҆ллилꙋ́їа, и҆ прича́стенъ, пра́здника. А҆ въ а҃  і҆аннꙋа́рїа, прокі́менъ, а҆пⷭ҇лъ и҆ є҆ѵⷢ҇лїе чте́мъ  недѣ́ли предъ бг҃оѧвле́нїемъ, ꙗ҆́коже въ настоѧ́щей  главѣ̀ въ рѧдꙋ̀ и҆з̾ѧви́тсѧ. 
[Зрѝ] А҆́ще ли ржⷭ҇тво̀ хрⷭ҇то́во въ  понедѣ́льникъ: 
И҆ тогда̀ быва́етъ междꙋ̀ ржⷭ҇тво́мъ хрⷭ҇то́вымъ и҆  бг҃оѧвле́нїемъ сꙋббѡ́та и҆ недѣ́лѧ є҆ди́на: и҆ сꙋббѡ́та по  ржⷭ҇твѣ̀ хрⷭ҇то́вѣ тогда̀ быва́етъ деке́мврїа въ л҃ де́нь.  На лїтꙋргі́и прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе  и҆ прича́стенъ, пре́жде чте́мъ сꙋббѡ́тѣ, по ржⷭ҇твѣ̀  хрⷭ҇то́вѣ, та́же а҆пⷭ҇лъ и҆ є҆ѵⷢ҇лїе сꙋббѡ́тѣ предъ  бг҃оѧвле́нїемъ. А҆ недѣ́ли, ꙗ҆̀же по ржⷭ҇твѣ̀  хрⷭ҇то́вѣ, чте́мъ на лїтꙋргі́и во ѿда́нїе (с. 544)  пра́здника ржⷭ҇тва̀ хрⷭ҇то́ва, а҆пⷭ҇лъ и҆ є҆ѵⷢ҇лїе,  ꙗ҆́коже оу҆каза́сѧ на рѧдꙋ̀. А҆ недѣ́ли, ꙗ҆́же предъ  бг҃оѧвле́нїемъ, прокі́менъ, а҆пⷭ҇лъ, а҆ллилꙋ́їа, и҆  є҆ѵⷢ҇лїе, чте́мъ і҆аннꙋа́рїа въ а҃ де́нь, ꙗ҆́коже  оу҆ка́жетсѧ на рѧдꙋ̀, є҆гда̀ слꙋчи́тсѧ ѡ҆брѣ́занїе, и҆  васі́лїа въ недѣ́лю. 
[Зрѝ] А҆́ще ли ржⷭ҇тво̀ хрⷭ҇то́во во вто́рникъ: 
И҆ тогда̀ быва́етъ междꙋ̀ ржⷭ҇тво́мъ хрⷭ҇то́вымъ, и҆  бг҃оѧвле́нїемъ, двѣ̀ сꙋббѡ́ты, а҆ недѣ́лѧ є҆ди́на. И҆  сꙋббѡ́та, ꙗ҆́же по ржⷭ҇твѣ̀ хрⷭ҇то́вѣ, тогда̀ быва́етъ  деке́мврїа въ к҃ѳ де́нь. 
На лїтꙋргі́и прокі́менъ, а҆пⷭ҇лъ, а҆ллилꙋ́їа,  є҆ѵⷢ҇лїе и҆ прича́стенъ, пре́жде сꙋббѡ́тѣ по ржⷭ҇твѣ̀  хрⷭ҇то́вѣ, и҆ пото́мъ младе́нцємъ: А҆ недѣ́ли, ꙗ҆́же  по ржⷭ҇твѣ̀ хрⷭ҇то́вѣ, пое́мъ слꙋ́жбꙋ деке́мврїа въ л҃  де́нь, ꙗ҆́коже оу҆каза́сѧ на рѧдꙋ̀. А҆ недѣ́ли,  ꙗ҆́же предъ бг҃оѧвле́нїемъ, є҆ѵⷢ҇лїе оу҆́треннее, и҆ на  лїтꙋргі́и прокі́менъ, а҆пⷭ҇лъ, а҆ллилꙋ́їа и҆ є҆ѵⷢ҇лїе  чте́мъ пре́жде і҆аннꙋа́рїа въ а҃ де́нь, и҆ пото́мъ  ѡ҆брѣ́занїѧ, и҆ васі́лїа є҆ди́но. Прича́стенъ:  Хвали́те гдⷭ҇а: Дрꙋгі́й: Въ па́мѧть вѣ́чнꙋю: 
[Зрѝ] А҆́ще ли ржⷭ҇тво̀ хрⷭ҇то́во въ сре́дꙋ, и҆лѝ въ  четверто́къ, и҆лѝ въ пѧто́къ: 
И҆ тогда̀ быва́ютъ междꙋ̀ ржⷭ҇тво́мъ хрⷭ҇то́вымъ и҆  бг҃оѧвле́нїемъ двѣ̀ сꙋббѡ́ты и҆ недѣ́ли. Въ а҃-ю  оу҆́бѡ недѣ́лю чте́тсѧ а҆пⷭ҇лъ и҆ є҆ѵⷢ҇лїе сꙋббѡ́тѣ и҆  недѣ́ли по ржⷭ҇твѣ̀ хрⷭ҇то́вѣ. А҆ во в҃-ю сꙋббѡ́тꙋ и҆  недѣ́лю, чте́тсѧ а҆пⷭ҇лъ и҆ є҆ѵⷢ҇лїе, сꙋббѡ́тѣ и҆  недѣ́ли, ꙗ҆́же предъ бг҃оѧвле́нїемъ. 
[Зрѝ] А҆́ще ли ржⷭ҇тво̀ хрⷭ҇то́во въ сꙋббѡ́тꙋ: 
И҆ тогда̀ быва́ютъ междꙋ̀ ржⷭ҇тво́мъ хрⷭ҇то́вымъ и҆  бг҃оѧвле́нїемъ двѣ̀ недѣ́ли, а҆ сꙋббѡ́та є҆ди́на. И҆  недѣ́ли, ꙗ҆́же по ржⷭ҇твѣ̀ хрⷭ҇то́вѣ, пое́мъ слꙋ́жбꙋ  наꙋ́трїе ржⷭ҇тва̀ хрⷭ҇то́ва въ недѣ́лю, ꙗ҆́коже  оу҆каза́сѧ на рѧдꙋ̀. А҆ ѿда́нїе ржⷭ҇тва̀ хрⷭ҇то́ва  тогда̀ быва́етъ въ пѧто́къ. И҆ пое́мъ слꙋ́жбꙋ ѿда́нїѧ  ржⷭ҇тва̀ хрⷭ҇то́ва, ꙗ҆́коже оу҆каза́сѧ на рѧдꙋ̀. То́чїю на  лїтꙋргі́и прокі́менъ, а҆ллилꙋ́їа и҆ прича́стенъ пра́здника:  а҆пⷭ҇лъ же и҆ є҆ѵⷢ҇лїе сꙋббѡ́тѣ по ржⷭ҇твѣ̀ хрⷭ҇то́вѣ.  Въ (с. 545) сꙋббѡ́тꙋ, ꙗ҆́же предъ бг҃оѧвле́нїемъ, на  лїтꙋргі́и а҆пⷭ҇лъ и҆ є҆ѵⷢ҇лїе чте́мъ і҆аннꙋа́рїа въ а҃  де́нь. пре́жде ѡ҆брѣ́занїѧ, и҆ пото́мъ сꙋббѡ́тѣ предъ  бг҃оѧвле́нїемъ. А҆ наꙋ́трїе въ настоѧ́щꙋю недѣ́лю, на  оу҆́трени є҆ѵⷢ҇лїе чте́мъ воскрⷭ҇ное рѧдово́е. А҆ на  лїтꙋргі́и прокі́менъ, а҆пⷭ҇лъ, а҆ллилꙋ́їа и҆ є҆ѵⷢ҇лїе  пре́жде недѣ́ли предъ бг҃оѧвле́нїемъ, та́же ст҃а́гѡ.  Рѧ́дъ же чте́мъ подъ зача́ло, а҆́ще не бꙋ́детъ  ѿстꙋ́пки. Прича́стенъ: Хвали́те гдⷭ҇а: и҆  ст҃а́гѡ. 


(с. 545) 
Мѣ́сѧца тогѡ́же въ к҃з-й де́нь. 
Ст҃а́гѡ а҆пⷭ҇ла, первомꙋ́ченика и҆ а҆рхїдїа́кона  стефа́на. 
И҆ прпⷣбнагѡ ѻ҆тца̀ на́шегѡ, и҆ и҆сповѣ́дника  ѳео́дѡра начерта́ннагѡ, и҆ бра́та ѳеофа́на творца̀. 
На Гдⷭ҇и, воззва́хъ: стїхи̑ры а҆пⷭ҇ла г҃, и҆  прпⷣбнагѡ г҃. стїхи̑ры а҆пⷭ҇ла, гла́съ д҃. Подо́бенъ:  Ꙗ҆́кѡ до́блѧ: 
Дх҃а благода́тїю ꙳ просвѣти́въ помышле́нїе, ꙳  зра́комъ ꙗ҆́кѡ а҆́гг҃лъ ꙳ ꙗ҆ви́лсѧ є҆сѝ, стефа́не,  ѡ҆блиста́вшꙋ тѣлесѝ внꙋ́треннею свѣ́тлостїю, ꙳ и҆ зарю̀  дꙋше́внꙋю ꙗ҆влѧ́ющꙋ ви́дѧщымъ, ꙳ є҆ѧ́же ра́ди полꙋчи́лъ  є҆сѝ и҆ свѣ́та зрѣ́нїе, ꙳ нб҃сє́мъ тебѣ̀ пресла́внѡ  ѿве́рзєннымъ, ꙳ нача́ло мꙋ́ченикѡвъ и҆ похвало̀. 
Ꙗ҆́кѡ степє́ни ꙳ и҆ лѣ́ствица на нбⷭ҇ный  восхо́дъ, ꙳ ка́мєннаѧ мета̑нїѧ бы́ша тебѣ̀. ꙳ на нѧ́же  вше́дъ ви́дѣлъ є҆сѝ ꙳ стоѧ́ща гдⷭ҇а (с. 546) ѡ҆деснꙋ́ю  ѻ҆ц҃а̀, ꙳ тебѣ̀ тезоимени́тъ вѣне́цъ простира́юща ꙳  десни́цею живоно́сною, ꙳ є҆гѡ́же бли́зъ, ꙗ҆́кѡ  добропобѣ́дникъ, предстои́ши, ꙳ и҆ страда́льцєвъ  верхо́вный. 
Зна́меньми и҆ чꙋдесы̀ блиста́ѧйсѧ, ꙳ и҆ догма̑ты  пребеззако́нныхъ погаси́лъ є҆сѝ собо́рище: ꙳ и҆ ѿ ни́хъ  оу҆бива́емь ꙳ ка́менїемъ мета́емь, ꙳ за оу҆бива́ющыѧ ты̀  ѡ҆ ѡ҆ставле́нїи моли́лсѧ є҆сѝ, ꙳ подо́бѧсѧ гла́сꙋ сп҃совꙋ,  ꙳ є҆гѡ́же въ рꙋ́ки пре́далъ є҆сѝ тво́й дꙋ́хъ, ꙳  свѧще́нный стефа́не. 
И҆́ны стїхи̑ры прпⷣбнагѡ, гла́съ и҆ подо́бенъ  то́йже: 
Стра́нничества ꙗ҆́звамъ, ꙳ приложи́шасѧ тебѣ̀  ꙗ҆́звы, ꙳ заточє́нїѧ, преподо́бне, лютѣ̑йшаѧ, ꙳  пребеззако́ннѡ держа́щемꙋ ꙳ престо́лъ зако́нный, ꙳ и҆  смꙋща́ющꙋ лю́тѣ зако́ны вѣ́ры, ꙳ и҆ пречⷭ҇тый сп҃совъ  ѻ҆́бразъ низлага́ющꙋ, ꙳ є҆го́же бл҃года́тїю бжⷭ҇твенною, ꙳  хрⷭ҇то́въ оу҆го́дниче, посрами́лъ є҆сѝ. 
Ни темни́ца тѧ̀, ни тѣснота̀, ꙳ нижѐ тма̀  несвѣ́тлаѧ, ꙳ ни ра̑ны, ни бїє́нїѧ, ѻ҆́ч҃е, ꙳ возмого́ша  къ бг҃ꙋ любвѐ ꙳ разлꙋчи́ти, ѳео́дѡре, ꙳ нижѐ недꙋ́гъ лю́тъ  и҆ до́лгъ и҆ нестерпи́мь, ꙳ нижѐ скꙋ́дость пи́щи,  бг҃оглаго́ливе: но непрело́жнѣ претерпѣ́лъ є҆сѝ, ꙳  прови́дѧ твои́хъ трꙋдѡ́въ воздаѧ́нїе. 
Вмѣ́стѡ ско́рби ѡ҆сла́бꙋ, ꙳ вмѣ́стѡ болѣ́зней  наслажде́нїе, ꙳ вмѣ́стѡ тмы̀ ѡ҆сїѧ́нїе тебѣ̀ дарова̀, ꙳  подвигополо́жникъ пра́ведный. ꙳ вмѣ́стѡ же, чꙋ́дне, на  лицѣ̀ твое́мъ писа́нїѧ, ꙳ написа́лсѧ є҆сѝ въ кни́зѣ  жи́зни, ꙳ цр҃кви же перворо́дныхъ вчини́лсѧ є҆сѝ въ  вы́шнихъ, ꙳ и҆ ко а҆́гг҃лѡвъ торжествꙋ̀ ꙳ прера́достнѡ  прише́лъ є҆сѝ. 
Сла́ва, гла́съ в҃. А҆нато́лїево: 
Цр҃ю̀ и҆ влⷣцѣ всѣ́хъ ро́ждшемꙋсѧ на землѝ,  вѣне́цъ пресвѣ́телъ прино́ситсѧ: не ѿ ка́менїй честны́хъ  оу҆стро́енъ, но ѿ твои́хъ крове́й процвѣте́нъ. но, ѽ  (с. 547) мꙋчениколю́бцы! прїиди́те, пѣ́снїй цвѣ́ты  взе́мше, главы̑ оу҆вѧзе́мъ, и҆ пѣ̑сни воспѣва́юще рце́мъ:  мꙋ́дростїю и҆ благода́тїю дꙋ́шꙋ просвѣти́вый,  первомꙋ́чениче, хрⷭ҇та̀ бг҃а, просѝ на́мъ ми́ра и҆ ве́лїѧ  ми́лости. 
И҆ ны́нѣ, гла́съ то́йже: 
Ве́лїе и҆ пресла́вное чꙋ́до соверши́сѧ дне́сь: дв҃а  ражда́етъ, и҆ оу҆тро́ба не и҆стлѣва́етъ: сло́во  воплоща́етсѧ, и҆ ѻ҆ц҃а̀ не ѿлꙋча́етсѧ. а҆́гг҃лы съ  па̑стыри сла́вѧтъ, и҆ мы̀ съ ни́ми вопїе́мъ: сла́ва въ  вы́шнихъ бг҃ꙋ, и҆ на землѝ ми́ръ. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
И҆зъ ѻ҆ц҃а̀ пре́жде вѣ̑къ возсїѧ́вша, ꙳ и҆ ꙗ҆́кѡ  сн҃а въ нѣ́дрѣ ѻ҆́ч҃емъ присносꙋ́ща, ꙳ па́ки въ  послѣ̑днѧѧ на рꙋка́хъ мт҃рнихъ, ꙳ ꙗ҆́кѡ на прⷭ҇то́лѣ  сѣдѧ́щаго, ꙳ и҆ ѿ а҆́гг҃лѡвъ, па́стырей, волхвѡ́въ же, ꙳  ны́нѣ покланѧ́емаго воспои́мъ. 
Сті́хъ: И҆зъ чре́ва пре́жде денни́цы роди́хъ тѧ̀. 
Въ виѳлее́мъ соше́дшесѧ вѣ́рнїи, ꙳ оу҆́зримъ  всѣ́хъ творца̀ ꙳ лежа́щаго во ꙗ҆́слехъ, ꙳ и҆ ѿ землѝ  халде́йскїѧ ꙳ да́ръ и҆збра́нный прине́сшыѧ тривеще́ственный,  ꙳ ꙗ҆́кѡ цр҃ю̀ и҆ бг҃ꙋ, ꙳ и҆ на́съ ра́ди тридне́вномꙋ сꙋ́щꙋ  мертвецꙋ̀. 
Сті́хъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю  менє̀. 
И҆зъ дв҃ы роди́лсѧ є҆сѝ въ верте́пѣ, ꙳ и҆  вѡ́инства а҆́гг҃льскаѧ ѡ҆бстоѧ́ще вопїѧ́хꙋ: ꙳ сла́ва въ  вы́шнихъ тебѣ̀ бг҃ꙋ, ꙳ ро́ждшемꙋсѧ въ ра́бїи ѻ҆́бразѣ, ꙳  и҆ ѡ҆бно́вльшемꙋ мі́ръ, ꙳ во чре́вѣ дв҃ы ꙳ и҆  неискꙋсомꙋ́жныѧ ма́тере. 
Сла́ва, гла́съ ѕ҃. А҆нато́лїево: 
Пе́рвый въ мꙋ́ченицѣхъ показа́лсѧ є҆сѝ, и҆ въ  дїа́конѣхъ, стефа́не а҆пⷭ҇ле, страда́льцєвъ оу҆добре́нїе,  вѣ́рныхъ оу҆твержде́нїе, сла́ва првⷣныхъ. честнꙋ́ю твою̀  па́мѧть пра́зднꙋющымъ просѝ, ꙗ҆́кѡ предстоѧ̀ прⷭ҇то́лꙋ  хрⷭ҇та̀ всецарѧ̀ прегрѣше́нїй ѡ҆чище́нїѧ, и҆ црⷭ҇твїѧ  нбⷭ҇нагѡ сподо́битисѧ. 
И҆ ны́нѣ, гла́съ то́йже. Ге́рманово: 
Ликꙋ́ютъ а҆́гг҃ли всѝ на нб҃сѝ, и҆ ра́дꙋютсѧ  человѣ́цы (с. 548) дне́сь: и҆гра́етъ же всѧ̀ тва́рь  ро́ждшагѡсѧ ра́ди въ виѳлее́мѣ сп҃са гдⷭ҇а: ꙗ҆́кѡ всѧ́каѧ  ле́сть і҆́дѡльскаѧ преста̀, и҆ црⷭ҇твꙋетъ хрⷭ҇то́съ во  вѣ́ки. 
Тропа́рь ст҃а́гѡ, гла́съ д҃: 
По́двигомъ до́брымъ подвиза́лсѧ є҆сѝ,  первомꙋ́чениче хрⷭ҇то́въ и҆ а҆пⷭ҇ле, и҆ мꙋчи́телей  ѡ҆бличи́лъ є҆сѝ нече́стїе: ка́менїемъ бо побїе́нъ ѿ  рꙋ́къ беззако́нныхъ, вѣне́цъ ѿ ꙗ҆́же свы́ше десни́цы  прїѧ́лъ є҆сѝ, и҆ къ бг҃ꙋ взыва́лъ є҆сѝ, вопїѧ̀: гдⷭ҇и,  не поста́ви и҆̀мъ грѣха̀ сегѡ̀. 
Сла́ва, прпⷣбнагѡ тропа́рь, гла́съ и҃: 
Правосла́вїѧ наста́вниче, бл҃гоче́стїѧ оу҆чи́телю  и҆ чистоты̀, вселе́нныѧ свѣти́льниче, мона́шествꙋющихъ  бг҃одохнове́нное оу҆добре́нїе, ѳео́дѡре премꙋ́дре,  оу҆че́ньми твои́ми всѧ̑ просвѣти́лъ є҆сѝ, цѣвни́це  дх҃о́внаѧ: молѝ хрⷭ҇та̀ бг҃а, спасти́сѧ дꙋша́мъ на́шымъ. 
И҆ ны́нѣ, пра́здника. Ржⷭ҇тво̀ твоѐ, хрⷭ҇тѐ бж҃е: 
На оу҆́трени, на Бг҃ъ гдⷭ҇ь, тропа́рь пра́здника,  є҆ди́ножды, и҆ а҆пⷭ҇ла, є҆ди́ножды. Сла́ва, прпⷣбнагѡ, И҆  ны́нѣ, пра́здника. 
По а҃-й стїхоло́гїи, сѣда́ленъ, гла́съ г҃. Подо́бенъ:  Дв҃а дне́сь: 
Безсѣ́менное зача́тїе и҆зба́вителѧ ражда́етъ, и҆  волсвѝ прихо́дѧтъ жи́зни поклони́тисѧ, человѣ́цы со  а҆́гг҃лы славосло́вѧтъ: верте́пъ же и҆ ꙗ҆́сли дароно́сѧтъ.  воспѣва́юще рожде́ннаго ѻ҆троча̀ мла́до превѣ́чнаго бг҃а. 
Сла́ва, и҆ ны́нѣ, то́йже. 
По в҃-й стїхоло́гїи, сѣда́ленъ, гла́съ д҃. Поⷣ:  Оу҆диви́сѧ і҆ѡ́сифъ: 
Невмѣсти́мый вездѣ̀, ка́кѡ вмѣсти́сѧ во чре́во;  сы́й въ нѣ́дрѣхъ ѻ҆́ч҃ихъ, ка́кѡ на рꙋка́хъ ма́тернихъ;  всѧ́кѡ ꙗ҆́кѡ вѣ́сть, ꙗ҆́кѡ восхотѣ̀, и҆ ꙗ҆́кѡ  благоволѝ: безпло́тенъ бо сы́й воплоти́сѧ во́льнѡ. и҆  бы́сть сы́й, є҆́же не бѣ̀, на́съ ра́ди, и҆ не ѿстꙋпи́въ  є҆стества̀ причасти́сѧ (с. 549) на́шемꙋ смѣше́нїю, сꙋгꙋ́бъ  роди́сѧ хрⷭ҇то́съ, вы́шнїй мі́ръ хотѧ̀ и҆спо́лнити. 
Сла́ва, и҆ ны́нѣ, то́йже. 
Канѡ́нъ пра́здника пе́рвый, со і҆рмосо́мъ на ѕ҃, и҆  ст҃ы́хъ два̀ канѡ́на, на и҃. 
Канѡ́нъ пра́здника: 
Гла́съ а҃. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ на землѝ, возноси́тесѧ. по́йте гдⷭ҇еви  всѧ̀ землѧ̀, и҆ весе́лїемъ воспо́йте, лю́дїе, ꙗ҆́кѡ  просла́висѧ. 
И҆стлѣ́вша престꙋпле́нїемъ, по бж҃їю ѻ҆́бразꙋ  бы́вшаго, всегѡ̀ и҆стлѣ́нїѧ сꙋ́ща, лꙋ́чшїѧ ѿпа́дша  бжⷭ҇твенныѧ жи́зни, па́ки ѡ҆бновлѧ́етъ мꙋ́дрый содѣ́тель,  ꙗ҆́кѡ просла́висѧ. 
Ви́дѣвъ зижди́тель ги́блема человѣ́ка, рꙋка́ми  є҆го́же созда̀, приклони́въ нб҃са̀ схо́дитъ: сего́ же ѿ  дв҃ы бжⷭ҇твенныѧ чⷭ҇тыѧ всего̀ ѡ҆сꙋществꙋ́етъ, вои́стиннꙋ  вопло́щсѧ, ꙗ҆́кѡ просла́висѧ. 
Мꙋ́дрость, сло́во, и҆ си́ла, сн҃ъ сы́й ѻ҆́ч҃їй и҆  сїѧ́нїе, хрⷭ҇то́съ бг҃ъ, си́лъ оу҆таи́всѧ, є҆ли́кѡ  премі́рныхъ, и҆ є҆ли́кѡ на землѝ, и҆ вочл҃вѣ́чсѧ  ѡ҆бнови́лъ є҆́сть на́съ, ꙗ҆́кѡ просла́висѧ. 
Канѡ́нъ а҆пⷭ҇ла, творе́нїе і҆ѡа́нна дамаскина̀. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй  бра̑ни мы́шцею высо́кою, хрⷭ҇то́съ и҆стрѧсѐ, і҆и҃лѧ же  спасѐ, побѣ́днꙋю пѣ́снь пою́ща. 
Грѧди́те, вѣнцы̀ пѣ́сней первомꙋ́ченика хрⷭ҇то́ва  цр҃кви, сла́внѡ вѣнча́имъ: и҆ бжⷭ҇твенною вѣнча́еми  стефа́новою благода́тїю, побѣ́днꙋю пѣ́снь воспои́мъ. 
Носѧ̀ оу҆ч҃телевъ кро́ткїй смы́слъ, и҆ є҆́же ѿ  любвѐ бг҃отво́рное смире́нїе, досто́йнѡ, стефа́не,  дїа́конѡвъ старѣ́йшина и҆ предста́тель вдови́цамъ бы́лъ  є҆сѝ. 
Ты̀ на по́мощь а҆пⷭ҇лѡвъ хрⷭ҇то́выхъ досто́йнѡ  призва́лсѧ (с. 550) є҆сѝ: и҆ ꙗ҆́кѡ вѣ́ренъ дїа́конъ,  тезоимени́те стефа́не, бы́лъ є҆сѝ, и҆дѣ́же хрⷭ҇то́съ,  кро́вїю преше́лъ є҆сѝ. 
Бг҃оро́диченъ: 
Ты̀ оу҆́бѡ за человѣ́ки, хрⷭ҇тѐ, человѣ́ка ѿ  дв҃ы поне́съ ꙗ҆́кѡ млⷣнцъ пови́тсѧ, тво́й же посы́панъ  первомꙋ́ченикъ ка́меней мета̑нїи, человѣ́ка совлачи́тсѧ. 
И҆́нъ канѡ́нъ прпⷣбнагѡ, є҆гѡ́же краегране́сїе: 
Твоѧ̑, бра́те, бли̑жнѧѧ плетꙋ̀ хвалы̑. Ѳеофа́нъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крестоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Ті́тлꙋ твоегѡ̀ честна́гѡ лица̀ ви́дѣвше херꙋві́ми,  ѿстꙋпа́ютъ ѿ дре́ва жи́зни: пла́менное же ѻ҆рꙋ́жїе  всеблагоговѣ́йнѡ плещы̀ тебѣ̀ дае́тъ, всемꙋ́дре ѳео́дѡре. 
Ті́тла надъ главо́ю лежа́ше цр҃ѧ̀ хрⷭ҇та̀, напи́сана  на дре́вѣ крⷭ҇тнѣмъ: твоѧ́ же ті́тла, всемꙋ́дре, на лицѣ̀  твое́мъ начерта́сѧ, напи́сана благолѣ́пнѣ. 
Возвы́сисѧ оу҆́бѡ на крⷭ҇тъ гдⷭ҇ь, и҆ прободе́нъ  бы́сть въ ре́бра: ты́ же протѧже́нъ на скамїѝ, терпѣли́внѡ  бодє́нїѧ претерпѣ́лъ є҆сѝ, ꙗ҆́коже ѻ҆ве́нъ наро́читъ,  свѧщеннотаи́нниче, назна́менаемь. 
Мꙋ́дростїю всѧ́кою оу҆краша́емь, ѻ҆́ч҃е ѳео́дѡре,  предста́телѧ ѡ҆бличи́лъ є҆сѝ ꙗ҆́вѣ ѕлы́ѧ є҆́реси:  терпѣ́нїемъ же дѣ́лъ, сегѡ̀ мꙋдрова́нїѧ оу҆жаси́лъ  є҆сѝ. 
Бг҃оро́диченъ: 
Мꙋ́дрости премꙋ́дростныѧ была̀ є҆сѝ прїѧ́телище,  пречⷭ҇таѧ бг҃ороди́тельнице, є҆ди́на вѣ́рныхъ спасе́нїе и҆  пѣ́нїе: ты́ бо на́мъ родила̀ є҆сѝ дне́сь бжⷭ҇твенное  и҆збавле́нїе. 
Пѣ́снь г҃. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ,  гдⷭ҇и. (с. 551) 
И҆́же вдохнове́нїѧ прича́щсѧ лꙋ́чшагѡ а҆да́мъ  пе́рстный, и҆ къ тлѣ́нїю попо́лзсѧ же́нскою ле́стїю,  хрⷭ҇та̀ ѿ жены̀ ви́дѧ, вопїе́тъ: и҆́же менє̀ ра́ди по  мнѣ̀ бы́въ, свѧ́тъ є҆сѝ, гдⷭ҇и. 
Соѻбра́зенъ бре́нномꙋ оу҆мале́нїю растворе́нїемъ,  хрⷭ҇тѐ, бы́въ, и҆ прича́стїемъ пло́ти го́ршїѧ, пода́въ  бжⷭ҇твеннагѡ є҆стества̀, зе́мленъ бы́въ, и҆ пребы́въ бг҃ъ,  и҆ возвы́сивый ро́гъ на́шъ, свѧ́тъ є҆сѝ, гдⷭ҇и. 
Виѳлее́ме, весели́сѧ, кнѧзе́й і҆ꙋ́довыхъ сы́й цр҃ь:  і҆и҃лѧ бо пасы́й, на ра́мѣхъ херꙋві́мскихъ, и҆зъ тебє̀  про́йде хрⷭ҇то́съ ꙗ҆́вѣ: и҆ вознесы́й ро́гъ на́шъ надъ  всѣ́ми воцр҃и́сѧ. 
И҆́нъ. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ, хрⷭ҇тѐ, ка́мени за́повѣдей твои́хъ цр҃ковь  твою̀ оу҆твердѝ, є҆ди́не бла́же и҆ чл҃вѣколю́бче. 
Зако́ннѡ ꙗ҆́кѡ хрⷭ҇то́въ во́инъ стефа́нъ, къ  бг҃оꙋбі́йцамъ ѡ҆полчи́всѧ, въ непобѣди́мꙋю є҆гѡ̀ си́лꙋ  ѡ҆дѣ́ѧнъ, пребеззако́нныхъ ѡ҆бличѝ всѐ лꙋка́вное  противле́нїе. 
Ре́вностїю хрⷭ҇то́вы разже́гсѧ любвѐ, и҆ къ  подвигѡ́мъ совле́ксѧ, вѣ́ры и҆ дх҃а и҆спо́лнивсѧ  бжⷭ҇твеннагѡ первомꙋ́ченикъ, ры́барей и҆звѣсти́лъ є҆сѝ  всѣ̑мъ бг҃осꙋ́днꙋю про́повѣдь. 
Ꙗ҆́кѡ проповѣ́дникъ сокрове́нныѧ вои́стиннꙋ и҆  бжⷭ҇твенныѧ жи́зни, настоѧ́щꙋю ꙗ҆́коже забы́въ, дѣ́ломъ  показа̀ ꙗ҆́вѣ всѣ̑мъ, первомꙋ́ченикъ побѣдоно́снꙋю  и҆́стинꙋ, влⷣко, произво́ливъ сме́рть. 
Бг҃оро́диченъ: 
Въ жите́йскїй на́съ ра́ди влⷣка верте́пъ вни́де,  ѻ҆́бразомъ низхожде́нїѧ: мꙋ́ченикѡвъ же нача́льникъ  стефа́нъ, ѿ тѧ́жести человѣ́ческїѧ и҆схо́дитъ, любо́вїю  влⷣчнею побѣжда́емь. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. (с. 552) 
Не и҆мѣ́ѧ что̀ твои̑мъ оу҆че́нїємъ противорещѝ,  прпⷣбне, на ра̑ны ѡ҆браща́етсѧ, є҆́ллинскагѡ неи́стовства  и҆спо́лненный. 
Под̾ѧ́лъ є҆сѝ терпѣли́внѡ є҆́же на ра́мѣхъ и҆  на пе́рсехъ ра̑ны, хрⷭ҇та̀ ра́ди, бг҃одохнове́нне, и҆ по  главѣ̀ оу҆дарє́нїѧ. 
Мꙋ́дростїю дꙋхо́вною и҆ оу҆се́рдїемъ по́мысла,  посрами́лъ є҆сѝ ѕлочести́ваго и҆ беззако́ннаго  свѧще́ннѣйшими твои́ми догма̑ты. 
Бг҃оро́диченъ: 
Дв҃дъ ꙗ҆́коже ковче́гъ въ виѳлее́мѣ, проро́ческими  ѻ҆чесы̀, мт҃и бж҃їѧ, ви́дитъ тѧ̀, млⷣнца пребжⷭ҇твеннаго  носѧ́щꙋ. 
Конда́къ, гла́съ г҃: 
Дв҃а дне́сь пресꙋ́щественнаго ражда́етъ, и҆ землѧ̀  верте́пъ непристꙋ́пномꙋ прино́ситъ. а҆́гг҃ли съ па́стырьми  славосло́вѧтъ, волсви́ же со ѕвѣздо́ю пꙋтеше́ствꙋютъ: на́съ  бо ра́ди роди́сѧ ѻ҆троча̀ мла́до, превѣ́чный бг҃ъ. 
І҆́косъ: 
Є҆де́мъ виѳлее́мъ ѿве́рзе, прїиди́те ви́димъ,  пи́щꙋ въ та́йнѣ ѡ҆брѣто́хомъ: прїиди́те, прїи́мемъ сꙋ̑щаѧ  ра̑йскаѧ внꙋ́трь верте́па: та́мѡ ꙗ҆ви́сѧ ко́рень  ненапое́нъ, прозѧба́ѧ ѿпꙋще́нїе: та́мѡ ѡ҆брѣ́тесѧ  кла́дѧзь неиско́панъ, и҆зъ негѡ́же дв҃дъ пи́ти дре́вле  возжада́сѧ: та́мѡ дв҃а ро́ждши младе́нца, жа́ждꙋ оу҆ста́ви  а҆́бїе а҆да́мовꙋ и҆ дв҃довꙋ. сегѡ̀ ра́ди къ немꙋ̀ и҆́демъ,  гдѣ̀ роди́сѧ ѻ҆троча̀ мла́до, превѣ́чный бг҃ъ. 
Сѣда́ленъ, гла́съ а҃. Подо́бенъ: Гро́бъ тво́й: 
А҆пⷭ҇ле хрⷭ҇то́въ, дїа́конѡвъ пе́рвый,  первомꙋ́чениче мꙋ́дре, мꙋ́ченикѡвъ ве́рхъ, мі́ра концы̀  ѡ҆свѧти́въ страда̑нїи твои́ми, и҆ чꙋдесы̀ дꙋ́шы человѣ́кѡвъ  просвѣти́лъ є҆сѝ: чтꙋ́щыѧ тѧ̀ и҆зба́ви всѧ́ческихъ  бѣ́дъ, всехва́льне стефа́не. 
Сла́ва, прпⷣбнагѡ сѣда́ленъ, гла́съ г҃. Подо́бенъ:  Бжⷭ҇твенныѧ вѣ́ры: 
Оу҆ста̀ бы́лъ є҆сѝ де́рзости, горды́ню  мꙋчи́телевꙋ велемꙋ́дреннѡ посрами́въ терпѣ́нїемъ страда́нїй  твои́хъ: (с. 553) оу҆ѧзвлѧ́емь бо бы́въ въ лицѐ, ѳео́дѡре,  за хрⷭ҇то́вꙋ і҆кѡ́нꙋ всечестнꙋ́ю, и҆звѣсти́лъ же є҆сѝ  чти́ти и҆ сла́вити всѧ̑, просѧ̀ на́мъ ве́лїю ми́лость. 
И҆ ны́нѣ, бг҃оро́диченъ: 
Ржⷭ҇тво̀ безсѣ́менное смотрѧ́ющи всенепоро́чнаѧ,  дивѧ́щисѧ, и҆зъ неѧ̀ рожде́нномꙋ вѣща́ше: а҆́ще и҆ зра́комъ  человѣ́ческимъ ѡ҆бложи́лсѧ є҆сѝ, но бг҃а тѧ̀  проповѣ́дꙋютъ вє́щи, ча́до безнача́льное безнача́льнагѡ  ѻ҆ц҃а̀ собезнача́льне, всѣ̑мъ подаѧ́й ве́лїю ми́лость. 
Пѣ́снь д҃. І҆рмо́съ: 
Же́злъ и҆зъ ко́рене і҆ессе́ева и҆ цвѣ́тъ ѿ негѡ̀,  хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀, хва́льный,  приѡсѣне́нныѧ ча́щи, прише́лъ є҆сѝ вопло́щсѧ, ѿ  неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Є҆го́же дре́вле проречѐ і҆а́кѡвъ, ꙗ҆зы́кѡвъ  жда́нїе, хрⷭ҇тѐ, ѿ колѣ́на і҆ꙋ́дова возсїѧ́лъ є҆сѝ, и҆  си́лꙋ дама́сковꙋ, самарі́йскꙋю же коры́сть прише́лъ є҆сѝ  и҆спроврещѝ, ле́сть премѣнѧ́ѧ въ вѣ́рꙋ бг҃олѣ́пнꙋ:  сла́ва си́лѣ твое́й, гдⷭ҇и. 
Волхва̀ дре́вле валаа́ма словесы̀ оу҆ченикѝ,  мꙋ̑дрыѧ ѕвѣздоблюсти́тели, ра́дости и҆спо́лнилъ є҆сѝ:  ѕвѣзда̀ ѿ і҆а́кѡва возсїѧ́въ, влⷣко: ꙗ҆зы́кѡвъ  нача́токъ вводи́мый, прїѧ́лъ же є҆сѝ ꙗ҆́вѣ: сла́ва  си́лѣ твое́й, гдⷭ҇и. 
Ꙗ҆́кѡ на рꙋно̀, во чре́во дв҃ы сше́лъ є҆сѝ  до́ждь, хрⷭ҇тѐ, и҆ ꙗ҆́кѡ ка̑пли на зе́млю ка́плющыѧ.  є҆ѳїо́пїа и҆ ѳарсі́съ, и҆ а҆раві́тстїи ѻ҆́строви же,  сава̀, ми́дѡвъ всю̀ зе́млю держа́щїи, припадо́ша тебѣ̀,  сп҃се: сла́ва си́лѣ твое́й, гдⷭ҇и. 
И҆́нъ. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе прозорли́вѡ  а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во  спасе́нїе люде́й твои́хъ, спастѝ пома̑занныѧ твоѧ̑ прише́лъ  є҆сѝ. 
Поревнова́въ а҆́гг҃льскомꙋ оу҆се́рдїю, и҆ зра́комъ  (с. 554) а҆́гг҃льскимъ свѣ́тлѡ оу҆краси́всѧ, зри́ши сла́вꙋ  бжⷭ҇твеннꙋю, и҆ сеѧ̀ ѡ҆заре́нїе. 
Клеветни́къ, сꙋдїѧ́ же и҆ мꙋчи́тель,  человѣкоꙋбі́йца и҆ ѻ҆те́цъ лжѝ ꙗ҆влѧ́етсѧ, стефа́не: но  себѐ побѣжда́етъ, сѣ̑ти на сѧ̀ простира́ѧ. 
Ꙗ҆́кѡ пе́рвый мꙋ́ченикѡвъ стефа́нъ, пꙋтесотвори́въ  же на́мъ мꙋче́нїѧ вхо́дъ, вѣнцено́сецъ ликꙋ́етъ, вѣнце́мъ  мꙋ́ченическимъ вѣнча́емь. 
Бг҃оро́диченъ: 
Просїѧ́въ ѿ дв҃ы, ꙗ҆́кѡ со́лнце, совозсїѧ́вшꙋ,  хрⷭ҇тѐ, ꙗ҆́кѡ денни́цꙋ, сла́внꙋю первомꙋ́ченика па́мѧть,  свое́ю оу҆краша́еши свѣ́тлостїю. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Просте́ртъ на дсцѣ̀ начерта́нъ бы́сть ꙗ҆́кѡ  покланѧ́ющсѧ, ѳео́дѡре, хрⷭ҇то́вѣ і҆кѡ́нѣ и҆ бг҃ома́тере,  на́глостїю свирѣ́пства и҆ ва́рварскимъ сꙋровство́мъ. 
Слꙋжи́въ ѿ ю҆́ности влⷣцѣ, и҆ къ немꙋ̀  непреста́ннѡ жела́нїе и҆мѣ́ѧ, блаже́нне, воздержа́нїемъ,  мꙋ́ченическою кро́вїю а҆́бїе оу҆краси́лсѧ є҆сѝ  свѣтлѣ́йше. 
Свѣ́телъ ꙗ҆́кѡ со́лнце, бг҃оно́се, ѿ восто́ка  оу҆стреми́лсѧ є҆сѝ, зари̑ и҆спꙋща́ѧ и҆сповѣ́данїѧ  твоегѡ̀, и҆ велемꙋ́дреннагѡ и҆ до́блественнѣйшагѡ  противле́нїѧ. 
Бг҃оро́диченъ: 
Благослове́нъ грѧды́й бг҃ъ сло́во въ виѳлее́мъ,  ꙗ҆́кѡ благоꙋтро́бенъ, ѿ неискꙋсобра́чнагѡ, пречⷭ҇таѧ,  чре́ва твоегѡ̀. є҆го́же ны́нѣ молѝ спастѝ къ тебѣ̀  прибѣга́ющыѧ. 
Пѣ́снь є҃. І҆рмо́съ: 
Бг҃ъ сы́й ми́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, ми́ръ подава́юща, посла́лъ є҆сѝ на́мъ.  тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ но́щи  оу҆́тренююще, славосло́вимъ тѧ̀, чл҃вѣколю́бче. (с. 555) 
Въ рабѣ́хъ ке́саревымъ повелѣ́нїемъ написа́тисѧ  поко́рьсѧ, и҆ на́съ рабы̑ сꙋ́щыѧ, врага̀ и҆ грѣха̀  свободи́лъ є҆сѝ, хрⷭ҇тѐ. ве́сь же по на́мъ ѡ҆бнища́въ, и҆  пе́рстнагѡ ѿ самагѡ̀ є҆дине́нїѧ и҆ ѡ҆бще́нїѧ  бг҃осодѣ́лалъ є҆сѝ. 
Сѐ дв҃а, ꙗ҆́коже дре́вле речѐ, во чре́вѣ  прїе́мши, родила̀ є҆́сть бг҃а вочеловѣ́чшасѧ, и҆  пребыва́етъ дв҃а. є҆ѧ́же ра́ди примири́вшесѧ бг҃ꙋ  грѣ́шнїи, бцⷣꙋ сꙋ́щꙋю вои́стиннꙋ вѣ́рнїи воспои́мъ. 
И҆́нъ. І҆рмо́съ: 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀  оу҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ благоꙋтро́бенъ. 
Ѡ҆блиста̀ ꙗ҆́кѡ а҆́гг҃лъ первомꙋ́ченикъ тво́й,  небе́сныхъ крꙋгѡ́въ, хрⷭ҇тѐ, бы́въ превы́шше, и҆ сла́вы  неизглаго́ланныѧ твоеѧ̀ насы́щсѧ, чл҃вѣколю́бче. 
Бг҃оглаго́ливыхъ оу҆́стъ ѡ҆дождє́нїи, низложѝ  скверноꙋбі̑йцы первомꙋ́ченикъ, ѿ ни́хже безчи́сленными  ка́меней ѡ҆дожде́ньми, ꙗ҆́кѡ побѣди́тель вѣнча́сѧ. 
Ꙗ҆́кѡ непобѣди́мо первомꙋ́ченика бжⷭ҇твенныѧ  ре́вности дерзнове́нїе: и҆́бо да́же до кро́ве къ  бг҃оꙋбі́йцамъ мꙋ́жески ѡ҆полчи́сѧ. 
Бг҃оро́диченъ: 
Прише́дшаго ѿ неискꙋсомꙋ́жныѧ мт҃ре,  первомꙋ́ченикъ въ недви́жимѣмъ ѻ҆ц҃а̀ бжⷭ҇твѣ̀ и҆  сла́вѣ, стоѧ́ща на нб҃сѣ́хъ ви́дѣ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
На землѝ стра́ннѣй ѡ҆бита́ѧй, стра́нничество,  ѡ҆ѕлобле́нїе, ра̑ны, заточє́нїѧ и҆ темни̑цы лютѣ́йшыѧ  под̾ѧ́лъ є҆сѝ терпѣли́внѡ. 
Ны́нѣ ра́дꙋешисѧ вои́стиннꙋ, побѣдоно́сное  вѣнча́нїе прїе́мъ въ де́нь свѣ́тлый и҆ свѣтоно́сный  бжⷭ҇твеннагѡ первомꙋ́ченика. (с. 556) 
Є҆́же и҆мѣ́лъ є҆сѝ ѿ дѣ́вства благоче́стїѧ  ѡ҆бѣща́нїе, соблю́лъ є҆сѝ да́же до конца̀, не превраще́нъ  пребы́въ, непобѣди́ме ѳео́дѡре. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ,  тѧ̀ по́мощь и҆ наде́ждꙋ на́шегѡ спасе́нїѧ, бг҃оневѣ́сто,  стѧжа́хомъ. 
Пѣ́снь ѕ҃. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Прїи́де вопло́щсѧ хрⷭ҇то́съ бг҃ъ на́шъ и҆зъ чре́ва,  є҆го́же ѻ҆ц҃ъ пре́жде денни́цы ражда́етъ: правлє́нїѧ же  держа̀ пречи́стыхъ си́лъ, въ ꙗ҆́слехъ ско́тїихъ возлежи́тъ,  и҆ пелена́ми повива́етсѧ: разрѣша́етъ же многоплетє́нныѧ  плєни́цы прегрѣше́нїй. 
Ю҆́но и҆зъ а҆да́ма ѻ҆троча̀ смѣше́нїѧ, роди́сѧ  сн҃ъ, и҆ вѣ̑рнымъ даде́сѧ, бꙋ́дꙋщагѡ вѣ́ка се́й є҆́сть  ѻ҆ц҃ъ и҆ нача́льникъ: и҆ нарица́етсѧ вели́кагѡ совѣ́та  а҆́гг҃лъ. се́й крѣ́покъ бг҃ъ є҆́сть, и҆ держа́й  ѻ҆́бластїю всю̀ тва́рь. 
И҆́нъ. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко  хрⷭ҇тѐ, страсте́й мо́ре оу҆кротѝ, и҆ ѿ тлѝ возведи́  мѧ, ꙗ҆́кѡ бл҃гоꙋтро́бенъ. 
Сла́вный чинонача́льникъ мꙋ́ченикѡвъ стефа́нъ,  вѣ́рнїи зако́ны є҆стества̀ благода́тїю преше́дъ,  бжⷭ҇твенною сла́вою ѡ҆зарѧ́етсѧ. 
Подо́бникъ всеизрѧ́днѣйшїй бы́въ, влⷣко хрⷭ҇тѐ,  честны̑ѧ стрⷭ҇ти твоеѧ̀ стефа́нъ, оу҆бі́йцамъ  благослове́нїемъ ѿмща́етъ. 
Скверноꙋбі́йственнагѡ дѣѧ́нїѧ неприча́стны  сохранѝ, хрⷭ҇тѐ, и҆ первомꙋ́ченика сподо́би твоѧ̑ пѣвцы̀  наслѣ́дїѧ, ꙗ҆́кѡ бл҃гоꙋтро́бенъ. (с. 557) 
Бг҃оро́диченъ: 
Всемі́рнагѡ бы́сть спасе́нїѧ, влⷣко хрⷭ҇тѐ,  нача́ло рождество̀ твоѐ, и҆ мꙋ́ченикѡвъ бг҃олѣ́пнагѡ  и҆сповѣ́данїѧ ѡ҆снова́нїе. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
По́томъ подвигѡ́въ є҆щѐ ка́паѧ, подвигополо́жникꙋ  предста́лъ є҆сѝ, пра́веднымъ сꙋдо́мъ всю̀ тва́рь  пра́вѧщемꙋ, бг҃оно́се всеблаже́нне ѳео́дѡре. 
Ничто́же тѧ̀ хрⷭ҇то́вы любвѐ ѿлꙋчѝ, ни  оу҆ране́нїе тѣ́ла, ни сме́ртнагѡ ѡ҆сꙋжде́нїѧ преще́нїе, ни  тщета̀ присꙋ́щихъ, всеблаже́нне ѳео́дѡре. 
Сн҃ъ сы́й и҆ свѣ́та и҆ днѐ пресвѣ́тлый, по́лнъ  свѣ́та предста́вилсѧ є҆сѝ, къ бжⷭ҇твенномꙋ сїѧ́нїю  возраста́емь, дне́мъ и҆ но́щїю неѡскꙋдѣва́емь,  бг҃опрїѧ́тне. 
Бг҃оро́диченъ: 
Тѧ̀ є҆ди́нꙋ посредѝ те́рнїѧ ѡ҆брѣ́тъ, ꙗ҆́кѡ  честнѣ́йшїй крі́нъ, и҆ оу҆до́льный цвѣ́тъ, ѽ бг҃омт҃и,  жени́хъ мы́сленный въ тѧ̀ всели́сѧ. 
Конда́къ, гла́съ г҃. Подо́бенъ: Дв҃а дне́сь. 
Влⷣка вчера̀ на́мъ пло́тїю прихожда́ше, и҆ ра́бъ  дне́сь ѿ пло́ти и҆схожда́ше. вчера̀ црⷭ҇твꙋѧй пло́тїю  роди́сѧ, дне́сь ра́бъ ка́менїемъ побива́етсѧ: тогѡ̀ ра́ди и҆  скончава́етсѧ первомꙋ́ченикъ и҆ бжⷭ҇твенный стефа́нъ. 
І҆́косъ: 
Ꙗ҆́кѡ ѕвѣзда̀ свѣ́тлаѧ, дне́сь совозсїѧ̀ ржⷭ҇твꙋ̀  хрⷭ҇то́вꙋ первомꙋ́ченикъ стефа́нъ, ѡ҆блиста́ѧй, просвѣща́ѧй  земны̑ѧ концы̀, і҆ꙋде́йское то́кмѡ ѡ҆мрачѝ всѐ ѕлоче́стїе.  мꙋ́дростїю сло́ва си́хъ и҆з̾ѡбличи́въ, ѿ писа́нїй  бесѣ́дꙋѧй и҆ оу҆вѣщава́ѧ сїѧ̑, ро́ждшагосѧ ѿ дв҃ы  і҆и҃са, сн҃а бж҃їѧ бы́ти (с. 558) и҆ бг҃а. и҆ посрамѝ си́хъ  нечести́вое ѕлодѣ́йство первомꙋ́ченикъ и҆ бжⷭ҇твенный  стефа́нъ. 
Пѣ́снь з҃. І҆рмо́съ: 
Ѻ҆́троцы благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ,  но посредѣ̀ пла́мене стоѧ́ще поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Па́стырїе свирѧ́юще, оу҆жа́сно свѣтоѧвле́нїе  полꙋчи́ша: сла́ва бо гдⷭ҇нѧ ѡ҆блиста̀ и҆̀хъ, и҆ а҆́гг҃лъ,  воспо́йте, вопїѧ̀: ꙗ҆́кѡ роди́сѧ хрⷭ҇то́съ, ѻ҆тцє́въ бг҃ъ  бл҃гослове́нный. 
Внеза́пꙋ съ сло́вомъ а҆́гг҃ловымъ нбⷭ҇наѧ вѡ́инства,  сла́ва, вопїѧ́хꙋ, бг҃ꙋ въ вы́шнихъ, на землѝ ми́ръ, въ  человѣ́цѣхъ благоволе́нїе: хрⷭ҇то́съ возсїѧ̀, ѻ҆тцє́въ  бг҃ъ бл҃гослове́нный. 
Глаго́лъ что̀ се́й, реко́ша па́стырїе; преше́дше  оу҆ви́димъ бы́вшее, бжⷭ҇твеннагѡ хрⷭ҇та̀. виѳлее́ма же  доше́дше, съ ро́ждшею покланѧ́хꙋсѧ, воспѣва́юще: ѻ҆тцє́въ  бж҃е, бл҃гослове́нъ є҆сѝ. 
И҆́нъ. І҆рмо́съ: 
Превозноси́мый ѻ҆тцє́въ гдⷭ҇ь пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ  є҆сѝ. 
Зꙋбы̀ скреже́щꙋще оу҆бі́йственнѣ беззако́ннїи,  ꙗ҆́кѡ ѕвѣ́рїе восхи́тивше оу҆бива́хꙋ стефа́на,  бжⷭ҇твеннѣ пою́ща: бж҃е, бл҃гослове́нъ є҆сѝ. 
Ꙗ҆́кѡ пе́стрыми цвѣ́ты и҆ кра́сными, стефа́не,  ка́менїемъ оу҆краша́емь, тебѐ сама́го приве́лъ є҆сѝ  хрⷭ҇тꙋ̀ жизнода́вцꙋ, поѧ̀: бж҃е, бл҃гослове́нъ є҆сѝ. 
Ꙗ҆́кѡ непобѣди́мо па́ѵлово противле́нїе, гонѧ́ща  пе́рвое бж҃їѧ оу҆го́дники, приводѧ́ща же ꙗ҆зы́ки ны́нѣ ко  хрⷭ҇тꙋ̀ во вѣ́ки. 
Взѧ́тъ бы́въ дх҃омъ ст҃ы́мъ, стефа́не, неизрече́ннѡ  ви́дѣлъ є҆сѝ сн҃а со роди́телемъ, зовы́й трⷪ҇цѣ: бж҃е,  бл҃гослове́нъ є҆сѝ. 
Бг҃оро́диченъ: 
Тебѣ̀ возсїѧ́вшемꙋ ѿ дв҃ы бжⷭ҇твенныѧ чⷭ҇тыѧ, (с.  559) принесе́сѧ ѡ҆дꙋшевле́нный ꙗ҆́кѡ цр҃ю̀ вѣне́цъ,  бжⷭ҇твенне пѣснопоѧ̀ тебѣ̀: бж҃е, бл҃гослове́нъ є҆сѝ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Распалѧ́емь правосла́вною ре́вностїю, всемꙋ́дре,  снѣде́нїе скве́рныѧ є҆́реси и҆ лю́тыѧ де́рзостнѣ  ѿри́нꙋлъ є҆сѝ бл҃гослове́нъ є҆сѝ, бж҃е мо́й, зовѧ̀, и҆  гдⷭ҇и. 
Сло́во мꙋ́дрости, сло́во догма́тѡвъ, сло́во зна́нїѧ,  сло́во оу҆че́нїй, ѻ҆́ч҃е, всеблагочести́выхъ, бг҃ъ сло́во  тебѣ̀ дарова̀, бл҃гослове́нъ є҆сѝ, бж҃е мо́й, зовꙋ́щꙋ, и҆  гдⷭ҇и. 
Возсїѧ́въ ѿ восто́ка, ꙗ҆́коже со́лнце, зарю̀  благоче́стїѧ сѣ́ѧлъ є҆сѝ на землѝ, і҆кѡ́ны поклоне́нїе  хрⷭ҇то́вы просвѣща́ющꙋю и҆ оу҆ча́щꙋю, ѻ҆́ч҃е ѳео́дѡре. 
Бг҃оро́диченъ: 
Оу҆кра́шена, препросла́влена, пресїѧ́ющаѧ свѣ́томъ  дѣ́вства, ꙗ҆ви́ласѧ є҆сѝ мт҃и, бг҃а тѣ́ломъ ро́ждшаѧ,  и҆ пелена́ми пови́вшаѧ, всѧ̑ ꙗ҆́вѣ повива́ющаго. 
Пѣ́снь и҃. І҆рмо́съ: 
Чꙋ́да преесте́ственнагѡ росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  благослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Влече́тъ вавѷлѡ́нѧ дщѝ ѻ҆́троки плѣнє́нныѧ  дв҃довы ѿ сїѡ́на къ себѣ̀: дароно́сцы же сле́тъ волхвы̀  дѣ́ти, дв҃довѣ бг҃опрїѧ́тнѣй дще́ри молѧ́щыѧсѧ. тѣ́мъ  воспѣва́юще воспое́мъ: да благослови́тъ тва́рь всѧ̀ гдⷭ҇а,  и҆ превозно́ситъ во всѧ̑ вѣ́ки. 
Ѻ҆рга́ны оу҆клони́ша плачє́вныѧ пѣ̑сни, не  поѧ́хꙋ бо въ землѝ чꙋжде́й ѻ҆́троцы сїѡ́новы:  вавѷлѡ́нскꙋю же (с. 560) разрѣша́етъ ле́сть всю̀, и҆  мꙋсїкі̑йскїѧ соста́вы, въ виѳлее́мѣ возсїѧ́въ хрⷭ҇то́съ.  тѣ́мъ воспѣва́юще воспои́мъ: да благослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
Коры̑сти вавѷлѡ́нъ црⷭ҇тва сїѡ́нѧ, и҆ плѣне́нное  бога́тство прїѧ́тъ: сокрѡ́вища же хрⷭ҇то́съ въ сїѡ́нъ сегѡ̀,  и҆ царѝ ѕвѣздо́ю наставлѧ́ѧ ѕвѣздоблюсти́тели влече́тъ.  тѣ́мъ воспѣва́юще воспои́мъ: да благослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
И҆́нъ. І҆рмо́съ: 
Тебѣ̀ вседѣ́телю въ пещѝ ѻ҆́троцы, всемі́рный  ли́къ спле́тше, поѧ́хꙋ: дѣла̀ всѧ̑каѧ гдⷭ҇а по́йте и҆  превозноси́те во всѧ̑ вѣ́ки. 
Прїиди́те, мы́сленнѡ стефа́новою сла́вою  ѡ҆блиста́еми, воспои́мъ вопло́щшемꙋсѧ бг҃ꙋ: дѣла̀ всѧ̑каѧ  гдⷭ҇а по́йте, и҆ превозноси́те во всѧ̑ вѣ́ки. 
Тебѣ̀, ꙗ҆́кѡ побѣди́телю пребеззако́нныѧ ле́сти,  страда́нїй вѣне́цъ и҆сплете́сѧ, стефа́не. тѣ́мъ вопїѧ́лъ  є҆сѝ: гдⷭ҇а по́йте, и҆ превозноси́те во всѧ̑ вѣ́ки. 
Ꙗ҆ви́сѧ тебѣ̀ хрⷭ҇то́съ во ѻ҆́ч҃ей сла́вѣ,  страда́нїй возвѣща́ѧ тебѣ̀ ꙗ҆́вѣ возме́здїѧ: тѣ́мже  вопїѧ́лъ є҆сѝ: гдⷭ҇а по́йте и҆ превозноси́те во всѧ̑  вѣ́ки. 
И҆сплетѐ на́мъ влⷣчнее ржⷭ҇тво̀ ли́къ и҆ па́мѧть  первомч҃ника: тѣ́мъ непреста́ннѡ гдⷭ҇а пое́мъ, и҆  превозно́симъ во всѧ̑ вѣ́ки. 
Бг҃оро́диченъ: 
Тебѐ па́че оу҆ма̀ бг҃омꙋ́жнѡ сло́вомъ ро́ждшꙋю  гдⷭ҇а, и҆ дѣ́вствꙋющꙋю, всѧ̑ дѣла̀, дв҃о, благослови́мъ и҆  превозно́симъ во всѧ̑ вѣ́ки. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Ꙗ҆́кѡ ле́въ, всеблаже́нне, оу҆пова́въ дꙋшѝ  тве́рдостїю, (с. 561) не оу҆страши́лсѧ є҆сѝ  є҆реті́ческагѡ стремле́нїѧ, неи́стовства тезоимени́тагѡ:  є҆го́же ѡ҆плева́въ, лю́демъ ра́дꙋѧсѧ вопїѧ́лъ є҆сѝ:  благослови́те, всѧ̑ дѣла̀ гдⷭ҇нѧ, гдⷭ҇а. 
Оу҆краси́въ мꙋ́жествомъ дꙋ́шꙋ, цѣломꙋ́дрїемъ же,  блаже́нне, жела́нїе, оу҆́мъ ра́зꙋма и҆спо́лненъ стѧжа́въ,  соверши́лъ є҆сѝ, пра́вдою же твоѧ̑ смы́слы оу҆пра́вилъ  є҆сѝ, и҆ вопїе́ши: благослови́те, всѧ̑ дѣла̀ гдⷭ҇нѧ,  гдⷭ҇а. 
Стремли́вѡ текꙋ́щїй то́къ є҆́реси, ѻ҆́ч҃е,  и҆зсꙋши́лъ є҆сѝ, твои́ми наказа̑нїи, прпⷣбне, и҆  всемꙋ́дрыми оу҆каза́ньми хи́трости ѕлочести́выхъ разорѧ́ѧ,  и҆ зовѧ̀: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Созда́вый є҆стество̀ въ нача́тцѣхъ человѣ́ческое  бг҃ъ, въ сїѐ ѡ҆блачи́тсѧ ѿ пречⷭ҇тагѡ твоегѡ̀, всечⷭ҇таѧ,  и҆ ст҃а́гѡ чре́ва, дне́сь въ виѳлее́мѣ прⷪ҇ро́чески  ражда́ѧсѧ: тѣ́мъ тѧ̀ всѝ благослови́мъ, марі́е  бг҃оневѣ́сто. 
Пѣ́снь ѳ҃. І҆рмо́съ: 
Та́инство стра́нное ви́жꙋ и҆ пресла́вное: нб҃о,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ, є҆го́же воспѣва́юще, велича́емъ. 
И҆зрѧ́дное тече́нїе зрѧ́ще волсвѝ неѻбы́чныѧ  но́выѧ ѕвѣзды̀ новосїѧ́ющїѧ, нб҃са̀ просвѣща́ющїѧ, хрⷭ҇та̀  цр҃ѧ̀ поразꙋмꙋва́хꙋ на землѝ ро́ждшагосѧ въ виѳлее́мѣ, на  спасе́нїе на́ше. 
Новорожде́нное, волхвѡ́мъ глаго́лющымъ, ѻ҆троча̀  цр҃ь, є҆го́же ѕвѣзда̀ ꙗ҆вѝ, гдѣ́ є҆сть; томꙋ́ бо  поклони́тисѧ прїидо́хомъ: ꙗ҆рѧ́сѧ и҆́рѡдъ смꙋща́шесѧ,  хрⷭ҇та̀ оу҆би́ти, бг҃обо́рецъ шата́ѧсѧ. 
И҆спыта̀ и҆́рѡдъ вре́мѧ ѕвѣзды̀, є҆ѧ́же  вожде́нїемъ волсвѝ въ виѳлее́мѣ покланѧ́хꙋсѧ хрⷭ҇тꙋ̀ съ  да́ры: є҆́юже ко ѻ҆те́чествꙋ наставлѧ́еми, лю́таго  дѣтоꙋбі́йцꙋ ѡ҆ста́виша порꙋ́гана. (с. 562) 
И҆́нъ. І҆рмо́съ:  
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆блажа́емъ. 
Похва́лъ, стефа́не, преше́лъ є҆сѝ всѧ́къ чи́нъ, и҆  но́сиши по коемꙋ́ждо сло́вꙋ нело́жнѡ ты̀ побѣди́тєльнаѧ:  и҆знемога́етъ бо человѣ́ческїй оу҆́мъ, соплестѝ вѣне́цъ  похва́лъ тебѣ̀ досто́йный. 
Ѽ блаже́ннагѡ твоегѡ̀, є҆го́же провѣща́лъ є҆сѝ,  стефа́не, гла́са! не поста́ви оу҆бі́йцамъ, влⷣко, вопїѧ̀,  хрⷭ҇тѐ, беззако́нїѧ: но ꙗ҆́кѡ бг҃ъ и҆ содѣ́тель прїимѝ  дх҃ъ мо́й, ꙗ҆́коже же́ртвꙋ благово́ннѣйшꙋ. 
Ты̀ болѣ́зней воздаѧ́нїе прїѧ́лъ є҆сѝ,  побѣди́тельный ѿ вседержи́тельныѧ вѣне́цъ десни́цы: и҆  ны́нѣ, всеблаже́нне, предстоѧ̀ всецр҃ю̀, сла́вою и҆  благода́тїю пою́щыѧ тѧ̀ оу҆вѣнча́й. 
Бг҃оро́диченъ: 
Вре́меннагѡ бытїѧ̀ ѿ дв҃ы прїѧ́тъ нача́ло пло́тїю,  ѿ ѻ҆ц҃а̀ безлѣ́тный сн҃ъ: є҆гѡ́же ра́ди оу҆бива́емь  подо́бникъ хрⷭ҇то́въ стефа́нъ, ны́нѣ наслѣ́дова ѿ  нача́ла вѣ́чнꙋю жи́знь. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀,  тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стєства̀. тѣ́мъ,  веселѧ́щесѧ, тѧ̀, бцⷣе, велича́емъ. 
Бжⷭ҇твеннымъ побѣжда́емь жела́нїемъ, гоне́нїй  ѡ҆полчє́нїѧ оу҆до́бѡ претерпѣ́лъ є҆сѝ, бг҃омꙋ́дре, и҆  гони́телѧ свирѣ́пство низложи́лъ, воспрїѧ́лъ є҆сѝ  подвигѡ́въ, ѻ҆́ч҃е, вѣне́цъ. 
Бога́тство нбⷭ҇ное ѡ҆брѣ́лъ є҆сѝ, и҆ пребыва́ющꙋю  хра́минꙋ, вмѣ́стѡ го́рькагѡ заточе́нїѧ, и҆ стра́нничества  и҆ прехожде́нїѧ: и҆ ны́нѣ пита́ешисѧ, прїе́млѧ вѣ́чное  наслажде́нїе. 
Пѣ́нїе влⷣцѣ приносѧ̀, ѻ҆́ч҃е, и҆ мольбы̑, не  преста́й ѡ҆ (с. 563) мое́й не́мощи, и҆ соѡбита̑нїи, и҆  бра́тствѣ, ꙗ҆́кѡ да вкꙋ́пѣ пожи́вше оу҆лꙋчи́мъ вкꙋ́пѣ  ѡ҆боже́нїе. 
Бг҃оро́диченъ: 
Тѧ̀ па́че оу҆ма́ же и҆ сло́ва, въ виѳлее́мѣ бг҃а  сло́ва дне́сь ро́ждшꙋю, дв҃о, и҆ въ пелена́хъ сего̀  пови́вшꙋю, ꙗ҆́кѡ вои́стиннꙋ бг҃оѻтрокови́цꙋ и҆ бцⷣꙋ  велича́емъ. 
Свѣти́ленъ: Подо́бенъ: Дх҃омъ во ст҃и́лищи: 
Ѡ҆деснꙋ́ю стоѧ́ща ѻ҆ц҃а̀ ви́дѣлъ є҆сѝ сло́ва  пребезнача́льнаго, и҆ свѣ́та неизглаго́ланнагѡ лицѐ  и҆спо́лнилъ є҆сѝ, а҆пⷭ҇лѡвъ похвало̀, и҆ мꙋ́ченикѡвъ  сла́во: оу҆краси́лсѧ же є҆сѝ вѣнце́мъ ка́менїй  мета́ньми, и҆ кончи́нꙋ прїѧ́лъ є҆сѝ бжⷭ҇твеннꙋю. 
Сла́ва, и҆ ны́нѣ: Свѣти́ленъ пра́здника: 
Во ꙗ҆́слехъ положи́сѧ, младе́нствовавъ ꙗ҆́кѡ  младе́нецъ: ѕвѣзда́ же призва̀ тро́ицꙋ волхвѡ́въ: па́стырїе  же чꙋдесѝ оу҆ди́вльшесѧ, потща́шасѧ бг҃а ви́дѣти  вочл҃вѣ́чшасѧ: а҆́гг҃льстїи же ли́цы дивѧ́щесѧ, сла́ва въ  вы́шнихъ, вопїѧ́хꙋ. 
На хвали́техъ стїхи̑ры на ѕ҃. Самогла́сны. Гла́съ а҃.  Кѷпрїа́ново: 
Страда́льческїй вѣне́цъ первострада́льцꙋ вѣ́рнїи  и҆сплете́мъ ѿ слове́сныхъ цвѣтѡ́въ: то́й бо мꙋ́ченикѡмъ  проꙋгото́ва пꙋ́ть, и҆ въ ра́дости вопїѧ́ше: сѐ нб҃са̀  ѿвє́рста ви́ждꙋ, и҆ сн҃а бж҃їѧ ѡ҆деснꙋ́ю стоѧ́ща  неви́димагѡ ѻ҆ц҃а̀. 
Гла́съ в҃. А҆нато́лїево: 
Пе́рвый въ дїа́конѣхъ, пе́рвый и҆ въ мꙋ́ченицѣхъ  показа́лсѧ є҆сѝ, всест҃ы́й стефа́не: пꙋ́ть бо бы́лъ є҆сѝ  ст҃ы̑мъ, и҆ мно́ги гдⷭ҇ꙋ приве́лъ є҆сѝ мꙋ́ченики. тѣ́мъ  нб҃о тебѣ̀ ѿве́рзесѧ, и҆ бг҃ъ тебѣ̀ ꙗ҆ви́сѧ: того̀  молѝ спасти́сѧ дꙋша́мъ на́шымъ. 
Во ст҃ы́ню ѡ҆дѣ́ѧлсѧ є҆сѝ, стефа́не блаже́нне,  первомч҃ниче и҆ перводїа́коне, а҆́гг҃лѡвъ соприча́стниче:  хода́тайствꙋй и҆ моли́сѧ ѡ҆ на́съ сп҃сꙋ гдⷭ҇ꙋ безгрѣ́шномꙋ. 
Первомꙋ́ченика и҆ до́блѧго хрⷭ҇то́ва оу҆го́дника  стефа́на (с. 564) перводїа́кона досто́йнѡ почти́мъ: то́й бо  стоѧ̀ посредѝ беззакѡ́нникъ, ѡ҆деснꙋ́ю ѻ҆ц҃а̀ сн҃а ви́дѣ. 
Гла́съ д҃. І҆ѡа́нна мона́ха: 
Стефа́не сла́вне, нбⷭ҇ножи́телю, хрⷭ҇то́въ  оу҆го́дниче блаже́нне, моли́твꙋ сотворѝ ѡ҆ дꙋша́хъ  на́шихъ. 
Гла́съ то́йже: 
Стефа́нъ до́брое нача́ло мꙋ́ченикѡвъ, по́лнъ  благода́ти и҆ си́лы, творѧ́й зна́мєнїѧ и҆ чꙋдеса̀ вє́лїѧ  въ лю́дехъ, ѿ беззако́нныхъ ка́менїемъ побїе́нъ быва́ше,  но просвѣти́сѧ ꙗ҆́кѡ а҆́гг҃лъ, и҆ зри́тъ сла́вꙋ тебє̀  распе́ншагѡсѧ на́съ ра́ди, ѡ҆деснꙋ́ю си́лы, и҆ дх҃омъ  благода́ти на нб҃са̀ взима́шесѧ: и҆ сегѡ̀ ра́ди съ  ликостоѧ̑нїи а҆́гг҃льскими водворѧ́ѧсѧ, мо́литсѧ спасти́сѧ  дꙋша́мъ на́шымъ. 
Сла́ва, гла́съ є҃. Кѷпрїа́ново: 
Первомч҃ниче а҆пⷭ҇ле, и҆ перводїа́коне, две́рь  мч҃никѡвъ, и҆ сла́ва пра́ведныхъ, а҆пⷭ҇лѡвъ похвало̀: ты̀  нб҃са̀ ви́дѣлъ є҆сѝ ѿвє́рста на сꙋди́щи стоѧ̀, и҆ сн҃а  бж҃їѧ ѡ҆деснꙋ́ю стоѧ́ща неви́димагѡ ѻ҆ц҃а̀. тѣ́мже ꙗ҆́кѡ  а҆́гг҃лъ возсїѧ́въ лице́мъ, въ ра́дости взыва́лъ є҆сѝ ѡ҆  побива́ющихъ тѧ̀ ка́менїемъ: не поста́ви и҆̀мъ грѣха̀  сегѡ̀. и҆ ны́нѣ и҆спросѝ ѿ любвѐ хва́лѧщымъ тѧ̀  ѡ҆чище́нїе грѣхѡ́въ, и҆ ве́лїю ми́лость. 
И҆ ны́нѣ, гла́съ то́йже. І҆ѡа́нна мона́ха: 
Непостижи́мое соверша́емое въ виѳлее́мѣ дне́сь  та́инство: неви́димый ви́дитсѧ, безпло́тный воплоща́етсѧ.  сло́во ѡ҆дебелѣва́етъ, и҆ сы́й, быва́етъ є҆́же не бѣ̀.  дв҃а ражда́етъ въ верте́пѣ млⷣнца мла́да, зда́телѧ  є҆стества̀. ꙗ҆́сли воѡбразꙋ́ютсѧ въ прⷭ҇то́лъ нбⷭ҇ный,  ско́ти ѡ҆бразꙋ́ютъ херꙋві́мское предстоѧ́нїе. па́стырїе  чꙋдѧ́тсѧ. волсвѝ да́ры прино́сѧтъ. а҆́гг҃ли воспѣва́юще  глаго́лютъ: сла́ва въ вы́шнихъ бг҃ꙋ, и҆ на землѝ ми́ръ, въ  человѣ́цѣхъ бо благоволе́нїе, неизмѣ́нный є҆мманꙋ́илъ.  (с. 565) 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ: 
Вождествꙋ́етъ пра́здникъ ра́достїю всѧ̀ тва́рь, ꙳ и҆  нб҃са̀ съ на́ми ра́дꙋютсѧ: ꙳ во ꙗ҆́слехъ бо зижди́тель ꙳  ѿ дв҃ы воплоща́емый, ꙳ и҆ въ виѳлее́мѣ і҆ꙋде́йстѣмъ ꙳  млⷣнецъ ви́дѣнъ бы́сть пресла́внѡ. ꙳ лю́дїе, рце́мъ: ꙳  бл҃гослове́нъ рожде́йсѧ ꙳ бж҃е на́шъ, сла́ва тебѣ̀. 
Сті́хъ: И҆зъ чре́ва пре́жде денни́цы роди́хъ тѧ̀: 
Да земны̑ѧ нбⷭ҇ны сотвори́ши, ꙳ прише́лъ є҆сѝ на  зе́млю вопло́щсѧ ѿ дв҃ы, ꙳ и҆ млⷣнцъ ви́димь бы́лъ  є҆сѝ, ꙳ сло́во сы́й превѣ́чное, ꙳ волхвы̀ подви́глъ  є҆сѝ ѿ персі́ды ꙳ въ твоѐ поклоне́нїе, ще́дре. ꙳ съ  ни́ми же взыва́емъ: ꙳ бл҃гослове́нъ рожде́йсѧ ꙳ бж҃е на́шъ,  сла́ва тебѣ̀. 
Сті́хъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю  менє̀. 
Мла́до на́съ ра́ди, і҆и҃се, ꙳ ꙗ҆ви́лсѧ є҆сѝ  ѻ҆троча̀, ꙳ и҆зъ ѻ҆ц҃а̀ пре́жде вѣ̑къ возсїѧ́въ, ꙳  ѡ҆бветша́вшыѧ престꙋпле́нїемъ, ꙳ хотѧ̀ всѧ̑ ѡ҆бнови́ти  человѣ́ки. ꙳ тѣ́мъ тебѣ̀ всѝ ꙳ благода́рнѡ при́снѡ  зове́мъ: ꙳ бл҃гослове́нъ рожде́йсѧ ꙳ бж҃е на́шъ, сла́ва  тебѣ̀. 
Сла́ва, гла́съ и҃. Кѷпрїа́ново: 
Ра́дꙋйсѧ въ гдⷭ҇ѣ, вѣнчено́сче стефа́не,  подо́бникъ влⷣки: зане́же и҆ первомч҃никъ бы́лъ є҆сѝ  хрⷭ҇та̀ цр҃ѧ̀ на́шегѡ, и҆ ле́сть беззако́нныхъ і҆ꙋдє́й  оу҆праздни́лъ є҆сѝ, молѧ́сѧ ѡ҆ на́съ ко гдⷭ҇ꙋ. 
И҆ ны́нѣ, гла́съ то́йже. І҆ѡа́нна мона́ха: 
Ка́кѡ и҆зрекꙋ̀ вели́кое та́инство; безпло́тный  воплоща́етсѧ, сло́во ѡ҆дебелѣва́етъ, неви́димый ви́дитсѧ,  и҆ неѡсѧза́емый ѡ҆сѧза́етсѧ, и҆ безнача́льный начина́етсѧ:  сн҃ъ бж҃їй, сн҃ъ человѣ́чь быва́етъ: і҆и҃съ хрⷭ҇то́съ  вчера̀ и҆ дне́сь, то́йже и҆ во вѣ́ки. 
На лїтꙋргі́и: Бл҃жє́нна пра́здника, пѣ́снь а҃, на  д҃: и҆ ст҃а́гѡ, пѣ́снь г҃, на д҃. Прокі́менъ пра́здника, и҆  до ѿда́нїѧ: и҆ а҆пⷭ҇ла, (с. 566) гла́съ и҃: Во всю̀  зе́млю и҆зы́де вѣща́нїе и҆́хъ. Сті́хъ: Небеса̀  повѣ́даютъ сла́вꙋ бж҃їю: А҆пⷭ҇лъ въ дѣѧ́нїихъ, зача́ло  з҃і. А҆ллилꙋ́їа, гла́съ а҃: И҆сповѣ́дѧтъ небеса̀ чꙋдеса̀  твоѧ̑, гдⷭ҇и. Є҆ѵⷢ҇лїе матѳе́а, зача́ло п҃з. Прича́стенъ  пра́здника, и҆ до ѿда́нїѧ, и҆ а҆пⷭ҇ла: Во всю̀  зе́млю: 


(с. 566) 
Мѣ́сѧца тогѡ́же въ к҃и-й де́нь. 
Ст҃ы́хъ мꙋ́чєникъ двꙋ̀ тмꙋ̀, въ нїкомиді́и  сожже́нныхъ. 
На Гдⷭ҇и, воззва́хъ: стїхи̑ры пра́здника, гла́съ  є҃. Поⷣ: Ра́дꙋйсѧ: 
Но́сиши а҆да́мовъ зра́къ во ѻ҆́бразѣ бж҃їи сы́й  всесоверше́нный, и҆ хо́щеши рꙋка́ми держа́тисѧ, рꙋко́ю, всѧ̑  содержа́й си́лою твое́ю, чи́стаѧ всенепоро́чнаѧ  провѣщава́ше глаго́лющи: ка́кѡ тѧ̀ пелена́ми повїю̀ ꙗ҆́кѡ  младе́нца; ка́кѡ воздою́ тѧ, всѧ́чєскаѧ пита́ющаго; ка́кѡ  твое́й па́че оу҆ма̀ нищетѣ̀ оу҆дивлю́сѧ; ка́кѡ тѧ̀ сн҃а  моего̀ назовꙋ̀, раба̀ твоѧ̀ ны́нѣ сꙋ́щи; пою̀, бл҃гословлю́  тѧ, подаю́щаго мі́рꙋ ве́лїю ми́лость. 
Млⷣнца воплоща́ема и҆зъ неѧ̀, предвѣ́чнаго бг҃а  всенепоро́чнаѧ зрѧ́щи, рꙋка́ми держа́щи, и҆ ѡ҆блобыза́ющи  ча́стѡ, и҆ ра́дости и҆сполнѧ́ющисѧ провѣщава́ше є҆мꙋ̀:  бж҃е высоча́йше, цр҃ю̀ неви́димый, ка́кѡ зрю́ тѧ, и҆  разꙋмѣ́ти та́инства не могꙋ̀ безмѣ́рныѧ нищеты̀ твоеѧ̀;  верте́пъ бо малѣ́йшїй и҆ се́й чꙋ́ждїй, внꙋ́трь вмѣща́етъ  тѧ̀ ро́ждшагосѧ, и҆ дѣ́вства нерѣши́вша, ложесна̀  соблю́дшаго, ꙗ҆́кѡ пре́жде ржⷭ҇тва̀, и҆ даю́щаго ве́лїю  ми́лость. 
Сїѧ̑ ра́бски чⷭ҇таѧ, оу҆жа́снѡ же вѣща́ющи,  оу҆слы́шаше волхвѡ́въ предъ верте́помъ кꙋ́пнѡ  предстоѧ́щихъ, и҆ къ ни̑мъ речѐ: кого̀ и҆́щете вы̀, ꙗ҆́кѡ  ви́ждꙋ бо, ѿ и҆нода́льныѧ страны̀ прїидо́сте: пе́рсскїй  ѻ҆́бразъ, и҆ мꙋдрова́нїе (с. 567) и҆мꙋ́ще, стра́ненъ  и҆схо́дъ и҆ ше́ствїе сотвори́сте: и҆ къ стра́нствовавшемꙋ  ѿ высоты̀, и҆ стра́ннѡ въ мѧ̀ все́льшꙋсѧ, ꙗ҆́кѡ вѣ́сть,  со тща́нїемъ прїидо́сте томꙋ̀ поклони́тисѧ, да́рꙋющемꙋ мі́рꙋ  ве́лїю ми́лость. 
И҆́ны стїхи̑ры ст҃ы́хъ, гла́съ д҃. Подо́бенъ: Ꙗ҆́кѡ  до́блѧ: 
Си́лою вжилѧ́еми, ꙳ и҆ тве́рдѡ оу҆крѣплѧ́еми, ꙳ и҆  всилѧ́еми влⷣки хрⷭ҇та̀, ꙳ въ не́мощи є҆сте́ственнѣй ꙳  непобѣди́ми ꙗ҆ви́стесѧ, страстоте́рпцы, ꙳ врага̀ въ  по́двизѣхъ побѣди́вше, ꙳ и҆ моли́тесѧ ѡ҆ соверша́ющихъ ꙳  свѧтꙋ́ю и҆ свѣтоно́снꙋю ва́шꙋ па́мѧть, ꙳ великомꙋ́чєницы  сла́внїи. 
Въ словесѣ́хъ ѳео́фїлъ, ꙳ и҆ въ дѣ́лѣхъ дѡроѳе́й,  и҆ мѷгдо́нїй, ꙳ кꙋ́пнѡ и҆ горго́нїй, ꙳ съ секꙋ́ндомъ же и҆  пе́тръ, ꙳ и҆ і҆́ндисъ до́бльствовавше, ꙳ и҆ врага̀  ѡ҆полчє́нїѧ побѣди́ша ра́дꙋющесѧ: ꙳ и҆ мо́лѧтъ ѿ  всѧ́кихъ бѣ́дъ и҆зба́вити, ꙳ вѣ́рою соверша́ющыѧ ꙳  всечестнꙋ́ю па́мѧть и҆́хъ. 
Ю҆́ношы, дѣ̑вы, ꙳ ста́рцы и҆ младе́нцы, ꙳ є҆ди́нꙋ  показа́ша до́блесть. ꙳ тѣ́мже и҆ ра̑внаѧ ꙳ полꙋчи́ша  возмє́здїѧ бл҃года́тїю, ꙳ всѣ́хъ цр҃ю̀ и҆ бг҃ꙋ  спребыва́юще. ꙳ ꙗ҆̀же почти́мъ свѧще́нными пѣснопѣ́сньми,  ꙳ ꙗ҆́кѡ свѣтоза̑рныѧ свѣти́льники вселе́нныѧ, двѣ̀ тмы̀  сꙋ́щыѧ. 
Сла́ва, и҆ ны́нѣ, гла́съ є҃: 
Да веселѧ́тсѧ нб҃са̀, и҆ да ра́дꙋетсѧ землѧ̀: дне́сь  бо вои́стиннꙋ є҆ди́но ста́до бы́сть а҆́гг҃лѡвъ и҆  человѣ́кѡвъ. (с. 568) ѽ чꙋдесѐ! неви́димый ви́дитсѧ,  невмѣсти́мый вмѣща́етсѧ, сло́во ѡ҆дебелѣва́етъ, сн҃ъ  бж҃їй, сн҃ъ чл҃вѣ́чь быва́етъ: и҆ дв҃а неискꙋсомꙋ́жнаѧ,  мт҃и зри́тсѧ бж҃їѧ, и҆ мт҃и по ржⷭ҇твѣ̀, дв҃а  ѡ҆брѣта́етсѧ. вопло́щшеесѧ сло́во ѻ҆́ч҃ее въ ꙗ҆́слехъ  возлега́етъ, и҆ па́стырїе проповѣ́дницы, ѻ҆́бщницы  та́инства быва́ютъ: волсвѝ ѿ востѡ́къ да́ры приноша́хꙋ,  ѕвѣздо́ю наставлѧ́еми, ро́ждшемꙋсѧ сп҃сꙋ поклони́шасѧ, съ  ни́миже и҆ мы̀ празднолю́бцы, сердє́чнаѧ сокрѡ́вища  оу҆се́рднѡ ѿве́рзше, принесе́мъ є҆мꙋ̀ дѣѧ̑нїѧ блага̑ѧ:  вѣ́рꙋ, наде́ждꙋ и҆ любо́вь, ꙗ҆́кѡ зла́то и҆ лїва́нъ и҆  смѵ́рнꙋ, безпло́тныхъ гла́съ вопїю́ще є҆мꙋ̀: сла́ва въ  вы́шнихъ бг҃ꙋ, и҆ на землѝ ми́ръ, въ человѣ́цѣхъ  бл҃говоле́нїе, прише́дшемꙋ спастѝ ѿ пре́лести ве́сь ро́дъ  на́шъ. 
На стїхо́внѣ стїхи̑ры пра́здника, гла́съ в҃. Поⷣ:  До́ме є҆ѵфра́ѳовъ: 
Всего̀ бг҃олѣ́пнѡ ꙳ поне́съ ѿ дв҃ы ꙳ а҆да́ма,  хрⷭ҇тѐ, пе́рваго, ꙳ роди́лсѧ є҆сѝ въ верте́пѣ, ꙳ и҆ въ  ꙗ҆́слехъ пеленꙋ́емь. 
Сті́хъ: И҆зъ чре́ва пре́жде денни́цы роди́хъ тѧ̀. 
По́й прⷪ҇ро́чески, дв҃де, ꙳ движѧ̀ свирѣ́ль: ꙳ и҆зъ  твои́хъ бо чре́слъ, ꙳ и҆зъ ни́хже бцⷣа, ꙳ хрⷭ҇то́съ  ражда́етсѧ дне́сь. 
Сті́хъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю  менє̀. 
Хвалꙋ̀ бг҃олѣ́пнꙋ, ꙳ съ па̑стыри волсвѝ, и҆ со  а҆́гг҃лы сла́вꙋ, ꙳ ѿ дв҃ы прозѧ́бшемꙋ бг҃ꙋ, вѣ́рнїи  принесе́мъ. 
Сла́ва, и҆ ны́нѣ, гла́съ а҃: 
Сла́ва въ вы́шнихъ бг҃ꙋ, въ виѳлее́мѣ слы́шꙋ ѿ  безпло́тныхъ дне́сь, на землѝ ми́ръ благоволи́вшемꙋ бы́ти.  ны́нѣ дв҃а небе́съ ши́рши: возсїѧ́ бо свѣ́тъ  ѡ҆мрачє́ннымъ, и҆ смирє́нныѧ возвы́си, а҆́гг҃льски  пою́щыѧ: сла́ва въ вы́шнихъ бг҃ꙋ. 
Тропа́рь ст҃ы̑мъ, гла́съ в҃: 
Страстоте́рпцы гдⷭ҇ни, бл҃же́нна землѧ̀ напи́вшаѧсѧ  кровьмѝ ва́шими, и҆ свѧ̑та селє́нїѧ прїи́мшаѧ тѣлеса̀  ва̑ша: въ (с. 569) по́двизѣ бо врага̀ побѣди́сте, и҆  хрⷭ҇та̀ со дерзнове́нїемъ проповѣ́дасте. того̀ ꙗ҆́кѡ  бла́га моли́те спасти́сѧ, мо́лимсѧ, дꙋша́мъ на́шымъ. 
Сла́ва, и҆ ны́нѣ, пра́здника. Тропа́рь, гла́съ д҃: 
Ржⷭ҇тво̀ твоѐ, хрⷭ҇тѐ бж҃е на́шъ, возсїѧ̀ мі́рови  свѣ́тъ ра́зꙋма: въ не́мъ бо ѕвѣзда́мъ слꙋжа́щїи, ѕвѣздо́ю  оу҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆ тебѐ  вѣ́дѣти съ высоты̀ восто́ка: гдⷭ҇и, сла́ва тебѣ̀. 
На оу҆́трени тропа́рь пра́здника, два́жды. 
Сла́ва, ст҃ы́хъ. И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ а҃. Поⷣ:  Ка́мени запеча́танꙋ: 
На прⷭ҇то́лѣ ѻ҆гнезра́чнѣмъ въ вы́шнихъ сѣдѧ́й  со ѻ҆ц҃е́мъ безнача́льнымъ и҆ бжⷭ҇твеннымъ твои́мъ дх҃омъ,  благоволи́лъ є҆сѝ роди́тисѧ пло́тїю ѿ дв҃ы  неискꙋсомꙋ́жныѧ, і҆и҃се: сегѡ̀ ра́ди и҆ ѕвѣзда́ тѧ ѿ  персі́ды волхвѡ́мъ показа̀. сла́ва всебл҃го́мꙋ твоемꙋ̀  совѣ́тꙋ, сла́ва ꙗ҆вле́нїю твоемꙋ̀, сла́ва къ чл҃вѣ́кѡмъ  кра́йнемꙋ соше́ствїю твоемꙋ̀. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ г҃. Поⷣ:  Красотѣ̀ дѣ́вства: 
Превѣ́чнаго и҆ непостижи́маго, соприсносꙋ́щнаго  неви́димомꙋ ѻ҆ц҃ꙋ̀, во оу҆тро́бѣ пло́тски носи́ла є҆сѝ,  бцⷣе, є҆ди́но и҆ неслїѧ́нное трⷪ҇цы бжⷭ҇тво̀: просїѧ̀  благода́ть твоѧ̀ въ мі́рѣ, всепѣ́таѧ. тѣ́мже непреста́ннѡ  вопїе́мъ: ра́дꙋйсѧ, чⷭ҇таѧ дв҃о мт҃и. 
Сла́ва, и҆ ны́нѣ, то́йже. 
Канѡ́нъ пра́здника со і҆рмосо́мъ на и҃. Гла́съ а҃. 
Творе́нїе кѵ́ръ і҆ѡа́нна. 
Пѣ́снь а҃. І҆рмо́съ: 
Спасѐ лю́ди чꙋдодѣ́йствꙋѧй влⷣка, мо́крꙋю мо́рѧ  волнꙋ̀ ѡ҆землени́въ дре́вле, во́лею же ро́ждсѧ ѿ дв҃ы,  стезю̀ прохо́днꙋ небесѐ (с. 570) полага́етъ на́мъ: є҆го́же  по сꙋществꙋ̀ ра́вна же ѻ҆ц҃ꙋ̀ и҆ человѣ́кѡмъ сла́вимъ. 
И҆знесѐ чре́во свѧще́нно сло́во, ꙗ҆́вѣ неѡпа́льнѡ  живопи́санное кꙋпино́ю, смѣше́на зра́комъ человѣ́чимъ  бг҃а, є҆́ѵы ѻ҆каѧ́ннꙋю оу҆тро́бꙋ клѧ́твы дре́внїѧ  разрѣша́ющее го́рькїѧ: є҆го́же земні́и сла́вимъ. 
Показа̀ ѕвѣзда̀ пре́жде со́лнца, сло́во, прише́дшее  оу҆ста́вити грѣхѝ, волхвѡ́мъ, ꙗ҆́вѣ во оу҆бо́зѣмъ  верте́пѣ, ми́лостиваго тебѐ, пелена́ми пови́та: є҆го́же  ра́дꙋющесѧ ви́дѧхꙋ самого̀ и҆ чл҃вѣ́ка и҆ гдⷭ҇а. 
И҆ ст҃ы́хъ канѡ́нъ на д҃. Є҆гѡ́же краегране́сїе: 
Мно́жество мѧ̀ спаса́етъ добропобѣ́дныхъ  мꙋ́ченикѡвъ. І҆ѡ́сифъ. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Мно́жество многочи́сленное честны́хъ мꙋ́ченикѡвъ,  мно́жество ѡ҆чи́стите мно́гихъ прегрѣше́нїй мои́хъ  хода́тайствомъ ва́шимъ, и҆ дади́те сло́во, воспѣ́ти ва́ше  торжество̀. 
Свѣти̑ла пресвѣ̑тлаѧ цр҃кве, добропобѣ́днїи  мꙋ́чєницы, свои́ми оу҆́ды хрⷭ҇та̀ просла́вивше,  свѣтоно́сною ны́нѣ ва́шею па́мѧтїю просла́вистесѧ. 
Вѣ́ра бжⷭ҇твеннаѧ страда́льцєвъ невѣ́рныхъ  безбо́жное мꙋчи́тельство разорѝ, и҆ потребѝ де́мѡнское  лꙋка́вое противле́нїе благода́тїю. 
Бг҃а всемо́щнаго пло́ть прїе́мша, и҆ сме́рть  разрꙋши́вша сме́ртїю, мꙋ́чєницы и҆сповѣ́давше,  оу҆мерщвле́ни бы́вше, жи́знь прїѧ́сте непреста́ннꙋю. 
Бг҃оро́диченъ: 
Пою́ тѧ, всепѣ́таѧ бл҃гослове́ннаѧ, бг҃а  препѣ́таго пло́тїю ро́ждшꙋю, велича́ющаго страда́льцы,  врага̀ побѣди́вшыѧ. (с. 571) 
Пѣ́снь г҃. І҆рмо́съ: 
При́зри на пѣ́нїѧ рабѡ́въ, бл҃годѣ́телю, врага̀  смирѧ́ѧ вознесе́ннꙋю горды́ню: носѧ́й же, всеви́дче, грѣха̀  превы́шше, непоколе́блемѡ оу҆тверждє́нныѧ, бл҃же, пѣвцы̀,  ѡ҆снова́нїемъ вѣ́ры. 
Невѣ́сты пречⷭ҇тыѧ пребога́тое ржⷭ҇тво̀, ви́дѣти  па́че оу҆ма̀ сподо́бивсѧ, ли́къ свирѧ́ющихъ преклонѧ́шесѧ  стра́ннымъ ѻ҆́бразомъ: чи́нъ же пою́щихъ безпло́тныхъ,  цр҃ѧ̀ хрⷭ҇та̀ безсѣ́меннѡ вопло́щшагосѧ. 
Высото́ю црⷭ҇твꙋѧй нб҃съ, милосе́рдїемъ соверша́етъ  ѡ҆ на́съ, и҆зъ безневѣ́стныѧ ѻ҆трокови́цы: невеще́ственъ  сы́й пре́жде, но по́слѣжде сло́во ѡ҆дебелѣ́вшо пло́тїю, да  па́дшаго къ себѣ̀ привлече́тъ первозда́ннаго. 
И҆́нъ. І҆рмо́съ: 
Да оу҆тверди́тсѧ се́рдце моѐ въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Краснѣ́йше распалѧ́еми хрⷭ҇то́вою любо́вїю,  всехва́льнїи, разже́гшꙋсѧ ѻ҆гню̀, ника́коже оу҆боѧ́стесѧ:  но въ не́мъ сконча́вшесѧ, кꙋ́пнѡ просла́вистесѧ. 
Живы́мъ гла́сомъ бг҃а проповѣ́дающе, преще́нїѧ  безбо́жныхъ не оу҆страши́шасѧ: но дѣте́й гла́съ  є҆диномꙋ́дреннѡ взыва́юще всехва́льнїи ѻ҆рꙋ́жницы  хрⷭ҇то́вы сконча́шасѧ. 
Не оу҆бои́мсѧ ѻ҆гнѧ̀ є҆динора́бнагѡ, до́блїи  вкꙋ́пѣ взыва́хꙋ, ра́дꙋющесѧ дꙋше́ю: тебє̀ ра́ди  оу҆мерщвлѧ́емсѧ оу҆ме́ршагѡ, и҆ сме́рть, сп҃се,  оу҆праздни́вшагѡ. 
Бг҃оро́диченъ: 
Да ѡ҆божи́тъ человѣ́чество, бг҃ъ бы́сть чл҃вѣ́къ  и҆зъ тебє̀, дв҃о чⷭ҇таѧ, па́че сло́ва и҆ смы́сла: сегѡ̀  ра́ди тѧ̀ согла́снѡ вѣ́рнїи оу҆блажа́емъ. 
Конда́къ, гла́съ в҃. Подо́бенъ: Твє́рдыѧ: 
Тве́рди дꙋше́ю по вѣ́рѣ, ст҃і́и, ѻ҆гне́мъ  страда́нїе (с. 572) прїе́мше двѣ̀ тмѣ̀ страда́лєцъ,  вопїю́ще ро́ждшемꙋсѧ ѿ дв҃ы: прїимѝ всесожжє́нїѧ на̑ша  за тѧ̀, ꙗ҆́коже да́ры пе́рсскихъ царе́й, зла́то, и҆  смѵ́рнꙋ, и҆ лїва́нъ, превѣ́чный бж҃е. 
Сѣда́ленъ, гла́съ а҃. Подо́бенъ: Гро́бъ тво́й: 
Во́инство въ числѣ̀ двою̀ тмꙋ̀ мꙋ́ченикѡвъ  чествꙋ́емо на́мъ возсїѧ̀, просвѣща́ющее сердца̀ и҆ мы̑сли  благочести́выхъ вѣ́ры ра́ди. разже́гшесѧ бо бжⷭ҇твенною  любо́вїю влⷣки, кончи́нꙋ свѧтꙋ́ю ѻ҆гне́мъ до́блїи  оу҆се́рднѡ прїѧ́ша. 
Сла́ва, и҆ ны́нѣ, пра́здника, гла́съ и҆ подо́бенъ  то́йже: 
Во ꙗ҆́слехъ на́съ ра́ди безслове́сныхъ положи́лсѧ  є҆сѝ, долготерпѣли́ве сп҃се, млⷣнствовавъ во́лею:  па́стырїе же тѧ̀ воспѣ́ша со а҆́гг҃лы, взыва́юще: сла́ва и҆  хвала̀ на землѝ рожде́нномꙋ, и҆ ѡ҆божи́вшемꙋ земноро́дныхъ  сꙋщество̀, хрⷭ҇тꙋ̀ бг҃ꙋ на́шемꙋ. 
Пѣ́снь д҃. І҆рмо́съ: 
Ро́да человѣ́ча ѡ҆бновле́нїе дре́вле поѧ̀ прⷪ҇ро́къ  а҆ввакꙋ́мъ предвозвѣща́етъ, ви́дѣти неизрече́ннѡ  сподо́бивсѧ ѻ҆́бразъ: млады́й млⷣнецъ бо и҆зъ горы̀ дв҃ы  и҆зы́де, люде́й во ѡ҆бновле́нїе, сло́во. 
Ра́венъ произше́лъ є҆сѝ человѣ́кѡмъ вы́шнїй,  во́лею пло́ть прїи́мъ ѿ дв҃ы, ꙗ҆́дъ ѡ҆чи́стити ѕмі́евы  главы̀, приводѧ̀ всѧ̑ къ свѣ́тꙋ живоно́сномꙋ, бг҃ъ сы́й,  ѿ вра́тъ безсо́лнечныхъ. 
Ꙗ҆зы́цы, и҆̀же дре́вле тле́ю погрꙋже́ни, па́гꙋбы  ѕѣлѡ̀ вра́жїѧ оу҆бѣжа́вше, возно́сѧтъ рꙋ́ки съ  похва́льными пѣ́сньми, є҆ди́наго чтꙋ́ще хрⷭ҇та̀, ꙗ҆́кѡ  бл҃годѣ́телѧ, къ на́мъ ми́лостивнѡ прише́дшаго. 
Ѿ ко́рене и҆зра́стши і҆ессе́ева, дв҃о, оу҆ста́вы  прешла̀ є҆сѝ человѣ́ческагѡ сꙋщества̀, ѻ҆́ч҃ее ро́ждши  превѣ́чное сло́во, ꙗ҆́кѡ благоволѝ са́мъ запеча́таннꙋю  оу҆тро́бꙋ проитѝ, и҆стоща́нїемъ стра́ннымъ. 
И҆́нъ. І҆рмо́съ: 
Оу҆слы́шахъ, гдⷭ҇и, слꙋ́хъ тво́й, и҆ оу҆боѧ́хсѧ,  разꙋмѣ́хъ дѣла̀ твоѧ̑, прⷪ҇ро́къ глаго́лаше, и҆  просла́вихъ си́лꙋ твою̀. (с. 573) 
Твое́й любвѝ привѧза́вше сердца̀, сло́ве,  страстоте́рпцы, тебє̀ ра́ди оу҆мерщвлѧ́еми, ꙗ҆́кѡ а҆́гнцы  непоро́чнїи, подража́телє стрⷭ҇ти твоеѧ̀ ꙗ҆ви́шасѧ. 
Оу҆пра́вивше ст҃і́и ко приста́нищꙋ спасе́нїѧ дꙋ́шы  ва́шѧ дх҃омъ, бꙋ́ри оу҆бѣжа́сте і҆дѡлонеи́стовства,  блаже́ннїи. 
Непрело́жни ꙗ҆ви́стесѧ въ по́двизѣ мꙋче́нїѧ,  непоколеби́ми, и҆ неꙋжа́сни, гони́телей противле́нїе  бжⷭ҇твенною вѣ́рою побѣди́вше. 
Бг҃оро́диченъ: 
И҆зба́вльшесѧ ржⷭ҇тво́мъ твои́мъ, бл҃гослове́ннаѧ,  пе́рвыѧ клѧ́твы, благослове́нїе воспрїѧ́хомъ, и҆ жи́знь и҆  и҆збавле́нїе, тѧ̀ бцⷣꙋ сла́вѧщїи. 
Пѣ́снь є҃. І҆рмо́съ: 
И҆зъ но́щи дѣ́лъ ѡ҆мраче́нныѧ пре́лести, ѡ҆чище́нїе  на́мъ, хрⷭ҇тѐ, бо́дреннѡ ны́нѣ соверша́ющымъ пѣ́снь,  ꙗ҆́кѡ бл҃годѣ́телю, прїидѝ, подава́ѧй оу҆до́бнꙋ стезю̀,  по не́йже востека́юще ѡ҆брѧ́щемъ сла́вꙋ. 
Лю́тꙋю враждꙋ̀, ю҆́же къ на́мъ влⷣка ѿсѣка́ѧ  па́ки, плотски́мъ прише́ствїемъ, да держа́щаго разрꙋши́тъ  дꙋшетлѣ́ющаго, мі́ръ сочета́ѧ съ невеще́ственными  сꙋществы̀, положи́въ пристꙋ́пна, ро́ждшаго, тва́ри. 
Лю́дїе ви́дѣша дре́вле ѡ҆мраче́ннїи по дне́хъ  свѣ́тъ вы́шнїѧ свѣ́тлости: ꙗ҆зы́ки же бг҃ꙋ наслѣ́дїе  сн҃ъ прино́ситъ, подаѧ̀ та́мѡ неизрече́ннꙋю бл҃года́ть,  и҆дѣ́же мно́жайшїй процвѣтѐ грѣ́хъ. 
И҆́нъ. І҆рмо́съ: 
Свѣ́тлый на́мъ возсїѧ́й свѣ́тъ присносꙋ́щный,  оу҆́тренюющымъ ѡ҆ сꙋдьба́хъ за́повѣдей твои́хъ, влⷣко  чл҃вѣколю́бче, хрⷭ҇тѐ, бж҃е на́шъ. 
Свѣтоѧвле́нна па́мѧть просїѧ̀ страстоте́рпєцъ  твои́хъ, и҆ просвѣтѝ земны̑ѧ концы̀, чꙋде́съ бжⷭ҇твенными  раздаѧ̑нїи, хрⷭ҇тѐ бж҃е на́шъ. 
Свѧщеннодѣ́телїе же́ртвꙋ приносѧ́ще, заколє́нїѧ  совершє́ннаѧ принесо́шасѧ всесожега́еми, со всѣ́ми и҆ны́ми  мно́жайшими мч҃ники хрⷭ҇та̀ велича́юще. 
Хра́ми бж҃їи сꙋ́ще ст҃і́и креще́нїемъ, кончи́нꙋ  свѧ́тꙋ (с. 574) вкꙋ́пѣ прїѧ́сте въ домꙋ̀ бжⷭ҇твеннѣмъ, и҆  къ нбⷭ҇номꙋ хра́мꙋ взѧ́стесѧ. 
Бг҃оро́диченъ: 
Да бг҃ъ съ вы́шними совокꙋпи́тъ попо́лзшыѧсѧ  престꙋпле́нїемъ въ вели́къ ро́въ, во твою̀ оу҆тро́бꙋ  всели́сѧ, всенепоро́чнаѧ, и҆ пло́ть бы́сть. 
Пѣ́снь ѕ҃. І҆рмо́съ: 
Ѡ҆бита́ѧ і҆ѡ́на въ преиспо́днихъ морски́хъ, прїитѝ  молѧ́шесѧ, и҆ бꙋ́рю оу҆толи́ти: оу҆нзе́нъ же а҆́зъ  мꙋ́чащагѡ стрѣло́ю, хрⷭ҇тꙋ̀ воспѣва́ю: ѕѡ́лъ гꙋби́телю,  ско́рѡ прїитѝ тебѣ̀ къ мое́й лѣ́ности. 
И҆́же бѣ̀ и҆спе́рва къ бг҃ꙋ, бг҃ъ сло́во, ны́нѣ  оу҆твержда́етъ немощно́е дре́вле: ви́дѣвъ сохрани́ти,  є҆́же по на́мъ сꙋщество̀, и҆́мже себѐ вторы́мъ ѡ҆бще́нїемъ  а҆́бїе проѧвлѧ́ѧ страсте́й свобо́дное. 
Грѧде́тъ на́съ ра́ди и҆зъ а҆враа́млихъ чре́слъ  темнопа́дшыѧ во мра́цѣ прегрѣше́нїй, сы́ны воздви́гнꙋти  до́лꙋ пони́кшихъ: и҆́же во свѣ́тѣ ѡ҆бита́ѧй и҆ ꙗ҆́слехъ,  чрезъ достоѧ́нїе, ны́нѣ благоволи́въ въ человѣ́ческое  спасе́нїе. 
И҆́нъ. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. 
Верхо́вникъ свѧще́нныхъ бы́лъ є҆сѝ люде́й, и҆  предпосла́лъ є҆сѝ ѧ҆̀ въ ра́дости на нб҃са̀,  пострада́вшыѧ, свѧщенномꙋ́чениче а҆нѳі́ме сла́вне. 
Ꙗ҆́кѡ зла́то чи́сто посредѝ ѻ҆гнѧ̀, благоче́стїе  ва́ше страда́льческое і҆и҃сꙋ позна́сѧ, со́лнца мно́жае  ѡ҆блиста́ющее. 
Оу҆мертви́вшесѧ пло́тїю, жи́знь и҆́стиннꙋю  наслѣ́довасте, мꙋ́дрїи, со хрⷭ҇то́мъ сꙋ́ще, показа́вшимъ  вы̀ си́льнѣйшыѧ мꙋ́къ. 
Бг҃оро́диченъ: 
По ржⷭ҇твѣ̀ вои́стиннꙋ, ꙗ҆́кѡ пре́жде ржⷭ҇тва̀,  марі́е, си́лою и҆зъ тебє̀ вопло́щшагѡсѧ і҆и҃са, пребыла̀  є҆сѝ дв҃а: чꙋ́до вои́стиннꙋ пресла́вно. (с. 575) 
Конда́къ пра́здника, гла́съ г҃. Подо́бенъ:  
Дв҃а дне́сь пресꙋ́щественнаго ражда́етъ, и҆ землѧ̀  верте́пъ непристꙋ́пномꙋ прино́ситъ, а҆́гг҃ли съ па́стырьми  славосло́вѧтъ, волсви́ же со ѕвѣздо́ю пꙋтеше́ствꙋютъ: на́съ  бо ра́ди роди́сѧ ѻ҆троча̀ мла́до, превѣ́чный бг҃ъ. 
І҆́косъ: 
Є҆де́мъ виѳлее́мъ ѿве́рзе, прїиди́те ви́димъ,  пи́щꙋ въ та́йнѣ ѡ҆брѣто́хомъ: прїиди́те, прїи́мемъ сꙋ̑щаѧ  ра̑йскаѧ внꙋ́трь верте́па: та́мѡ ꙗ҆ви́сѧ ко́рень  ненапое́нъ, прозѧба́ѧ ѿпꙋще́нїе: та́мѡ ѡ҆брѣ́тесѧ  кла́дѧзь неиско́панъ, и҆зъ негѡ́же дв҃дъ пи́ти дре́вле  возжада́сѧ. та́мѡ дв҃а ро́ждши младе́нца, жа́ждꙋ оу҆ста́ви  а҆́бїе а҆да́мовꙋ и҆ дв҃довꙋ. сегѡ̀ ра́ди къ немꙋ̀ и҆́демъ,  гдѣ̀ роди́сѧ ѻ҆троча̀ мла́до превѣ́чный бг҃ъ. 
Пѣ́снь з҃. І҆рмо́съ: 
Всецр҃ѧ̀ любо́вїю оу҆ловле́ннїи ѻ҆́троцы,  оу҆кори́ша безчи́сленнѡ ꙗ҆рѧ́щасѧ мꙋчи́телѧ ѕлобо́жное  ꙗ҆зыковре́дїе, и҆̀мже повинꙋ́сѧ ѻ҆́гнь мно́гїй, влⷣцѣ  глаго́лющымъ: во вѣ́ки бл҃гослове́нъ є҆сѝ. 
Слꙋги̑ оу҆́бѡ неи́стовнѡ попалѧ́етъ, спаса́етъ же  всепалѧ́щаѧ со стра́хомъ ю҆́ныѧ, седмочи́сленнымъ  разжже́нїемъ возвы́шена и҆̀хже вѣнча̀ пла́мень, незави́стнѡ  гдⷭ҇ꙋ подаю́щꙋ благоче́стїѧ ра́ди ро́сꙋ. 
Помо́щниче хрⷭ҇тѐ человѣ́кѡмъ, проти́вное гада́нїе  воплоще́нїе неизглаго́ланное и҆мѣ́ѧй, посрами́лъ є҆сѝ  бога́тство ѡ҆боже́нїѧ носѧ́й, воѡбра́жсѧ ны́нѣ, є҆гѡ́же  ра́ди оу҆пова́нїемъ, свы́ше въ преиспо́днїй прїидо́хомъ  мра́къ. 
Ѕлѣ̀ неꙋдержа́ннѡ возвыша́емы, нече́стнѡ  бѣсѧ́щїйсѧ ѿ развраще́нїѧ мі́ра. низложи́лъ є҆сѝ  всемо́щнѣ грѣ́хъ, ꙗ҆̀же привлечѐ пре́жде: дне́сь же ѿ  сѣ́тей спаса́еши, вопло́щсѧ во́лею, благодѣ́телю. 
И҆́нъ. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ, (с. 576) нижѐ стꙋжѝ ѻ҆́гнь. тогда̀ трїѐ,  ꙗ҆́кѡ є҆ди́нѣми оу҆сты̀, поѧ́хꙋ, и҆ бл҃гословлѧ́хꙋ,  глаго́люще: бл҃гослове́нъ бг҃ъ ѻ҆ц҃ъ на́шихъ. 
Смотрѧ́юще є҆ди̑на, ꙗ҆̀же та́мѡ, бл҃же́ннїи,  пребыва̑ющаѧ си́лою бжⷭ҇твенною, ꙗ҆́коже трїѐ въ  вавѷлѡ́нѣ бжⷭ҇твеннїи ѻ҆́троцы, ѻ҆гнѧ̀ вы́шшїи  ꙗ҆ви́стесѧ, бжⷭ҇твеннымъ свѣ́томъ просвѣща́еми. 
Глаго́лъ мꙋчи́телевъ безслове́сный, мꙋ́дрїи,  похꙋ́ливше, со сщ҃е́нными жена́ми, и҆ приноше́нїе ꙗ҆́кѡ  и҆́стиннѡ бжⷭ҇твенными младе́нцы, приношє́нїѧ всецѣ̑ла  цр҃ю̀ всѣ́хъ принесо́стесѧ. 
Просвѣще́нїе зна́нїѧ хрⷭ҇то́ва предстоѧ́щи внꙋ́трь  дꙋшѝ всеблагоговѣ́йнѡ, те́мный безбо́жїѧ ѻ҆́блакъ  вои́стиннꙋ страда́льцы проидо́сте, и҆ въ вѣ́чный свѣ́тъ  прїидо́сте. 
Бг҃оро́диченъ: 
Вы́шши ꙗ҆ви́ласѧ є҆сѝ нб҃съ, ро́ждшаѧ всѣ́хъ  влⷣкꙋ и҆ бг҃а. є҆го́же прилѣ́жнѡ молѧ́щи не преста́й,  всест҃а́ѧ чⷭ҇таѧ, спастѝ вѣ́рою те́плою пѣсносло́вѧщыѧ  тѧ̀. 
Пѣ́снь и҃. І҆рмо́съ: 
Оу҆тро́бꙋ неѡпа́льнꙋ ѡ҆бразꙋ́ютъ ѻ҆трокови̑цы,  и҆̀же въ ве́тсѣмъ ѡ҆палѧ́емїи ю҆́ношы, преесте́ственнѡ  ражда́ющꙋю запечатлѣ́ннꙋ. ѻ҆боѧ́ же содѣва́ющи  чꙋдодѣ́йство є҆ди́но, лю́ди къ пѣ́нїю возставлѧ́етъ  бл҃года́ть. 
Па́гꙋбы оу҆бѣжа́вши, є҆́же ѡ҆божи́тисѧ пре́лестїю  непреста́ннѡ пое́тъ и҆злїѧ́вшагосѧ сло́ва, ю҆́ношески всѧ̀  съ тре́петомъ тва́рь, несла́внꙋ хвалꙋ̀ боѧ́щисѧ прино́ситъ,  тлѣ́нна сꙋ́щи, а҆́ще и҆ мꙋ́дрѣ терпѧ́ше. 
Грѧде́ши, заблꙋ́ждшее на па́жить ѡ҆браща́ѧ  цвѣтотво́рнꙋю, и҆зъ пꙋсты́нныхъ холмѡ́въ, ꙗ҆зы́кѡвъ  возста́нїе, человѣ́ческое є҆стество̀, си́лꙋ нꙋ́жнꙋю  человѣкоꙋбі́йцы оу҆гаси́ти: мꙋ́жъ же ꙗ҆ви́всѧ и҆ бг҃ъ  промышле́нїемъ. 
И҆́нъ. І҆рмо́съ: 
Пѣсносло́вцы въ пещѝ спа́сшаго дѣ́ти, и҆  громопла́меннꙋю (с. 577) прело́жшаго на ро́сꙋ, хрⷭ҇та̀ бг҃а  по́йте, и҆ превозноси́те во всѧ̑ вѣ́ки. 
То́чатъ бжⷭ҇твеннагѡ благово́нїѧ врачева́нїе мѵ́ра,  мꙋ́ченикѡвъ мо́щи, и҆ страсте́й смра́дъ ѿе́млютъ вѣ́рою  пѣсносло́вѧщихъ тѧ̀ хрⷭ҇та̀ во вѣ́ки. 
Ꙗ҆ви́стесѧ ꙗ҆́кѡ шипцы̀ страда́льцы краснѣ́йшїи,  посредѣ̀ ходѧ́ще ѻ҆гнѧ̀, и҆ оу҆се́рднѡ зовꙋ́ще: по́йте и҆  превозноси́те хрⷭ҇та̀ во вѣ́ки. 
Ю҆́ношы вкꙋ́пѣ и҆ дѣ̑вы, и҆ ста́рцы и҆ ю҆́нїи,  младе́нцы ст҃і́и, же́нъ же мно́жество безчи́сленное, вы́шнее  оу҆лꙋчи́ша ликова́нїе, вкꙋ́пѣ пострада́вше. 
Бг҃оро́диченъ: 
І҆езекі́иль тѧ̀ две́рь зри́тъ заключе́ннꙋ, дв҃о:  є҆́юже про́йде і҆и҃съ, всели́выйсѧ во оу҆тро́бѣ твое́й,  и҆ пло́ть ѿ твои́хъ крове́й поне́съ неслїѧ́ннѡ. 
Пѣ́снь ѳ҃. І҆рмо́съ: 
Люби́ти оу҆́бѡ на́мъ, ꙗ҆́кѡ безбѣ́дное стра́хомъ  оу҆до́бѣе молча́нїе, любо́вїю же, дв҃о, пѣ̑сни тка́ти  спротѧже́ннѡ сложє́нныѧ, неꙋдо́бно є҆́сть: но и҆ мт҃и,  си́лꙋ, є҆ли́ко є҆́сть произволе́нїе, да́ждь. 
Ѻ҆́бразы несвѣ̑тлы, и҆ сѣ̑ни приведе́ны, ѽ мт҃и  чи́стаѧ, ви́дѣвше сло́ва, но́ва ꙗ҆́вльшагосѧ ѿ вра́тъ  заключе́нныхъ: мнѧ́щїи же и҆́стиннꙋю свѣ́тлость, досто́йнѡ  твою̀ благослови́мъ оу҆тро́бꙋ. 
Жела́нїе полꙋчи́вше, и҆ бж҃їѧ прише́ствїѧ  хрⷭ҇токра́снїи лю́дїе сподо́бльшесѧ, ны́нѣ оу҆тѣша́ютсѧ  па́ки бытїе́мъ, ꙗ҆́кѡ живоно́снꙋ благода́ть дае́ши, дв҃о  чⷭ҇таѧ, поклони́тисѧ сла́вѣ. 
И҆́нъ. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ небесѐ на рꙋно̀ сни́де, и҆ воплоти́сѧ  на́съ ра́ди, бы́въ чл҃вѣ́къ, безнача́льный, велича́емъ всѝ  ꙗ҆́кѡ мт҃рь бг҃а на́шегѡ чⷭ҇тꙋю. 
Ꙗ҆́кѡ вольнозакла́ннїи а҆́гнцы всесожго́стесѧ  вкꙋ́пѣ, и҆ ꙗ҆́кѡ жє́ртвы чи̑стыѧ закла́нномꙋ влⷣцѣ ѡ҆  на́съ (с. 578) земноро́дныхъ, добропобѣ́днїи мч҃ницы  приведо́стесѧ, и҆ вѣнцы̀ побѣ́ды досто́йнѡ прїѧ́сте  вкꙋ́пѣ. 
Со ст҃ы́ми прⷪ҇рѡ́ки, съ честны́ми а҆пⷭ҇лы и҆ съ  ли̑ки и҆збра́нныхъ предстоѧ́ще а҆́гг҃лъ, мно́жество  мꙋ́ченикѡвъ свѧще́нныхъ, гдⷭ҇ꙋ моли́тесѧ, є҆́же спастѝ ѿ  напа́стей и҆ бѣ́дъ, вѣ́рою блажа́щыѧ ва́съ. 
Со́лнечныхъ лꙋ̑чь свѧще́ннаѧ ва́ша па́мѧть мно́жае  сїѧ́етъ страда́льцы, де́мѡнскꙋю тмꙋ̀ ѿгонѧ́щи при́снѡ, и҆  всѣ́хъ просвѣща́ющи всехва́льнїи, вѣ́рою и҆ любо́вїю по  до́лгꙋ блажа́щыѧ ва́съ. 
Бг҃оро́диченъ: 
Свѣ́тъ ро́ждшаѧ бжⷭ҇твенный ѿ ѻ҆ц҃а̀ возсїѧ́вшїй  ѡ҆мраче́ннꙋю мою̀ дꙋ́шꙋ лестьмѝ житїѧ̀, и҆ бы́вшꙋю  врагѡ́мъ, всенепоро́чнаѧ, и҆гра́лище, оу҆ще́дри, и҆  свѣ́томъ покаѧ́нїѧ спаси́тельнагѡ сподо́би, чⷭ҇таѧ. 
Свѣти́ленъ пра́здника: 
Посѣти́лъ ны̀ є҆́сть свы́ше сп҃съ на́шъ, восто́къ  восто́кѡвъ, и҆ сꙋ́щїи во тмѣ̀ и҆ сѣ́ни ѡ҆брѣто́хомъ  и҆́стинꙋ: и҆́бо ѿ дв҃ы роди́сѧ гдⷭ҇ь. 
Два́жды. 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ: 
До́ме є҆ѵфра́ѳовъ, ꙳ сїѡ́не гра́де ст҃ы́й, ꙳  прїимѝ съ ра́достїю влⷣкꙋ всѣ́хъ ꙳ въ тебѣ̀ ѿ дв҃ы  па́че сло́ва ражда́ема, ꙳ градонаписа́ти хотѧ́ща ꙳ раѧ̀  ѿпа́дшыѧ, ꙳ къ немꙋ́же зове́мъ: ꙳ благослове́нъ прише́дый  ꙳ бж҃е на́шъ, сла́ва тебѣ̀. 
Сті́хъ: И҆зъ чре́ва пре́жде денни́цы роди́хъ тѧ̀,  клѧ́тсѧ гдⷭ҇ь и҆ не раска́етсѧ. 
Тѧ̀ на́съ ра́ди по на́мъ ꙗ҆́вльшасѧ, сло́ве, ꙳  свирѧ́ющихъ ли́къ ви́дѣвъ въ верте́пѣ, ꙳ пелена́ми  пови́та, ꙳ въ ꙗ҆́слехъ же лежа́ща, ꙳ пое́тъ тѧ̀ ꙗ҆́вѣ со  а҆́гг҃лы, ꙳ сла́ва бг҃ꙋ въ вы́шнихъ. ꙳ съ ни́миже зове́мъ: ꙳  бл҃гослове́нъ рожде́йсѧ ꙳ бж҃е на́шъ, сла́ва тебѣ̀. (с.  579) 
Сті́хъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю  менє̀. 
И҆́же во прⷪ҇ро́цѣхъ велегла́сный взыва́етъ: ѿ  дѣ́вственнагѡ хо́щетъ роди́тисѧ чре́ва ꙳ ѻ҆троча̀ влⷣка,  ꙳ па́че сло́ва и҆ мы́сли, ꙳ а҆́гг҃лъ совѣ́та вои́стиннꙋ  вели́ка, и҆ жи́знь живꙋ́щихъ сы́й. ꙳ съ ни́ми же зове́мъ: ꙳  бл҃гослове́нъ рожде́йсѧ ꙳ бж҃е на́шъ, сла́ва тебѣ̀. 
Сла́ва, и҆ ны́нѣ, гла́съ а҃: 
Нб҃о и҆ землѧ̀ дне́сь прⷪ҇ро́чески да возвеселѧ́тсѧ,  а҆́гг҃ли и҆ человѣ́цы дꙋхо́внѡ да торжествꙋ́ютъ, ꙗ҆́кѡ  бг҃ъ во пло́ти ꙗ҆ви́сѧ, сꙋ́щымъ во тмѣ̀ и҆ сѣ́ни  сѣдѧ́щымъ, рожде́йсѧ ѿ дв҃ы: верте́пъ и҆ ꙗ҆́сли прїѧ́ша  того̀: па́стырїе чꙋ́до проповѣ́дꙋютъ: волсвѝ ѿ востѡ́къ  въ виѳлее́мъ да́ры прино́сѧтъ. мы́ же хвалꙋ̀ недосто́йными  оу҆стна́ми, а҆́гг҃льски томꙋ̀ принесе́мъ: сла́ва въ  вы́шнихъ бг҃ꙋ, и҆ на землѝ ми́ръ: прїи́де бо ча́ѧнїе  ꙗ҆зы́кѡвъ, прише́дъ спасѐ на́съ ѿ рабо́ты вра́жїѧ. 
На лїтꙋргі́и бл҃жє́нна, пѣ́снь д҃-ѧ и҆ є҃-ѧ на ѕ҃.  Прокі́менъ ст҃ы́хъ, гла́съ є҃: Ты̀, гдⷭ҇и, сохрани́ши ны̀  и҆ соблюде́ши ны̀: Сті́хъ: Спаси́ мѧ, гдⷭ҇и, ꙗ҆́кѡ  ѡ҆скꙋдѣ̀ прпⷣбный: А҆пⷭ҇лъ къ ри́млѧнѡмъ, зача́ло ч҃ѕ  ѿ полꙋ̀. А҆ллилꙋ́їа, гла́съ д҃: Воскли́кните гдⷭ҇еви  всѧ̀ землѧ̀: Є҆ѵⷢ҇лїе лꙋкѝ, зача́ло н҃а ѿ полꙋ̀.  Прича́стенъ: Ра́дꙋйтесѧ, првⷣнїи ѡ҆ гдⷭ҇ѣ: 


(с. 580) 
Мѣ́сѧца тогѡ́же въ к҃ѳ-й де́нь. 
Ст҃ы́хъ младе́нєцъ четырена́десѧти ты́сѧщъ, хрⷭ҇та̀  ра́ди и҆збїе́нныхъ ѿ и҆́рѡда въ виѳлее́мѣ  і҆ꙋде́йстѣмъ: 
И҆ прпⷣбнагѡ ѻ҆тца̀ на́шегѡ марке́лла, и҆гꙋ́мена  ѻ҆би́тели неꙋсыпа́емыхъ. 
На Гдⷭ҇и, воззва́хъ: стїхи̑ры ст҃ы́хъ, гла́съ д҃.  Поⷣ: Ꙗ҆́кѡ до́блѧ: 
Сокро́вища сокрове́ннагѡ ꙳ и҆скі́й пребеззако́нный,  ꙳ неѕлѡ́бивыѧ закла̀ ѻ҆́троки дне́сь: ꙳ и҆ рахи́ль  неꙋтѣ́шна бѧ́ше, ꙳ непра́ведно зрѧ́щи заколе́нїе, ꙳ и҆  безвре́меннꙋю сме́рть, ꙳ и҆́хже пла́каше болѧ́щи  оу҆тро́бою: ꙳ но сїѧ̑ весели́тсѧ ꙳ въ нѣ́дрѣхъ  а҆враа́мовыхъ ны́нѣ ви́дѧщи. 
Цр҃ѧ̀ безлѣ́тнаго, ꙳ подъ лѣ́томъ бы́вша, ꙳ ца́рь  пребеззако́нный взыска̀, ꙳ и҆ не ѡ҆брѣ́тъ оу҆би́ти є҆го̀,  ꙳ младе́нцєвъ пожа́тъ неискꙋсоѕло́бное мно́жество: ꙳ ꙗ҆̀же  содѣ́ла мч҃ники, ꙳ ꙗ҆́кѡ не мнѧ́ше, ꙳ и҆ гра́жданы  вы́шнѧгѡ црⷭ҇твїѧ, ꙳ тогѡ̀ во вѣ́ки пребезꙋ́мїе  ѡ҆блича́ющыѧ. 
Ѿ дв҃ы ро́ждшꙋсѧ тебѣ̀, ꙳ превѣ́чный гдⷭ҇и, и҆  за бла́гость младе́нствовавшꙋ, ꙳ ли́къ младе́нцєвъ  приведе́сѧ ꙳ мꙋ́ченическою кро́вїю, ꙳ немꙋ́тнꙋ дꙋ́шꙋ  просвѣти́въ пра́веднѣйше: ꙳ ꙗ҆̀же всели́лъ є҆сѝ во  ѻ҆би́тєли присноживѡ́тныѧ, ꙳ и҆́рѡдовꙋ ѡ҆блича́ющи ѕло́бꙋ,  ꙳ и҆ сꙋро́вѣйшее пребезꙋ́мїе. 
Прпⷣбнагѡ стїхи̑ры, гла́съ и҆ подо́бенъ то́йже: 
Воздержа́нїѧ ѻ҆́бразъ, ꙳ показа́лсѧ є҆сѝ  мона́шествꙋющымъ, ꙳ бг҃оно́се марке́лле, ꙳ воздержа́нїемъ  сто́лпъ ѻ҆́гненный ꙳ взима́ѧсѧ дꙋ́хомъ, премꙋ́дре, ѿ  землѝ на нб҃са̀, ꙳ и҆ чистоты̀ собесѣ́дникъ, ꙳ безмо́лвїѧ  же и҆́стинный (с. 581) и҆́стиннѡ храни́тель, ꙳ и҆ мꙋ́жества  сто́лпъ ѡ҆дꙋшевле́нъ, ꙳ пра́вило же къ добродѣ́тели  и҆звѣ́стнѣйшее. 
Страсте́й взыгра̑нїѧ ꙳ оу҆вѧди́лъ є҆сѝ, прпⷣбне,  ꙳ бдѣ́нїемъ крѣ́пкимъ и҆ поꙋче́нїемъ писа́нїй, ꙳ и҆  моли́твою прилѣ́жною, ꙳ и҆ сле́зъ точе́нїемъ. ꙳ тѣ́мже  вои́стиннꙋ ꙗ҆ви́лсѧ є҆сѝ ꙳ влⷣцѣ досто́йное жили́ще, ꙳  и҆ и҆сцѣлє́нїѧ вѣ́рою приходѧ́щымъ ты̀ подае́ши, ꙳  безсме́ртнагѡ сподоблѧ́ѧсѧ наслажде́нїѧ. 
Наслажда́ѧсѧ ꙗ҆снѣ́йше ꙳ добро́ты влⷣки твоегѡ̀,  ꙳ зерца́лѡмъ разрѣ́шшымсѧ, ꙳ всебл҃же́нне, плотски̑мъ, ꙳ и҆  ꙗ҆вле́нїемъ сꙋ́щымъ здѣ̀, ꙳ молѝ ѡ҆ чи́стѣ хва́лѧщихъ ꙳  па́мѧть твою̀ всесвѧще́ннꙋю, ꙳ и҆ ѱалмы̑ же и҆ пѣ́сньми  почита́ющихъ: ꙳ ꙗ҆́кѡ да оу҆лꙋчи́мъ ми́лость въ де́нь  сꙋ́дный. 
Сла́ва, младе́нцєвъ, гла́съ и҃. А҆ндре́а  кри́тскагѡ: 
И҆́рѡдъ пребеззако́нный, ви́дѧ ѕвѣздꙋ̀ па́че всеѧ̀  тва́ри свѣтлѣ́йшꙋю, смꙋща́шесѧ, и҆ млекопита́ємыѧ  младе́нцы и҆зъ ѡ҆б̾ѧ́тїй ма́тернихъ восхища́ше:  є҆лїсаве́ть же взе́мши і҆ѡа́нна, ка́мень молѧ́ше  глаго́лющи: прїимѝ ма́терь съ ча́домъ. гора̀ прїѧ́тъ  прⷣте́чꙋ: ꙗ҆́сли же хранѧ́хꙋ сокро́вище, є҆го́же ѕвѣзда̀  возвѣстѝ, и҆ волсвѝ поклони́шасѧ: гдⷭ҇и, сла́ва тебѣ̀. 
И҆ ны́нѣ, гла́съ то́йже: 
Пресла́вное та́инство оу҆строѧ́етсѧ дне́сь,  ѡ҆бновлѧ́етсѧ є҆стество̀, и҆ бг҃ъ чл҃вѣ́къ быва́етъ:  є҆́же бѣ̀, пребы́сть: и҆ є҆́же не бѣ̀, прїѧ́тъ: ни  смѣше́нїѧ претерпѣ́въ, нижѐ раздѣле́нїѧ. 
На стїхо́внѣ стїхи̑ры пра́здника, гла́съ ѕ҃. Поⷣ:  Тридне́венъ: 
Та́инство оу҆жа́сное зрю̀: бг҃ъ бо, и҆́же го́рстїю  содержа́й всю̀ тва́рь, ѡ҆б̾е́млетсѧ пло́тїю въ ꙗ҆́слехъ  безслове́сныхъ, и҆ рꙋ̑бищи повива́етсѧ, повива́ѧй мгло́ю  мо́ре. 
Сті́хъ: И҆зъ чре́ва пре́жде денни́цы роди́хъ тѧ̀,  клѧ́тсѧ гдⷭ҇ь и҆ не раска́етсѧ. (с. 582) 
Безпло́тный воплоща́етсѧ бг҃ъ, и҆ начина́етсѧ  безнача́льный, и҆ по́лный ны́нѣ и҆стощева́етсѧ, въ ма́ломъ  верте́пѣ ѿ дв҃ы, и҆ млⷣнцъ млеко́мъ пита́етсѧ,  препитова́ѧ всѧ́кое дыха́нїе. 
Сті́хъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю  менє̀. 
И҆гра́ютъ въ ржⷭ҇твѣ̀ хрⷭ҇то́вѣ па́стырїе и҆  сла́вѧтъ со а҆́гг҃лы: и҆ ѕвѣзда̀ дароно́ситъ: и҆ волсвѝ  покланѧ́ютсѧ: и҆ человѣ́цы спасе́ни бы́вше, бцⷣꙋ  велича́ютъ. 
Сла́ва, младе́нцєвъ, гла́съ и҃. А҆ндре́а  кри́тскагѡ: 
І҆и҃сꙋ ро́ждшꙋсѧ въ виѳлее́мѣ і҆ꙋде́йстѣмъ,  і҆ꙋде́йскаѧ держа́ва оу҆праздни́сѧ. Да и҆гра́ютъ младе́нцы,  за хрⷭ҇та̀ закала́емїи, і҆ꙋде́а да рыда́етъ: гла́съ бо  слы́шанъ бы́сть въ ра́мѣ, рахи́ль пла́чꙋщи рыда́етъ,  ꙗ҆́коже пи́шетъ, по ча́дѣхъ свои́хъ: младе́нцы бо и҆зби́въ  и҆́рѡдъ пребеззако́нный, и҆сполнѧ́ше писа́нїе, і҆ꙋде́ю  насыща́ѧ непови́нныѧ кро́ве: и҆ землѧ̀ оу҆́бѡ червленѧ́шесѧ  кровьмѝ младе́нцєвъ, ѿ ꙗ҆зы̑къ же цр҃ковь та́инственнѣ  ѡ҆чища́етсѧ, и҆ въ красотꙋ̀ ѡ҆дѣѧ́етсѧ. прїи́де и҆́стина,  бг҃ъ ꙗ҆ви́сѧ въ сѣ́ни сѣдѧ́щымъ, ѿ дв҃ы роди́выйсѧ, во  є҆́же спастѝ на́съ. 
И҆ ны́нѣ, гла́съ то́йже. І҆ѡа́нна мона́ха: 
Гдⷭ҇и, въ виѳлее́мъ прише́дъ, въ верте́пъ всели́лсѧ  є҆сѝ: нб҃о престо́лъ и҆мѣ́ѧ, во ꙗ҆́слехъ восклони́лсѧ  є҆сѝ: є҆го́же вѡ́инства ѡ҆крꙋжа́ютъ а҆́гг҃лъ, па́стырємъ  снизше́лъ є҆сѝ: да спасе́ши ꙗ҆́кѡ бл҃гоꙋтро́бенъ ро́дъ  на́шъ, сла́ва тебѣ̀. 
Тропа́рь ст҃ы̑мъ, гла́съ а҃: 
Болѣ́зньми ст҃ы́хъ, и҆́миже ѡ҆ тебѣ̀ пострада́ша,  оу҆моле́нъ бꙋ́ди, гдⷭ҇и, и҆ всѧ̑ на̑ша болѣ̑зни и҆сцѣлѝ,  чл҃вѣколю́бче, мо́лимсѧ. 
Сла́ва, прпⷣбномꙋ. Тропа́рь, гла́съ и҃: 
Въ тебѣ̀, ѻ҆́ч҃е, и҆звѣ́стнѡ спасе́сѧ є҆́же по  ѻ҆́бразꙋ: прїи́мъ бо крⷭ҇тъ, послѣ́довалъ є҆сѝ хрⷭ҇тꙋ̀,  и҆ дѣ́ѧ оу҆чи́лъ є҆сѝ презира́ти оу҆́бѡ пло́ть,  прехо́дитъ бо, прилѣжа́ти (с. 583) же ѡ҆ дꙋшѝ, ве́щи  безсме́ртнѣй. тѣ́мже и҆ со а҆́гг҃лы сра́дꙋетсѧ, прпⷣбне  марке́лле, дх҃ъ тво́й. 
И҆ ны́нѣ, пра́здника, гла́съ д҃: 
Ржⷭ҇тво̀ твоѐ, хрⷭ҇тѐ бж҃е на́шъ, возсїѧ̀ мі́рови  свѣ́тъ ра́зꙋма: въ не́мъ бо ѕвѣзда́мъ слꙋжа́щїи, ѕвѣздо́ю  оу҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆ тебѐ  вѣ́дѣти съ высоты̀ восто́ка: гдⷭ҇и, сла́ва тебѣ̀. 
На оу҆́трени, на Бг҃ъ гдⷭ҇ь: Тропа́рь пра́здника  є҆ди́ножды, и҆ младе́нцєвъ є҆ди́ножды. Сла́ва,  прпⷣбнагѡ, И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ є҃. Поⷣ:  Собезнача́льное сло́во: 
Ѕвѣзды̀ сїѧ́нїемъ ѡ҆зари́вшесѧ, ѿ персі́ды  волсвѝ прїидо́ша въ верте́пъ виѳлее́мскїй: да́ры и҆зрѧ́дны  рожде́нномꙋ цр҃ю̀ ѿ дв҃ы и҆ мт҃ре, прине́сше благода́рнѡ,  ѿ ꙗ҆зы́кѡвъ наставлѧ́еми въ поклоне́нїе томꙋ̀. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҃. Поⷣ:  Воскр҃се и҆зъ ме́ртвыхъ: 
Свирѣ́лей па́стырскихъ оу҆ставлѧ́ѧ пѣ́снь,  во́инство а҆́гг҃льское возглаша́етъ, глаго́лѧ: хвалꙋ̀  воспо́йте бжⷭ҇твеннꙋю ѻ҆вца́ми владꙋ́щїи, возопі́йте  пою́ще: ꙗ҆́кѡ роди́сѧ хрⷭ҇то́съ гдⷭ҇ь, благоволи́вый  спастѝ, ꙗ҆́кѡ бг҃ъ, ро́дъ человѣ́ческїй. 
Сла́ва, и҆ ны́нѣ, подо́бенъ то́йже: 
Пресла́вно, вѣ́рнїи, та́инство сїѐ, бг҃ъ ѿ дв҃ы  роди́сѧ, ꙗ҆́коже вѣ́сть. чи́ни а҆́гг҃льстїи оу҆ди́вльшесѧ  снизхожде́нїю є҆гѡ̀, зовꙋ́тъ воспѣва́юще: ꙗ҆́кѡ роди́сѧ  хрⷭ҇то́съ гдⷭ҇ь, благоволи́вый спастѝ, ꙗ҆́кѡ бг҃ъ, ро́дъ  человѣ́ческїй. 
Канѡ́нъ пра́здника на ѕ҃, и҆ ст҃ы̑мъ два̀ канѡ́на на  и҃. 
Канѡ́нъ кѵ́ръ космы̀. 
Гла́съ а҃. Пѣ́снь а҃. І҆рмо́съ: 
Хрⷭ҇то́съ ражда́етсѧ, сла́вите. хрⷭ҇то́съ съ нб҃съ,  срѧ́щите. хрⷭ҇то́съ (с. 584) на землѝ, возноси́тесѧ. по́йте  гдⷭ҇еви всѧ̀ землѧ̀, и҆ весе́лїемъ воспо́йте, лю́дїе, ꙗ҆́кѡ  просла́висѧ. 
И҆стлѣ́вша престꙋпле́нїемъ, по бж҃їю ѻ҆́бразꙋ  бы́вшаго, всегѡ̀ и҆стлѣ́нїѧ сꙋ́ща, лꙋ́чшїѧ ѿпа́дша  бжⷭ҇твенныѧ жи́зни, па́ки ѡ҆бновлѧ́етъ мꙋ́дрый содѣ́тель,  ꙗ҆́кѡ просла́висѧ. 
Ви́дѣвъ зижди́тель ги́блема человѣ́ка, рꙋка́ми  є҆го́же созда̀, приклони́въ нб҃са̀ схо́дитъ: сего́ же ѿ  дв҃ы бжⷭ҇твенныѧ чⷭ҇тыѧ всего̀ ѡ҆сꙋществꙋ́етъ, вои́стиннꙋ  вопло́щсѧ, ꙗ҆́кѡ просла́висѧ. 
Мꙋ́дрость, сло́во и҆ си́ла, сн҃ъ сы́й ѻ҆́ч҃їй и҆  сїѧ́нїе, хрⷭ҇то́съ бг҃ъ, си́лъ оу҆таи́всѧ, є҆ли́кѡ  премі́рныхъ, и҆ є҆ли́кѡ на землѝ, и҆ вочл҃вѣ́чсѧ  ѡ҆бнови́лъ є҆́сть на́съ, ꙗ҆́кѡ просла́висѧ. 
Канѡ́нъ ст҃ы́хъ младе́нцєвъ на д҃. 
Гла́съ д҃. Пѣ́снь а҃. І҆рмо́съ: 
Предѣли́въ пꙋчи́нꙋ чермнꙋ́ю бг҃ъ, фараѡ́на  погрꙋзи́вый въ не́й, проше́дъ мѡѷсе́а немо́креннѡ въ  пꙋсты́ню, и҆ ѡ҆дожди́въ ма́ннꙋ въ снѣ́дь лю́демъ  і҆и҃лєвымъ, ꙗ҆́кѡ си́ленъ. 
Ѕвѣзда̀ возсїѧ̀ въ виѳлее́мѣ, и҆ є҆де́ма ѿ  мра́чныѧ разрѣшѝ клѧ́твы: и҆ спасе́нїѧ де́нь да́рꙋетсѧ  родонача́льникѡмъ, и҆зъ дѣ́вственна ѻ҆́блака просїѧ́вый  і҆и҃съ, сꙋ́щихъ во тмѣ̀ просвѣще́нїе. 
Три́знище дне́сь младе́нцєвъ ѿве́рзесѧ, вѣ̑рнымъ  за хрⷭ҇та̀ и҆ бг҃а, врагѡ́въ ѡ҆блича́ѧ нача̑ла и҆ вла̑сти,  и҆ и҆́рѡдовъ ѡ҆блича́ѧ мꙋ́жески младоꙋ́мный гнѣ́въ  смы́сленнѡ. 
Бг҃оро́диченъ: 
Бжⷭ҇твенное оу҆твержде́нїе и҆ стѣна̀ нерꙋши́ма,  чⷭ҇таѧ, и҆ мы́сленный мо́стъ при́снѡ, и҆ неѡбори́мь сто́лпъ,  и҆ ѡ҆снова́нїе и҆ покро́въ, є҆гѡ́же ра́ди спаса́емсѧ всѝ  ѿ бѣ́дъ, ты̀ є҆сѝ вои́стиннꙋ. 
Канѡ́нъ прпⷣбнагѡ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль, по  бе́зднѣ стопа́ми, (с. 585) гони́телѧ фараѡ́на ви́дѧ  потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше. 
Ѡ҆бновлѧ́етсѧ тва́рь, и҆ земны́хъ є҆стество̀  новотвори́тсѧ, пло́тїю творца̀ всѣ́хъ па́че оу҆ма̀ хрⷭ҇та̀  ражда́ема и҆зъ чⷭ҇тыѧ и҆ прест҃ы́ѧ мт҃ре. 
Ра́зꙋмъ прїе́мъ, ѻ҆́ч҃е, ѿ бг҃а и҆́стины, и҆  непреста́ннѡ взыска́въ є҆го̀ житїе́мъ, марке́лле, чи́стымъ,  и҆ бжⷭ҇твенными добродѣ́тельми оу҆годи́лъ є҆сѝ. 
Бг҃оро́диченъ: 
Землѧ̀ ѻ҆те́ческїѧ клѧ́твы, ꙗ҆́же во є҆де́мѣ,  и҆збавле́нїе прїѧ́тъ: на не́й и҆зба́вителю ро́ждшꙋсѧ,  чⷭ҇таѧ, и҆зъ тебє̀, и҆ ѡ҆бно́вльшꙋ ю҆̀ и҆ ѡ҆ст҃и́вшꙋ. 
Пѣ́снь г҃. І҆рмо́съ: 
Пре́жде вѣ̑къ ѿ ѻ҆ц҃а̀ рожде́нномꙋ нетлѣ́ннѡ  сн҃ꙋ, и҆ въ послѣ̑днѧѧ ѿ дв҃ы воплоще́нномꙋ безсѣ́меннѡ  хрⷭ҇тꙋ̀ бг҃ꙋ возопїи́мъ: вознесы́й ро́гъ на́шъ, ст҃ъ є҆сѝ,  гдⷭ҇и. 
И҆́же вдохнове́нїѧ прича́щсѧ лꙋ́чшагѡ а҆да́мъ  пе́рстный, и҆ къ тлѣ́нїю попо́лзсѧ же́нскою ле́стїю,  хрⷭ҇та̀ ѿ жены̀ ви́дѧ, вопїе́тъ: и҆́же менє̀ ра́ди по  мнѣ̀ бы́въ, ст҃ъ є҆сѝ, гдⷭ҇и. 
Соѻбра́зенъ бре́нномꙋ оу҆мале́нїю растворе́нїемъ,  хрⷭ҇тѐ, бы́въ, и҆ прича́стїемъ пло́ти го́ршїѧ, пода́въ  бжⷭ҇твеннагѡ є҆стества̀, зе́мленъ бы́въ, и҆ пребы́въ бг҃ъ,  и҆ возвы́сивый ро́гъ на́шъ, ст҃ъ є҆сѝ, гдⷭ҇и. 
Виѳлее́ме, весели́сѧ, кнѧзе́й і҆ꙋ́довыхъ сы́й цр҃ь:  і҆и҃лѧ бо пасы́й, на ра́мѣхъ херꙋві́мскихъ, и҆зъ тебє̀  про́йде хрⷭ҇то́съ ꙗ҆́вѣ: и҆ вознесы́й ро́гъ на́шъ надъ  всѣ́ми воцр҃и́сѧ. 
И҆́нъ. І҆рмо́съ: 
Оу҆твержда́ѧй гро́мъ, и҆ созида́ѧй дꙋ́хъ,  оу҆твердѝ менѐ, гдⷭ҇и, да тѧ̀ пою̀ и҆́стиннѡ, и҆ творю̀  во́лю твою̀, ꙗ҆́кѡ нѣ́сть свѧ́тъ, ꙗ҆́кѡ ты̀, бж҃е на́шъ. 
Дѣ́вственною две́рїю проше́дъ содѣ́тель и҆ бг҃ъ  на́шъ, (с. 586) плотскі́й до́мъ себѣ̀ созда̀  неизглаго́ланнѡ, и҆ млⷣнецъ бы́сть, и҆ во ꙗ҆́слехъ  восклони́сѧ. 
Свє́рстницы дѣ́ти страда́льцы хрⷭ҇то́ва  воплоще́нїѧ, и҆́рѡдово неразꙋ́мное ѡ҆слѣпи́ша неи́стовство,  и҆ ѻ҆́чи всесвѣ́тлїи цр҃кве ꙗ҆ви́шасѧ. 
Бг҃оро́диченъ: 
И҆зъ тебє̀ без̾ѻ́тчїй ꙗ҆ви́сѧ, безма́теренъ  пре́жде вѣкѡ́въ гдⷭ҇и, и҆ зи́ждетсѧ преесте́ственнѡ, и҆  назда́нїе да́рꙋетъ сꙋ́щымъ и҆зъ а҆да́ма ѡ҆боже́нїѧ, дв҃о  неискꙋсобра́чнаѧ. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Ѻ҆́блацы ка́плите на зе́млю сла́дость весе́лїѧ:  и҆зъ ѻ҆́блака бо свѣ́тла возсїѧ̀ хрⷭ҇то́съ, въ верте́пѣ  пло́тски па́че всѧ́кїѧ мы́сли ражда́емь. 
Тве́рдостїю дꙋшѝ на врагѝ мы́слєнныѧ воѡрꙋжи́всѧ,  бг҃оно́се, посѣ́клъ є҆сѝ тѣ́хъ ѡ҆полчє́нїѧ держа́внѡ,  и҆ побѣ́ды оу҆вѧ́злсѧ є҆сѝ вѣнце́мъ. 
Бг҃оро́диченъ: 
Ѿ пречⷭ҇тыхъ твои́хъ, чⷭ҇таѧ, и҆ чⷭ҇тны́хъ  крове́й, вопло́щсѧ неизрече́ннѡ сло́во бж҃їе, показа̀ ꙗ҆́кѡ  бг҃ъ тва́рей тѧ̀ всѣ́хъ влⷣчцꙋ. 
Конда́къ пра́здника, гла́съ г҃: 
Дв҃а дне́сь пресꙋ́щественнаго ражда́етъ, и҆ землѧ̀  верте́пъ непристꙋ́пномꙋ прино́ситъ, а҆́гг҃ли съ па́стырьми  славосло́вѧтъ, волсви́ же со ѕвѣздо́ю пꙋтеше́ствꙋютъ: на́съ  бо ра́ди роди́сѧ ѻ҆троча̀ мла́до, превѣ́чный бг҃ъ. 
І҆́косъ: 
Є҆де́мъ виѳлее́мъ ѿве́рзе, прїиди́те ви́димъ,  пи́щꙋ въ та́йнѣ ѡ҆брѣто́хомъ: прїиди́те, прїи́мемъ сꙋ̑щаѧ  ра̑йскаѧ внꙋ́трь верте́па: та́мѡ ꙗ҆ви́сѧ ко́рень  ненапое́нъ, прозѧба́ѧ ѿпꙋще́нїе: та́мѡ ѡ҆брѣ́тесѧ  кла́дѧзь неиско́панъ, и҆зъ негѡ́же (с. 587) дв҃дъ пи́ти  дре́вле возжада́сѧ: та́мѡ дв҃а ро́ждши младе́нца, жа́ждꙋ  оу҆ста́ви а҆́бїе а҆да́мовꙋ и҆ дв҃довꙋ. сегѡ̀ ра́ди къ немꙋ̀  и҆́демъ, гдѣ̀ роди́сѧ ѻ҆троча̀ мла́до, превѣ́чный бг҃ъ. 
И҆ сѣда́ленъ младе́нцєвъ, гла́съ д҃. Подо́бенъ:  Ꙗ҆ви́лсѧ є҆сѝ: 
Ро́ждшемꙋсѧ дне́сь ѿ дв҃ы, младе́нцєвъ во́инство,  ꙗ҆́кѡ творцꙋ̀ и҆ цр҃ю̀, прїѧ̑тнаѧ прино́сѧтсѧ заколє́нїѧ,  предложє́ннаѧ хрⷭ҇тꙋ̀ вѣ́ры ра́ди. 
Сла́ва, прпⷣбномꙋ, гла́съ д҃. Подо́бенъ: Ско́рѡ  предварѝ: 
Чистоты̀ оу҆́гльми пред̾ѡчи́стивъ дꙋ́шꙋ, тѣ́ло  ѡ҆бꙋзда́лъ є҆сѝ къ нетлѣ́ннѣй крѣ́пости, всехва́льне  марке́лле: тѣ́мъ и҆ показа́лсѧ є҆сѝ ѻ҆би́телище  бжⷭ҇твенное, недꙋ́ги ѿгонѧ́ѧ, и҆ просвѣща́ѧ вѣ́рою  при́снѡ приходѧ́щыѧ къ тебѣ̀, и҆ восхвалѧ́ющыѧ тѧ̀. 
И҆ ны́нѣ, гла́съ то́йже. Подо́бенъ: Оу҆диви́сѧ  і҆ѡ́сифъ: 
Оу҆диви́сѧ, оу҆вѣ́дѣвъ и҆́рѡдъ ца́рь лю́тый,  и҆щѧ̀ ꙗ҆́ростїю проти́вꙋ борѧ̀ ро́ждшемꙋсѧ на землѝ цр҃ю̀,  ю҆́номꙋ хрⷭ҇тꙋ̀: и҆ боѧ́знїю и҆ стра́хомъ мно́гимъ  содержи́мь, посыла́етъ во́инство оу҆би́ти съ ꙗ҆́ростїю  дѣ́ти въ виѳлее́мѣ младе́нствꙋющыѧ, кꙋ́пнѡ съ ни́ми  оу҆би́ти покꙋша́ѧсѧ созда́телѧ, за бл҃гоꙋтро́бїе  ѡ҆бнища́вшаго: и҆зъ дѣ́вственныѧ бо оу҆тро́бы произы́де,  спастѝ хотѧ̀ ро́дъ на́шъ. 
Пѣ́снь д҃. І҆рмо́съ: 
Же́злъ и҆зъ ко́рене і҆ессе́ова, и҆ цвѣ́тъ ѿ  негѡ̀, хрⷭ҇тѐ, ѿ дв҃ы прозѧ́блъ є҆сѝ, и҆зъ горы̀  хва́льный, приѡсѣне́нныѧ ча́щи, прише́лъ є҆сѝ вопло́щсѧ  ѿ неискꙋсомꙋ́жныѧ, невеще́ственный и҆ бж҃е, сла́ва си́лѣ  твое́й, гдⷭ҇и. 
Є҆го́же дре́вле проречѐ і҆а́кѡвъ, ꙗ҆зы́кѡвъ  жда́нїе, хрⷭ҇тѐ, ѿ колѣ́на і҆ꙋ́дова возсїѧ́лъ є҆сѝ, и҆  си́лꙋ дама́сковꙋ, самарі́йскꙋю же коры́сть прише́лъ є҆сѝ  и҆спроврещѝ, ле́сть премѣнѧ́ѧ въ вѣ́рꙋ бг҃олѣ́пнꙋ:  сла́ва си́лѣ твое́й, гдⷭ҇и. (с. 588) 
Волхва̀ дре́вле валаа́ма словесы̀ оу҆ченикѝ,  мꙋ̑дрыѧ ѕвѣздоблюсти́тели, ра́дости и҆спо́лнилъ є҆сѝ,  ѕвѣзда̀ ѿ і҆а́кѡва возсїѧ́въ, влⷣко, ꙗ҆зы́кѡвъ  нача́токъ вводи́мыѧ прїѧ́лъ же є҆сѝ ꙗ҆́вѣ: сла́ва си́лѣ  твое́й, гдⷭ҇и. 
Ꙗ҆́кѡ на рꙋно̀, во чре́во дв҃ы сше́лъ є҆сѝ  до́ждь, хрⷭ҇тѐ, и҆ ꙗ҆́кѡ ка̑пли на зе́млю ка́плющыѧ.  є҆ѳїо́пїа и҆ ѳарсі́съ, и҆ а҆раві́тстїи ѻ҆́строви же и҆  сава̀, ми́дѡвъ всю̀ зе́млю держа́щїи, припадо́ша тебѣ̀,  сп҃се: сла́ва си́лѣ твое́й, гдⷭ҇и. 
И҆́нъ. І҆рмо́съ: 
Оу҆слы́шахъ слꙋ́хъ тво́й, и҆ оу҆боѧ́хсѧ, прⷪ҇ро́къ  глаго́лаше, разꙋмѣ́хъ дѣла̀ твоѧ̑, и҆ диви́хсѧ, и҆  возопи́хъ: сла́ва си́лѣ твое́й, гдⷭ҇и. 
Дв҃а и҆ не́бо, нбⷭ҇ныѧ и҆ земны̑ѧ, ржⷭ҇тво́мъ  хода́тайствовавши, па́че оу҆ма̀ примирѝ, и҆ вражды̀  средостѣ́нїе разорѝ. 
Младе́нєцъ мно́жество мꙋ́ченически, по бз҃ѣ  всѣ́хъ пострада́вше, по́чєсти страда́нїѧ ѿ негѡ̀  прїе́млетъ: и҆́хже ра́ди и҆́рѡдъ весьма̀ оу҆стыдѣ́сѧ. 
Бг҃оро́диченъ: 
Бжⷭ҇твенное сло́во во оу҆тро́бѣ заче́нши,  стра́шнымъ сло́вомъ, па́че сло́ва породила̀ є҆сѝ пло́тїю,  всенепоро́чнаѧ. тѣ́мже тѧ̀ бцⷣꙋ сла́вимъ. 
И҆́нъ. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Ви́дѣвше, гдⷭ҇и, є҆́же въ верте́пѣ твоѐ сни́тїе,  чи́нове мы́сленнїи стра́хомъ оу҆жасо́шасѧ, и҆ воспѣ́ша,  хрⷭ҇тѐ, недомы́сленнꙋю твою̀ ми́лость. 
Бѡлѣ́зни, прпⷣбне, и҆ по́ты твоѧ̑ съ кро́вными  стрꙋѧ́ми младе́нцєвъ смѣ́шени, марке́лле: ро́ждшемꙋсѧ  пло́тїю да́ры че́стны принесо́шасѧ. 
Бг҃оро́диченъ: 
Краснꙋ́ тѧ добро́тою преѡблиста́ющꙋю, сн҃а твоегѡ̀  заре́ю, ꙗ҆зы́честїи дароно́сцы, чⷭ҇таѧ, ви́дѣвше,  видѣ́нїе но́во и҆ пресла́вно воспѣ́ша. 
Пѣ́снь є҃. І҆рмо́съ: 
Бг҃ъ сы́й мі́ра, ѻ҆ц҃ъ щедро́тъ, вели́кагѡ совѣ́та  твоегѡ̀ а҆́гг҃ла, (с. 589) ми́ръ подава́юща, посла́лъ є҆сѝ  на́мъ. тѣ́мъ бг҃оразꙋ́мїѧ къ свѣ́тꙋ наста́вльшесѧ, ѿ  но́щи оу҆́тренююще, славосло́вимъ тѧ̀, чл҃вѣколю́бче. 
Въ рабѣ́хъ ке́саревымъ повелѣ́нїемъ написа́тисѧ  поко́рьсѧ, и҆ на́съ рабы̑ сꙋ́щыѧ, врага̀ и҆ грѣха̀  свободи́лъ є҆сѝ, хрⷭ҇тѐ: ве́сь же по на́мъ ѡ҆бнища́въ, и҆  пе́рстнагѡ ѿ самагѡ̀ є҆дине́нїѧ и҆ ѻ҆бще́нїѧ  бг҃осодѣ́лалъ є҆сѝ. 
Сѐ дв҃а, ꙗ҆́коже дре́вле речѐ, во чре́вѣ  прїе́мши, родила̀ є҆́сть бг҃а вочеловѣ́чшасѧ, и҆  пребыва́етъ дв҃а. є҆ѧ́же ра́ди примири́вшесѧ бг҃ꙋ  грѣ́шнїи, бцⷣꙋ сꙋ́щꙋю вои́стиннꙋ вѣ́рнїи воспои́мъ. 
И҆́нъ. І҆рмо́съ: 
Возсїѧ́й мѝ, гдⷭ҇и, свѣ́тъ повелѣ́нїй твои́хъ,  ꙗ҆́кѡ къ тебѣ̀ дꙋ́хъ мо́й оу҆́тренюетъ и҆ пое́тъ тѧ̀: ты́  бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀ ми́ра. 
Чꙋ́вственное оу҆́бѡ со́лнце ѻ҆́блаки покрыва́етсѧ,  оу҆́мное же и҆ всеневеще́ственное безмѣ́рнымъ  бл҃гоꙋтро́бїемъ въ пло́ть ѡ҆дѣ́ѧвсѧ, въ верте́пѣ дне́сь  пелена́ми повива́етсѧ на́съ ра́ди. 
Скверноꙋбі́йства кровьмѝ и҆́рѡдъ ѡ҆сквернѧ́етсѧ:  влⷣкꙋ бо всѣ́хъ бг҃а и҆ цр҃ѧ̀ оу҆би́ти покꙋша́ѧсѧ, на  ѻ҆́троки неи́стовствꙋетъ и҆ свирѣ́пствꙋетъ лю́тѣ. 
Бг҃оро́диченъ: 
Заре́ю моли́твы твоеѧ̀, бг҃ороди́тельнице чⷭ҇таѧ,  слѣпотꙋ̀ се́рдца моегѡ̀ ѡ҆зарѝ, ꙗ҆́кѡ є҆ди́на  свѣти́льника гдⷭ҇а, и҆ сла́вы сл҃нце возсїѧ́вши хрⷭ҇та̀. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Прелива́етсѧ ча́ша бл҃гоꙋтро́бїѧ твоегѡ̀, хрⷭ҇тѐ,  во творє́нїѧ всѧ̑, и҆ ѻ҆би́льнѡ сїѧ̑ ми́лости и҆спо́лни,  пло́тїю ꙗ҆́вльшꙋсѧ и҆ ро́ждшꙋсѧ тебѣ̀. (с. 590) 
Ве́щнагѡ, преподо́бне, дꙋшѝ помраче́нїѧ, и҆ всѧ́кїѧ  земны́ѧ и҆ тлѣ́нныѧ красоты̀, болѣ́зньми ѡ҆чи́стивъ  твоегѡ̀ по́стничества, равноа́гг҃ленъ показа́лсѧ є҆сѝ въ  мі́рѣ, марке́лле. 
Бг҃оро́диченъ: 
Стрꙋи̑ и҆сточѝ мы́слєнныѧ безсме́ртїѧ, и҆зъ тебє̀  пло́тїю рожде́йсѧ въ верте́пѣ, чⷭ҇таѧ, и҆ человѣ́ческое  є҆стество̀ напоѝ нетлѣ́нїемъ, ѡ҆богати́въ сїѐ, ꙗ҆́кѡ  бл҃гоꙋтро́бенъ. 
Пѣ́снь ѕ҃. І҆рмо́съ: 
И҆зъ оу҆тро́бы і҆ѡ́нꙋ младе́нца и҆зблева̀ морскі́й  ѕвѣ́рь, ꙗ҆кова̀ прїѧ́тъ: въ дв҃ꙋ же все́льшеесѧ сло́во, и҆  пло́ть прїе́мшее, про́йде сохра́ншее нетлѣ́ннꙋ. є҆гѡ́же бо  не пострада̀ и҆стлѣ́нїѧ, ро́ждшꙋю сохранѝ неврежде́ннꙋ. 
Прїи́де вопло́щсѧ хрⷭ҇то́съ бг҃ъ на́шъ и҆зъ чре́ва,  є҆го́же ѻ҆ц҃ъ пре́жде денни́цы ражда́етъ: правлє́нїѧ же  держѧ̀ пречи́стыхъ си́лъ, въ ꙗ҆́слехъ ско́тїихъ возлежи́тъ,  и҆ пелена́ми повива́етсѧ: разрѣша́етъ же многоплетє́нныѧ  плени̑цы прегрѣше́нїй. 
Ю҆́но и҆зъ а҆да́ма ѻ҆троча̀ смѣше́нїѧ, роди́сѧ  сн҃ъ, и҆ вѣ̑рнымъ даде́сѧ, бꙋ́дꙋщагѡ вѣ́ка се́й є҆́сть  ѻ҆ц҃ъ и҆ нача́льникъ: и҆ нарица́етсѧ вели́кагѡ совѣ́та  а҆́гг҃лъ. се́й крѣ́покъ бг҃ъ є҆́сть, и҆ держа́й  ѻ҆́бластїю всю̀ тва́рь. 
И҆́нъ. І҆рмо́съ: 
Бꙋ́рѧ мѧ̀ мно́гихъ согрѣше́нїй мои́хъ потоплѧ́етъ,  и҆ и҆знемога́етъ дꙋ́хъ мо́й. но ты̀, гдⷭ҇и, ꙗ҆́кѡ млⷭ҇тивъ,  сше́дъ, возведѝ живо́тъ мо́й. 
Бжⷭ҇твенное воплоще́нїѧ сло́ва соверша́етсѧ дне́сь  та́инство, бцⷣе: тобо́ю бо ꙗ҆ви́сѧ пло́тїю бг҃ъ  превѣ́чный, да ѡ҆божи́тъ прїѧ́тїе. 
Рахи́ль оу҆́бѡ ча̑дъ пла́чꙋщи, дре́вле  провозвѣстѝ за хрⷭ҇та̀ младе́нцєвъ прїе́мшихъ безго́дное  заколе́нїе. тѣ́мъ и҆ ѿрица́шесѧ, оу҆тѣ́шитисѧ не  хотѧ́щи. (с. 591) 
Бг҃оро́диченъ: 
Бжⷭ҇твенное ржⷭ҇тво̀ твоѐ, всест҃а́ѧ, прозѧ́бшꙋю  пресѣчѐ въ раѝ клѧ́твꙋ, и҆ стезю̀ дре́ва жи́зни  человѣ́кѡмъ ѿве́рзши, благослове́нїе и҆сточѝ. 
И҆́нъ. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Мѵ̑ра благовѡ́ннѣйшаѧ и҆здадѐ землѧ̀ въ себѣ̀  па́че смы́сла, неистоще́ннагѡ мѵ́ра, ѿ чⷭ҇тыѧ пло́тїю  и҆сточи́вшаго, и҆ человѣ́ки благово́нїѧ бжⷭ҇твеннагѡ  и҆спо́лнившаго. 
Житїѧ̀ привре́менное и҆ нестоѧ́нное мꙋ́дрѣ  оу҆смотри́въ, марке́лле, къ присностоѧ́щымъ дꙋше́вное  возвы́силъ є҆сѝ жела́нїе є҆́же полꙋчи́лъ є҆сѝ  болѣ́зньми по́стничества. 
Бг҃оро́диченъ: 
Ражда́етсѧ безлѣ́тный, бг҃ъ сло́во во пло́ти и҆зъ  тебє̀, дв҃о пречⷭ҇таѧ, да жи́знь безлѣ́тнꙋю человѣ́кѡмъ,  и҆ наслѣ́дїе вѣ́чное, и҆ сла́вꙋ пода́стъ нетлѣ́ннꙋю. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Ѕвѣзда̀ волхвы̀ посла̀ къ ро́ждшемꙋсѧ, и҆ и҆́рѡдъ  непра́ведное во́инство посла̀ лю́тѡ, оу҆би́ти мнѧ̀ во  ꙗ҆́слехъ, ꙗ҆́кѡ млⷣнца лежа́ща. 
І҆́косъ: 
Гѡ́рнимъ и҆ до́льнымъ ны́нѣ вкꙋ́пѣ веселѧ́щымсѧ,  во ꙗ҆вле́нїи всѣ́хъ цр҃ѧ̀, и҆́рѡдъ са́мъ то́кмѡ съ  прⷪ҇рокоꙋбі̑йцы і҆ꙋдє́и сболѣ́знꙋетъ: лѣ́по бо самы́мъ  и҆̀мъ то́кмѡ рыда́ти, не бо̀ ѿ ны́нѣ ца́рствовати  и҆́мꙋтъ: но црⷭ҇тво гдⷭ҇не и҆ є҆щѐ держа́вствовати  и҆́мать, де́рзѡсти врагѡ́въ ѿража́ющее, и҆ мно́жєства  вѣ́рныхъ созыва́ющее, съ честны́ми младє́нцы взира́ти,  и҆́же во ꙗ҆́слехъ, ꙗ҆́кѡ младе́нца лежа́ща. 
Пѣ́снь з҃. І҆рмо́съ: 
Ѻ҆́троцы, благоче́стїю совоспита́ни, ѕлочести́вагѡ  велѣ́нїѧ (с. 592) небре́гше, ѻ҆́гненнагѡ преще́нїѧ не  оу҆боѧ́шасѧ, но посредѝ пла́мене стоѧ́ще, поѧ́хꙋ:  ѻ҆тцє́въ бж҃е, бл҃гослове́нъ є҆сѝ. 
Па́стырїе свирѧ́юще, оу҆жа́сно свѣтоѧвле́нїе  полꙋчи́ша: сла́ва бо гдⷭ҇нѧ ѡ҆блиста̀ и҆̀хъ: и҆ а҆́гг҃лъ,  воспо́йте, вопїѧ̀, ꙗ҆́кѡ роди́сѧ хрⷭ҇то́съ, ѻ҆тцє́въ бг҃ъ  бл҃гослове́нный. 
Внеза́пꙋ съ сло́вомъ а҆́гг҃ловымъ нбⷭ҇наѧ вѡ́инства,  сла́ва, вопїѧ́хꙋ, бг҃ꙋ въ вы́шнихъ, на землѝ ми́ръ, въ  человѣ́цѣхъ благоволе́нїе: хрⷭ҇то́съ возсїѧ̀, ѻ҆тцє́въ  бг҃ъ бл҃гослове́нный. 
Глаго́лъ что̀ се́й, реко́ша па́стырїе! прише́дше  оу҆ви́димъ бы́вшее, бжⷭ҇твеннаго хрⷭ҇та̀. виѳлее́ма же  доше́дше, съ ро́ждшею покланѧ́хꙋсѧ, воспѣва́юще: ѻ҆тцє́въ  бж҃е, бл҃гослове́нъ є҆сѝ. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Весели́тсѧ дне́сь виѳлее́мъ съ на́ми, тѧ́ бо  невмѣсти́маго въ верте́пѣ прїе́млетъ, бл҃гослове́нъ  є҆сѝ, вопїѧ̀, є҆ди́нъ бг҃ъ ѻ҆тє́цъ на́шихъ. 
Неѕло́бива же́ртва и҆ нескве́рнаѧ за тѧ̀  предзакала́етсѧ, бж҃їй сло́ве, вопїю́ще: бл҃гослове́нъ  є҆сѝ, гдⷭ҇и бж҃е ѻ҆ц҃ъ на́шихъ. 
Бг҃оро́диченъ: 
Ра́дꙋйсѧ, небꙋ́рное покаѧ́нїѧ приста́нище, въ не́же  прибѣга́юще, бцⷣе, зове́мъ: бл҃гослове́на є҆сѝ є҆ди́на  ро́ждшаѧ бг҃а ѻ҆тє́цъ на́шихъ. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Поколеба́вшꙋюсѧ безбо́жїемъ всю̀ тва́рь, и҆́же въ  верте́пѣ рожде́йсѧ, оу҆твердѝ позна́нїемъ свои́мъ па́ки,  непреста́ннѡ зовꙋ́щꙋю є҆мꙋ̀: бл҃гослове́нъ є҆сѝ, бж҃е  ѻ҆тє́цъ на́шихъ. (с. 593) 
Ѻ҆гне́мъ оу҆́бѡ по́стничества попали́лъ є҆сѝ,  марке́лле, плотскі̑ѧ сла̑сти: безстра́стїѧ же росо́ю  напои́лъ є҆сѝ дꙋ́шꙋ, вопїѧ̀ хрⷭ҇тꙋ̀ свѣ́тлѡ,  бл҃гослове́нъ є҆сѝ, бж҃е ѻ҆ц҃ъ на́шихъ. 
Бг҃оро́диченъ: 
Ви́дѣ всѧ̀ тва́рь, бг҃оневѣ́сто, бжⷭ҇твєннаѧ  вели̑чїѧ твоѧ̑, пло́тїю и҆зъ тебє̀ влⷣцѣ всѣ́хъ и҆ бг҃ꙋ  ро́ждшꙋсѧ во гра́дѣ виѳлее́мѣ, и҆ съ па́стырьми и҆ волхвы̑  тѧ̀ воспѣ̀. 
Пѣ́снь и҃. І҆рмо́съ: 
Чꙋ́да преесте́ственнагѡ, росода́тельнаѧ и҆з̾ѡбразѝ  пе́щь ѻ҆́бразъ: не бо̀, ꙗ҆̀же прїѧ́тъ, пали́тъ ю҆́ныѧ,  ꙗ҆́кѡ нижѐ ѻ҆́гнь бжⷭ҇тва̀ дв҃ы, въ ню́же вни́де  оу҆тро́бꙋ. тѣ́мъ, воспѣва́юще, воспое́мъ: да  бл҃гослови́тъ тва́рь всѧ̀ гдⷭ҇а, и҆ превозно́ситъ во всѧ̑  вѣ́ки. 
Влече́тъ вавѷлѡ́нѧ дщѝ ѻ҆́троки плѣнє́нныѧ  дв҃довы ѿ сїѡ́на къ себѣ̀: дароно́сцы же сле́тъ волхвы̀  дѣ́ти, дв҃довѣ бг҃опрїѧ́тнѣй дще́ри молѧ́щыѧсѧ. тѣ́мъ  воспѣва́юще воспои́мъ: да благослови́тъ тва́рь всѧ̀ гдⷭ҇а,  и҆ превозно́ситъ во всѧ̑ вѣ́ки. 
Ѻ҆рга́ны оу҆клони́ша плачє́вныѧ пѣ̑сни, не  поѧ́хꙋ бо въ землѝ чꙋжде́й ѻ҆́троцы сїѡ́новы,  вавѷлѡ́нскꙋю же разрѣша́етъ ле́сть, всю̀, и҆ мꙋсїкі̑йскїѧ  соста́вы, въ виѳлее́мѣ возсїѧ́въ хрⷭ҇то́съ. тѣ́мъ  воспѣва́юще воспои́мъ: да благослови́тъ тва́рь всѧ̀ гдⷭ҇а,  и҆ превозно́ситъ во всѧ̑ вѣ́ки. 
Коры̑сти вавѷлѡ́нъ црⷭ҇тва сїѡ́нѧ, и҆ плѣне́нное  бога́тство прїѧ́тъ: сокро́вища же хрⷭ҇то́съ въ сїѡ́нъ сегѡ̀,  и҆ царѝ ѕвѣздо́ю наставлѧ́ѧ ѕвѣздоблюсти́тели влече́тъ.  тѣ́мъ воспѣва́юще воспои́мъ: да благослови́тъ тва́рь всѧ̀  гдⷭ҇а, и҆ превозно́ситъ во всѧ̑ вѣ́ки. 
И҆́нъ. І҆рмо́съ: 
Всѧ́чєскаѧ, влⷣко, премꙋ́дростїю твое́ю соста́вилъ  є҆сѝ, земли́ же па́ки оу҆тверди́лъ є҆сѝ, ꙗ҆́коже  вѣ́си, дно̀, ѡ҆снова́нїемъ водрꙋзи́вый на вода́хъ  безмѣ́рныхъ. тѣ́мъ всѝ вопїе́мъ, воспѣва́юще:  благослови́те дѣла̀ гдⷭ҇нѧ непреста́ннѡ гдⷭ҇а. (с. 594) 
А҆́гг҃ли сла́вѧтъ вла́сть ро́ждшагѡсѧ, па́стырїе  чꙋдѧ́тсѧ, и҆ волсвѝ покланѧ́ютсѧ, небеса̀ возвѣща́ютъ  ѕвѣздо́ю зижди́телѧ: съ ни́миже всѝ воспѣва́юще,  вопїе́мъ: благослови́те дѣла̀ гдⷭ҇нѧ, гдⷭ҇а. 
Мно́жество неискꙋсоѕло́бное во́инствꙋетъ влⷣцѣ  дне́сь кро́вїю, и҆ на и҆́рѡда тве́рдѡ воѡрꙋжа́етсѧ, тебѣ̀,  хрⷭ҇тѐ, ро́ждшꙋсѧ. тѣ́мъ всѝ вопїе́мъ, воспѣва́юще:  благослови́те дѣла̀ гдⷭ҇нѧ, гдⷭ҇а. 
Бг҃оро́диченъ: 
Дв҃ꙋ тѧ̀, чⷭ҇таѧ, хра́мъ, и҆ две́рь и҆ ѻ҆́блакъ,  кꙋпинꙋ̀ неѡпали́мꙋ, и҆ ста́мнꙋ ма́нны, и҆ же́злъ прозѧ́бшїй,  кївѡ́тъ и҆ свѣ́щникъ, и҆ скрижа̑ли завѣ́та, го́рꙋ ст҃ꙋ́ю,  и҆зъ неѧ́же ка́мень ѿсѣче́сѧ, прⷪ҇ро́цы бж҃їи  проповѣ́даша. 
И҆́нъ. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Свѣтоно́снꙋю тва́рь ѻ҆де́ждею ѡ҆дѣва́етсѧ, и҆  пе́рвое сѣ́тованїе всѐ ѿложѝ, ѡ҆бнови́телю и҆ влⷣцѣ  ро́ждшꙋсѧ на землѝ: є҆го́же превозно́симъ во вѣ́ки. 
Воѡрꙋжи́всѧ добродѣ́тельми, прпⷣбне марке́лле,  ѡ҆полчє́нїѧ де́мѡнѡвъ побори́лъ є҆сѝ, и҆ ꙗ҆́кѡ  побѣди́тель на ты́ѧ взѧ́лъ є҆сѝ ѡ҆долѣ̑нїѧ, и҆ чꙋде́съ  бл҃года́ть ѿ бг҃а прїѧ́лъ є҆сѝ. 
Бг҃оро́диченъ: 
И҆́же и҆зъ тебє̀ въ верте́пѣ роди́выйсѧ,  всенепоро́чнаѧ, вѣ̑чныѧ человѣ́кѡмъ ѻ҆би́тєли  оу҆гото́ва, и҆́скреннѡ, бцⷣе, пою́щымъ тѧ̀, и҆  превозносѧ́щымъ несказа́нное твоѐ ржⷭ҇тво̀. 
Пѣ́снь ѳ҃. І҆рмо́съ: 
Та́инство стра́нное ви́жꙋ и҆ пресла́вное: не́бо,  верте́пъ: престо́лъ херꙋві́мскїй, дв҃ꙋ: ꙗ҆́сли,  вмѣсти́лище, въ ни́хже возлежѐ невмѣсти́мый хрⷭ҇то́съ  бг҃ъ: є҆го́же, воспѣва́юще, велича́емъ. 
И҆зрѧ́дное тече́нїе зрѧ́ще волсвѝ, неѻбы́чныѧ  но́выѧ (с. 595) ѕвѣзды̀ новосїѧ́ющїѧ, нб҃са̀  просвѣща́ющїѧ, хрⷭ҇та̀ цр҃ѧ̀ зна́менꙋющїѧ на землѝ  ро́ждшагосѧ въ виѳлее́мѣ, на спасе́нїе на́ше. 
Новорожде́нное, волхвѡ́мъ глаго́лющымъ, ѻ҆троча̀  цр҃ь, є҆го́же ѕвѣзда̀ ꙗ҆вѝ, гдѣ́ є҆сть; томꙋ́ бо  поклони́тисѧ прїидо́хомъ: ꙗ҆рѧ́сѧ и҆́рѡдъ смꙋща́шесѧ,  хрⷭ҇та̀ оу҆би́ти, бг҃обо́рецъ шата́ѧсѧ. 
И҆спыта̀ и҆́рѡдъ вре́мѧ ѕвѣзды̀, є҆ѧ́же  вожде́нїемъ волсвѝ въ виѳлее́мѣ покланѧ́хꙋсѧ хрⷭ҇тꙋ̀ въ  да́ры: є҆́юже ко ѻ҆те́чествꙋ наставлѧ́еми, лю́таго  дѣтоꙋбі́йцꙋ ѡ҆ста́виша порꙋ́гана. 
И҆́нъ. І҆рмо́съ: 
Ꙗ҆́кѡ сотворѝ мнѣ̀ вели́чїе си́льный, и҆ ст҃о  и҆́мѧ є҆гѡ̀, и҆ ми́лость є҆гѡ̀ въ ро́дъ и҆ ро́дъ боѧ́щымсѧ  є҆гѡ̀. 
Ве́сь въ тебѣ̀ вмѣща́етсѧ, и҆́же въ нѣ́дрѣхъ  сы́й ѻ҆ц҃а̀, и҆ зи́ждетсѧ зижди́тель небесѐ, и҆  и҆стощава́етсѧ менє̀ ра́ди: и҆ въ пелена́хъ пови́всѧ,  разрѣша́етъ прегрѣше́нїй плени̑цы. 
Въ ра́мѣ слы́шасѧ рахи́ли го́рькое рыда́нїе, пла́чь  же, и҆ оу҆вы̀, и҆ сокрꙋше́нїе: скверноꙋбі́йца бо вра́гъ, на  ча̑да виѳлеє́мскаѧ, и҆́рѡдъ показа́сѧ. 
Бг҃оро́диченъ: 
Ржⷭ҇тво́мъ твои́мъ, дв҃о, ѡ҆божи́хомсѧ сме́ртнїи:  бг҃а бо пита́телѧ всѣ́хъ, и҆ є҆диносла́вна ѻ҆ц҃ꙋ̀, и҆  ражда́еши, и҆ млеко́мъ пита́еши. ѽ стра́ннагѡ чꙋдесѐ! 
И҆́нъ. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и тѧ̀ оу҆блажае́мъ. 
Позна́на показа́сѧ, хрⷭ҇тѐ, ми́лость, ꙗ҆́же па́че  оу҆ма̀ твоегѡ̀ человѣколю́бїѧ ꙗ҆зы́кѡмъ: пло́тїю бо,  влⷣко, ѡ҆бнища́лъ є҆сѝ, да прича́стники бога́тства  лꙋ́чшагѡ, гдⷭ҇и, сотвори́ши ны̀, ꙗ҆́кѡ бл҃гъ и҆  многоми́лостивъ. 
Крⷭ҇тъ на ра́мена взе́мъ, блаже́нне, хрⷭ҇то́въ, и҆  сегѡ̀ стрⷭ҇ти (с. 596) подража́ѧ, распѧ́лсѧ є҆сѝ мі́рꙋ  ве́сь, ѻ҆́ч҃е марке́лле: прича́стникъ бо бы́лъ є҆сѝ  воскрⷭ҇нїѧ и҆ сла́вы лꙋ́чшїѧ, въ не́йже на́съ помина́й. 
Бг҃оро́диченъ: 
Сн҃ы бж҃їѧ ны̀ содѣ́ла, рожде́йсѧ пло́тїю бг҃ъ и҆зъ  тебє̀, всечⷭ҇таѧ: и҆ пе́рвое дадѐ достоѧ́нїе того̀  прїе́мшымъ, и҆ бг҃ома́терь тѧ̀ славосло́вѧщымъ прилѣ́жнѡ,  и҆ велича́ющымъ. 
Свѣти́ленъ младе́нцєвъ. Подо́бенъ: Крⷭ҇тъ  храни́тель: 
Ѕла́чнꙋю ни́вꙋ млⷣнєцъ, бг҃обо́рствꙋѧ и҆́рѡдъ,  посла́въ незрѣ́лꙋю пожа̀ ѻ҆каѧ́нный: и҆ ро́ждшагосѧ гдⷭ҇а  не возмо́гъ оу҆би́ти, всѧ́кагѡ сра́ма и҆сполнѧ́етсѧ. 
Сла́ва, и҆ ны́нѣ, пра́здника: 
Посѣти́лъ ны̀ є҆́сть свы́ше сп҃съ на́шъ, восто́къ  восто́кѡвъ, и҆ сꙋ́щїи во тмѣ̀ и҆ сѣ́ни ѡ҆брѣто́хомъ  и҆́стинꙋ: и҆́бо ѿ дв҃ы роди́сѧ гдⷭ҇ь. 
На хвали́техъ стїхи̑ры, ст҃ы̑мъ на д҃. Гла́съ а҃. 
Самогла́сны. Кѷпрїа́ново: 
Пречⷭ҇томꙋ твоемꙋ̀ ржⷭ҇твꙋ̀, хрⷭ҇тѐ бж҃е, пе́рваѧ  же́ртва бы́сть младе́нцы: и҆́рѡдъ бо ꙗ҆́ти тѧ̀ неѧ́таго  восхотѣ́въ, не позна̀, мч҃ническїй приводѧ̀ тебѣ̀ ли́къ.  тѣ́мъ тѧ̀ мо́лимъ вочл҃вѣ́чшагосѧ, спастѝ дꙋ́шы на́шѧ. 
Два́жды. 
Гла́съ в҃: 
Во оу҆́ши гдⷭ҇а саваѡ́ѳа вни́де заколе́нїе ва́ше,  младе́нцы честні́и: тогѡ́ бо ра́ди кро́вь пролїѧ́сте, и҆ въ  нѣ́дрѣхъ а҆враа́мовыхъ почива́ете, и҆ и҆́рѡдовꙋ во вѣ́ки  ме́рзскꙋю ѕло́бꙋ ѿри́нꙋсте, си́лою ро́ждшагѡсѧ хрⷭ҇та̀. 
Гла́съ г҃: 
Ме́рзско и҆́рѡдово дѣтоꙋбі́йство, ме́рзскагѡ  оу҆бїе́нїѧ є҆гѡ̀ ра́ди: и҆ чиста̀ дѣте́й же́ртва, ꙗ҆́кѡ  све́рстныхъ хрⷭ҇тꙋ̀ на́шегѡ спасе́нїѧ, но́вагѡ закла́нїѧ  предпожре́на, и҆ предпосла́на. не пла́чи, рахи́ль, ча̑дъ,  помина́ющи нѣ̑дра а҆враа́мѡва, и҆дѣ́же всѣ́хъ є҆́сть  веселѧ́щихсѧ жили́ще. (с. 597) 
Сла́ва, гла́съ є҃: 
Прпⷣбне ѻ҆́ч҃е, не да́лъ є҆сѝ сна̀ твои̑мъ  ѻ҆чесє́мъ, ни вѣ́ждѡмъ твои̑мъ дрема́нїѧ, до́ндеже дꙋ́шꙋ  и҆ тѣ́ло ѿ страсте́й свободи́лъ є҆сѝ и҆ тебѐ сама́го  оу҆гото́валъ є҆сѝ дх҃а жили́ще: прише́дъ бо хрⷭ҇то́съ со  ѻ҆ц҃е́мъ, ѻ҆би́тель въ тебѣ̀ сотворѝ: и҆ є҆диносꙋ́щныѧ  трⷪ҇цы оу҆го́дникъ бы́въ, великопроповѣ́дниче ѻ҆́ч҃е  на́шъ марке́лле, молѝ спасти́сѧ на́мъ. 
И҆ ны́нѣ, гла́съ то́йже: 
Зрѧ́щи тѧ̀ тва́рь всѧ̀, въ виѳлее́мѣ пло́тїю  ражда́ема, созда́телѧ и҆ зижди́телѧ всѣ́хъ, новотвори́тсѧ  па́ки, и҆ ѡ҆бновлѧ́етсѧ: со́лнца же свѣ́тъ прострѐ, и҆  землѧ̀ ра́дꙋетсѧ, волсвѝ и҆зъ персі́ды цр҃ю̀ всѣ́хъ да́ры  прино́сѧтъ. па́стырїе чꙋдѧ́тсѧ оу҆ди́вльшесѧ, и҆ бг҃ꙋ во  пло́ти съ ро́ждшею покланѧ́хꙋсѧ. ѽ чꙋдесѐ! пита́тель  пита́етсѧ мт҃рїю всечⷭ҇тою, ра́ди мїрска́гѡ спасе́нїѧ и҆  ѡ҆бновле́нїѧ. 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ: 
Воспѣ́ша хрⷭ҇та̀ ѿ дв҃ы ро́ждшасѧ го́ры и҆  хо́лми, ꙳ и҆ оу҆дѡ́лїѧ и҆ полѧ̀: ꙳ ѕвѣзда́ же сего̀  волхвѡ́мъ съ нб҃сѐ показа̀, ꙳ лежа́ща ꙗ҆́кѡ млⷣнца въ  верте́пѣ, тѣ́ломъ ра́бскимъ ѡ҆дѣ́ѧна. ꙳ къ немꙋ́же  зове́мъ: ꙳ бл҃гослове́нъ рожде́йсѧ ꙳ бж҃е на́шъ, сла́ва  тебѣ̀. 
Сті́хъ: И҆зъ чре́ва пре́жде денни́цы роди́хъ тѧ̀. 
Что̀ твоѧ̀ мно́гаѧ и҆ недомы́сленнаѧ нищета̀, ꙳  є҆ѧ́же ра́ди ѡ҆богати́сѧ а҆да́мъ бжⷭ҇твенными; ꙳ вопїѧ́ше  дв҃а, ꙳ на ѡ҆б̾ѧ́тїихъ держа́щи є҆мманꙋ́ила, ꙳ бг҃а и҆  зижди́телѧ, ꙳ пло́ть ѿ неѧ̀ прїе́мшаго. ꙳ къ немꙋ́же  зове́мъ: ꙳ бл҃гослове́нъ рожде́йсѧ ꙳ бж҃е на́шъ, сла́ва  тебѣ̀. 
Сті́хъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю  менє̀. 
Оу҆́тро мы́сленное ꙳ возсїѧ́ла є҆сѝ, дв҃о, сл҃нце  хрⷭ҇та̀ ꙳ на ѡ҆б̾ѧ́тїихъ твои́хъ держа́щи: ꙳ и҆́мже  просвѣща́етсѧ слове́сное є҆стество̀ всѐ, ꙳ сїѧ́нїемъ  позна́нїѧ соверше́ннагѡ, ꙳ и҆ (с. 598) нетлѣ́нїѧ  сподоблѧ́етсѧ, ꙳ вѣ́рнѡ зовꙋ́щее: ꙳ бл҃гослове́нъ рожде́йсѧ  ꙳ бж҃е на́шъ, сла́ва тебѣ̀. 
Сла́ва, гла́съ и҆ подо́бенъ то́йже: 
Ны́нѣ на землѝ ꙗ҆влѧ́етсѧ ѻ҆троча̀, ꙳ и҆́же ѿ  ѻ҆ц҃а̀ рожде́йсѧ пре́жде вѣ̑къ: ꙳ ра́дꙋйсѧ, всѧ̀ тва́рь, ꙳  нб҃са̀, ꙳ да веселѧ́тсѧ, ꙳ ви́дѧщи оу҆́бѡ пре́жде  ѿриновє́нныѧ, ꙳ па́ки бг҃ꙋ присвоє́ны, ꙳ и҆ томꙋ̀  зовꙋ́щыѧ: ꙳ бл҃гослове́нъ рожде́йсѧ ꙳ бж҃е на́шъ, сла́ва  тебѣ̀. 
И҆ ны́нѣ: 
Оу҆сты̀ приснопла́менными воспѣва́ютъ, ꙳ нбⷭ҇ныхъ  премі̑рныѧ си̑лы, ро́ждшагосѧ въ верте́пѣ, ꙳ за  неизрече́ннꙋю ми́лость: ꙳ ѧ҆зы́ки и҆ мы̀ пѣ́ти ꙳ бре́нными  да сподо́бимсѧ, непреста́ннѡ томꙋ̀ зовꙋ́ще: бл҃гослове́нъ  рожде́йсѧ ꙳ бж҃е на́шъ, сла́ва тебѣ̀. 
На лїтꙋргі́и: бл҃жє́нна пра́здника, ѿ канѡ́на  пѣ́снь з҃: и҆ ст҃ы́хъ младе́нцєвъ пѣ́снь ѕ҃. Прокі́менъ,  гла́съ ѕ҃: Хвали́те ѻ҆́троцы гдⷭ҇а, хвали́те и҆́мѧ  гдⷭ҇не. Сті́хъ: Вселѧ́ѧ непло́довь въ до́мъ, ма́терь ѡ҆  ча́дѣхъ веселѧ́щꙋсѧ. А҆пⷭ҇лъ къ корі́нѳѧнѡмъ, зача́ло  р҃п. А҆ллилꙋ́їа. гла́съ є҃: Пролїѧ́ша кро́вь и҆́хъ ꙗ҆́кѡ  во́дꙋ. Є҆ѵⷢ҇лїе матѳе́а, зача́ло д҃. Прича́стенъ:  Ра́дꙋйтесѧ првⷣнїи ѡ҆ гдⷭ҇ѣ: 


(с. 598) 
Мѣ́сѧца тогѡ́же въ л҃ де́нь. 
Ст҃ы́ѧ мч҃ницы а҆нѵ́сїи: 
И҆ прпⷣбныѧ мт҃ре на́шеѧ мела́нїи: 
И҆ прпⷣбнагѡ зѡ́тїка. 
И҆ ст҃и́телѧ мака́рїа, митрополі́та моско́вскагѡ. 
Слꙋ́жба є҆гѡ̀ пи́сана въ приложе́нїи. 
На Гдⷭ҇и, воззва́хъ: стїхи̑ры ст҃ы́ѧ а҆нѵ́сїи г҃.  Гла́съ д҃. Поⷣ: Ꙗ҆́кѡ до́блѧ: 
Дѣ́вства свѣ́тлостїю ꙳ оу҆ѧсни́вшисѧ  всехва́льнаѧ, ꙳ мꙋче́нїѧ ѡ҆блиста́ла є҆сѝ по́двиги: ꙳  поклони́тисѧ бо со́лнцꙋ (с. 599) не повинꙋ́вшисѧ, ꙳  непра́ведное претерпѣ́ла є҆сѝ заколе́нїе, ꙳ и҆  ѡ҆багри́вшисѧ кровьмѝ, ꙳ предста́ла є҆сѝ сл҃нцꙋ сла́вы,  вѣнцено́сице, ꙳ и҆ ѿтꙋ́дꙋ и҆спꙋща́емыми ꙳ ѡ҆зарѧ́еми  свѣтлостьмѝ. 
Серде́чное раче́нїе ꙗ҆влѧ́ющи, ꙳ слеза́ми  оу҆миле́нїѧ, сла́внаѧ, ꙳ зе́млю ѡ҆мочи́ла є҆сѝ, ꙳ и҆  власы̑ ѡ҆тири́ла є҆сѝ хрⷭ҇то́во подно́жїе, ꙳ помышлѧ́ющи,  и҆ того̀ ꙗ҆́кѡ присꙋ́ща предзрѧ́щи, ꙳ є҆гѡ́же вожделѣ́ла  є҆сѝ: ꙳ и҆ стопа́мъ прикаса́ющисѧ мы́слїю, ꙳ видѣ̑нїи  бжⷭ҇твеннѣйшими ꙳ твою̀ дꙋ́шꙋ просвѣти́ла є҆сѝ. 
И҆ бога́тство расточи́вши, ꙳ и҆ ни́щыѧ  оу҆довли́вши, ꙳ оу҆невѣ́стиласѧ є҆сѝ нетлѣ́нномꙋ  женихꙋ̀ твоемꙋ̀, ꙳ и҆ ꙗ҆́коже вѣ́но принесла̀ є҆сѝ  томꙋ̀, всесла́внаѧ, ꙳ крове́й то́ки, ꙳ и҆ страсте́й  подража́нїе, ꙳ ꙗ҆̀же претерпѣ́ла є҆сѝ, а҆нѵ́сїе, ꙳  є҆ди́нъ въ черто́гъ всели́въ тѧ̀ вы́шнїй, ꙳ ꙗ҆́кѡ  страстоте́рпицꙋ и҆ мꙋ́ченицꙋ. 
И҆́ны стїхи̑ры прпⷣбныѧ мела́нїи, гла́съ то́йже.  Поⷣ: Зва́нный свы́ше: 
А҆́гг҃льскимъ ликѡ́мъ сочта́вшаѧсѧ, ꙳ є҆гда́ тѧ  бжⷭ҇твенное раче́нїе распалѝ, ꙳ и҆ прелетѣ́ти повинѐ  ви́димыхъ, ꙳ безстра́стїѧ ра́ди и҆ чистоты̀: ꙳ тогда̀  твоего̀ сꙋпрꙋ́га ꙳ словєсы̀ оу҆лови́ла є҆сѝ  бг҃опоко́рными, ꙳ нестоѧ́ннꙋю ѿлага́ющи ꙳ житїѧ̀ молвꙋ̀  текꙋ́щꙋю. ꙳ тѣ́мже съ ни́мъ вѣ́чнꙋю ѡ҆брѣ́тши жи́знь и҆  наслажде́нїе, ꙳ мо́лиши влⷣкꙋ ꙳ спастѝ дꙋ́шы на́шѧ. 
А҆́гг҃льское вожделѣ́вши житїѐ, ꙳ є҆гда̀ сла́дкꙋю  пи́щꙋ поплева́ла є҆сѝ, ꙳ воздержа́нїемъ оу҆пражнѧ́ющисѧ  и҆ бдѣ́нїемъ, ꙳ ни́зꙋ лежа́нїемъ и҆ чистото́ю: ꙳ тогда̀  чистѣ́йшїй сосꙋ́дъ была̀ є҆сѝ ꙳ дх҃а бжⷭ҇твеннагѡ, ꙳  дарова̑нїи пресвѣ́тлыми оу҆кра́шена ꙳ томꙋ̀, всечестна́ѧ:  ꙳ тѣ́мже къ ре́вности є҆гѡ̀ бжⷭ҇твеннѣй привлекла̀ є҆сѝ  лю́ди, ꙳ и҆ привела̀ є҆сѝ влⷣцѣ, мела́нїе, ꙳ и҆ сп҃сꙋ  дꙋ́шъ на́шихъ. (с. 600) 
Добро́тами добродѣ́телей оу҆краше́на ꙳, є҆гда̀  спаси́тельное сло́во и҆спо́лнила є҆сѝ, ꙳ расточи́вши  подала̀ є҆сѝ ꙳ тмы̀ твоегѡ̀ зла́та ꙳ ни́щымъ и҆  оу҆бѡ́гимъ: ꙳ тогда̀ нбⷭ҇ное бога́тство воспрїѧ́ла є҆сѝ,  ꙳ пра́вдою ѡ҆богати́вшисѧ во вѣ́къ, ꙳ и҆ нетлѣ́нїемъ и҆  и҆збавле́нїемъ. тѣ́мже чти́мъ твоѐ оу҆спе́нїе, ꙳ и҆  прилѣ́жнѡ мо́лимъ тѧ̀: молѝ зижди́телѧ, ꙳ просвѣти́ти  дꙋ́шы на́шѧ. 
Сла́ва, и҆ ны́нѣ, пра́здника, гла́съ а҃: 
Сла́ва въ вы́шнихъ бг҃ꙋ, въ виѳлее́мѣ слы́шꙋ ѿ  безпло́тныхъ дне́сь, на землѝ ми́ръ благоволи́вшемꙋ бы́ти.  ны́нѣ дв҃а небе́съ ши́рши, возсїѧ́ бо свѣ́тъ  ѡ҆мрачє́ннымъ, и҆ смирє́нныѧ вознесѐ, а҆́гг҃льски  пою́щыѧ: сла́ва въ вы́шнихъ бг҃ꙋ. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѕвѣзда̀ ѿ і҆а́кѡва, хрⷭ҇то́съ возсїѧ́въ, ꙳  просвѣтѝ ꙗ҆зы́ки ꙳ свѣ́томъ бг҃озна́нїѧ: ꙳ того̀  славосло́вимъ. 
Сті́хъ: И҆зъ чре́ва пре́жде денни́цы роди́хъ тѧ̀,  клѧ́тсѧ гдⷭ҇ь и҆ не раска́етсѧ. 
Гра́де дв҃довъ ꙳ виѳлее́ме, весели́сѧ: ꙳ и҆зъ тебє́  бо, и҆́же безма́тернїй, без̾ѻ́тчїй воплоти́сѧ: ꙳ ѿ дв҃ы  чⷭ҇тыѧ бг҃оѻтрокови́цы. 
Сті́хъ: Речѐ гдⷭ҇ь гдⷭ҇еви моемꙋ̀: сѣдѝ ѡ҆деснꙋ́ю  менє̀. 
Сло́во ѻ҆́ч҃ее ꙳ пло́ть прїе́мь роди́сѧ, ꙳  пелена́ми пови́тсѧ, ꙳ во ꙗ҆́слехъ возлежѐ, ꙳ безслове́сїѧ  разрѣша́ѧ мѧ̀. 
Сла́ва, и҆ ны́нѣ, гла́съ а҃: 
По ѻ҆́бразꙋ и҆ по подо́бїю, и҆стлѣ́вша  престꙋпле́нїемъ, ви́дѣвъ і҆и҃съ, приклони́въ нб҃са̀ сни́де,  и҆ всели́сѧ во оу҆тро́бꙋ дѣ́вственнꙋю неизмѣ́ннѡ, да въ  не́й и҆стлѣ́вшаго а҆да́ма ѡ҆бнови́тъ, зовꙋ́ща: сла́ва  ꙗ҆вле́нїю твоемꙋ̀, и҆зба́вителю мо́й и҆ бж҃е. 
Тропа́рь пра́здника, гла́съ д҃: 
Ржⷭ҇тво̀ твоѐ, хрⷭ҇тѐ бж҃е на́шъ, возсїѧ̀ мі́рови  свѣ́тъ (с. 601) ра́зꙋма: въ не́мъ бо ѕвѣзда́мъ слꙋжа́щїи,  ѕвѣздо́ю оу҆ча́хꙋсѧ, тебѣ̀ кла́нѧтисѧ сл҃нцꙋ пра́вды, и҆  тебѐ вѣ́дѣти съ высоты̀ восто́ка: гдⷭ҇и, сла́ва тебѣ̀. 
Слꙋ́жба ст҃а́гѡ зѡ́тїка пое́тсѧ на повече́рїи. 
Канѡ́нъ. Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Свы́ше просвѣти́тисѧ ѡ҆мраче́ннѣй мое́й мы́сли,  пѣ́ти тѧ̀ досто́йнѡ, зѡ́тїке, хрⷭ҇та̀ оу҆молѝ. 
Житїе́мъ твои́мъ а҆́гг҃лѡмъ на землѝ, бг҃омꙋ́дре,  ревнꙋ́ѧ показа́лсѧ є҆сѝ, досто́йнѡ жите́йскихъ красо́тъ  гнꙋша́ѧсѧ. 
Бг҃оро́диченъ: 
Ро́дъ человѣ́ческїй тебє̀ ра́ди, дв҃о,  назида́етсѧ, бг҃ъ бо вы́шнихъ не ѡ҆ста́вивъ, на зе́млю  прїи́де. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Прїиди́те стра́ннїи дне́сь, ра́достнѡ гла́съ  вознесе́мъ бо свѣ́тлѣмъ се́мъ торжествѣ̀, зѡ́тїка  оу҆блажа́юще. 
Поста́вилъ є҆сѝ до́мъ тво́й, ꙗ҆́коже а҆враа́мъ  ски́нїю дне́сь, всѧ̑ ни́щыѧ прїе́млющїй, и҆ бога́тнѡ  питаю́щїй. 
Бг҃оро́диченъ: 
Бꙋ́рю всѧ́кꙋ оу҆ста́вила є҆сѝ въ ржⷭ҇твѣ̀  твое́мъ, всечⷭ҇таѧ: тѣ́мже врагѝ вѣ́рнїи побѣжда́ютъ, въ  ми́рѣ ликꙋ́юще. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̀, и҆ просла́вихъ твоѐ бжⷭ҇тво̀. (с.  602) 
Свѣтоно́сное торжество̀ сїѐ прпⷣбнагѡ ны́нѣ  просїѧ̀ зѡ́тїка, къ ржⷭ҇твꙋ̀ хрⷭ҇то́вꙋ призыва́ющи всѧ̑ на  чрежде́нїе. 
Чꙋдесы̀ прилѣ́потствовавъ, чꙋдеса̀ пресла̑внаѧ  ѡ҆ста́вилъ є҆сѝ на́мъ, честна̑ѧ твоѧ̑ и҆справлє́нїѧ на  землѝ, пребл҃же́нне, ѻ҆́бразъ бжⷭ҇твенъ. 
Бг҃оро́диченъ: 
Ѡ҆чисти́лище ѡ҆брѣто́хомъ тѧ̀, бг҃ороди́тельнице,  и҆ прибѣ́жище во бранѣ́хъ непобѣди́мо, вѣ́рнїи же  держа́вꙋ, чи́стаѧ, но́сѧтъ. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Оу҆краше́нїе добродѣ́тели показа́сѧ, чꙋ́дне,  честна̑ѧ твоѧ̑ и҆справлє́нїѧ, бжⷭ҇твенный до́мъ, наги́хъ  ѡ҆дѣѧ́нїе. 
Прокаже́нїе, свѧще́нне, и҆сцѣлѧ́ѧ, ѻ҆́ч҃е,  воздви́глъ є҆сѝ враче́бницꙋ тво́й до́мъ честны́й, въ  не́мже досто́йнѡ всѧ́къ недꙋ́гъ врачꙋ́етсѧ. 
Бг҃оро́диченъ: 
Ве́лїе и҆ честно́е є҆́же въ тебѣ̀ ꙗ҆́вльшеесѧ  та́инство, бцⷣе приснодв҃о: се́ бо вои́стиннꙋ земні́и къ  бг҃ꙋ примири́хомсѧ. 
Пѣ́снь ѕ҃. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинѣ̀ нꙋ́жднагѡ рѣ́етъ мѧ̀ ѿча́ѧнїѧ.  но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви: ѽ  оу҆пра́вителю! и҆ спасѝ. 
Хра́мъ тѧ̀ всѝ вѣ́рнїи дх҃а вѣ́мы, хра́мъ бо  всеблаголѣ́пенъ тво́й сотвори́лъ є҆сѝ до́мъ, пресла́вне,  въ не́мже всѧ́къ недꙋ́гъ моли́твами твои́ми ѿгонѧ́етсѧ. 
Страннопрїѧ́тїе на землѝ, а҆враа́мꙋ подо́бѧсѧ  поста́вилъ є҆сѝ, всеблагоче́стнѡ безкрѡ́вныѧ прїе́млѧ,  нагі̑ѧ, и҆ мимоходѧ́щыѧ, и҆ хрѡмы́ѧ, и҆ стра̑нныѧ, и҆ ни́щыѧ  вводѧ̀. 
Бг҃оро́диченъ: 
Не́бо на землѝ, дв҃о, показа́вый верте́пъ, нбⷭ҇ный  тѧ̀ хра́мъ а҆́гг҃льскими ѡ҆крꙋже́нъ ли̑ки показа̀, сла́ва въ  вы́шнихъ вопїю́щихъ твоемꙋ̀ ржⷭ҇твꙋ̀ вѣ́рнѡ. (с. 603) 
Сѣда́ленъ, гла́съ є҃. Подо́бенъ: Собезнача́льное  сло́во: 
Страсте́й пє́щи, прпⷣбне, оу҆гаси́лъ є҆сѝ  воздержа́нїѧ росо́ю, дарова́нїемъ ѡ҆богати́всѧ, врачева̑нїѧ  ѿ бг҃а, зѡ́тїке, прїѧ́лъ є҆сѝ, врачева́ти вѣ́рныхъ  болѣ̑зни лю̑тыѧ, и҆ де́мѡнѡвъ ѿгони́ти полкѝ: сегѡ̀  ра́ди съ весе́лїемъ почита́емъ тѧ̀. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Всѣ̑мъ прпⷣбнымъ сочи́слилсѧ є҆сѝ, и҆ ликѡ́мъ  бжⷭ҇твеннымъ безтѣлє́снымъ, зѡ́тїке пребл҃же́нне, съ  ни́миже и҆ взыва́еши: бл҃гослове́нъ є҆сѝ, гдⷭ҇и бж҃е, во  вѣ́ки. 
Си́лою и҆ бл҃года́тїю, бг҃омꙋ́дре, бы́лъ є҆сѝ  вдѡ́въ и҆ немощны́хъ, сиро́тъ же ѻ҆те́цъ показа́лсѧ є҆сѝ,  зовы́й: бл҃гослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Крѣ́пость ва́рварѡвъ, бцⷣе, и҆стребѝ, и҆ спасѝ  лю́ди твоѧ̑. вѣ̑рныѧ же оу҆твердѝ, вопїю́щыѧ:  бл҃гослове́нъ, всечⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Сїѧ̑, мꙋ́дре, побѣди́тєльнаѧ, сїѧ̑ и҆справлє́нїѧ,  и҆ ꙗ҆̀же оу҆бо́гихъ и҆ же́нъ сле́зы, тво́й хра́мъ  показа́ша нб҃сѐ вы́шшїй, и҆ црⷭ҇твїѧ тебѣ̀ вхо́ды  ѿверзо́ша. вѣ́рою бо вопїѧ́лъ є҆сѝ: ѻ҆́троцы,  благослови́те, свѧще́нницы, воспо́йте гдⷭ҇а, лю́дїе,  превозноси́те во всѧ̑ вѣ́ки. 
Сна̀ твои̑мъ не да́лъ є҆сѝ ѻ҆чесє́мъ,  досточꙋ́дне, нижѐ вѣ́ждамъ дрема́нїѧ, бг҃опрїѧ́тне,  до́ндеже дѣ́ло (с. 604) бжⷭ҇твенное слове́сный ра́й  хрⷭ҇то́въ до конца̀ соверши́лъ є҆сѝ, поѧ̀: ѻ҆́троцы,  благослови́те, свѧще́нницы, воспо́йте гдⷭ҇а, и҆  превозноси́те во всѧ̑ вѣ́ки. 
Бг҃оро́диченъ: 
Чл҃вѣколю́бїемъ ми́лости твоеѧ̀ къ на́мъ прише́лъ  є҆сѝ, и҆́же спасе́нїѧ ра́ди бы́въ ꙗ҆́кѡ человѣ́къ, и҆ въ  верте́пъ всели́лсѧ є҆сѝ, пелена́ми повива́емь, и҆  земнорѡ́дныѧ ѿ страсте́й воздви́глъ є҆сѝ, согла́снѡ  пою́щыѧ: свѧще́нницы, воспо́йте гдⷭ҇а, лю́дїе, превозноси́те  во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Бл҃года́ть тебѣ̀, ѻ҆́ч҃е, ѿ бг҃а даде́сѧ  лѣчи́ти недꙋ́ги, ни́щыѧ и҆ сꙋхі̑ѧ и҆ хрѡмы́ѧ: ꙗ҆̀же ꙗ҆́кѡ  люби́мичи хрⷭ҇то́вы вѣ́рнѡ прїе́млѧ, съ си́ми ра́дꙋешисѧ  при́снѡ, въ нѣ́дрѣхъ а҆враа́мовыхъ водворѧ́ѧсѧ. 
Напита́лъ є҆сѝ, ѻ҆́ч҃е, ѻ҆би́льнѡ всѧ́каго  стра́нна и҆ на́га, и҆ мимоходѧ́ща, съ патрїа̑рхи при́снѡ и҆  съ пра́ведными ны́нѣ ра́дꙋешисѧ свѣ́тлѡ: и҆дѣ́же  бога́тство и҆ сла́дость, и҆дѣ́же присносꙋ́щное спаса́емыхъ  оу҆пова́нїе, и҆дѣ́же всѣ̑мъ бога́тство є҆́сть хрⷭ҇то́съ. 
Бг҃оро́диченъ: 
Ꙗ҆́кѡ сꙋ́щи мт҃и бж҃їѧ, ꙗ҆́кѡ предста́тельница и҆  приста́нище чтꙋ́щихъ тѧ̀: ꙗ҆́кѡ прибѣ́жище, всѣ́хъ дв҃о,  притека́ющихъ къ тебѣ̀: ꙗ҆́кѡ вѣ́рныхъ же ра́дость, и҆  сла́ва и҆ оу҆твержде́нїе и҆ вѣне́цъ досто́инъ, лю́ди  твоѧ̑, бцⷣе, спаса́й. 
Стїхи̑ры, гла́съ ѕ҃, и҆ подо́бенъ: Тридне́венъ: 
Ꙗ҆́кѡ а҆враа́мъ нра̑вы, мꙋ́дре, показа́лсѧ є҆сѝ  по ѻ҆боемꙋ̀: тво́й до́мъ дово́льное ѻ҆би́льство ѿве́рзлъ  є҆сѝ всѣ̑мъ, подаѧ̀ тре́бꙋющымъ, и҆ да́рꙋѧ ни́щымъ  ми́лость. 
Вдѡ́въ и҆ ни́щихъ тѧ̀ хрⷭ҇то́съ показа̀ прїе́мника,  (с. 605) вре́дныхъ застꙋ́пника те́пла, предста́телѧ въ  бѣда́хъ, побо́рника и҆ и҆зба́вителѧ восхвалѧ́ющихъ, ѻ҆́ч҃е  на́шъ. 
Сла́ва, гла́съ то́йже: 
Си́лою оу҆крѣплѧ́емь, и҆ бл҃года́тїю  оу҆краша́емь, ро́ждшагосѧ въ верте́пѣ, зѡ́тїке, поще́нїемъ  и҆ воздержа́нїемъ стра̑сти побѣди́лъ є҆сѝ, и҆ прїѧ́лъ  є҆сѝ побѣди́тєльнаѧ. 
И҆ ны́нѣ, гла́съ то́йже: 
Ꙗ҆́кѡ млⷣнца въ ꙗ҆́слехъ восклонѝ, хрⷭ҇тѐ бж҃е,  безсѣ́меннѡ ро́ждшаѧ тѧ̀ дв҃а, ли́цы же безпло́тныхъ съ  высоты̀ вопїѧ́хꙋ: сла́ва зижди́телю и҆ бг҃ꙋ всѣ́хъ. 
На оу҆́трени, тропа́рь пра́здника, три́жды. 
По а҃-й стїхоло́гїи сѣда́ленъ, гла́съ а҃. Поⷣ:  Ка́мени запеча́танꙋ: 
Премꙋ́дрость и҆ ра́зꙋмъ пре́жде вѣкѡ́въ сы́й, сн҃ъ  є҆диносꙋ́щный ѻ҆ц҃ꙋ̀ и҆ дх҃ꙋ, восхотѣ̀ въ послѣ̑днѧѧ  времена̀ роди́тисѧ ѿ дв҃ы на́съ ра́ди, да спасе́тъ мі́ръ  ѿ мꙋчи́тельства вра́жїѧ и҆ чꙋжда́гѡ: сла́ва рожде́нномꙋ  пло́тїю, сла́ва благоизво́лившемꙋ, сла́ва и҆зба́вльшемꙋ  на́съ ржⷭ҇тво́мъ твои́мъ. 
Сла́ва, и҆ ны́нѣ, то́йже. 
По в҃-й стїхоло́гїи сѣда́ленъ, гла́съ и҃. Подо́бенъ:  Повелѣ́нное: 
Да ра́дꙋетсѧ нб҃о, землѧ̀ да весели́тсѧ, ꙗ҆́кѡ  роди́сѧ на землѝ а҆́гнецъ бж҃їй, подаѧ́й мі́рꙋ  и҆збавле́нїе: сло́во, и҆́же въ нѣ́дрѣхъ сы́й ѻ҆ц҃а̀,  про́йде и҆зъ дв҃ы безъ сѣ́мене. є҆го́же волсвѝ  дивлѧ́хꙋсѧ, зрѧ́ще бг҃а во пло́ти, па́стырїе же взыва́хꙋ:  сла́ва вои́стиннꙋ є҆ди́номꙋ бг҃ꙋ. 
Сла́ва, и҆ ны́нѣ, гла́съ то́йже. Подо́бенъ:  Премꙋ́дрости: 
Нетлѣ́ннаѧ сла́ва и҆ бжⷭ҇твеннаѧ, и҆зъ ложе́снъ  проше́лъ є҆сѝ дѣ́вственныхъ и҆ цѣ́лꙋ соблю́лъ є҆сѝ и҆  дв҃ꙋ ро́ждшꙋю, и҆ ꙗ҆́кѡ прⷭ҇то́лъ ꙗ҆́сли, въ ни́хже  роди́всѧ почи́лъ є҆сѝ, и҆ краснꙋ̀ пала́тꙋ верте́пъ  показа́лъ є҆сѝ, поѧ́хꙋ тѧ̀ па́стырїе ꙗ҆́кѡ цр҃ѧ̀ всѣ́хъ:  ѕвѣзда́ же спꙋтеше́ствова, (с. 606) бжⷭ҇твенный свѣ́тъ  показа́ти волхвѡ́мъ. тѣ́мже всѝ вопїе́мъ тѝ: влⷣко  хрⷭ҇тѐ бж҃е, прегрѣше́нїй ѡ҆ставле́нїе низпослѝ,  пра́зднꙋющымъ вѣ́рою твоѐ бжⷭ҇твенное ржⷭ҇тво̀. 
Канѡ́нъ пра́здника со і҆рмосо́мъ на ѕ҃. Творе́нїе  кѵ́ръ і҆ѡа́нна. 
Гла́съ а҃. Пѣ́снь а҃. І҆рмо́съ: 
Спасѐ лю́ди чꙋдодѣ́йствꙋѧй влⷣка, мо́крꙋю мо́рѧ  волнꙋ̀ ѡ҆землени́въ дре́вле, во́лею же ро́ждсѧ ѿ дв҃ы,  стезю̀ прохо́днꙋ небесѐ полага́етъ на́мъ: є҆го́же по  сꙋществꙋ̀ ра́вна же ѻ҆ц҃ꙋ̀ и҆ человѣ́кѡмъ сла́вимъ. 
И҆знесѐ чре́во свѧще́нное сло́во, ꙗ҆́вѣ  неѡпа́льнѡ живопи́санное кꙋпино́ю, смѣше́на зра́комъ  человѣ́чимъ бг҃а, є҆́ѵы ѻ҆каѧ́ннꙋю оу҆тро́бꙋ клѧ́твы  дре́внїѧ разрѣша́ющее го́рькїѧ: є҆го́же земні́и сла́вимъ. 
Показа̀ ѕвѣзда̀ пре́жде со́лнца, сло́во, прише́дшее  оу҆ста́вити грѣхѝ, волхвѡ́мъ, ꙗ҆́вѣ во оу҆бо́зѣмъ  верте́пѣ, ми́лостиваго тебѐ, пелена́ми пови́та: є҆го́же  ра́дꙋющесѧ ви́дѧхꙋ самого̀ и҆ чл҃вѣ́ка и҆ гдⷭ҇а. 
И҆ ст҃ы́хъ два̀. Канѡ́нъ ст҃ы́ѧ а҆нѵ́сїи. Творе́нїе  ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма, а҆мали́ковꙋ си́лꙋ въ пꙋсты́ни  побѣди́лъ є҆́сть. 
Пою́щꙋ свѣтоно́снꙋю па́мѧть твою̀, свѣ́тъ мнѣ̀  низпослѝ, ꙗ҆́кѡ ѻ҆ц҃ꙋ̀ свѣ́тѡвъ предстоѧ́щи въ ра́дости,  всехва́льнаѧ, страсте́й мои́хъ бꙋ́рю твои́ми моли́твами  ѿгонѧ́щи. 
Воздержа́нїемъ дꙋше́внꙋю ѡ҆бнови́ла є҆сѝ,  бг҃омꙋ́драѧ, ни́вꙋ, мꙋче́нїѧ кла́съ плоди́вши дѣ́лателю  соблю́дшемꙋ, и҆ крѣ́пость тебѣ̀ вдохнꙋ́вшемꙋ, дѣ́во  мч҃нице досточꙋ́днаѧ. 
Рꙋцѣ̀ твое́й богатѣ́йше подаю́щей бога́тство  тлѣ́нное, богатотво́рнꙋю приѡбрѣла̀ є҆сѝ жи́знь,  ника́може (с. 607) мимотекꙋ́щꙋю, и҆ сокро́вище неистощи́мое,  мꙋ́ченице, и҆ сла́вꙋ нбⷭ҇нꙋю. 
Бг҃оро́диченъ: 
И҆зъ тебє̀ неискꙋсобра́чнаѧ, дне́сь всѧ́ческихъ  творе́цъ пло́тски ражда́етсѧ по на́мъ, и҆ пелена́ми  повива́етсѧ, повива́ѧй мо́ре мгло́ю, мт҃и приснодв҃о. 
Канѡ́нъ преподо́бныѧ мела́нїи. Творе́нїе ѳеофа́ново. 
Гла́съ то́йже. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ, свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Страсте́й ѡ҆мраче́нїемъ ѡ҆чернѣ́вша мѧ̀ всю́дꙋ,  просвѣти́въ ѡ҆чи́сти свѣтоно́сными моли́твами прпⷣбныѧ  твоеѧ̀, чл҃вѣколю́бче, мела́нїи: и҆ сїю̀ чтꙋ́щꙋ, сло́во мѝ  вдохнѝ. 
Те́плѣ послѣ́довала є҆сѝ, тебє̀ ра́ди во́льное  распѧ́тїе претерпѣ́вшемꙋ, на ра́мѣхъ носѧ́щи,  всеблаже́ннаѧ, оу҆се́рднѡ крⷭ҇тъ тво́й, и҆ сегѡ̀ сохрани́ла  є҆сѝ ѡ҆правда̑нїѧ. 
Роди́телей пристра́стїѧ, и҆ пло́ти любосла́стїѧ до  конца̀ оу҆клони́ласѧ є҆сѝ, є҆ди́нагѡ вожделѣ́вши  рачи́телѧ хрⷭ҇та̀, бг҃омꙋ́драѧ, добро́ты: є҆гѡ́же всѧ̑  жела́ютъ сло́ва причаща́ющїисѧ. 
Бг҃оро́диченъ: 
Ѡ҆бнищава́етъ бога́тый, менѐ ѡ҆богаща́ѧ бжⷭ҇тво́мъ,  ѕлѣ̀ ѡ҆бнища́вшаго невоздержа́нїемъ пе́рвѣе: и҆  безнача́льный, сѐ нача́ло прїе́млетъ, ѿ дв҃ы ражда́емь  бг҃оѻтрокови́цы. 
Пѣ́снь г҃. І҆рмо́съ: 
При́зри на пѣ̑нїѧ рабѡ́въ, бл҃годѣ́телю, врага̀  смирѧ́ѧ вознесе́ннꙋю горды́ню: носѧ́й же, всеви́дче, грѣха̀  превы́шше, непоколе́блемѡ оу҆тверждє́нныѧ, бл҃же, пѣвцы̀,  ѡ҆снова́нїемъ вѣ́ры. 
Невѣ́сты пречⷭ҇тыѧ пребога́тое ржⷭ҇тво̀, ви́дѣти  па́че оу҆ма̀ сподо́бивсѧ, ли́къ свирѧ́ющихъ преклонѧ́шесѧ  стра́ннымъ ѻ҆́бразомъ: чи́нъ же пою́щихъ безпло́тныхъ,  цр҃ѧ̀ хрⷭ҇та̀ безсѣ́меннѡ вопло́щшагосѧ. (с. 608) 
Высото́ю црⷭ҇твꙋѧй нб҃съ, милосе́рдїемъ соверша́етъ  ѡ҆ на́съ, и҆зъ безневѣ́стныѧ ѻ҆трокови́цы: невеще́ственъ  сы́й пре́жде, но по́слѣжде сло́во ѡ҆дебелѣ́вшо пло́тїю, да  па́дшаго къ себѣ̀ привлече́тъ первозда́ннаго. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Добро́ты твоеѧ̀ дꙋше́вныѧ творе́цъ тво́й  вожделѣ́въ, невѣ́стꙋ тѧ̀ вои́стиннꙋ добрꙋ̀ и҆ непоро́чнꙋ,  мꙋ́ченице, себѣ̀ ѡ҆брꙋчи́лъ є҆́сть. 
Стра̑сти безстра́стнагѡ, оу҆мертви́вшагѡсѧ на́съ  ра́ди, оу҆мерщвле́нїе, мч҃нице честна́ѧ, лю́бѧщи,  мꙋ́ченическою оу҆мира́еши сме́ртїю. 
Ꙗ҆́кѡ заколе́нїе дꙋхо́вно, ꙗ҆́кѡ же́ртва чиста̀  соверше́на тебѣ̀ бг҃ꙋ принесе́сѧ, ꙗ҆́же тво́й крⷭ҇тъ  возлюби́вшаѧ. 
Бг҃оро́диченъ: 
Село̀ вмѣ́стно невмѣсти́магѡ содѣ́телѧ была̀  є҆сѝ, сего̀ пло́тїю вмѣсти́вши, ѡ҆бра́дованнаѧ пречⷭ҇таѧ. 
И҆́нъ. І҆рмо́съ: 
Не мꙋ́дростїю, и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ,  нѣ́сть бо свѧ́тъ, па́че тебє̀, чл҃вѣколю́бче. 
Ꙗ҆́же ни́жнихъ ѿстꙋ́пльше жела́нїй, всѐ жела́нїе  дала̀ є҆сѝ благоче́стнѡ произволе́нїемъ, сла́внаѧ, къ  бꙋ́дꙋщымъ то́кмѡ и҆ вѣ́чнꙋющымъ. 
Прилѣ́жными моли́твами чꙋ̑вствїѧ оу҆краси́ла  є҆сѝ, и҆ дх҃а зарѧ́ми свѣтови́дна была̀ є҆сѝ всѧ̀, въ  тѣлесѝ невеще́ственное житїѐ подража́вши. 
И҆ вѣща́ющи и҆ молча́щи ꙗ҆ви́ласѧ є҆сѝ  наказа́нїе, неꙋтвержде́ныхъ оу҆твержде́нїе,  мона́шествꙋющихъ ѻ҆́бразъ, мела́нїе бг҃омꙋ́драѧ. тѣ́мже  пое́мъ тѧ̀. (с. 609) 
Бг҃оро́диченъ: 
Ѡ҆блага́ѧй нб҃са̀ ѻ҆́блаки хотѣ́нїемъ повива́етсѧ  во́лею, рꙋка́ми дв҃ы держи́мь, рꙋки́ мѧ и҆схища́ѧ борца̀. 
Сѣда́ленъ а҆нѵ́сїи, гла́съ д҃. Подо́бенъ:  Вознесы́йсѧ на крⷭ҇тъ: 
Надъ страстьмѝ плотски́ми ца́рствꙋющи, страстьмѝ  животво́рными воцари́ласѧ є҆сѝ, ѿ твоеѧ̀ кро́ве  ѡ҆багри́вши, честна́ѧ, червлени́цꙋ нетлѣ́ннꙋ благоче́стнѡ,  а҆нѵ́сїе: тѣ́мже всецр҃ѧ̀ невѣ́ста непоро́чна ꙗ҆ви́ласѧ  є҆сѝ. но ѿ бѣ́дъ и҆зба́ви на́съ, соверша́ющихъ сла́внꙋю  па́мѧть твою̀. 
Сла́ва, мела́нїи, гла́съ то́йже. Поⷣ: Ско́рѡ  предварѝ: 
Бжⷭ҇твєннаѧ повелѣ̑нїѧ соверша́ющи со тща́нїемъ,  расточи́вши раздала̀ є҆сѝ тмы̑ зла́та твоегѡ̀ ни́щымъ:  взе́мши же крⷭ҇тъ тво́й на ра́мена, мела́нїе, вкꙋ́пѣ съ  твои́мъ женихо́мъ послѣ́довала є҆сѝ вѣ́рою, хрⷭ҇тꙋ̀  распе́ншемꙋсѧ пло́тїю, є҆ди́номꙋ бг҃ꙋ на́шемꙋ. 
И҆ ны́нѣ, пра́здника, гла́съ то́йже: 
Бжⷭ҇твеннѣ весели́тсѧ тва́рь всѧ̀ ны́нѣ: хрⷭ҇то́съ  бо гдⷭ҇ь, бж҃їй сн҃ъ, ѿ дв҃ы ражда́етсѧ чⷭ҇тыѧ, ве́сь  человѣ́ческїй ро́дъ ѡ҆безсме́рствꙋѧ, рѣшѧ́ же клѧ́твꙋ  прама́тере є҆́ѵы. тѣ́мже ꙗ҆́кѡ бл҃годѣ́телю на́шемꙋ  пѣ́нїе принесе́мъ. 
Пѣ́снь д҃. І҆рмо́съ: 
Ро́да человѣ́ча ѡ҆бновле́нїе дре́вле поѧ̀ прⷪ҇ро́къ  а҆ввакꙋ́мъ предвозвѣща́етъ, ви́дѣти неизрече́ннѡ  сподо́бивсѧ ѻ҆́бразъ: млады́й млⷣнецъ бо и҆зъ горы̀ дв҃ы  и҆зы́де, люде́й во ѡ҆бновле́нїе, сло́во. 
Ра́венъ произы́де є҆сѝ человѣ́кѡмъ вы́шнїй,  во́лею пло́ть прїи́мъ ѿ дв҃ы, ꙗ҆́дъ ѡ҆чи́стити ѕмі́евы  главы̀, приводѧ̀ всѧ̑ къ свѣ́тꙋ живоно́сномꙋ, бг҃ъ сы́й,  ѿ вра́тъ безсо́лнечныхъ. 
Ꙗ҆зы́цы, и҆̀же дре́вле тле́ю погрꙋже́ни, па́гꙋбы  ѕѣлѡ̀ вра́жїѧ оу҆бѣжа́вше, возно́сѧтъ рꙋ́ки съ  похва́льными пѣ́сньми, (с. 610) є҆ди́наго чтꙋ́ще хрⷭ҇та̀,  ꙗ҆́кѡ бл҃годѣ́телѧ, къ на́мъ ми́лостивнѡ прише́дшаго. 
Ѿ ко́рене и҆зра́стши і҆ессе́ева, дв҃о, оу҆ста́вы  прешла̀ є҆сѝ человѣ́ческагѡ сꙋщества̀, ѻ҆́ч҃ее ро́ждши  превѣ́чное сло́во, ꙗ҆́кѡ благоволѝ са́мъ запеча́таннꙋю  оу҆тро́бꙋ проитѝ, и҆стоща́нїемъ стра́ннымъ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Живонѡ́снымъ твои̑мъ стопа́мъ послѣ́дꙋющи, копїе́мъ  въ ре́бра оу҆ѧзвлѧ́етсѧ, и҆ ѡ҆браща́емое неле́стнѡ  прохо́дитъ ѻ҆рꙋ́жїе, раба̀ твоѧ̀, влⷣко хрⷭ҇тѐ,  воспѣва́ющи тѧ̀. 
Мꙋче́нїѧ сїѧ́ющи свѣтлостьмѝ, и҆ нетлѣ́нїѧ  вѣнце́мъ оу҆вѧ́зшисѧ, ра́дꙋющисѧ предстои́ши хрⷭ҇тꙋ̀  женихꙋ̀ твоемꙋ̀, мꙋ́ченице а҆нѵ́сїе всехва́льнаѧ. 
Запе́ншаго ле́стїю пе́рвꙋю є҆́ѵꙋ, мч҃ническими  противле́ньми побѣ́ждши, низложи́ла є҆сѝ, показа́вши  некрѣ́пка, хрⷭ҇тꙋ̀ воспѣва́ющи: сла́ва си́лѣ твое́й,  гдⷭ҇и. 
Бг҃оро́диченъ: 
И҆́же невеще́ствєннаѧ сꙋщества̑ созда́вый,  тѣле́снѡ ꙗ҆́кѡ человѣ́къ и҆зъ тебє̀, бг҃ома́ти, дне́сь  ражда́етсѧ, томꙋ̀ воспои́мъ: сла́ва си́лѣ твое́й, гдⷭ҇и. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Воздержа́нїемъ по́хѡти плотскі̑ѧ оу҆мертви́вши,  жи́знь живꙋ́щихъ и҆мѣ́ла є҆сѝ все́льшꙋюсѧ въ тѧ̀,  всечестна́ѧ: къ не́йже ѿ землѝ преста́вльшисѧ всели́ласѧ  є҆сѝ, црⷭ҇твїѧ нбⷭ҇нагѡ наслажда́ющисѧ. 
Мнѡ́гїѧ твоѧ̑ тмы̑ зла́та разда́вши а҆́лчꙋщымъ,  вои́стиннꙋ сїѧ̑ скрыва́еши въ сокро́вищахъ никогда́же (с.  611) ветша́ющихъ во вѣ́ки же соблюда́ющымъ тебѣ̀  дово́льное пребыва́нїе. 
Ми́лованїѧ твоегѡ̀ бога́тство ꙗ҆́коже рѣка̀  бы́сть, напаѧ́ющи всѧ́кое ни́щихъ се́рдце, сла́внаѧ,  скве́рнꙋ ѿмыва́ющи нищеты̀, бога́тство некра́домо,  и҆схода́тайствꙋющи тебѣ̀ на нб҃сѣ́хъ неистощи́мое. 
Бг҃оро́диченъ: 
Похотє́мъ повинꙋ́всѧ страсте́й, ꙗ҆́коже  безслове́сенъ, слове́сенъ сы́й, приложи́хсѧ скотѡ́мъ: но  сло́во поро́ждшаѧ присносꙋ́щное, не пре́зри менѐ всегда̀  погиба́ющаго. 
Пѣ́снь є҃. І҆рмо́съ: 
И҆зъ но́щи дѣ́лъ ѡ҆мраче́нныѧ пре́лести, ѡ҆чище́нїе  на́мъ, хрⷭ҇тѐ, бо́дреннѡ ны́нѣ соверша́ющымъ пѣ́снь,  ꙗ҆́кѡ бл҃годѣ́телю, прїидѝ, подава́й оу҆до́бнꙋ стезю̀,  по не́йже востека́юще ѡ҆брѧ́щемъ сла́вꙋ. 
Лю́тꙋю враждꙋ̀, ю҆́же къ на́мъ влⷣка ѿсѣка́ѧ  па́ки, плотски́мъ прише́ствїемъ, да держа́щаго разрꙋши́тъ  дꙋшетлѣ́ющаго, мі́ръ сочета́ѧ съ невеще́ственными  сꙋществы̀, положи́въ пристꙋ́пна, ро́ждшаго, тва́ри. 
Лю́дїе ви́дѣша дре́вле ѡ҆мраче́ннїи по дне́хъ  свѣ́тъ вы́шнїѧ свѣ́тлости: ꙗ҆зы́ки же бг҃ꙋ наслѣ́дїе  сн҃ъ прино́ситъ, подаѧ̀ та́мѡ неизрече́ннꙋю бл҃года́ть,  и҆дѣ́же мно́жайшїй процвѣтѐ грѣ́хъ. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Тѧ̀ гдⷭ҇и, и҆сто́чникъ спасе́нїѧ вѣ́дѧщи, ча́шꙋ  спасе́нїѧ несꙋмнѣ́ннымъ се́рдцемъ мꙋ́ченица твоѧ̀ и҆спѝ. 
Ю҆́ница хрⷭ҇то́ва, бг҃опрїѧ́тное заколе́нїе,  бг҃опринесе́ннаѧ же́ртва, страстоно́сице гдⷭ҇нѧ, молѝ  спасти́сѧ на́мъ. 
Свѣ́тъ была̀ є҆сѝ, свѣ́тꙋ вели́комꙋ ꙗ҆снѣ́е  прибли́жившисѧ, и҆ просвѣща́еши свѣтоно́снꙋю па́мѧть твою̀  пра́зднꙋющыѧ. (с. 612) 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ,  тѧ̀ оу҆твержде́нїе, и҆ наде́ждꙋ на́шегѡ спасе́нїѧ,  бг҃оневѣ́сто, стѧжа́хомъ. 
И҆́нъ. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ: но  мы́ тѧ, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Без̾ѻбра̑зныѧ ви́ды страсте́й до конца̀ ѿ дꙋшѝ  ѿстрога́вши, честна́ѧ, ша́ромъ воздержа́нїѧ живонаписа́ла  є҆сѝ въ не́й безстра́стїе, и҆ любо́вь нелицемѣ́рнꙋ. 
Свѣ́тло ꙗ҆́кѡ зерца́ло бы́вши ꙗ҆́вѣ, свѣ́тлѣ  дарова̑нїѧ дх҃а бжⷭ҇твеннагѡ, сла́внаѧ, воспрїѧ́ла є҆сѝ,  и҆ вѣ̑рныѧ просвѣти́ла є҆сѝ свѣ́тлостїю житїѧ̀ твоегѡ̀. 
Воздержа́нїемъ погаси́вши страсте́й распале́нїе,  ѻ҆́гнь возжгла̀ є҆сѝ дꙋше́вный, во все́мъ житїѝ твое́мъ  блиста́ющисѧ, и҆ ѡ҆мрачє́нїѧ де́мѡнскаѧ ѿража́ющи. 
Бг҃оро́диченъ: 
Дв҃а родѝ бг҃а є҆мманꙋ́ила во гра́дѣ виѳлее́мѣ,  є҆де́мъ ѿверза́ющаго, дре́вле мѝ заключе́нный  невоздержа́нїемъ снѣ́ди и҆ ле́стїю ѕмі́ѧ. 
Пѣ́снь ѕ҃. І҆рмо́съ: 
Ѡ҆бита́ѧ і҆ѡ́на въ преиспо́днихъ морски́хъ, прїитѝ  молѧ́шесѧ, и҆ бꙋ́рю оу҆толи́ти: оу҆нзе́нъ же а҆́зъ  мꙋ́чащагѡ стрѣло́ю, хрⷭ҇тꙋ̀ воспѣва́ю: ѕѡ́лъ гꙋби́телю,  ско́рѡ прїитѝ тебѣ̀ къ мое́й лѣ́ности. 
И҆́же бѣ̀ и҆спе́рва къ бг҃ꙋ, бг҃ъ сло́во, ны́нѣ  оу҆твержда́етъ немощно́е дре́вле: ви́дѣвъ сохрани́ти,  є҆́же по на́мъ сꙋщество̀, и҆́мже себѐ вторы́мъ ѡ҆бще́нїемъ  а҆́бїе проѧвлѧ́ѧ страсте́й свобо́дное. 
Грѧде́тъ на́съ ра́ди и҆зъ а҆враа́млихъ чре́слъ  темнопа́дшыѧ во мра́цѣ прегрѣше́нїй, сы́ны воздви́гнꙋти  до́лꙋ пони́кшихъ: и҆́же во свѣ́тѣ живы́й и҆ въ ꙗ҆́слехъ,  чрезъ достоѧ́нїе, ны́нѣ благоизво́ливъ въ человѣ́ческое  спасе́нїе. (с. 613) 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Мꙋ́жескїй въ же́нстѣмъ тѣлесѝ оу҆́мъ  воспрїи́мши, къ боре́нїю врагѡ́въ безпло́тныхъ, мꙋ́ченице,  и҆зшла̀ є҆сѝ, и҆ ѻ҆рꙋ́жїемъ терпѣ́нїѧ ты́ѧ оу҆мертви́ла  є҆сѝ. 
Кро́вными наводнє́нїи мо́ре и҆зсꙋши́ла є҆сѝ  ѕловѣ́рїѧ: хрⷭ҇то́вꙋ же честнꙋ́ю напои́ла є҆сѝ цр҃ковь,  а҆нѵ́сїе страстоте́рпице, дѣ́въ похвало̀. 
Немо́креннѡ подвигѡ́въ прешла̀ є҆сѝ бꙋ́рю  непотопле́ннѡ: тѣ́мже въ приста́нище невла́емо  оу҆стреми́ласѧ є҆сѝ, и҆ и҆́стинныѧ наслажда́ешисѧ  тишины̀, пресла́внаѧ. 
Бг҃оро́диченъ: 
Созда́вый по ѻ҆́бразꙋ своемꙋ̀ человѣ́ка, за  мно́гое благоꙋтро́бїе, назида́етъ того̀, и҆зъ тебє̀, дв҃о  бг҃ома́ти, ве́сь въ него̀ ѡ҆бле́ксѧ. 
И҆́нъ. І҆рмо́съ то́йже. 
Немо́креннѡ жите́йское прешла̀ є҆сѝ ѡ҆бꙋрева́нїе,  направлѧ́ема манове́нїемъ, всѧ̑ сло́вомъ сотво́ршагѡ, и҆ въ  приста́нище спасе́нїѧ, мела́нїе, дости́гла є҆сѝ. 
И҆́скрами те́плагѡ твоегѡ̀ є҆́же къ гдⷭ҇ꙋ раче́нїѧ,  разжжє́нныѧ стрѣ̑лы грѣхѡ́вныѧ всѧ̑ попали́шасѧ, и҆  де́мѡнское ѕлодѣ́йство до конца̀ погꙋбле́но бы́сть. 
Оу҆́мъ тво́й къ лꙋ́чшемꙋ є҆дине́нїемъ ѡ҆божа́емь,  сꙋ́щїѧ къ пло́ти любвѐ ѿлꙋчи́сѧ манове́нїемъ  всеси́льнымъ: сегѡ̀ ра́ди поще́нїѧ трꙋды̀ понесла̀ є҆сѝ. 
Бг҃оро́диченъ: 
Ѡ҆божа́етъ мѧ̀ ѿ дв҃ы рожде́йсѧ гдⷭ҇ь, и҆  пелена́ми повива́етсѧ, разрѣше́нїе творѧ̀ мои́хъ  прегрѣше́нїй: и҆ вмѣща́етсѧ въ верте́пъ, и҆́же всѣ́ми  невмѣсти́мый. 
Конда́къ пра́здника, гла́съ г҃. Подо́бенъ: 
Дв҃а дне́сь пресꙋ́щественнаго ражда́етъ, и҆ землѧ̀  (с. 614) верте́пъ непристꙋ́пномꙋ прино́ситъ, а҆́гг҃ли съ  па́стырьми славосло́вѧтъ, волсви́ же со ѕвѣздо́ю  пꙋтеше́ствꙋютъ: на́съ бо ра́ди роди́сѧ ѻ҆троча̀ мла́до,  превѣ́чный бг҃ъ. 
І҆́косъ: 
Є҆де́мъ виѳлее́мъ ѿве́рзе, прїиди́те ви́димъ,  пи́щꙋ въ та́йнѣ ѡ҆брѣто́хомъ: прїиди́те, прїи́мемъ сꙋ̑щаѧ  ра̑йскаѧ внꙋ́трь верте́па: та́мѡ ꙗ҆ви́сѧ ко́рень  ненапое́нъ, прозѧба́ѧ ѿпꙋще́нїе: та́мѡ ѡ҆брѣ́тесѧ  кла́дѧзь неиско́панъ, и҆зъ негѡ́же дв҃дъ пи́ти дре́вле  возжада́сѧ. та́мѡ дв҃а ро́ждши младе́нца, жа́ждꙋ оу҆ста́ви  а҆́бїе а҆да́мовꙋ и҆ дв҃довꙋ. сегѡ̀ ра́ди къ немꙋ̀ и҆́демъ,  гдѣ̀ роди́сѧ ѻ҆троча̀ мла́до превѣ́чный бг҃ъ. 
Пѣ́снь з҃. І҆рмо́съ: 
Всецр҃ѧ̀ любо́вїю оу҆ловле́ннїи ѻ҆́троцы,  оу҆кори́ша безчи́сленнѡ ꙗ҆рѧ́щасѧ мꙋчи́телѧ ѕлобо́жное  ꙗ҆зыковре́дїе, и҆̀мже повинꙋ́сѧ ѻ҆́гнь мно́гїй, влⷣцѣ  глаго́лющымъ: во вѣ́ки бл҃гослове́нъ є҆сѝ. 
Слꙋги̑ оу҆́бѡ неи́стовнѡ попалѧ́етъ, спаса́етъ же  всепалѧ́щаѧ со стра́хомъ ю҆́ныѧ, седмочи́сленнымъ  разжже́нїемъ возвы́шена: и҆̀хже вѣнча̀ пла́мень,  незави́стнѡ гдⷭ҇ꙋ подаю́щꙋ благоче́стїѧ ра́ди ро́сꙋ. 
Помо́щниче хрⷭ҇тѐ человѣ́кѡмъ, проти́вное гада́нїе  воплоще́нїе неизглаго́ланное и҆мѣ́ѧй, посрами́лъ є҆сѝ  бога́тство ѡ҆боже́нїѧ носѧ́й, воѡбра́жсѧ ны́нѣ, є҆гѡ́же  ра́ди оу҆пова́нїемъ, свы́ше въ преиспо́днїй прїидо́хомъ  мра́къ. 
Ѕлѣ̀ неꙋдержа́ннѡ возвыша́емы, нече́стнѡ  бѣсѧ́щїйсѧ ѿ развраще́нїѧ мі́ра. низложи́лъ є҆сѝ  всемо́щнѣ грѣ́хъ, ꙗ҆̀же привлечѐ пре́жде: дне́сь же ѿ  сѣте́й спаса́еши, вопло́щсѧ во́лею, благодѣ́телю. 
И҆́нъ. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. (с. 615) 
Твою̀ хра́минꙋ дꙋше́внꙋю, мꙋ́ченицы, мы́сленнѡ  водрꙋже́ннꙋю и҆сповѣ́данїемъ хрⷭ҇то́вымъ, мꙋчи́тєльныѧ  поте́кше пото́ки, ника́коже поколеба́ша, бж҃е, вопїю́щꙋю,  благослове́нъ є҆сѝ. 
Пра́вды со́лнца хрⷭ҇та̀ вѣ́дѧщи, мꙋ́ченице, не  восхотѣ́ла є҆сѝ ѕлочести́внѣ пожре́ти со́лнцꙋ,  повелѣва́ющꙋ мꙋчи́телю, но пѣ́ла є҆сѝ: бж҃е ѻ҆тє́цъ  на́шихъ, бл҃гослове́нъ є҆сѝ. 
Ѿ твои́хъ крове́й свѧще́нныхъ ѡ҆мочи́вши себѣ̀  багрѧни́цꙋ, побѣди́тельнымъ главꙋ̀, мꙋ́ченице, вѣнце́мъ  вѣнча́ла є҆сѝ: и҆ бг҃ꙋ ны́нѣ предстои́ши цр҃ю̀  безсме́ртномꙋ, веселѧ́щисѧ. 
Бг҃оро́диченъ: 
Пови́вый не́бо ѻ҆́блаки, зе́млю же мгло́ю, ѿ  твоегѡ̀ чре́ва ро́ждсѧ пелена́ми повива́етсѧ и҆ во ꙗ҆́слехъ  полага́етсѧ, бг҃ома́ти всенепоро́чнаѧ, спаса́ѧ вѣ́дꙋщыѧ тѧ̀  бцⷣꙋ. 
И҆́нъ. І҆рмо́съ то́йже. 
Съ сꙋпрꙋ́жникомъ хрⷭ҇то́во и҆́го носѧ́щи,  бг҃оно́снаѧ, ѡ҆бнови́сте моли́твъ ра́ломъ дꙋ́шы, и҆ ни́вꙋ  до́брыхъ воздѣ́лавше, наслажда́етесѧ во вѣ́ки вы́шнїѧ  сла́вы. 
Ꙗ҆́кѡ ма́слина ѱало́мски въ домꙋ̀ бж҃їи  насажде́на, оу҆маща́еши та́инственнѡ сердца̀, прпⷣбнаѧ, и҆  ли́ца є҆ле́емъ болѣ́зней твои́хъ вѣ́рнѡ восхвалѧ́ющихъ  твоѧ̑ по́двиги. 
Воздержа́нїѧ ѡ҆роше́нїемъ оу҆гаси́вши страсте́й  пє́щи, ѡ҆дожде́нїемъ моли́твъ врачева́нїй пꙋчи̑ны  и҆сточи́ла є҆сѝ, и҆ страсте́й привержє́нїѧ потоплѧ́ющи,  мела́нїе, чтꙋ́щихъ тѧ̀. 
Бг҃оро́диченъ: 
Рꙋно́ тѧ речѐ дв҃дъ, ꙗ҆́кѡ до́ждь прїе́мшꙋ  нбⷭ҇ный, чⷭ҇таѧ, беззако́нїѧ пото́ки и҆зсꙋша́ющь, и҆  вѣ́рныхъ напоѧ́ющь смы́слы грѣхо́мъ пресо́хшыѧ. 
Пѣ́снь и҃. І҆рмо́съ: 
Оу҆тро́бꙋ неѡпа́льнꙋ ѡ҆бразꙋ́ютъ ѻ҆трокови̑цы,  и҆̀же въ ве́тсѣмъ ѡ҆палѧ́емїи ю҆́ношы, преесте́ственнѡ  ражда́ющꙋю (с. 616) запечатлѣ́ннꙋ. ѻ҆боѧ́ же содѣва́ющи  чꙋдодѣ́йство є҆ди́но, лю́ди къ пѣ́нїю возставлѧ́етъ  бл҃года́ть. 
Па́гꙋбы оу҆бѣжа́вши, є҆́же ѡ҆божи́тисѧ пре́лестїю  непреста́ннѡ пое́тъ и҆злїѧ́вшагосѧ сло́ва, ю҆́ношески всѧ̀  съ тре́петомъ тва́рь, несла́внꙋ хвалꙋ̀ боѧ́щисѧ прино́ситъ,  тлѣ́нна сꙋ́щи, а҆́ще и҆ мꙋ́дрѣ терпѧ́ше. 
Грѧде́ши, заблꙋ́ждшее на па́жить ѡ҆браща́ѧ  цвѣтотво́рнꙋю, и҆зъ пꙋсты́нныхъ холмѡ́въ, ꙗ҆зы́кѡвъ  возста́нїе, человѣ́ческое є҆стество̀, си́лꙋ нꙋ́жднꙋю  человѣкоꙋбі́йцы оу҆гаси́ти: мꙋ́жъ же ꙗ҆ви́всѧ и҆ бг҃ъ  промышле́нїемъ. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Вдова́мъ, сирота́мъ же и҆ ни́щымъ, и҆ всѣ̑мъ  тре́бꙋющымъ бога́тство расточи́ла є҆сѝ, вседержи́телѧ  лю́бѧщи несомнѣ́ннѡ повелѣ̑нїѧ, и҆ мꙋче́нїѧ же честны́ѧ  и҆́щеши ча́ши, ю҆́же и҆спи́вши, оу҆ста́вила є҆сѝ, дѣ́во  честна́ѧ, жела́нїѧ. 
Ꙗ҆́кѡ вѣ́но принесла̀ є҆сѝ хрⷭ҇тꙋ̀ по́стъ и҆  сле́зы, страсте́й оу҆мерщвле́нїе, и҆ кро́ве проли́тїе,  ре́бръ прободе́нїе: не ѡ҆бветша́ющїй са́мъ тѣ́мъ тебѣ̀  вѣне́цъ, и҆ черто́гъ нетлѣ́ненъ подае́тъ, и҆ сла́вꙋ  нбⷭ҇нꙋю. 
Живе́ши со а҆́гг҃лы во свѣ́тѣ, дѣ́въ съ чи́нми,  и҆ собо́ры мꙋ́чєникъ спра́зднꙋющи, лицѐ жениха̀ твоегѡ̀ къ  лицꙋ̀ зрѧ́щи, и҆ свѣ́тлыѧ сла́вы причаща́ющисѧ, и҆  вопїю́щи: благослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Сѐ ны́нѣ ѡ҆скꙋдѣ̀ ꙗ҆́вѣ ѿ і҆ꙋ́дова пле́мене  кн҃зь и҆ во́ждь. ты́ бо, всенепоро́чнаѧ, родила̀ є҆сѝ,  ꙗ҆̀же томꙋ̀ пре́жде ѿлежа̑щаѧ, жда́нїе ꙗ҆зы́кѡвъ,  хрⷭ҇та̀. є҆мꙋ́же пое́мъ: благослови́те, всѧ̑ дѣла̀ гдⷭ҇нѧ,  гдⷭ҇а. (с. 617) 
И҆́нъ. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Хра́мъ се́рдце и҆ тѣ́ло трⷪ҇цѣ пребжⷭ҇твеннѣй  соверши́вши, бжⷭ҇твєнныѧ возсоздала̀ є҆сѝ хра́мы,  достосла́внаѧ, въ ни́хже дѣ́въ чи́ны, и҆ мона́шествꙋющихъ  ли́ки совокꙋпи́ла є҆сѝ, пою́щыѧ согла́снѡ, и҆  превозносѧ́щыѧ хрⷭ҇та̀ во всѧ̑ вѣ́ки. 
Ми́лостынею ми́лость стѧжа́ла є҆сѝ, расточи́вши  дала̀ є҆сѝ оу҆бѡ́гимъ, пра́вда твоѧ̀ пребыва́етъ  вѣ́чнꙋющи, и҆ є҆́же ѿ сеѧ̀ приѡбрѣ́тенїе тебѣ̀  неветша́емое, мела́нїе бг҃оно́сице прпⷣбнаѧ. тѣ́мже тѧ̀  чти́мъ, ꙗ҆́кѡ вои́стиннꙋ побѣдоно́сицꙋ. 
Смы́сломъ, мꙋ́жествомъ, цѣломꙋ́дрїемъ, и҆  бжⷭ҇твенною пра́вдою блиста́ющи, и҆мѣ́ла є҆сѝ возносѧ́щее  тѧ̀ на высотꙋ̀ нбⷭ҇нꙋю высокотво́рное смире́нїе, и҆́мже  низложи́ла є҆сѝ, прпⷣбнаѧ, велича́ваго ѕмі́ѧ: тѣ́мъ тѧ̀  почита́емъ, ꙗ҆́кѡ и҆́стиннꙋю побѣдоно́сицꙋ. 
Бг҃оро́диченъ: 
Страсте́й мѧ̀ смꙋща́ютъ треволнє́нїѧ, глꙋбина̀  ѿча́ѧнїѧ потоплѧ́етъ мѧ̀, спаси́ мѧ, всенепоро́чнаѧ мт҃и,  и҆ спасꙋ́сѧ: сп҃са бо гдⷭ҇а родила̀ є҆сѝ, во ꙗ҆́слехъ  ꙗ҆́кѡ млⷣнца положе́на, є҆го́же превозно́симъ во всѧ̑  вѣ́ки. 
Пѣ́снь ѳ҃. І҆рмо́съ: 
Люби́ти оу҆́бѡ на́мъ, ꙗ҆́кѡ безбѣ́дное стра́хомъ  оу҆до́бѣе молча́нїе, любо́вїю же, дв҃о, пѣ̑сни тка́ти  спротѧже́ннѡ сложє́нныѧ, неꙋдо́бно є҆́сть: но и҆ мт҃и,  си́лꙋ, є҆ли́ко є҆́сть произволе́нїе, да́ждь. 
Ѻ҆́бразы несвѣ́тлы, и҆ сѣ̑ни приведе́ны, ѽ мт҃и  чⷭ҇таѧ, ви́дѣвше сло́ва, но́ва ꙗ҆́вльшагѡсѧ ѿ вра́тъ  заключе́нныхъ: мнѧ́щїи же и҆́стиннꙋю свѣ́тлость, досто́йнѡ  твою̀ благослови́мъ оу҆тро́бꙋ. (с. 618) 
Жела́нїе полꙋчи́вше, и҆ бж҃їѧ прише́ствїѧ  хрⷭ҇токра́снїи лю́дїе сподо́бльшесѧ, ны́нѣ оу҆тѣша́ютсѧ  па́ки бытїе́мъ: ꙗ҆́кѡ живоно́снꙋ благода́ть дае́ши, дв҃о  чⷭ҇таѧ, поклони́тисѧ сла́вѣ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Ка́менїю приносѧ́щїи чє́сти, па́че зижди́телѧ,  зрѣ́ти тѧ̀ сла́внаѧ, не терпѧ́ще бг҃ꙋ возложенꙋ̀, мече́мъ  ссѣка́ютъ, сме́ртїю бжⷭ҇твенное безсме́ртїе тебѣ̀  ѡ҆брꙋча́юще. 
Ѳессалоні́тскїй гра́дъ твои́ми пелена́ми и҆  страда́ньми, мч҃нице, хва́литсѧ, дѣ́во: цр҃ковь же  перворо́дныхъ съ пра́ведными и҆́мать тво́й дꙋ́хъ  бжⷭ҇твенный, веселѧ́щїйсѧ. 
Лїва́нъ, зла́то же и҆ смѵ́рнꙋ, въ виѳлее́мѣ  рожде́нномꙋ волсвѝ принесо́ша вѣ́рою, страстоте́рпица же  кро́вь мꙋче́нїѧ и҆злїѧ́нїе, ѡ҆ на́съ того̀ молѧ́щи. 
Бг҃оро́диченъ: 
Же́злъ прозѧбла̀ є҆сѝ и҆зъ ко́рене і҆ессе́ева,  бг҃ороди́тельнице, цвѣ́тъ бжⷭ҇тва̀ хрⷭ҇та̀ на́мъ ро́ждши,  всечⷭ҇таѧ, дне́сь: є҆го́же, ꙗ҆́кѡ бг҃а невмѣсти́маго, и҆  ны́нѣ ꙗ҆́кѡ млⷣнца пелена́ми повива́ема, велича́емъ. 
И҆́нъ. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови благослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
На высотꙋ̀ ꙗ҆́вѣ кра́йнѧгѡ соверше́нства востекла̀  є҆сѝ, блаже́ннаѧ, и҆ пости́гла є҆сѝ чи́ны  безтѣле́сныхъ: ко и҆́стинномꙋ жела́нїю прибли́жившисѧ,  и҆сто́чникъ благи́хъ ны́нѣ прїѧ́ла є҆сѝ: тѣ́мъ тѧ̀ всѝ  оу҆блажа́емъ. 
Съ ли́ки весели́шисѧ по́стникѡвъ, воздержа́вшисѧ, и҆  стра̑сти оу҆мертви́вши, зри́ши ѿкрове́ннымъ лице́мъ бж҃їю  (с. 619) красотꙋ̀, ю҆́же пре́жде ꙗ҆вле́нїѧ стѧжа́ла є҆сѝ  цѣломꙋ́дрїемъ, мела́нїе всеблаже́ннаѧ. 
Ходи́вши стезе́ю тѣ́сною, простра́ннагѡ раѧ̀  широты̀ дости́гла є҆сѝ, и҆дѣ́же ра́дость пра́зднꙋющихъ,  и҆дѣ́же дре́во жи́зни є҆́сть, на́съ непреста́ннѡ  помина́ющи, чтꙋ́щихъ твоѐ оу҆спе́нїе. 
Бг҃оро́диченъ: 
И҆́же на плеща́хъ херꙋві́мѡвъ стра́шнѡ носи́мый, на  рꙋкꙋ̀ ны́нѣ сѣди́тъ ѻ҆трокови́цы чⷭ҇тыѧ: и҆ пелена́ми  повива́етсѧ, разрѣша́ѧ плєни́цы ѕѡ́лъ на́шихъ: и҆ млеко́мъ  ꙗ҆́кѡ млⷣнцъ пита́етсѧ, пита́ѧй всѧ́кое дыха́нїе. 
Свѣти́ленъ пра́здника: 
Посѣти́лъ ны̀ є҆́сть свы́ше сп҃съ на́шъ, восто́къ  восто́кѡвъ, и҆ сꙋ́щїи во тмѣ̀ и҆ сѣ́ни ѡ҆брѣто́хомъ  и҆́стинꙋ: и҆́бо ѿ дв҃ы роди́сѧ гдⷭ҇ь. 
Два́жды. 
На стїхо́внѣ стїхи̑ры, гла́съ ѕ҃. Подо́бенъ:  А҆́гг҃льскїѧ. 
Сѐ а҆́гнецъ бж҃їй ꙳ мі́ра взе́млѧй грѣ́хъ ꙗ҆́кѡ  бг҃ъ, ꙳ во ꙗ҆́слехъ возлежи́тъ ꙗ҆́кѡ млⷣнецъ, ꙳  словє́сныѧ хотѧ̀ и҆зба́вити ꙳ всѧ́кихъ страсте́й  безслове́сїѧ, ꙳ и҆ вѣ́чнагѡ томле́нїѧ. ꙳ къ немꙋ́же  зове́мъ: ꙳ благослове́нъ рожде́йсѧ ꙳ бж҃е на́шъ, сла́ва  тебѣ̀. 
Сті́хъ: И҆зъ чре́ва пре́жде денни́цы роди́хъ тѧ̀:  клѧ́тсѧ гдⷭ҇ь, и҆ не раска́етсѧ. 
Ѽ па́че оу҆ма̀ ꙳ и҆ неизглаго́ланныхъ та́инствъ.  ражда́етсѧ бг҃ъ на землѝ за бл҃гоꙋтро́бїе, ꙳ ра́бїй  ѻ҆́бразъ себѣ̀ самомꙋ̀ ѡ҆бложи́въ, ꙳ ꙗ҆́кѡ да ѿ рабо́ты  и҆схи́титъ чꙋжда́гѡ, ꙳ вѣ́рою томꙋ̀ зовꙋ́щыѧ: ꙳  бл҃гослове́нъ рожде́йсѧ ꙳ бж҃е на́шъ, сла́ва тебѣ̀. 
Сті́хъ: Речѐ гдⷭ҇ь гдⷭ҇еви моемꙋ̀ сѣдѝ ѡ҆деснꙋ́ю  менє̀. 
Ста́немъ благоговѣ́йнѡ въ домꙋ̀ гдⷭ҇ни, ꙳ съ  восклица̑нїи воспои́мъ ꙳ согла́снѡ сегѡ̀ бл҃гоꙋтро́бїе, ꙳ и҆  мно́гое низхожде́нїе, ꙳ ка́кѡ въ виѳлее́мѣ і҆ꙋде́йстѣмъ ꙳  млⷣнцъ (с. 620) и҆зво́ли ꙗ҆ви́тисѧ; ꙳ и҆ возопїи́мъ:  бл҃гослове́нъ рожде́йсѧ ꙳ бж҃е на́шъ, сла́ва тебѣ̀. 
Сла́ва, и҆ ны́нѣ, подо́бенъ то́йже: 
Сл҃нце сн҃е, ꙳ ка́кѡ тѧ̀ скры́ю пелена́ми; ꙳ ка́кѡ  тѧ̀ млеко́мъ воздою̀, ꙳ всегѡ̀ є҆стества̀ пита́телѧ; ꙳  ка́кѡ тѧ̀ рꙋка́ми держꙋ̀, ꙳ держа́щаго всѧ́чєскаѧ; ꙳ ка́кѡ  на тебѐ безъ стра́ха воззрю̀; ꙳ на него́же не смѣ́ютъ  зрѣ́ти многоѻчи́тїи; ꙳ неискꙋсобра́чнаѧ хрⷭ҇та̀ держа́щи,  вѣща́ше. 
На лїтꙋргі́и бл҃жє́нна пра́здника, пѣ́снь и҃, на  ѕ҃. 


(с. 620) 
Мѣ́сѧца тогѡ́же въ л҃а-й де́нь. 
Прпⷣбныѧ ма́тере на́шеѧ мела́нїи ри́млѧныни. 
Предписа́сѧ же слꙋ́жба є҆ѧ̀ въ л҃ де́нь: зане́же  пра́здникъ ѿдае́тсѧ въ л҃а де́нь, и҆ пое́тсѧ всѧ̀ слꙋ́жба  пра́здника є҆ди́нагѡ. 
Ве́черъ ѻ҆бы́чнаѧ каѳі́сма. На Гдⷭ҇и,  воззва́хъ: стїхи̑ры на ѕ҃, поє́мыѧ на са́мый пра́здникъ.  Сла́ва, и҆ ны́нѣ, самогла́сна: А҆́ѵгꙋстꙋ  є҆динонача́льствꙋющꙋ: Прокі́менъ днѐ. Вхо́да  нѣ́сть. Паремі́й не чте́мъ. Та́же: Сподо́би,  гдⷭ҇и: и҆ є҆ктенїа̀: И҆спо́лнимъ вече́рнюю моли́твꙋ:  На стїхо́внѣ стїхи̑ры пра́здника, со стїхѝ и҆́хъ:  Сла́ва, и҆ ны́нѣ, пра́здника. По Ны́нѣ  ѿпꙋща́еши: и҆ по трист҃о́мъ тропа́рь пра́здника. Та́же,  є҆ктенїа̀: Поми́лꙋй на́съ, бж҃е: и҆ ѿпꙋ́стъ.  Ст҃а́го же, и҆́же на рѧдꙋ̀, помина́емъ на ѿпꙋ́стѣ. 
Полꙋ́нощницꙋ пое́мъ по ѻ҆бы́чаю съ каѳі́смою, и҆  тропарѝ глаго́лемъ рѧдѡвы́ѧ, и҆ моли́твꙋ глаго́лемъ:  Помѧнѝ, гдⷭ҇и, въ наде́жди воскресе́нїѧ: и҆ ѿпꙋ́стъ. 
На оу҆́трени, на Бг҃ъ гдⷭ҇ь: тропа́рь  пра́здника три́жды. По каѳі́смахъ сѣда́льны пра́здника,  и҆ чте́нїе пра́здника. Канѡ́нъ (с. 621) пе́рвый со  і҆рмосо́мъ на и҃: Дрꙋгі́й канѡ́нъ со і҆рмосо́мъ на ѕ҃:  і҆рмосы̀ ѻ҆бою̀ канѡ́нѡвъ по два́жды. Катава́сїа,  і҆рмо́съ пе́рвагѡ канѡ́на, на схо́дѣ. По г҃-й пѣ́сни  ѵ҆пакоѝ, гла́съ и҃: Нача́токъ ꙗ҆зы́кѡвъ: По ѕ҃-й  пѣ́сни конда́къ пра́здника и҆ і҆́косъ. На ѳ҃-й пѣ́сни  Честнѣ́йшꙋю, не пое́мъ, но пое́мъ припѣ́вы пра́здника,  ꙗ҆́коже и҆ на са́мый пра́здникъ. Свѣти́ленъ пра́здника  є҆ди́ножды. Сла́ва, и҆ ны́нѣ, то́йже. На хвали́техъ  стїхи̑ры пра́здника на д҃. Сла́ва, гла́съ ѕ҃: Є҆гда̀  вре́мѧ: И҆ ны́нѣ, гла́съ в҃: Дне́сь хрⷭ҇то́съ въ  виѳлее́мѣ: И҆ славосло́вїе вели́кое. По трист҃о́мъ  тропа́рь пра́здника. Є҆ктєнїѝ, и҆ ѿпꙋ́стъ, и҆  ѻ҆бы́чное и҆схожде́нїе въ притво́ръ. И҆ ча́съ пе́рвый.  Тропа́рь и҆ конда́къ пра́здника. 
На лїтꙋргі́и бл҃жє́нна ѻ҆бои́хъ канѡ́нѡвъ пѣ́снь  ѳ҃-ѧ, на и҃. А҆нтїфѡ́нѡвъ же пра́здника не глаго́лемъ.  По вхо́дѣ тропа́рь пра́здника: Сла́ва, и҆ ны́нѣ,  конда́къ пра́здника. Та́же, трист҃о́е. Прокі́менъ,  а҆ллилꙋ́їа и҆ прича́стенъ пра́здника. А҆пⷭ҇лъ и҆  є҆ѵⷢ҇лїе днѐ. 
🕅 А҆́ще ли слꙋчи́тсѧ ѿда́нїе ржⷭ҇тва̀  хрⷭ҇то́ва въ недѣ́лю. 
На ма́лѣй вече́рни, стїхи̑ры воскрⷭ҇ны и҆ бцⷣы по  ѻ҆бы́чаю. 
На вели́цѣй вече́рни, каѳі́сма а҃: Блаже́нъ  мꙋ́жъ: На Гдⷭ҇и, воззва́хъ: стїхи̑ры воскрⷭ҇ны г҃,  и҆ пра́здника д҃, гла́съ в҃: Прїиди́те, возра́дꙋемсѧ  гдⷭ҇еви: и҆ ст҃ы́хъ г҃. Сла́ва, ст҃ы́хъ, гла́съ ѕ҃:  Па́мѧть соверша́емъ: И҆ ны́нѣ, пра́здника, гла́съ в҃:  А҆́ѵгꙋстꙋ є҆динонача́льствꙋющꙋ на землѝ: Вхо́дъ,  прокі́менъ днѐ. На лїті́и стїхи̑ры пра́здника. Сла́ва,  гла́съ є҃: Волсвѝ персі́дстїи: И҆ ны́нѣ, гла́съ ѕ҃:  Ликꙋ́ютъ а҆́гг҃ли: На стїхо́внѣ стїхи̑ры воскрⷭ҇ны.  Сла́ва, ст҃ы́хъ, гла́съ ѕ҃: Свѧще́нныхъ па́мѧть: И҆  ны́нѣ, пра́здника. На благослове́нїи хлѣ́бѡвъ  тропа́рь, Бцⷣе дв҃о: два́жды, и҆ ст҃ы́хъ є҆ди́ножды:  Благовѣствꙋ́й, і҆ѡ́сифе: та́же чте́нїе въ посла́нїихъ  а҆пⷭ҇льскихъ. 
На оу҆́трени на Бг҃ъ гдⷭ҇ь тропа́рь воскрⷭ҇нъ,  два́жды. Сла́ва, ст҃ы́хъ: И҆ ны́нѣ, пра́здника. По  каѳі́смахъ сѣда́льны воскрⷭ҇ны, и҆ бг҃оро́дичны и҆́хъ, и҆  чте́нїе во є҆ѵⷢ҇лїи толково́мъ, недѣ́лѧ по ржⷭ҇твѣ̀ (с.  622) хрⷭ҇то́вѣ: та́же непоро́чны, съ трѡпарѝ и҆́хъ,  ѵ҆пакоѝ гла́са, и҆ чте́нїе пра́здника. Степє́нна, и҆  прокі́менъ гла́са, и҆ Всѧ́кое дыха́нїе: Є҆ѵⷢ҇лїе  воскрⷭ҇но, и҆ Воскрⷭ҇нїе хрⷭ҇то́во: По н҃-мъ  ѱалмѣ̀ стїхи́ра воскрⷭ҇на. Канѡ́нъ воскрⷭ҇нъ, со  і҆рмосо́мъ на д҃, и҆ ст҃ы́хъ на д҃, и҆ пра́здника, ѻ҆́ба  канѡ́на на ѕ҃. Катава́сїа пра́здника, і҆рмо́съ пе́рвагѡ  канѡ́на. По г҃ пѣ́сни конда́къ ст҃ы́хъ, и҆ і҆́косъ, и҆  сѣда́ленъ и҆́хъ. Сла́ва, и҆ ны́нѣ, пра́здника. И҆ чте́нїе.  По ѕ҃ пѣ́сни конда́къ пра́здника, и҆ і҆́косъ. На ѳ҃  пѣ́сни пое́мъ Честнѣ́йшꙋю: Свѣти́ленъ воскрⷭ҇нъ:  Сла́ва, ст҃ы́хъ: И҆ ны́нѣ, пра́здника. На хвали́техъ  стїхи̑ры воскрⷭ҇ны д҃: и҆ пра́здника самогла́сны д҃, гла́съ  д҃: Весели́тесѧ, првⷣнїи: съ припѣ̑вы: Сла́ва,  ст҃ы́хъ, гла́съ и҃: Кро́вь и҆ ѻ҆́гнь: И҆ ны́нѣ,  Пребл҃гослове́нна є҆сѝ: Славосло́вїе вели́кое.  По трист҃о́мъ, тропа́рь воскрⷭ҇нъ, Є҆ктєнїѝ, И҆  ѿпꙋ́стъ: И҆ ѡ҆глаше́нїе стꙋді́тово. И҆ ѻ҆бы́чное  и҆схожде́нїе. И҆ пое́мъ, Сла́ва, и҆ ны́нѣ, стїхи́рꙋ  є҆ѵⷢ҇льскꙋю, и҆ ча́съ пе́рвый въ притво́рѣ. На а҃-мъ  часѣ̀ тропа́рь воскрⷭ҇нъ: Сла́ва, пра́здника: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ: Конда́къ  пра́здника. На г҃-мъ часѣ̀ тропа́рь воскрⷭ҇нъ: Сла́ва,  ст҃ы́хъ: И҆ ны́нѣ, бг҃оро́диченъ часѡ́въ. Конда́къ  пра́здника и҆ ст҃ы́хъ, премѣнѧ́юще глаго́лемъ. 
На лїтꙋргі́и: Бл҃жє́нна гла́са, на д҃: и҆  пра́здника а҃-гѡ канѡ́на, пѣ́снь ѳ҃, на д҃: и҆ ст҃ы́хъ,  пѣ́снь ѕ҃, на д҃. По вхо́дѣ тропа́рь воскрⷭ҇нъ, и҆  пра́здника, и҆ ст҃ы́хъ: Сла́ва, конда́къ ст҃ы́хъ: И҆ ны́нѣ,  пра́здника. Прокі́менъ пра́здника, и҆ ст҃ы́хъ:  Ди́венъ бг҃ъ во ст҃ы́хъ свои́хъ: А҆пⷭ҇лъ, къ  гала́тѡмъ, зача́ло с҃. А҆ллилꙋ́їа, пра́здника.  Є҆ѵⷢ҇лїе матѳе́а, зача́ло д҃. Прича́стенъ:  Хвали́те гдⷭ҇а: Дрꙋгі́й, пра́здника. 
[зрѝ] А҆́ще ли слꙋчи́тсѧ попра́зднство, и҆лѝ  ѿда́нїе ржⷭ҇тва̀ хрⷭ҇то́ва въ сꙋббѡ́тꙋ. 
Въ пѧто́къ ве́чера: На Гдⷭ҇и, воззва́хъ:  Сла́ва, и҆ ны́нѣ, пра́здника: А҆ бг҃оро́диченъ пе́рвый  настоѧ́щагѡ гла́са не пое́мъ. 


(с. 623) 
Мѣ́сѧца тогѡ́же въ ѳ҃- де́нь. 
Пра́зднованїе прест҃ѣ́й бг҃оро́дицѣ въ че́сть  чꙋдотво́рныѧ є҆ѧ̀ і҆кѡ́ны, и҆менꙋ́емыѧ неча́ѧннаѧ  ра́дость. 
На ма́лѣй вече́рни. 
На Гдⷭ҇и воззва́хъ, стїхи̑ры на д҃, гла́съ д҃. 
Всѣ̑мъ предста́тельствꙋеши, влⷣчце: 
Є҆гда̀ нѣ́кїй человѣ́къ: 
Хотѧ́й сп҃съ и҆злїѧ́ти: (зрѝ на вели́цѣй  вече́рни). 
Сла́ва, и҆ ны́нѣ, гла́съ ѕ҃. 
Прїиди́те, вѣ́рнїи: (зрѝ на лїті́и). 
Стїхи̑ры на стїхо́внѣ, гла́съ є҃: 
Нб҃о и҆ землѧ̀ да ликовствꙋ́ютъ: се́ бо мт҃рь пред̾  сн҃омъ предстои́тъ, проще́нїѧ грѣхѡ́въ грѣ́шникꙋ вели́комꙋ  оу҆се́рднѡ просѧ́щи. ѡ҆ се́мъ а҆́гг҃ли ра́дꙋютсѧ, съ  ни́миже и҆ мы̀ дꙋхо́внѡ да ликовствꙋ́емъ, бг҃оро́дицꙋ  пѣ́сньми велича́юще. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Съ чи́нми сщ҃е́нныхъ всѝ ро́ди вѣ́рныхъ, дне́сь  возвесели́мсѧ, пра́зднꙋюще торжество̀ бж҃їѧ мт҃ре,  ꙗ҆ви́вшїѧ на́мъ въ чꙋдотво́рнѣмъ ѻ҆́бразѣ є҆ѧ̀  и҆сто́чникъ приснотекꙋ́щїй, незави́стныѧ да́ры бл҃гости  всѣ̑мъ подаю́щїй. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. (с. 624) 
Тѧ̀, ро́ждшꙋю всѣ́хъ бг҃а, бл҃жа́тъ нбⷭ҇нїи  а҆́гг҃ли и҆ земні́и человѣ́цы, ꙗ҆́кѡ за вѣ̑рныѧ лю́ди  мо́лишисѧ, покрыва́ющи и҆́хъ ми́лостїю твое́ю, тво́й  соверша́ющихъ пра́здникъ. 
Сла́ва, и҆ ны́нѣ, бг҃оро́диченъ, гла́съ и҃: 
Влⷣчце, прїимѝ мѡли́твы ра̑бъ твои́хъ и҆ и҆зба́ви  на́съ ѿ всѧ̑кїѧ нꙋ́жды и҆ печа́ли. 
Тропа́рь пи́санъ на вели́цѣй вече́рни. 
На вели́цѣй вече́рни. 
На Гдⷭ҇и воззва́хъ, стїхи̑ры на и҃, гла́съ в҃: 
Прїиди́те, воспои́мъ гдⷭ҇еви, ве́лїю ра́дость на́мъ  дарова́вшемꙋ, чꙋдотво́рныѧ ра́ди і҆кѡ́ны мт҃ре своеѧ̀, къ  не́йже взира́юще, пѣ́снь всѝ та́кѡ рце́мъ: ѽ пречꙋ́днаѧ  влⷣчце бг҃оро́дице, сп҃са́й гра́дъ и҆ лю́ди, вѣ́рою и҆  любо́вїю покланѧ́ющыѧсѧ пречⷭ҇тнѣ́й і҆кѡ́нѣ твое́й. 
Кто̀ возглаго́летъ си̑лы твоѧ̑, слы̑шаны сотвори́тъ  всѧ̑ хвалы̀ твоѧ̑, гдⷭ҇и, дарова́лъ бо є҆сѝ дерзнове́ннꙋю  хода́таицꙋ ро́дꙋ хрⷭ҇тїа́нскомꙋ, пречⷭ҇тꙋю мт҃рь твою̀,  грѣ́шныхъ къ тебѣ̀ приводѧ́щꙋю, и҆ си̑мъ неча́ѧннꙋю  ра́дость и҆̀мъ даю́щꙋю, и҆ просѧ́щꙋю на́мъ ми́ра и҆ ве́лїѧ  ми́лости. 
Хотѧ́й сп҃съ и҆злїѧ́ти преѕѣ́льное бога́тство  бл҃года́ти на вѣ̑рныѧ своѧ̑, разсѣ́ѧлъ є҆́сть, ꙗ҆́кѡ  ѕвѣ̑зды, сїѧ́ющыѧ во страна́хъ правосла́вныхъ, і҆кѡ́ны  мт҃ре своеѧ̀, бл҃года́ть чꙋде́съ и҆сточа́ющыѧ, и҆сцѣлє́нїѧ  подаю́щыѧ, и҆ ми́ръ, и҆ ве́лїю ми́лость. 
Є҆гда̀ нѣ́кїй человѣ́къ беззако́ненъ припадѐ къ  пречꙋ́дномꙋ ѻ҆́бразꙋ твоемꙋ̀, а҆рха́гг҃льское привѣ́тствїе  (с. 625) приносѧ̀ тебѣ̀, є҆ди́нѣй пречⷭ҇тѣй и҆  пребл҃гослове́ннѣй, тогда̀ ѿ пꙋтѝ поги́бельнагѡ  ѿврати́ла є҆сѝ є҆го̀ и҆ неча́ѧннꙋю ра́дость сп҃се́нїѧ  дарова́ла є҆сѝ є҆мꙋ̀, и҆ ми́ръ, и҆ ве́лїю ми́лость. 
Всѣ̑мъ предста́тельствꙋеши, влⷣчце, прибѣга́ющымъ  съ вѣ́рою въ держа́вный тво́й покро́въ, и҆но́го бо,  грѣ́шнїи, не и҆́мамы при́снѡ въ бѣда́хъ и҆ ско́рбехъ  и҆збавле́нїѧ, ѡ҆бремене́ннїи грѣхѝ мно́гими, мт҃и бг҃а  вы́шнѧгѡ ты̀ є҆сѝ, пречⷭ҇таѧ, потщи́сѧ помощѝ рабѡ́мъ  твои̑мъ. 
Всѣ́хъ скорбѧ́щихъ и҆ ѡ҆би́димыхъ застꙋ́пнице,  а҆́лчꙋщихъ пита́тельнице, стра́нныхъ оу҆тѣше́нїе,  ѡ҆бꙋрева́емыхъ приста́нище, больны́хъ посѣще́нїе,  немощны́хъ покро́въ, же́злъ ста́рости, мт҃и бг҃а вы́шнѧгѡ  ты̀ є҆сѝ, пречⷭ҇таѧ, потщи́сѧ помощѝ рабѡ́мъ твои̑мъ. 
Сла́ва, и҆ ны́нѣ, гла́съ ѕ҃: 
Сра́дꙋютсѧ съ на́ми оу҆́мнаѧ всѧ̑ чинѡнача́лїѧ,  ви́дѧще цр҃цꙋ и҆ влⷣчцꙋ всѣ́хъ, многоиме́ннѣ вѣ́рными  сла́вимꙋ, ра́дꙋютсѧ же и҆ дꙋ́си пра́ведныхъ, зрѧ́щїи  бг҃омт҃рь, за грѣ̑шныѧ лю́ди всечестні́и своѝ рꙋцѣ̀ къ  сн҃ꙋ простира́ющꙋю и҆ просѧ́щꙋю и҆̀мъ ѡ҆ставле́нїѧ  грѣхѡ́въ, и҆ ми́ра, и҆ ве́лїѧ ми́лости. 
Та́же вхо́дъ, прокі́менъ днѐ, и҆ чтє́нїѧ  бг҃орѡ́дичны г҃. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нъ. И҆ ѡ҆брѣ́те мѣ́сто, и҆  спа̀ та́мѡ: за́йде бо со́лнце. И҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ. И҆ со́нъ ви́дѣ: и҆ сѐ лѣ́ствица  оу҆твержде́на на землѝ, (с. 626) є҆ѧ́же глава̀ досѧза́ше  до небе́съ, и҆ а҆́гг҃ли бж҃їи восхожда́хꙋ и҆ низхожда́хꙋ по  не́й. гдⷭ҇ь же оу҆твержда́шесѧ на не́й, и҆ речѐ: а҆́зъ  бг҃ъ а҆враа́мовъ, ѻ҆тца̀ твоегѡ̀, и҆ бг҃ъ і҆саа́ковъ, не  бо́йсѧ: землѧ̀, и҆дѣ́же ты̀ спи́ши на не́й, тебѣ̀ да́мъ  ю҆̀, и҆ сѣ́мени твоемꙋ̀ И҆ бꙋ́детъ сѣ́мѧ твоѐ ꙗ҆́кѡ  песо́къ земны́й, и҆ распространи́тсѧ на мо́ре, и҆ лі́вꙋ, и҆  сѣ́веръ, и҆ на восто́ки: и҆ возбл҃гословѧ́тсѧ ѡ҆ тебѣ̀  всѧ̑ колѣ̑на земна̑ѧ, и҆ ѡ҆ сѣ́мени твое́мъ. И҆ сѐ а҆́зъ  съ тобо́ю сохранѧ́ѧй тѧ̀ на всѧ́комъ пꙋтѝ, а҆́може а҆́ще  по́йдеши, и҆ возвращꙋ́ тѧ въ зе́млю сїю̀: ꙗ҆́кѡ не и҆́мамъ  тебѐ ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ: нѣ́сть сїѐ, но до́мъ бж҃їй, и҆ сїѧ̑ врата̀ нбⷭ҇наѧ. 
Прⷪ҇ро́чества і҆езекі́илева чте́нїе. 
[Главы̑ м҃г и҆ м҃д] Та́кѡ глаго́летъ гдⷭ҇ь:  бꙋ́детъ ѿ днѐ ѻ҆сма́гѡ и҆ про́чее, сотворѧ́тъ і҆ерє́и  на ѻ҆лтарѝ всесожже́нїѧ ва́шегѡ и҆ ꙗ҆̀же сп҃се́нїѧ  ва́шегѡ: и҆ прїимꙋ́ вы, глаго́летъ а҆дѡнаі̀ гдⷭ҇ь. И҆  ѡ҆брати́ мѧ на пꙋ́ть вра́тъ ст҃ы́хъ внѣ́шнихъ, зрѧ́щихъ на  восто́ки: и҆ сїѧ̑ бѧ́хꙋ затворє́на. И҆ речѐ гдⷭ҇ь ко  мнѣ̀: врата̀ сїѧ̑ затворє́на бꙋ́дꙋтъ, и҆ не ѿве́рзꙋтсѧ,  и҆ никто́же про́йдетъ сквозѣ̀ и҆́хъ: ꙗ҆́кѡ гдⷭ҇ь бг҃ъ  і҆и҃левъ про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ  и҆гꙋ́менъ сѧ́детъ въ ни́хъ снѣ́сти хлѣ́бъ: по пꙋтѝ  є҆ла́мскихъ вра́тъ вни́детъ, и҆ по пꙋтѝ є҆гѡ̀ и҆зы́детъ.  И҆ введе́ мѧ по пꙋтѝ вра́тъ ст҃ы́хъ сꙋ́щихъ къ сѣ́верꙋ,  прѧ́мѡ хра́мꙋ: и҆ ви́дѣхъ, и҆ сѐ и҆спо́лнь сла́вы хра́мъ  гдⷭ҇ень. (с. 627) 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь: закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̑, созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀. И҆ тре́бꙋющымъ оу҆ма̀  речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви  бꙋ́дете: и҆ взыщи́те ра́зꙋма, да поживетѐ: и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы̑ѧ прїи́метъ себѣ̀  безче́стїе, ѡ҆блича́ѧй же нечести́ваго ѡ҆поро́читъ себѐ:  ѡ҆бличе́нїе бо нечести́вомꙋ ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебѐ: ѡ҆блича́й премꙋ́дра, и҆  возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дршїй  бꙋ́детъ: сказꙋ́й првⷣномꙋ, и҆ приложи́тъ прїима́ти. Нача́ло  премꙋ́дрости, стра́хъ гдⷭ҇ень, и҆ совѣ́тъ ст҃ы́хъ, ра́зꙋмъ:  разꙋмѣ́ти бо зако́нъ по́мысла є҆́сть бл҃га́гѡ. Си́мъ бо  ѻ҆́бразомъ мно́гое поживе́ши вре́мѧ, и҆ приложа́тсѧ тебѣ̀  лѣ̑та живота̀. 
Стїхи̑ры на лїті́и, гла́съ д҃: 
Дне́сь да возра́дꙋетсѧ и҆ да возвесели́тсѧ вѣ́рныхъ  собра́нїе: се́ бо мт҃рь свѣ́та и҆ чⷭ҇тоты̀, грѣ́шникꙋ  ꙗ҆ви́вши застꙋпле́нїе, си́мъ и҆ всѣ̑мъ вѣ̑рнымъ  показꙋ́етъ, ꙗ҆́кѡ бл҃гонаде́ждна є҆́сть на́мъ застꙋ́пница,  ѡ҆бременє́ннымъ грѣхѝ и҆ скорбьмѝ мно́гими, съ вѣ́рою  притека́ющымъ въ пречꙋ́дный є҆ѧ̀ покро́въ. (с. 628) 
Гла́съ в҃: 
Смы́слъ ѡ҆чи́стивше и҆ оу҆́мъ, со а҆́гг҃лы и҆ мы̀  торжествꙋ́емъ, свѣ́тлѡ начина́юще даві́дскꙋю пѣ́снь  ѻ҆трокови́цѣ невѣ́стѣ, мт҃ри всѣ́хъ цр҃ѧ̀, хрⷭ҇та̀ бг҃а  на́шегѡ, воскреснѝ, гдⷭ҇и, глаго́люще, въ поко́й тво́й, ты̀  и҆ кївѡ́тъ ст҃ы́ни твоеѧ̀, ꙗ҆́кѡ бо пала́тꙋ кра́снꙋ, сїю̀  оу҆краси́лъ є҆сѝ, влⷣко, покрыва́ти и҆ сп҃са́ти вѣ̑рныѧ  держа́вною си́лою твое́ю. 
Сла́ва, и҆ ны́нѣ, гла́съ ѕ҃: 
Прїиди́те, вѣ́рнїи, воспои́мъ застꙋ́пницꙋ ро́да  хрⷭ҇тїа́нскагѡ, подви́гшꙋюсѧ на оу҆моле́нїе сн҃а своегѡ̀ и҆  бг҃а за человѣ́ка беззако́нна, грѣхо́внымъ житїе́мъ  свои́мъ сн҃а бж҃їѧ прогнѣви́вша и҆ си́мъ второ́е є҆го̀  распе́нша, и҆ и҆з̾ глꙋбины̀ дꙋшѝ къ не́й возопїи́мъ: ѽ  премлⷭ҇тиваѧ хода́таице, не ѡ҆ста́ви и҆ на́съ  бл҃гопрїѧ́тными къ сн҃ꙋ твоемꙋ̀ ѡ҆ на́съ моли́твами. 
На стїхо́внѣ стїхи̑ры, гла́съ д҃: 
Ꙗ҆́кѡ сл҃нце пресвѣ́тлое, возсїѧ̀ на́мъ  чꙋдотво́рнаѧ і҆кѡ́на твоѧ̀, влⷣчце, и҆злива́ющи ѻ҆би́льнѡ  лꙋ́чы бла́гости твоеѧ̀: болѧ́щымъ здра́вїе, скорбѧ́щымъ  оу҆тѣше́нїе, ѿ бѣ́дъ и҆збавле́нїе и҆ дꙋша́мъ на́шымъ  ми́ръ и҆ ве́лїю ми́лость. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Воспои́мъ, лю́дїе, свѣ́тло даві́дскꙋю пѣ́снь  ѻ҆трокови́цѣ, невѣ́стѣ бж҃їей, мт҃ри всѣ́хъ цр҃ѧ̀  хрⷭ҇та̀: предста̀ цр҃и́ца ѡ҆деснꙋ́ю тебѐ, влⷣко, рѧ̑сны  златы́ми ѡ҆дѣ́ѧна и҆ преꙋкраше́на бж҃е́ственными  лѣ́потами. сїю́ бо, и҆збра́ннꙋю въ жена́хъ, па́че всегѡ̀  мі́ра оу҆добри́въ, бл҃гоизво́ли роди́тисѧ ѿ неѧ̀ вели́кїѧ  ра́ди ми́лости и҆ сїю̀ помо́щницꙋ лю́демъ свои̑мъ дарова̀  покрыва́ти рабы̑ своѧ̑, є҆ди́нꙋ бл҃гослове́ннꙋю. (с. 629) 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Приклони́вши оу҆́хо твоѐ ко а҆рха́гг҃льскомꙋ  бл҃говѣ́стїю, воспрїѧ́ла є҆сѝ во чре́вѣ твое́мъ, чⷭ҇таѧ,  прекло́ньшаго нб҃са̀ и҆ на́шегѡ ра́ди сп҃се́нїѧ на зе́млю  сше́дшаго, и҆́же ны́нѣ приклонѧ́етъ оу҆́хо своѐ къ  бл҃гопрїѧ̑тнымъ твои̑мъ моли́твамъ ѡ҆ всѣ́хъ, вѣ́рою и҆  любо́вїю чтꙋ́щихъ тѧ̀. 
Сла́ва, и҆ ны́нѣ, гла́съ з҃: 
Под̾ кро́въ тво́й, влⷣчце, всѝ земноро́днїи  прибѣга́юще, вопїе́мъ тѝ: бг҃оро́дице, оу҆пова́нїе на́ше,  и҆зба́ви ны̀ ѿ безмѣ́рныхъ прегрѣше́нїй и҆ сп҃сѝ дꙋ́шы  на́шѧ. 
На бл҃гослове́нїи хлѣ́бѡвъ тропа́рь, гла́съ д҃: 
Дне́сь, вѣ́рнїи лю́дїе, дꙋхо́внѡ торжествꙋ́емъ,  прославлѧ́юще застꙋ́пницꙋ оу҆се́рднꙋю ро́да хрⷭ҇тїа́нскагѡ,  и҆, притека́юще къ пречⷭ҇томꙋ є҆ѧ̀ ѻ҆́бразꙋ, взыва́емъ  си́це: ѽ преми́лостиваѧ влⷣчце бг҃оро́дице, пода́ждь на́мъ  неча́ѧннꙋю ра́дость, ѡ҆бременє́ннымъ грѣхѝ и҆ скорбьмѝ  мно́гими, и҆ и҆зба́ви на́съ ѿ всѧ́кагѡ ѕла̀, молѧ́щи сн҃а  твоего̀ хрⷭ҇та̀ бг҃а на́шего, сп҃стѝ дꙋ́шы на́шѧ. 
И҆ Бг҃оро́дице дв҃о, ра́дꙋйсѧ: 
На оу҆́трени. По а҃-мъ стїхосло́вїи сѣда́ленъ,  гла́съ г҃: 
Бж҃е́ственными сїѧ̑нїи а҆́гг҃льскихъ во́инствъ  ѡ҆бстꙋпа́ема и҆ съ чи́нми прⷪ҇рѡ́къ и҆ а҆пⷭ҇тѡлъ че́стнѡ  слꙋ́жбꙋ прїе́млющи, ꙗ҆́кѡ мт҃и бж҃їѧ, посѣтѝ на́съ,  твои́хъ ра̑бъ, молѧ́щи хрⷭ҇та̀ бг҃а на́шего дарова́ти на́мъ  ве́лїю ми́лость. (с. 630) 
Сла́ва, и҆ ны́нѣ, то́йже. По в҃-мъ стїхосло́вїи  сѣда́ленъ, гла́съ ѕ҃: 
Безпѡ́мощнымъ крѣ́пость ты̀ вои́стиннꙋ, бг҃ома́ти,  всѣ́мъ покро́въ и҆ къ бг҃ꙋ хода́таица. 
Сла́ва, и҆ ны́нѣ, то́йже. 
По полѷеле́и сѣда́ленъ, гла́съ в҃: 
Гора̀ є҆сѝ вели́ка и҆ пресла́вна, па́че горы̀  сїна́йскїѧ: ѻ҆на́ бо, не терпѧ́щи сни́тїѧ сла́вы бж҃їѧ во  ѻ҆́бразѣхъ и҆ сѣ́нехъ, ѻ҆гне́мъ возгора́шесѧ, и҆ гро́ми  и҆ мо́лнїѧ та́мѡ бы́ша, ты́ же, въ себѣ̀ бж҃е́ственнаго  ѻ҆гнѧ̀ прїе́мши, бж҃їе сло́во неѡпа́льнѡ носи́ла є҆сѝ,  ма́нїемъ носѧ́щаго всѧ̑, и҆, мт҃рнее дерзнове́нїе къ немꙋ̀  и҆мꙋ́щи, помозѝ, влⷣчце, вѣ́рою тѧ̀ почита́ющымъ, прїѧ́ла  бо є҆сѝ ѿ бг҃а да́ръ стро́ити и҆ покрыва́ти  хрⷭ҇тоимени́тое твоѐ ста́до, рабы̑ твоѧ̑. 
Сла́ва, и҆ ны́нѣ, то́йже. 
По н҃-мъ ѱалмѣ̀ стїхи́ра, гла́съ ѕ҃: Сра́дꙋютсѧ  съ на́ми оу҆́мнаѧ всѧ̑ чинѡнача́лїѧ: Сла́вникъ на Гдⷭ҇и  воззва́хъ, пи́санъ на вели́цѣй вече́рни. 
Канѡ́нъ, гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̑, и҆ напо́лнѧтсѧ  дх҃а, и҆ сло́во ѿры́гнꙋ цр҃цѣ мт҃ри, и҆ ꙗ҆влю́сѧ,  свѣ́тлѡ торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Ѿве́рзшаѧ двє́ри милосе́рдїѧ бж҃їѧ  а҆рха́гг҃льское привѣ́тствїе тебѣ̀ приноси́вшемꙋ, не  затворѝ и҆ ѿ на́съ оу҆тро́бы человѣколю́бїѧ твоегѡ̀,  тѧ̀ воспѣва́ющихъ. (с. 631) 
Чꙋ́дно бы́сть житїѐ твоѐ на землѝ, пресла́внаѧ  мт҃и дв҃о, но нбⷭ҇ное твоѐ жи́тельство чꙋднѣ́йше є҆́сть:  непреста́ннѡ бо ꙗ҆влѧ́еши чꙋдеса̀ мт҃рнѧгѡ твоегѡ̀  милосе́рдїѧ тѧ̀ воспѣва́ющымъ. 
Сн҃а, ѿ ѻ҆ц҃а̀ безлѣ́тнѡ ражда́ющагосѧ въ  послѣ̑днѧѧ лѣ̑та, зачала̀ є҆сѝ ѡ҆сѣне́нїемъ дх҃а  ст҃а́гѡ, вѣ́чнꙋю ра́дость мі́рꙋ роди́вши. 
Ра́дꙋйсѧ, мо́ре, потопи́вшее фараѡ́на мы́сленнаго,  дїа́вола. ра́дꙋйсѧ, ка́меню, напои́вшїй жа́ждꙋщихъ жи́зни  дх҃о́вныѧ, дарова́ла бо є҆сѝ ро́дꙋ человѣ́ческомꙋ  и҆зба́вителѧ плѣне́нныхъ и҆ наста́вника заблꙋ́ждшихъ. 
И҆́нъ канѡ́нъ, гла́съ в҃. 
І҆рмо́съ: Мѡѷсе́йскꙋю пѣ́снь воспрїи́мши,  возопі́й, дꙋшѐ: помо́щникъ и҆ покрови́тель бы́сть мнѣ̀ во  сп҃се́нїе, се́й мо́й бг҃ъ, и҆ просла́влю є҆го̀. 
Рабо́ты вра́жїѧ и҆зба́вила є҆сѝ ве́сь ро́дъ  человѣ́чь, сп҃са всемꙋ̀ мі́рꙋ роди́вши, є҆го́же молѝ ѿ  навѣ́тѡвъ лꙋка́вагѡ и҆ на́съ сп҃стѝ. 
Бꙋ́ди въ напа́стехъ на́шихъ хода́таица и҆  предста́тельница ѡ҆ на́съ къ сн҃ꙋ твоемꙋ̀, прест҃а́ѧ дв҃о,  да тѣ́хъ и҆збы́вше, прославлѧ́емъ є҆го̀ со ѻ҆ц҃е́мъ и҆  ст҃ы́мъ дх҃омъ. 
А҆́гг҃лъ и҆ а҆рха̑гг҃лъ превы́сшаѧ и҆ всеѧ̀ тва́ри  чⷭ҇тнѣ́йшаѧ, ты̀ є҆сѝ вели́каѧ предста́тельница ро́да  хрⷭ҇тїа́нскагѡ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. 
І҆рмо́съ: Твоѧ̑ пѣсносло́вцы, бг҃оро́дице, живы́й  и҆ незави́стный и҆сто́чниче, ли́къ себѐ совокꙋ́пльшыѧ,  дꙋхо́внѡ оу҆твердѝ, въ бж҃е́ственнѣй твое́й сла́вѣ  вѣнцє́въ сла́вы сподо́би. (с. 632) 
Тѧ̀ оу҆се́рднѡ пѣсносло́вѧщихъ оу҆твердѝ въ  житїѝ добродѣ́тельнѣмъ и҆ ро́ждшагосѧ ѿ тебє̀  оу҆се́рднѡ молѝ, да не лише́ни бꙋ́демъ вѣнцє́въ сла́вы  грѣ̑хъ ра́ди на́шихъ. 
Па́че всѧ́кагѡ беззако́нна человѣ́ка въ житїѝ  свое́мъ сн҃а твоего̀ грѣхѝ прогнѣвлѧ́емъ, но, ѽ мт҃и  милосе́рдаѧ, бꙋ́ди ѡ҆ на́съ хода́таица. 
Да сподо́битъ на́съ вѣнцє́въ сла́вы въ  бж҃е́ственнѣй свое́й сла́вѣ сѣдѧ́й со ѻ҆ц҃е́мъ и҆  ст҃ы́мъ дх҃омъ і҆и҃съ чл҃вѣколю́бецъ, рожде́йсѧ ѿ тебє̀  и҆ вла́сть и҆мѣ́ѧй человѣ́кѡмъ ѡ҆ставлѧ́ти грѣхѝ. 
Ра́дꙋйсѧ, дв҃о, невмѣсти́маго бг҃а во чре́вѣ  вмѣсти́вшаѧ, и҆ того̀ ꙗ҆́кѡ младе́нца носи́вшаѧ, и҆ сосцы̀  твои́ми пита́вшаѧ. 
И҆́нъ. 
І҆рмо́съ: Оу҆тверди́ мѧ, гдⷭ҇и бж҃е мо́й, да не  похва́литсѧ вра́гъ мо́й ѡ҆ мнѣ̀: ты́ бо є҆сѝ, гдⷭ҇и,  оу҆твержде́нїе моѐ, и҆ прибѣ́жище, и҆ си́ла. 
Молє́нїѧ на̑ша оу҆слы́ши, мт҃и дв҃о, и҆ вонмѝ  воздыха́нїѧмъ на́шымъ, и҆ ѡ҆ на́съ моли́твꙋ къ сн҃ꙋ твоемꙋ̀  сотворѝ. 
Ꙗ҆́кѡ милосе́рдаѧ, вонмѝ моли́твамъ на́шымъ и҆  да́рꙋй на́мъ ѿ ѕлы́хъ и҆ лю́тыхъ ѡ҆бстоѧ́нїй и҆ печа́лей  и҆збавле́нїе. 
Бꙋ́рю жите́йскихъ треволне́нїй на́шихъ оу҆толѝ и҆  ѕлы̑ѧ стра̑сти на́шѧ проженѝ, пречⷭ҇таѧ, да въ тишинѣ̀ и҆  безстра́стїи тѧ̀ прославлѧ́емъ. 
Лю́дїе бж҃їи, прїиди́те, ны́нѣ восхва́лимъ нбⷭ҇нꙋю  цр҃цꙋ, съ нб҃сѐ ст҃а́гѡ своегѡ̀ на ны̀ призира́ющꙋю и҆  на́съ къ нбⷭ҇нымъ возводѧ́щꙋю. 
Катава́сїа: Твоѧ̑ пѣсносло́вцы: (с. 633) 
Сѣда́ленъ, гла́съ є҃: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное, стѣно̀, и҆  покро́ве, и҆ приста́нище прибѣга́ющымъ къ тебѣ̀,  приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы  оу҆мире́нїе да́ти мі́рꙋ, и҆ сп҃се́нїе, и҆ ве́лїю ми́лость. 
Сла́ва, и҆ ны́нѣ то́йже. 
Пѣ́снь д҃. 
І҆рмо́съ: Сѣдѧ́й въ сла́вѣ на прⷭ҇то́лѣ бж҃ества̀  во ѻ҆́блацѣ ле́гцѣ, прїи́де і҆и҃съ пребж҃е́ственный,  нетлѣ́нною дла́нїю, и҆ сп҃сѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Сп҃са всемꙋ̀ мі́рꙋ ро́ждшаѧ, и҆ сама̀ сп҃са́еши,  мт҃и, ѿ бѣ́дъ и҆ печа́лей жите́йскихъ бг҃оро́дицꙋ тѧ̀  и҆сповѣ́дающихъ. 
И҆сцѣлѝ всѧ̑ лю̑тыѧ и҆ неꙋдо́бь и҆сцѣ̑льныѧ  болѣ̑зни на́шѧ, мт҃и сн҃а и҆ и҆зба́вителѧ, на крⷭ҇тъ  грѣхѝ на́шѧ возне́сшагѡ. 
Ѵ҆поста́снаѧ премꙋ́дрость, бг҃ъ сло́во и҆збра́ тѧ въ  жили́ще своѐ, сего̀ оу҆се́рднѡ молѝ, да сп҃се́тъ на́съ  и҆́миже вѣ́сть сꙋдьба́ми. 
Ра́дꙋйсѧ, невѣ́сто прекра́снаѧ, до́браѧ. ра́дꙋйсѧ,  голꙋби́це чⷭ҇таѧ. ра́дꙋйсѧ, мт҃и є҆мманꙋ́илева, бг҃оро́дице  приснодв҃о. 
И҆́нъ. 
І҆рмо́съ: Пою́ тѧ, слꙋ́хомъ бо, гдⷭ҇и, оу҆слы́шахъ  и҆ оу҆жасо́хсѧ: до менє́ бо и҆́деши, менѐ и҆щѧ̀,  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многомлⷭ҇тиве. 
А҆́ще и҆ недоꙋмѣ́етъ ѧ҆зы́къ на́шъ восхвали́ти тѧ̀  по досто́инствꙋ, ѻ҆ба́че, любо́вїю къ тебѣ̀ дви́жими, (с.  634) ѿ всегѡ̀ се́рдца и҆ ѿ всегѡ̀ помышле́нїѧ на́шегѡ  сла́вимъ и҆ хва́лимъ тѧ̀, всѣ́хъ бл҃ги́хъ хода́таицꙋ. 
Глꙋбины̑ мѡрскі́ѧ кто̀ и҆зслѣ́дитъ; кто́ же  возмо́жетъ и҆счи́слити и҆ твоѧ̑ вєли́кїѧ на́мъ ми́лѡсти и҆  щедрѡ́ты; 
Ѻ҆́тче, гдⷭ҇и нб҃сѐ и҆ землѝ! коли́кое  бл҃годаре́нїе принесе́мъ тебѣ̀, занѐ бл҃гꙋ́ю и҆ си́льнꙋю  хода́таицꙋ ро́дꙋ хрⷭ҇тїа́нскомꙋ дарова́лъ є҆сѝ. 
Дла̑ни твоѧ̑ просте́рши къ ро́ждшемꙋсѧ и҆з̾ тебє̀,  премилосе́рдаѧ мт҃и, не преста́й ѡ҆ на́съ молѧ́сѧ, да  моли́твами твои́ми нбⷭ҇ныхъ и҆ земны́хъ дарова́нїй  сподо́бимсѧ. 
Катава́сїа: Сѣдѧ́й въ сла́вѣ: 
Пѣ́снь є҃. 
І҆рмо́съ: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо, неискꙋсобра́чнаѧ  дв҃о, и҆мѣ́ла є҆сѝ во оу҆тро́бѣ надъ всѣ́ми бг҃а, и҆  родила̀ є҆сѝ безлѣ́тнаго сн҃а, всѣ̑мъ воспѣва́ющымъ тѧ̀  ми́ръ подава́ющаѧ. 
Нб҃о и҆ землѧ̀ оу҆дивлѧ́ютсѧ, зрѧ́ще милосе́рдїе  твоѐ къ ро́дꙋ хрⷭ҇тїа́нскомꙋ, пресла́внаѧ мт҃и дв҃о, и҆ къ  са́мымъ до́лꙋ повє́рженнымъ грѣ́шникѡмъ нисхо́диши,  всебл҃га́ѧ. 
Сп҃сѝ ѿ ѕѡ́лъ и҆ скорбе́й рабы̑ твоѧ̑,  бг҃оро́дице, и҆ ми́ръ бж҃їй, превы́сшїй всѧ́кагѡ мі́ра  земна́гѡ, пода́ждь рабѡ́мъ, тѧ̀ воспѣва́ющымъ. 
Родила̀ є҆сѝ оу҆миротвори́вшаго гѡ́рнѧѧ и҆  дѡ́льнѧѧ и҆ сегѡ̀ ра́ди на зе́млю соше́дшаго, ѿ ѻ҆ц҃а́ же  и҆ дх҃а ст҃а́гѡ не разлꙋчи́вшагосѧ. 
Ра́дꙋйсѧ, цр҃це нб҃сѐ и҆ землѝ. ра́дꙋйсѧ,  превы́сшаѧ а҆́гг҃лъ и҆ а҆рха̑гг҃лъ. ра́дꙋйсѧ, ꙗ҆́кѡ тобо́ю  і҆а́кѡвомъ (с. 635) предвозвѣще́нный къ на́мъ примири́тель  соше́лъ є҆́сть. 
И҆́нъ. 
І҆рмо́съ: Просвѣще́нїе во тмѣ̀ лежа́щихъ,  сп҃се́нїе ѿча́ѧнныхъ, хрⷭ҇тѐ, сп҃се мо́й, къ тебѣ̀  оу҆́тренюю, цр҃ю̀ ми́ра, просвѣти́ мѧ сїѧ́нїемъ твои́мъ,  и҆но́гѡ бо, ра́звѣ тебє̀, бг҃а не зна́ю. 
А҆рха́гг҃лъ гаврїи́лъ, съ нбⷭ҇ныхъ слетѣ́въ  крꙋгѡ́въ, принесѐ тебѣ̀ ра́дость бл҃говѣ́щенїѧ, семꙋ̀  неизрече́нномꙋ бж҃їю совѣ́тꙋ послꙋжи́вши, ди́внаѧ въ  жена́хъ, и҆ сама̀ прино́сиши ра́дость всѣ̑мъ, вѣ́рно тѧ̀  пѣсносло́вѧщымъ. 
Ра́дость вои́стиннꙋ неча́ѧннꙋю всемꙋ̀ до́льнемꙋ и҆  го́рнемꙋ ми́рꙋ дарова́ла є҆сѝ, занѐ ѿ тебє̀  происше́дый оу҆миротворѝ и҆ соединѝ гѡ́рнѧѧ съ до́льними,  є҆го́же ны́нѣ молѝ вражды̀ и҆ нестрое́нїй на́мъ  и҆зба́витисѧ. 
Ꙗ҆́дъ грѣхо́вный ѿ дре́внѧгѡ пра́ѻтца во ве́сь  ро́дъ человѣ́чь привни́де, но ѿ тебє̀ рожде́йсѧ всѧ̀  ѡ҆чи́сти, ѡ҆ст҃ѝ и҆ спасѐ, є҆го́же ны́нѣ молѝ  грѣхо́вныхъ страсте́й и҆ безмѣ́стныхъ дѣ́лъ на́мъ  и҆зба́витисѧ. 
Щедрѡ́ты твоѧ̑ къ на́мъ неисчє́тны, и҆ бл҃гости  сло́ва и҆ сн҃а твоегѡ̀ подо́бѧтсѧ, и҆ сїѐ вѣ́мы и҆ до́брѣ  вѣ́мы, но что̀ воздади́мъ тебѣ̀ ѡ҆ ни́хъ, премилосе́рдаѧ  мт҃и дв҃о, 
Катава́сїа: Оу҆жасо́шасѧ всѧ́чєскаѧ: 
Пѣ́снь ѕ҃. 
І҆рмо́съ: Бж҃е́ственное сїѐ и҆ всечⷭ҇тно́е  соверша́ющи пра́зднество, бг҃омꙋ́дрїи, бг҃ома́тере,  прїиди́те, рꙋка́ми воспле́щимъ, ѿ неѧ̀ ро́ждшагосѧ бг҃а  сла́вимъ. 
Сщ҃е́нное торжество̀ ны́нѣ дꙋхо́внѡ соверша́юще,  прїиди́те, празднолю́бцы, воспои́мъ пѣ́сньми (с. 636)  бг҃ома́терь, прославлѧ́юще сн҃а, дарова́вшаго толи́кꙋю  бл҃года́ть мт҃ри свое́й. 
При́зри на пѣ́нїе рабѡ́въ, бг҃ороди́тельнице,  врагѡ́въ ви́димыхъ и҆ неви́димыхъ смирѧ́ѧ вознесе́ннꙋю  горды́ню и҆ на смирє́нныѧ и҆злива́ѧ высѡ́кїѧ ми́лѡсти  твоѧ̑. 
Ты̀ є҆сѝ ко́рень, ѿ негѡ́же произы́де же́злъ  і҆ессе́евъ, хрⷭ҇то́съ. чл҃вѣ́къ ѿ до́мꙋ даві́дова и҆  бг҃ъ, ѻ҆ц҃ꙋ̀ и҆ дх҃ꙋ соприсносꙋ́щный. 
Ра́дꙋйсѧ, мт҃и ѡ҆бра́дованнаѧ. ра́дꙋйсѧ,  прекра́снѣйшаѧ всѣ́хъ дще́рей человѣ́ческихъ. ра́дꙋйсѧ,  бл҃горо́днаѧ ѿрасль бг҃оизбра́ннагѡ ро́да даві́дова. 
И҆́нъ. 
І҆рмо́съ: Во глꙋбинѣ̀ грѣхо́внѣй содержи́мь  є҆́смь, сп҃се, и҆ въ пꙋчи́нѣ жите́йстѣй ѡ҆бꙋрева́емь, но,  ꙗ҆́коже і҆ѡ́нꙋ ѿ ѕвѣ́рѧ, и҆ менѐ ѿ страсте́й возведѝ  и҆ сп҃си́ мѧ. 
А҆́да, и҆ сме́рти, и҆ тлѣ́нїѧ рожⷭ҇тво́мъ твои́мъ  спасла̀ є҆сѝ ро́дъ человѣ́чь, тѣ́мъ тѧ̀ всѧ́ко колѣ́но  нбⷭ҇ныхъ и҆ земны́хъ по до́лгꙋ оу҆бл҃жа́етъ, ꙗ҆́кѡ мт҃рь  разрꙋши́телѧ а҆́да и҆ сме́рти свободи́телѧ. 
Грѣ̑хъ ра́ди на́шихъ не ѿврати́сѧ ѿ на́съ, дв҃о  прест҃а́ѧ, но моли́твами твои́ми свобожде́нїе ѿ а҆́да и҆  вѣ́чныѧ сме́рти на́мъ и҆схода́тайствꙋй. 
Ѽ, въ коли́цѣй лѣ́ности, коли́комъ нерадѣ́нїи ѡ҆  сп҃се́нїи на́шемъ всѐ житїѐ на́ше и҆ждива́емъ! ка́ѧ мꙋ́ка,  кі́й пла́мень предлежи́тъ на́мъ! но, ѽ мт҃и, да́нною тебѣ̀  бл҃года́тїю и҆ на́съ сп҃сѝ. 
Ѻ҆́гнь бж҃е́ственный, хрⷭ҇та̀, неѡпа́льнѡ на рꙋкꙋ̑  своє́ю носи́ла є҆сѝ, сегѡ̀ ра́ди, ны́нѣ предстоѧ́щи  пред̾ прⷭ҇то́ломъ ѻ҆гнезра́чнымъ сла́вы є҆гѡ̀, молѝ, да  воспламени́тъ на́съ къ благи́хъ дѣ́ланїю. 
Катава́сїа: Бж҃е́ственное сїѐ и҆ всечестно́е: (с.  637) 
Конда́къ, гла́съ ѕ҃: 
Не и҆́мамы и҆ны́ѧ по́мощи, не и҆́мамы и҆ны́ѧ  наде́жды, ра́звѣ тебє̀, влⷣчце. ты̀ на́мъ помозѝ, на  тебѐ надѣ́емсѧ и҆ тобо́ю хва́лимсѧ, твои́ бо є҆смы̀  рабѝ, да не постыди́мсѧ. 
І҆́косъ, гла́съ ѕ҃: 
Не ввѣ́ри мѧ̀ человѣ́ческомꙋ предста́тельствꙋ,  прест҃а́ѧ влⷣчце, но прїимѝ моле́нїе раба̀ твоегѡ̀:  ско́рбь бо ѡ҆бдержи́тъ мѧ̀, терпѣ́ти не могꙋ̀ де́монскагѡ  стрѣлѧ́нїѧ, покро́ва не и҆́мамъ. нижѐ гдѣ̀ прибѣ́гнꙋ,  ѡ҆каѧ́нный, всегда̀ побѣжда́емь, и҆ оу҆тѣше́нїѧ не  и҆́мамъ, ра́звѣ тебє̀, влⷣчце мі́ра, оу҆пова́нїе и҆  предста́тельство вѣ́рныхъ не пре́зри моле́нїе моѐ.  полѣ́зно сотворѝ. 
Пѣ́снь з҃. 
І҆рмо́съ: Не послꙋжи́ша тва́ри бг҃омꙋ́дрїи па́че  созда́вшагѡ, но ѻ҆́гненное преще́нїе мꙋ́жески попра́вше,  ра́довахꙋсѧ пою́ще: препѣ́тый ѻ҆ц҃є́въ гдⷭ҇ь и҆ бг҃ъ,  бл҃гослове́нъ є҆сѝ. 
Презрѣ́ла є҆сѝ всѧ̑ кра̑снаѧ мі́ра, чⷭ҇таѧ  є҆ди́номꙋ бг҃ꙋ возжела́вши послꙋжи́ти, є҆мꙋ́же воспѣва́ла  є҆сѝ: ѻ҆тцє́въ бж҃е, бл҃гослове́нъ є҆сѝ. 
На́съ, всесоверше́ннѡ бл҃гочєсти́вымъ ѻ҆трокѡ́мъ  не послѣ́дꙋющихъ, но прилѣплѧ́ющихъ тва́ри па́че, не́же  творцꙋ̀, наста́ви, влⷣчце, є҆ди́номꙋ бг҃ꙋ слꙋжи́ти и҆  воспѣва́ти: ѻ҆тцє́въ бж҃е, бл҃гослове́нъ є҆сѝ. 
Данїи́лъ оу҆́мныма ѻ҆чи́ма пред̾ꙋзрѣ́ тѧ,  хрⷭ҇тѐ, въ ка́мени нерꙋкосѣ́чнѣмъ. разрꙋши́вшемъ  сꙋ́єтнаѧ црⷭ҇тва человѣ̑ческаѧ, во сп҃се́нїе пою́щихъ  тебѣ̀ со ѻ҆ц҃е́мъ и҆ дх҃омъ: ѻ҆тцє́въ бж҃е,  бл҃гослове́нъ є҆сѝ. (с. 638) 
Ра́дꙋйсѧ, горо̀, бл҃года́тїю бж҃їею прїѡсѣне́ннаѧ,  ѿ неѧ́же ѿсѣче́сѧ ка́мень, бг҃омъ ѻ҆ц҃е́мъ положе́нный  во главꙋ̀ оу҆́гла цр҃кве своеѧ̀, хрⷭ҇то́съ, є҆мꙋ́же  пое́мъ: ѻ҆тцє́въ бж҃е, бл҃гослове́нъ є҆сѝ. 
И҆́нъ. 
І҆рмо́съ: Кꙋпина̀ въ горѣ̀ ѻ҆гненеѡпа́льнаѧ и҆  росоно́снаѧ пе́щь халде́йскаѧ ꙗ҆́вѣ предписа́ тѧ,  бг҃оневѣ́сто: бж҃е́ственный бо невеще́ственный въ  веще́ственнѣмъ чре́вѣ ѻ҆́гнь неѡпа́льнѡ прїѧ́ла є҆сѝ.  тѣ́мже и҆з̾ тебє̀ ро́ждшемꙋсѧ пое́мъ: бл҃гослове́нъ  є҆сѝ, бж҃е ѻ҆тє́цъ на́шихъ. 
Творе́цъ и҆ зижди́тель всѣ́хъ, бг҃ъ сло́во въ  послѣ̑днѧѧ лѣ̑та во оу҆тро́бꙋ твою̀ всели́сѧ, пресла́внаѧ  бг҃оѻтрокови́це, и҆ всѧ̑ наꙋчѝ воспѣва́ти: бл҃гослове́нъ  є҆сѝ, бж҃е ѻ҆тє́цъ на́шихъ. 
Скѡ́рби, бѣды̑, болѣ̑зни ѿ мно́гагѡ мно́жества  грѣхѡ́въ на́шихъ, ꙗ҆́кѡ во́ды мѡрскі́ѧ, внидо́ша до  глꙋбины̀ дꙋ́шъ на́шихъ, но на твою̀ надѣ́ющесѧ, бг҃ома́ти,  по́мощь, не ѿчаѧва́емсѧ, сн҃ꙋ твоемꙋ̀ взыва́емъ:  бл҃гослове́нъ є҆сѝ, бж҃е ѻ҆тє́цъ на́шихъ. 
Кто̀ возглаго́летъ си́лꙋ твою̀ на нб҃сѝ, ю҆́же  дарова́ ти ѿ тебє̀ происше́дый; кто̀ и҆ на землѝ  слы́шаны сотвори́тъ всѧ̑ хвалы̑ твоемꙋ̀ вели́комꙋ покро́вꙋ  и҆ застꙋпле́нїю земноро́дныхъ, воспѣва́ющихъ: бл҃гослове́нъ  є҆сѝ, бж҃е ѻ҆тє́цъ на́шихъ. 
Ѻ҆трокови́це чⷭ҇таѧ, неискꙋсобра́чнаѧ, ѡ҆чи́сти  на́шъ оу҆́мъ ѿ по́мыслѡвъ сꙋ́етныхъ и҆ се́рдце на́ше ѿ  по́хотей лꙋка́выхъ, да чи́стыми дꙋша́ми и҆ нескве́рными  оу҆стна́ми сн҃ꙋ твоемꙋ̀ воспѣва́емъ: бл҃гослове́нъ є҆сѝ,  бж҃е ѻ҆тє́цъ на́шихъ. 
Катава́сїа: Не послꙋжи́ша тва́ри: (с. 639) 
Пѣ́снь и҃. 
І҆рмо́съ: Ѻ҆́троки бл҃гочєсти́выѧ въ пещѝ  рожⷭ҇тво̀ бг҃оро́дичо спасло̀ є҆́сть: тогда̀ оу҆́бѡ  ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте, дѣла̀, и҆  превозноси́те є҆го̀ во всѧ̑ вѣ́ки. 
Слы́ши, ѻ҆трокови́це дв҃о чⷭ҇таѧ, глаго́лъ,  гаврїи́ломъ тебѣ̀ вѣща́нный: роди́ши сн҃а, спаса́ющаго  воспѣва́ющихъ: гдⷭ҇а по́йте, дѣла̀, и҆ превозноси́те  є҆го̀ во всѧ̑ вѣ́ки. 
Пло́тїю ѿ тебє̀ происше́дый спа́слъ є҆́сть ѿ  ѻ҆гнѧ̀ ѻ҆трокѡ́въ, вѣ́рою зрѣ́вшихъ є҆го̀. того̀ молѝ  и҆ на́съ сп҃стѝ, пла́менемъ страсте́й жего́мыхъ, сн҃ꙋ же  твоемꙋ̀ воспѣва́ющихъ: гдⷭ҇а по́йте, дѣла̀, и҆  превозноси́те є҆го̀ во всѧ̑ вѣ́ки. 
Въ пещѝ вавѷлѡ́нстѣй ви́дѣнъ бы́лъ є҆сѝ,  хрⷭ҇тѐ, ꙗ҆́кѡ а҆́гг҃лъ свѣтоно́сный, зра́комъ же сн҃ꙋ  бж҃їю подо́бный. тебѣ̀ со ѻ҆ц҃е́мъ и҆ дх҃омъ пое́мъ: гдⷭ҇а  по́йте дѣла̀ и҆ превозноси́те є҆го̀ во всѧ̑ вѣ́ки. 
Ра́дꙋйсѧ, кꙋпино̀, мѡѷсе́емъ ви́дѣннаѧ, въ  послѣ̑днѧѧ же лѣ̑та ѿ ко́рене даві́дова происше́дшаѧ и҆  сп҃са всѣ́хъ неизрече́ннѡ ро́ждшаѧ, є҆мꙋ́же пое́мъ: гдⷭ҇а  по́йте, дѣла̀, и҆ превозноси́те є҆го̀ во всѧ̑ вѣ́ки. 
И҆́нъ. 
І҆рмо́съ: Велѣ́нїю мꙋчи́телевꙋ прпⷣбнїи трїѐ  ѻ҆́троцы не повинꙋ́вшесѧ, въ пе́щь вве́ржени, бг҃а  и҆сповѣ́дахꙋ, пою́ще: бл҃гослови́те, дѣла̀ гдⷭ҇нѧ, гдⷭ҇а. 
Рꙋно̀ ѡ҆роше́нное, гедеѡ́номъ ви́дѣнное, та́йнѡ  проѻбрази́ тѧ, дв҃ꙋ мт҃рь, ѡ҆сѣне́нїемъ дх҃а ст҃а́гѡ бг҃а  (с. 640) сло́ва неискꙋсомꙋ́жнѡ роди́вшꙋю, є҆мꙋ́же пое́мъ:  бл҃гослови́те, дѣла̀ гдⷭ҇нѧ, гдⷭ҇а. 
Безꙋ́мнаѧ ꙗ҆́рость мꙋчи́телѧ вве́рже  бл҃гочєсти́выѧ ѻ҆́троки въ пе́щь, ѻ҆гне́мъ разжже́ннꙋю,  но сн҃ъ тво́й росо́ю та́инственною си́лꙋ ѻ҆гнѧ̀ оу҆гасѝ.  сего̀ оу҆молѝ, прест҃а́ѧ, и҆ на́съ ѻ҆гнѧ̀ вѣ́чнагѡ  и҆зба́вити и҆ росоно́снагѡ црⷭ҇тва сла́вы не лише́ны  сотвори́ти, да та́мѡ пое́мъ: бл҃гослови́те, дѣла̀ гдⷭ҇нѧ,  гдⷭ҇а. 
Є҆гѡ́же неизрече́ннѣй та́йнѣ воплоще́нїѧ  послꙋжи́ла є҆сѝ, є҆го́же все́ю мт҃рнею любо́вїю  возлюби́ла є҆сѝ, сего̀ молѝ и҆ са́мыхъ ѿве́рженныхъ  грѣ́шникѡвъ не ѿри́нꙋти, да и҆ ті́и пою́тъ: бл҃гослови́те  дѣла̀ гдⷭ҇нѧ, гдⷭ҇а. 
Сла́вимъ и҆ воспѣва́емъ тѧ̀ по до́лгꙋ,  премилосе́рдаѧ мт҃и, ты́ бо вели́каѧ застꙋ́пница ро́да  хрⷭ҇тїа́нскагѡ и҆ на́ша пребл҃га́ѧ и҆ ско́раѧ помо́щница. 
Катава́сїа: Ѻ҆́троки бл҃гочєсти́выѧ въ пещѝ: 
Пѣ́снь ѳ҃. 
І҆рмо́съ: Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бг҃оро́дице, чⷭ҇таѧ  приснодв҃о. 
Бг҃ъ, ѿ тебє̀ воплоти́выйсѧ и҆ къ на́мъ  прише́дый, содѣ́ла чре́во твоѐ нб҃съ простра́ннѣйше.  ди́вное чꙋ́до: невмѣсти́мый во оу҆тро́бꙋ дв҃ы вмѣща́етсѧ,  да сїю̀ пое́мъ во всѧ̑ вѣ́ки. 
Неизрече́ннѡ въ послѣ̑днѧѧ лѣ̑та ѿ тебє̀  заче́ншагосѧ молѝ, бг҃оро́дице дв҃о, всѧ̑ на́шѧ печа̑ли на  ра́дость преложи́ти и҆ свѣ́та невече́рнѧгѡ на́съ  сподо́бити, да сїю̀ пое́мъ во всѧ̑ вѣ́ки. (с. 641) 
Ты̀ є҆сѝ прⷭ҇то́лъ сла́вы бж҃їѧ, і҆езекі́илемъ  та́йнѡ оу҆зрѣ́нный, ꙗ҆́кѡ сн҃а бж҃їѧ, ѻ҆ц҃ꙋ̀ и҆ дх҃ꙋ  сопрⷭ҇то́льна. во твою̀ пречⷭ҇тꙋю оу҆тро́бꙋ воспрїѧ́ла  є҆сѝ и҆ твои́ма мт҃рнима рꙋка́ма носи́ла є҆сѝ. 
Ра́дꙋйсѧ, хра́ме ѡ҆дꙋшевле́нный. въ не́мже бг҃а  пло́тїю ѡ҆бита̀. ра́дꙋйсѧ, кївѡ́те, сла́вою сн҃а бж҃їѧ  прїѡсѣне́нный. ра́дꙋйсѧ, всебл҃же́ннаѧ, бг҃оро́дице чⷭ҇таѧ,  приснодв҃о. 
И҆́нъ. 
І҆рмо́съ: Невмѣсти́маго бг҃а во чре́вѣ  вмѣсти́вшаѧ и҆ ра́дость всемꙋ̀ мі́рꙋ роди́вшаѧ, тѧ̀ пое́мъ,  бг҃оро́дице дв҃о. 
Па́стырѧ до́браго, взыска́вшаго ѻ҆́вцꙋ заблꙋ́ждшꙋю,  мі́рꙋ дарова́ла є҆сѝ, съ ни́мже ны́нѣ соца́рствꙋющи,  приведѝ къ немꙋ̀ и҆ всѧ̑ заблꙋ̑ждшаѧ ѻ҆вча́та. 
А҆́гнца, взе́млющаго грѣхѝ всегѡ̀ мі́ра, ꙗ҆вѝ  тобо́ю ѻ҆ц҃ъ, превосходѧ́й всѧ́къ оу҆́мъ любо́вїю къ  па́дшымъ во а҆да́мѣ, пред̾ ни́мъ не преста́й молѧ́сѧ  кро́вїю сн҃а є҆гѡ̀ на́мъ ѡ҆свѧти́тисѧ и҆ ѡ҆чи́ститисѧ. 
Со ѻ҆ц҃е́мъ спрославлѧ́емый, съ дх҃омъ сосла́вимый,  сн҃е бж҃їй, моли́твами ро́ждшїѧ тѧ̀ не ѡ҆ста́ви на́съ,  погиба́ющихъ. 
И҆́же ѿ тебє̀ воплоти́выйсѧ и҆ вочеловѣ́чивыйсѧ  поста́ви тѧ̀ превы́шѣ всѧ́кагѡ а҆́гг҃льскагѡ чинонача́лїѧ,  и҆дѣ́же предстоѧ̀, возведѝ и҆ на́съ къ нбⷭ҇нымъ высо́тамъ,  грѣха̀ всѧ́кагѡ и҆з̾има́ющи. 
Катава́сїа: Всѧ́къ земноро́дный: 
Свѣти́ленъ: Подо́бенъ: Пло́тїю оу҆снꙋ́въ: 
Посѣти́лъ ны̀ є҆́сть восто́къ съ высоты̀ и҆  дарова̀ на́мъ, ꙗ҆́кѡ пресвѣ́тлꙋю зарю̀, тебѐ,  бг҃оро́дице, въ (с. 642) ско́рбныхъ ѡ҆бстоѧ́нїихъ неча́ѧннꙋю  ра́дость на́мъ подаю́щꙋю, грѣ́шныхъ хода́таицꙋ. 
Сла́ва, и҆ ны́нѣ, то́йже. 
На хвали́техъ стїхи̑ры, на д҃, гла́съ д҃: 
Нб҃о и҆ землѧ̀ да ликовствꙋ́ютъ: се́ бо мт҃рь пред̾  сн҃омъ предстои́тъ, проще́нїѧ грѣхѡ́въ человѣ́кꙋ нѣ́коемꙋ  беззако́ннꙋ оу҆се́рднѡ просѧ́щи. ѡ҆ се́мъ а҆́гг҃ли  ра́дꙋютсѧ, съ ни́миже и҆ мы̀ дꙋхо́внѣ да возвесели́мсѧ,  бг҃оро́дицꙋ пѣ́сньми велича́юще. 
Воспои́мъ, лю́дїе, свѣ́тлѡ даві́дскꙋю пѣ́снь  ѻ҆трокови́цѣ, невѣ́стѣ бж҃їей, мт҃ри всѣ́хъ цр҃ѧ̀  хрⷭ҇та̀: предста̀ цр҃ца ѡ҆деснꙋ́ю тебє̀, влⷣко, рѧ̑сны  златы́ми ѡ҆дѣ́ѧна и҆ преꙋкра́шена бжⷭ҇твенными лѣ́потами.  сїю́ бо, и҆збра́ннꙋю въ жена́хъ, па́че всегѡ̀ мі́ра  оу҆добри́въ, бл҃гоизво́ли роди́тисѧ ѿ неѧ̀ вели́кїѧ ра́ди  ми́лости и҆ сїю̀ помо́щницꙋ лю́демъ свои̑мъ дарова̀  покрыва́ти рабы̀ своѧ̑, є҆ди́нꙋ бл҃гослове́ннꙋю. 
Сла́ва, и҆ ны́нѣ, гла́съ ѕ҃. 
Сра́дꙋютсѧ съ на́ми оу҆́мнаѧ всѧ̑ чинѡнача́лїѧ,  ви́дѧще цр҃цꙋ и҆ влⷣчцꙋ всѣ́хъ, многоиме́ннѣ вѣ́рными  сла́вимꙋ: ра́дꙋютсѧ же и҆ дꙋ́си пра́ведныхъ, зрѧ́щїи  бг҃ома́терь, за грѣ̑шныѧ лю́ди всечестні́и своѝ рꙋцѣ̀ къ  сн҃ꙋ простира́ющꙋю и҆ просѧ́щꙋю и҆̀мъ ѡ҆ставле́нїѧ  грѣхѡ́въ, и҆ ми́ра, и҆ ве́лїѧ ми́лости. 
Славосло́вїе вели́кое, є҆ктєнїѝ и҆ ѿпꙋ́стъ. 
Моли́тва. 
Ѽ прест҃а́ѧ дв҃о, всебл҃га́гѡ сн҃а мт҃и всебл҃га́ѧ,  гра́да москвы̀ покрови́тельнице, всѣ́хъ сꙋ́щихъ во  грѣсѣ́хъ, ско́рбехъ, бѣда́хъ и҆ болѣ́знехъ вѣ́рнаѧ  предста́тельнице и҆ застꙋ́пнице! прїимѝ моле́бное пѣ́нїе  (с. 643) сїѐ ѿ на́съ, недосто́йныхъ ра̑бъ твои́хъ, тебѣ̀  возноси́мое, и҆ ꙗ҆́коже дре́вле грѣ́шника, на всѧ́къ де́нь  мно́гажды пред̾ чⷭ҇тно́ю і҆кѡ́ною твое́ю моли́вшагосѧ, не  презрѣ́ла є҆сѝ. но дарова́ла є҆сѝ є҆мꙋ̀ неча́ѧннꙋю  ра́дость покаѧ́нїѧ и҆ преклони́ла є҆сѝ сн҃а твоего̀  мно́гимъ и҆ оу҆се́рднымъ къ немꙋ̀ хода́тайствомъ ко  проще́нїю сегѡ̀ грѣ́шнагѡ и҆ заблꙋ́ждшагѡсѧ, та́кѡ и҆  ны́нѣ не пре́зри моле́нїѧ на́съ, недосто́йныхъ рабѡ́въ  твои́хъ, и҆ оу҆молѝ сн҃а твоего̀ и҆ бг҃а на́шего, да и҆  всѣ̑мъ на́мъ, съ вѣ́рою и҆ оу҆миле́нїемъ покланѧ́ющымсѧ  пред̾ цѣльбоно́снымъ ѻ҆́бразомъ твои́мъ, да́рꙋетъ  неча́ѧннꙋю по коего́ждо потре́бѣ ра́дость: грѣ́шникѡмъ,  погрѧ́зшымъ во глꙋбинѣ̀ ѕѡ́лъ и҆ страсте́й,  вседѣ́йственное вразꙋмле́нїе, покаѧ́нїе и҆ сп҃се́нїе:  сꙋ́щымъ въ ско́рбехъ и҆ печа́лехъ оу҆тѣше́нїе:  ѡ҆брѣта́ющымсѧ въ бѣда́хъ и҆ ѡ҆ѕлобле́нїихъ соверше́нное  си́хъ и҆збытїѐ: малодꙋ̑шнымъ и҆ ненадѣ̑жднымъ наде́ждꙋ и҆  терпѣ́нїе: въ ра́дости и҆ и҆з̾ѻби́лїи живꙋ́щымъ  непреста́нное благодѣ́телю благодаре́нїе: бѣ́дствꙋющымъ  милосе́рдїе: сꙋ́щымъ въ болѣ́зни и҆ долгонедꙋ́жїи и҆  ѡ҆ста́влєннымъ врача́ми неча́емое и҆сцѣле́нїе и҆  оу҆крѣпле́нїе: и҆жди́вшымъ ѿ недꙋ́га оу҆́мъ оу҆ма̀  возвраще́нїе и҆ ѡ҆бновле́нїе: ѿходѧ́щымъ въ вѣ́чнꙋю и҆  несконча́емꙋю жи́знь па́мѧть сме́ртнꙋю, оу҆миле́нїе и҆  сокрꙋше́нїе ѡ҆ грѣсѣ́хъ, дꙋ́хъ бо́дръ и҆ тве́рдꙋю на  милосе́рдїе сꙋдїѝ наде́ждꙋ. ѽ гпⷭ҇жѐ прест҃а́ѧ!  оу҆милосе́рдисѧ ко всѣ̑мъ, чтꙋ́щымъ всечестно́е и҆́мѧ  твоѐ, и҆ всѣ̑мъ ꙗ҆вѝ всемо́щный покро́въ тво́й и҆  застꙋпле́нїе: во благоче́стїи, чистотѣ̀ и҆ честнѣ́мъ  жи́тельствѣ пребыва́ющыѧ до послѣ́днѧгѡ (с. 644) и҆́хъ  сконча́нїѧ во бла́гости соблюдѝ: ѕлы̑ѧ бла́ги сотворѝ:  заблꙋ́ждшыѧ на пꙋ́ть пра́вый наста́ви: всѧ́комꙋ дѣ́лꙋ  благо́мꙋ и҆ сн҃ꙋ твоемꙋ̀ оу҆го́дномꙋ споспѣ́шествꙋй:  всѧ́кое дѣ́ло ѕло́е и҆ бг҃опроти́вное разрꙋшѝ: въ  недоꙋмѣ́нїи и҆ трꙋ́дныхъ и҆ ѻ҆па́сныхъ ѡ҆бстоѧ́нїихъ  ѡ҆брѣта́ющымсѧ незри́мꙋю по́мощь и҆ вразꙋмле́нїе съ нб҃сѐ  низпослѝ: ѿ и҆скꙋше́нїй, собла́знѡвъ и҆ поги́бели сп҃сѝ:  ѿ всѣ́хъ ѕлы́хъ человѣ́къ и҆ ѿ врагѡ́въ ви́димыхъ и҆  неви́димыхъ защитѝ и҆ сохранѝ: пла́вающымъ спла́вай:  пꙋтеше́ствꙋющымъ спꙋтеше́ствꙋй: сꙋ́щымъ въ нꙋ́ждѣ и҆  гла́дѣ бꙋ́ди пита́тельница: неимꙋ́щымъ кро́ва и҆  приста́нища бꙋ́ди покро́въ и҆ прибѣ́жище: наги̑мъ пода́ждь  ѡ҆дѣѧ́нїе: ѡ҆би̑димымъ и҆ непра́вѣднѡ гони̑мымъ  застꙋпле́нїе: клеветꙋ̀, поноше́нїе и҆ хꙋле́нїе терпѧ́щыѧ  незри́мѡ ѡ҆правда́й: клеветникѝ и҆ хꙋли́тели пред̾ всѣ́ми  ѡ҆бличѝ: ѡ҆жесточе́ннѡ враждꙋ́ющымъ неча́емое пода́ждь  примире́нїе, и҆ всѣ̑мъ на́мъ дрꙋ́гъ ко дрꙋ́гꙋ любо́вь,  ми́ръ и҆ бл҃гоче́стїе и҆ здра́вїе съ долгоде́нствїемъ.  сꙋпрꙋ̑жества въ любвѝ и҆ є҆диномы́слїи сохранѝ: сꙋпрꙋ́ги,  во враждѣ̀ и҆ раздѣле́нїи сꙋ́щыѧ, оу҆мирѝ, соединѝ ѧ҆̀  дрꙋ́гъ ко дрꙋ́гꙋ и҆ положѝ и҆́мъ сою́зъ любвѐ  неразрꙋши́мый: ма́теремъ, дѣ́ти родѧ́щымъ, ско́рое пода́ждь  разрѣше́нїе: младе́нцы воспита́й: ю҆́ныѧ оу҆цѣломꙋ́дри,  ѿве́рзи и҆̀мъ оу҆́мъ къ воспрїѧ́тїю всѧ́кагѡ поле́знагѡ  оу҆че́нїѧ, стра́хꙋ бж҃їю, воздержа́нїю и҆ трꙋдолю́бїю  наста́ви: ѿ дома́шнїѧ бра́ни и҆ вражды̀ є҆динокро́вныхъ  ми́ромъ и҆ любо́вїю ѡ҆градѝ. безма́тернихъ сиро́тъ бꙋ́ди  мт҃рь, ѿ всѧ́кагѡ поро́ка и҆ скве́рны ѿвратѝ ѧ҆̀ и҆  всемꙋ̀ благо́мꙋ и҆ бг҃оꙋго́дномꙋ (с. 645) наꙋчѝ,  прельщє́нныѧ же и҆ во грѣ́хъ и҆ нечистотꙋ̀ па́дшыѧ,  скве́рнꙋ грѣха̀ ѿѧ́вши, и҆з̾ бе́здны поги́бели и҆зведѝ.  вдѡ́въ бꙋ́ди оу҆тѣ́шительница и҆ помо́щница, ста́рости  бꙋ́ди же́злъ, ѿ внеза́пныѧ сме́рти без̾ покаѧ́нїѧ всѣ́хъ  на́съ и҆зба́ви, и҆ всѣ̑мъ на́мъ хрⷭ҇тїа́нскꙋю кончи́нꙋ  живота̀ на́шегѡ, безболѣ́зненнꙋ, непосты́днꙋ, ми́рнꙋ и҆  до́брый ѿвѣ́тъ на стра́шнѣмъ сꙋди́щи хрⷭ҇то́вѣ да́рꙋй.  Преста́вльшыѧсѧ въ вѣ́рѣ и҆ покаѧ́нїи ѿ житїѧ̀ сегѡ̀ со  а҆́гг҃лы и҆ всѣ́ми ст҃ы́ми жи́ти сотворѝ, сконча́вшымсѧ  внеза́пною сме́ртїю ми́лостива бы́ти сп҃а твоегѡ̀ оу҆молѝ,  и҆ ѡ҆ всѣ́хъ оу҆со́пшихъ, и҆̀же не и҆́мꙋтъ сро́дникѡвъ, ѡ҆  оу҆покое́нїи и҆́хъ сн҃а твоего̀ оу҆молѧ́ющихъ, сама̀ бꙋ́ди  непреста́ннаѧ и҆ те́плаѧ мл҃твенница и҆ хода́таица, да всѝ  на нб҃сѝ и҆ на землѝ вѣ́дѧтъ тѧ̀, ꙗ҆́кѡ тве́рдꙋю и҆  непосты́днꙋю предста́тельницꙋ ро́да хрⷭ҇тїа́нскагѡ, и҆,  вѣ́дꙋще, сла́вѧтъ тѧ̀ и҆ тобо́ю сн҃а твоего̀, со  безнача́льнымъ є҆гѡ̀ ѻ҆ц҃е́мъ и҆ є҆диносꙋ́щнымъ є҆гѡ̀  дх҃омъ, ны́нѣ и҆ при́снѡ и҆ во вѣ́ки вѣкѡ́въ.  а҆ми́нь. 


(с. 645) 
Мѣ́сѧца тогѡ́же въ к҃-й де́нь. 
Слꙋ́жба ст҃о́мꙋ пра́ведномꙋ пресвѵ́терꙋ і҆ѡа́ннꙋ,  кроншта́дтскомꙋ чꙋдотво́рцꙋ. 
Краегране́сїе: Свѣти́льниче землѝ рꙋ́сскїѧ,  пра́ведне ѻ҆́тче і҆ѡа́нне, моли́сѧ бг҃ꙋ ѡ҆ приносѧ́щихъ тѝ  похвалꙋ̀ сїю̀. (с. 646) 
На ма́лѣй вече́рни. 
На Гдⷭ҇и воззва́хъ, стїхи̑ры, гла́съ в҃: 
Свѣти́льника вѣ́ры и҆ бл҃гоче́стїѧ, моли́твенника  къ бг҃ꙋ те́плаго, восхва́лимъ, вѣ́рнїи, въ пѣ́нїихъ и҆  пѣ́снехъ дꙋхо́вныхъ, і҆ѡа́нна, првⷣнаго па́стырѧ  кроншта́дтскаго, є҆го́же хрⷭ҇то́съ чꙋдесы̀ мно́гими  просла́ви и҆ ди́вна цр҃кви рѡссі́йстѣй показа̀. 
Всѣ́хъ ра́дость хрⷭ҇то́съ возвеселѝ се́рдце твоѐ,  і҆ѡа́нне, є҆гда̀ ѻ҆́трокꙋ є҆щѐ тѝ сꙋ́щꙋ, подви́гшꙋсѧ на  моли́твꙋ ко и҆сто́чникꙋ премꙋ́дрости, даде́сѧ тѝ ра́зꙋмъ и҆  смы́слъ ко оу҆че́нїю, є҆́же оу҆тѣша́ти и҆ наставлѧ́ти  всѣ́хъ ко сп҃се́нїю. 
Є҆ли́цы хрⷭ҇тѡ́ви сꙋ́ть, пло́ть распѧ́ша со  страстьмѝ и҆ похотьмѝ, ꙗ҆́коже а҆пⷭ҇толъ па́ѵелъ речѐ.  сегѡ̀ ра́ди и҆ ты̀, ст҃е і҆ѡа́нне, и҆з̾ мла́да потща́лсѧ  є҆сѝ пра́виломъ си́мъ жи́тельствовати, ѻ҆́бразъ показꙋ́ѧ  всѣ̑мъ ко сп҃се́нїю. 
Тѣлє́сныѧ нє́мощи препобѣжда́ѧ, дх҃о́внѣ  восходи́лъ є҆сѝ ѿ си́лы въ си́лꙋ, преꙋспѣва́ѧ  во́зрастомъ и҆ премꙋ́дростїю, созида́ѧ себѐ въ жили́ще  бж҃їе дх҃омъ, сподо́билсѧ є҆сѝ, ѻ҆́тче і҆ѡа́нне,  видѣ́нїѧ хра́ма бж҃їѧ, въ не́мже во сщ҃е́нствѣ до кончи́ны  бг҃ꙋ послꙋжи́лъ є҆сѝ. 
Сла́ва, гла́съ и҃: 
І҆ѡа́нне првⷣне и҆ ми́лостиве, добродѣ́тель любвѐ  стѧжа́вый, ꙗ҆̀же, по а҆пⷭ҇толꙋ, николи́же ѿпада́етъ,  ꙗ҆вѝ и҆ на́мъ бл҃года́тнꙋю по́мощь твою̀, да ѡ҆брѧ́щемъ  бога́тство бл҃готворе́нїѧ моли́твами твои́ми. 
И҆ ны́нѣ, бг҃оро́диченъ, гла́съ то́йже: 
Любо́вїю твое́ю, мт҃и дв҃о влⷣчце, покрыва́еши  всѣ́хъ притека́ющихъ къ сн҃ꙋ твоемꙋ̀ и҆ бг҃ꙋ на́шемꙋ, мы́  же, (с. 647) грѣ́шнїи, ка́ющесѧ, всѐ оу҆пова́нїе на тѧ̀  возлага́емъ и҆ мо́лимсѧ: сохранѝ на́съ под̾ кро́вомъ  твои́мъ. 
На стїхо́внѣ стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ ра́дованїе: 
Никто́же притека́ѧй къ тебѣ̀, ст҃ы́й па́стырю  на́шъ, то́щь и҆ неꙋтѣ́шенъ ѿи́де, но всѣ̑мъ въ ра́дость  бы́сть видѣ́нїе ли́ка твоегѡ̀ и҆ наставле́нїе ко сп҃се́нїю. 
Сті́хъ: Свѣ́тъ возсїѧ̀ првⷣникꙋ и҆ пра̑вымъ  се́рдцємъ весе́лїе. 
И҆мѣ́ѧ се́рдце твоѐ при́снѡ ѡ҆браще́нное ко гдⷭ҇ꙋ,  и҆спо́лнилсѧ є҆сѝ ми́лости и҆ сострада́нїѧ къ  оу҆ничижє́ннымъ и҆ ѿвє́рженнымъ лю́демъ бж҃їимъ, и҆́мже  и҆ ны́нѣ не престае́ши бл҃годѣ́йствовати, подаѧ̀  моли́твами твои́ми, ѻ҆́тче і҆ѡа́нне, потрє́бнаѧ ко  сп҃се́нїю. 
Сті́хъ: Гото́во се́рдце є҆гѡ̀ оу҆пова́ти на гдⷭ҇а. 
Чистотꙋ̀ дꙋше́внꙋю храни́ти поꙋча́лъ є҆сѝ па́ствꙋ  твою̀, ст҃е і҆ѡа́нне, чистотꙋ̀ мы́сли и҆ сло́ва, ꙗ҆́кѡ  ѻ҆́бразъ чистоты̀ и҆ непоро́чности, въ себѣ̀ ꙗ҆влѧ́ѧ.  сподо́би и҆ на́съ чистотꙋ̀ серде́чнꙋю моли́твами твои́ми  стѧжа́ти. 
Сла́ва, гла́съ ѕ҃: 
Є҆́же ѡ҆ на́съ и҆спо́лнивъ смотрѣ́нїе, любо́вїю  зємна́ѧ съ нбⷭ҇ными соедини́лъ є҆сѝ, гдⷭ҇и, си́це  глаго́лѧ: и҆дѣ́же є҆́смь а҆́зъ, та́мѡ и҆ слꙋга̀ мо́й  бꙋ́детъ. вѣ́рꙋемъ, ꙗ҆́кѡ и҆ слꙋжи́тель тво́й і҆ѡа́ннъ во  ѻ҆би́телехъ ст҃ы́хъ мо́литсѧ, ѡ҆ є҆́же пребыва́ти на́мъ съ  тобо́ю, гдⷭ҇и. 
И҆ ны́нѣ, бг҃оро́диченъ, гла́съ то́йже: 
Землѧ̀ неѡра́ннаѧ ꙗ҆ви́ласѧ є҆сѝ, мт҃и  бл҃гослове́ннаѧ, возрасти́вшаѧ на́мъ кла́съ живота̀, ѿ  негѡ́же (с. 648) всѧ́къ ꙗ҆ды́й не оу҆мира́етъ, ꙗ҆́коже  речѐ, бг҃ороди́тельнице, всѣ́хъ пита́тель. 
На вели́цѣй вече́рни. 
На Гдⷭ҇и воззва́хъ: стїхи̑ры, гла́съ ѕ҃.  Подо́бенъ: Всѐ ѿло́жше: 
Є҆диноро́днаго сн҃а бж҃їѧ возлюби́лъ є҆сѝ, и҆  томꙋ̀ є҆ди́номꙋ слꙋжи́ти возжелѣ́лъ є҆сѝ, ст҃е і҆ѡа́нне,  є҆мꙋ́же ввѣ́рилсѧ є҆сѝ, глаго́лѧ: жи́знь моѧ̀ во  хрⷭ҇тѣ̀ є҆́сть. сегѡ̀ ра́ди потща́лсѧ є҆сѝ всѧ̑ ко  бл҃гоꙋгожде́нїю гдⷭ҇еви и҆ мꙋ́дрствовати, и҆ дѣ́ѧти. 
Моли́твенника те́плаго и҆ бл҃года́тнаго па́стырѧ  ви́димъ тѧ̀, ѻ҆́тче і҆ѡа́нне, мнѡ́зѣмъ бо лю́демъ, къ  тебѣ̀ притека́ющымъ, ꙗ҆влѧ́еши въ ско́рбехъ оу҆тѣше́нїе,  въ недꙋ́зѣхъ многоразли́чныхъ и҆сцѣле́нїе, въ нꙋ́ждахъ  сꙋ́щымъ и҆ стра́ждꙋщымъ при́сное вспоможе́нїе и҆ до ны́нѣ  въ чꙋдодѣ́йствїихъ не ѡ҆скꙋдѣва́еши. 
Лѣ́ствицею добродѣ́телей ше́ствꙋѧ, дѣ́латель  нелѣ́ностный вертогра́да гдⷭ҇нѧ ꙗ҆ви́лсѧ є҆сѝ, ѻ҆́тче  і҆ѡа́нне, ѿ оу҆́тра жи́зни да́же до послѣ́днѧгѡ часа̀  до́брѣ потрꙋди́лсѧ є҆сѝ. та́кѡ и҆ на́съ моли́твеннѡ  оу҆крѣпѝ гдⷭ҇еви рабо́тати. 
І҆ѡа́нне првⷣне, врачꙋ̀ бл҃года́тный, си́лою  моли́твъ твои́хъ и҆сцѣлѧ́лъ є҆сѝ бли́жнихъ и҆ да́льнихъ,  любо́вїю во хрⷭ҇тѣ̀ ѡ҆б̾е́млѧ, тѣ́хъ наставлѧ́лъ є҆сѝ  ѡ҆браща́тисѧ къ бг҃ꙋ, всѣ̑мъ по вѣ́рѣ по́мощь подаю́щемꙋ. 
Разли́ченъ ми́лованїѧ ѻ҆́бразъ и҆ широка̀  за́повѣдь сїѧ̀, речѐ златослове́сный і҆ѡа́ннъ. ты́ же,  па́стырю ми́лостивый, въ си́хъ добродѣ́телехъ  многоразли́чнѡ подвиза́выйсѧ, до́мъ трꙋдолю́бїѧ созда́вый,  на́съ бы́ти чꙋ́ждыхъ пра́здности наꙋчѝ. (с. 649) 
Оу҆едине́нномꙋ пꙋстынножи́телю, прпⷣбномꙋ і҆ѡа́ннꙋ  ры́льскомꙋ подража́ѧ, є҆гѡ́же и҆́менемъ во ст҃ѣ́мъ  кр҃ще́нїи нарече́нъ бы́лъ є҆сѝ, і҆ѡа́нне првⷣне,  оу҆дали́лсѧ є҆сѝ ѿ всѧ́кагѡ мїрска́гѡ пристра́стїѧ, во  хрⷭ҇тѣ̀ є҆ди́нѣмъ житїѐ своѐ оу҆тверди́въ, наꙋчѝ и҆  на́съ бл҃гоче́стномꙋ жи́тельствꙋ. 
Сла́ва, гла́съ то́йже: 
Селє́нїѧ ст҃ы́хъ наслѣ́довалъ є҆сѝ, ѻ҆́тче  і҆ѡа́нне првⷣне, во свѣ́тѣ лица̀ бж҃їѧ зри́ши нꙋ̑жды съ  вѣ́рою притека́ющихъ къ тебѣ̀, коемꙋ́ждо потрє́бнаѧ  ꙗ҆̀же ко сп҃се́нїю подава́ѧ. сегѡ̀ ра́ди и҆ мы̀, на по́мощь  твою̀ оу҆пова́юще, мо́лимсѧ: молѝ хрⷭ҇та̀ бг҃а сп҃сти́сѧ  дꙋша́мъ на́шымъ. 
И҆ ны́нѣ, предпра́зднства, гла́съ то́йже: Верте́пе,  бл҃гоꙋкраси́сѧ: 
Вхо́дъ. Прокі́менъ днѐ. 
И҆ чтє́нїѧ трѝ прпⷣбничєскаѧ, пи̑сана на  ѡ҆боро́тѣ листа̀ к҃д. 
На лїті́и стїхи̑ры, гла́съ ѕ҃: 
Сло́ва бж҃їѧ слꙋжи́телю, словесы̀ є҆ѵⷢ҇льскими  назида́лъ є҆сѝ се́рдце твоѐ, въ моли́твѣ и҆ бг҃омы́слїи  при́снѡ пребыва́ѧ, ра́зꙋмъ бг҃опросвѣще́нъ стѧжа́лъ є҆сѝ,  ѻ҆́тче і҆ѡа́нне, пꙋ́ть къ бг҃ꙋ писа́ньми твои́ми на́мъ  оу҆казꙋ́ѧ, моли́сѧ, да пра́во къ немꙋ̀ ше́ствꙋемъ. 
Ко хрⷭ҇тꙋ̀, сл҃нцꙋ пра́вды, моли́твеннѡ ѡ҆браща́ѧсѧ,  поꙋчє́нїѧ дꙋшеспаси́тєльнаѧ ѡ҆ не́мъ въ кни́зѣ твое́й  и҆зложи́лъ є҆сѝ, ѻ҆́тче првⷣне, да всѝ вѣ́рнїи,  та́йнамъ бж҃їѧ домострои́тельства сп҃се́нїѧ на́шегѡ  поꙋча́ющесѧ, жи́знь вѣ́чнꙋю наслѣ́дꙋютъ. 
И҆́стинныѧ вѣ́ры проповѣ́дниче, сло́вомъ и҆  писа́ньми догма́ты правосла́вїѧ и҆з̾ѧснѧ́лъ є҆сѝ,  лжеꙋчи́телємъ противобо́рствꙋѧ, на недви́жимѣмъ (с. 650)  ка́мени вѣ́ры оу҆твержда́ѧсѧ, во сла́вꙋ цр҃кве хрⷭ҇то́вы  потрꙋди́лсѧ є҆сѝ. оу҆крѣпѝ и҆ на́съ моли́твами твои́ми,  ѻ҆́тче і҆ѡа́нне, въ вѣ́рности правосла́внѣй цр҃кви  пребыва́ти и҆ въ не́й сп҃са́тисѧ. 
Сла́ва, гла́съ з҃: 
Ꙗ҆ви́лсѧ є҆сѝ лю́демъ бж҃їимъ наста́вникъ  сп҃се́нїѧ, ѻ҆́бразъ сострада́нїѧ и҆ дꙋхо́внагѡ  оу҆тѣше́нїѧ: не то́чїю бо па́ствѣ кроншта́дтстѣй, но и҆  все́й рꙋсѝ, ѻ҆́тче і҆ѡа́нне бг҃омꙋ́дре, благодѣѧ̑нїѧ  и҆сточа́еши. сегѡ̀ ра́ди, пра́зднꙋюще па́мѧть твою̀,  сла́вимъ гдⷭ҇а, ди́внаго во ст҃ы́хъ свои́хъ. 
И҆ ны́нѣ, гла́съ то́йже: 
Притека́юще под̾ кро́въ тво́й, дв҃о бг҃оро́дице,  вѣ́мы тѧ̀ хрⷭ҇тїа́нъ предста́тельницꙋ, къ сн҃ꙋ бо твоемꙋ̀  и҆ бг҃ꙋ на́шемꙋ при́снѡ моле́бнѣ рꙋ́цѣ твоѝ ѡ҆ на́съ  простира́еши, всенепоро́чнаѧ, и҆ сп҃са́еши ѿ бѣ́дъ  вѣ́рою и҆ любо́вїю бг҃оро́дицꙋ тѧ̀ почита́ющихъ. 
На стїхо́внѣ стїхи̑ры, гла́съ є҃. 
Ре́вностїю ѡ҆ сла́вѣ бж҃їей распалѧ́емь, поꙋча́лъ  є҆сѝ па́ствꙋ твою̀ всѧ́чески храни́ти се́рдце своѐ ѿ  страсте́й, дꙋ́шꙋ растлѣва́ющихъ и҆ ѿ бг҃а разлꙋча́ющихъ.  молѝ ѡ҆ на́съ, ѻ҆́тче ст҃ы́й і҆ѡа́нне, да оу҆пра́вимъ  житїѐ на́ше къ сла́вѣ и҆́мене бж҃їѧ и҆ сп҃се́нїю. 
Сті́хъ: Свѣ́тъ возсїѧ̀ првⷣникꙋ и҆ пра́вымъ  се́рдцємъ весе́лїе. 
А҆пⷭ҇тѡльскимъ подвигѡ́мъ подража́ѧ, ѻ҆́тче  і҆ѡа́нне преди́вне, дꙋ́шꙋ ѡ҆ сп҃се́нїи бли́жнихъ полага́лъ  є҆сѝ, взыскꙋ́ѧ не свои́хъ си, но и҆́хже любы̀ бж҃їѧ  ѡ҆б̾е́млетъ. ны́нѣ же, предстоѧ̀ прⷭ҇то́лꙋ ст҃ы́ѧ трⷪ҇цы,  непреста́ннѡ моли́сѧ ѡ҆ почита́ющихъ па́мѧть твою̀. (с. 651) 
Сті́хъ: Гото́во се́рдце є҆гѡ̀ оу҆пова́ти на гдⷭ҇а. 
Всѐ бога́тство вѣ́ры ѿкры́лъ мѝ є҆сѝ, гдⷭ҇и,  благода́рнѣ взыва́лъ є҆сѝ, і҆ѡа́нне првⷣне, ко  и҆сто́чникꙋ любвѐ и҆ премꙋ́дрости бг҃ꙋ, ѿ негѡ́же  позна́лъ є҆сѝ словеса̀ сп҃си́тєльнаѧ. и҆́миже согрѣ́й  хла̑днаѧ сердца̀ на́ша и҆ ко сп҃се́нїю напра́ви. 
Сла́ва, гла́съ и҃: 
Є҆ди́номꙋ бг҃ꙋ любо́вїю прилѣплѧ́ѧсѧ, ст҃е  і҆ѡа́нне, при́снѡ попече́нїе ѡ҆ стра́ждꙋщихъ и҆  ѿве́рженныхъ и҆мѣ́ѧ, ско́рый помо́щникъ тѣ́мъ ꙗ҆ви́лсѧ  є҆сѝ, сегѡ̀ ра́ди си́ла бл҃года́ти бж҃їѧ содѣва́етъ  тобо́ю вє́лїѧ чꙋдеса̀, ѡ҆браща́ѧ невѣ́рныхъ къ вѣ́рѣ во  хрⷭ҇та̀ и҆ къ жи́зни во сла́вꙋ бж҃їю. 
И҆ ны́нѣ, предпра́зднства, и҆лѝ бг҃оро́диченъ,  гла́съ то́йже: 
Дѣ́вственнїи ли́цы ст҃ы́хъ на нб҃сѝ и҆ подви̑жницы  бл҃гоче́стїѧ на землѝ дѣ́вствꙋ и҆ чистотѣ̀ ѿ тебє̀,  дв҃о безневѣ́стнаѧ, наꙋчи́вшїисѧ, воплоти́вшемꙋсѧ ѿ  тебє̀ сн҃ꙋ и҆ бг҃ꙋ покланѧ́ющесѧ, сла́вѧтъ ржⷭ҇тво̀ твоѐ,  бл҃года́тнаѧ. 
Тропа́рь, гла́съ а҃: 
Правосла́вныѧ вѣ́ры побо́рниче, землѝ рѡссі́йскїѧ  печа́льниче, па́стырємъ пра́вило и҆ ѻ҆́бразе вѣ̑рнымъ,  покаѧ́нїѧ и҆ жи́зни во хрⷭ҇тѣ̀ проповѣ́дниче,  бж҃е́ственныхъ та́инъ бл҃гоговѣ́йный слꙋжи́телю и҆  дерзнове́нный ѡ҆ лю́дехъ моли́твенниче, ѻ҆́тче првⷣный  і҆ѡа́нне, цѣли́телю и҆ преди́вный чꙋдотво́рче, гра́дꙋ  кроншта́дтꙋ похвало̀ и҆ цр҃кве на́шеѧ оу҆краше́нїе, молѝ  всеблага́го бг҃а оу҆мири́ти мі́ръ и҆ сп҃стѝ дꙋ́шы на́шѧ.  (с. 652) 
И҆́нъ тропа́рь, гла́съ д҃. 
Рѡссі́йскїѧ землѝ па́стырь до́брый показа́лсѧ  є҆сѝ, въ слꙋже́нїи пресвѵ́терстѣмъ жи́знь во хрⷭ҇тѣ̀  стѧжа́въ, бг҃омꙋ́дре ѻ҆́тче і҆ѡа́нне. бл҃года́ть  и҆з̾ѻби́льнꙋю ѿ влⷣки хрⷭ҇та̀ прїѧ́лъ є҆сѝ: недꙋ́ги  ѿгонѧ́ти, малодꙋ̑шныѧ оу҆тѣша́ти, въ та́йнѣ пречⷭ҇тагѡ  тѣ́ла и҆ кро́ве вѣ̑рныѧ со хрⷭ҇то́мъ соединѧ́ти. сегѡ̀  ра́ди восхвалѧ́емъ тѧ̀, ꙗ҆́кѡ моли́твенника ѡ҆ дꙋша́хъ  на́шихъ. 
На оу҆́трени. 
По а҃-й каѳі́смѣ сѣда́ленъ, гла́съ д҃: 
Неизрече́ннѡ ми́лостивъ и҆ долготерпѣли́въ гдⷭ҇ь ко  мнѣ̀, ре́клъ є҆сѝ, ст҃е і҆ѡа́нне, та́кѡ и҆ мнѣ̀  подоба́етъ ми́лостивꙋ бы́ти. сегѡ̀ ра́ди ни́щыѧ и҆  оу҆бѡ́гїѧ возлюби́лъ є҆сѝ, ꙗ҆́кѡ ме́ньшꙋю хрⷭ҇то́вꙋ  бра́тїю, и҆́мже всеꙋсе́рднѡ послꙋжи́въ, црⷭ҇твїѧ нбⷭ҇нагѡ  наслѣ́дникъ ꙗ҆ви́лсѧ є҆сѝ. 
Сла́ва, и҆ ны́нѣ, бг҃оро́диченъ, и҆лѝ  предпра́зднства. 
По в҃-й каѳі́смѣ сѣда́ленъ, гла́съ є҃: 
Є҆жеде́нное соверше́нїе бжⷭ҇твенныхъ та́инъ  бл҃года́тною си́лою въ моли́твеннѣмъ по́двизѣ  оу҆крѣплѧ́ше тѧ̀, ст҃е і҆ѡа́нне. сегѡ̀ ра́ди поꙋча́лъ  є҆сѝ, ꙗ҆́кѡ безкро́внаѧ же́ртва торжество̀ любвѐ бж҃їѧ  къ ро́дꙋ человѣ́ческомꙋ є҆́сть и҆ всеси́льное хода́тайство  ѡ҆ сп҃се́нїи на́шемъ. ны́нѣ же, ст҃е і҆ѡа́нне, при́снѡ бг҃ꙋ  предстоѧ̀, моли́сѧ и҆ на́мъ сеѧ̀ бл҃года́ти достѡ́йнымъ  прича́стникѡмъ бы́ти. 
Сла́ва, и҆ ны́нѣ, бг҃оро́диченъ, и҆лѝ  предпра́зднства. 
По полѷеле́и сѣда́ленъ, гла́съ и҃: 
Ѻ҆те́ческою любо́вїю всѣ́хъ ѡ҆б̾е́млѧ, са́мыхъ  па́дшихъ во глꙋбинꙋ̀ грѣха̀ не ѿвраща́лсѧ є҆сѝ,  ненави́дѧ (с. 653) грѣ́хъ, ко грѣ̑шнымъ милосе́рдꙋѧ, къ  покаѧ́нїю и҆̀хъ приводи́лъ є҆сѝ, а҆́гг҃лѡмъ нбⷭ҇нымъ  подо́бѧсѧ, ѡ҆браще́нїю заблꙋ́ждшихъ и҆ покаѧ́нїю и҆́хъ  ра́дꙋѧсѧ, і҆ѡа́нне првⷣне. 
Сла́ва, и҆ ны́нѣ, бг҃оро́диченъ, и҆лѝ  предпра́зднства. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Возвесели́тсѧ првⷣникъ ѡ҆ гдⷭ҇ѣ  и҆ оу҆пова́етъ на него̀. Сті́хъ: Оу҆слы́ши, бж҃е,  гла́съ мо́й, внегда̀ моли́тимисѧ къ тебѣ̀. Всѧ́кое  дыха́нїе: Є҆ѵⷢ҇лїе ѿ матѳе́а, зача́ло ѕ҃і. 
По н҃-мъ ѱалмѣ̀ стїхи́ра, гла́съ ѕ҃: 
Тѧ̀ земна́го а҆́гг҃ла, нбⷭ҇наго человѣ́ка, любвѐ  хрⷭ҇то́вы носи́телѧ, землѝ рѡссі́йскїѧ печа́льника и҆ ѡ҆  все́мъ мі́рѣ моли́твенника, застꙋ́пника ѻ҆би́димыхъ,  ѻ҆́бразъ трꙋдолю́бїѧ, чꙋдотво́рца преди́внаго почита́емъ.  і҆ѡа́нне првⷣне, бл҃годарѧ́ще бг҃а, прославлѧ́ющаго ст҃ы̑ѧ  своѧ̑. 
Канѡ́нъ, гла́съ а҃. 
Пѣ́снь а҃. 
І҆рмо́съ: Пѣ́снь побѣ́днꙋю пои́мъ всѝ бг҃ꙋ,  сотво́ршемꙋ ди̑внаѧ чꙋдеса̀ мы́шцею высо́кою, и҆ сп҃сшемꙋ  і҆и҃лѧ, ꙗ҆́кѡ просла́висѧ. 
Чистотꙋ̀ помышле́нїй да́ждь мѝ, сп҃се мо́й. є҆́же  воспѣ́ти чистото́ю а҆́гг҃лѡмъ подо́бнаго, првⷣнаго  і҆ѡа́нна пресвѵ́тера, ꙗ҆́кѡ а҆́гг҃ла гдⷭ҇а вседержи́телѧ. 
Є҆́же люби́ти хрⷭ҇та̀ и҆ є҆мꙋ̀ слꙋжи́ти, і҆ѡа́нне  ст҃е, дѣ́ломъ и҆ сло́вомъ и҆спо́лнилъ є҆сѝ, во  сщ҃е́нствѣ вѣ̑рнымъ ѻ҆́бразъ бы́въ сло́вомъ и҆ житїе́мъ. 
І҆ѡа́ннꙋ крⷭ҇ти́телю подража́ѧ, покаѧ́нїѧ  проповѣ́дниче, ѻ҆́тче і҆ѡа́нне првⷣне, ѻ҆́бразъ  воздержа́нїѧ, цѣломꙋ́дрїѧ и҆ дѣ́вственника чистотꙋ̀  ꙗ҆ви́лъ є҆сѝ. (с. 654) 
Бг҃оро́диченъ: 
Ѡ҆бл҃годатѝ на́съ, мт҃и бж҃їѧ, є҆́же къ  бг҃оꙋгожде́нїю житїѐ на́ше оу҆пра́вити, да твое́ю по́мощїю  и҆ моли́твами првⷣнагѡ і҆ѡа́нна живо́тъ вѣ́чный  наслѣ́дꙋемъ. 
Пѣ́снь г҃. 
І҆рмо́съ: Ка́мень, є҆гѡ́же небрего́ша зи́ждꙋщїи,  се́й бы́сть въ главꙋ̀ оу҆́гла: то́й є҆́сть ка́мень, на  не́мже оу҆твердѝ цр҃ковь хрⷭ҇то́съ, ю҆́же ѿ ꙗ҆зы́къ  и҆скꙋпѝ. 
А҆пⷭ҇тольски трꙋди́лсѧ є҆сѝ ѿ оу҆́тра  па́стырскагѡ житїѧ̀ твоегѡ̀ да́же до ве́чера, ѻ҆́тче  і҆ѡа́нне, николи́же въ любвѝ къ бг҃ꙋ и҆ бли́жнемꙋ  ѡ҆скꙋдѣва́ѧ. 
Нбⷭ҇нагѡ црⷭ҇твїѧ взыскꙋ́ѧ, оу҆се́рдный дѣ́латель  бл҃ги́хъ на землѝ ꙗ҆ви́лсѧ є҆сѝ, моли́твою вѣ́ры  недꙋ́ги и҆сцѣлѧ́ѧ и҆ заблꙋ́ждшыѧ къ покаѧ́нїю призыва́ѧ,  ст҃е. 
Никогѡ́же ѿвраща́лсѧ є҆сѝ, то́чїю  ѿверга́ющихсѧ гдⷭ҇а і҆и҃са хрⷭ҇та̀ и҆ цр҃кве є҆гѡ̀  ст҃ы́ѧ, є҆́йже сыны̀ вѣ́ка сегѡ̀ противлѧ́ютсѧ. но и҆ ѡ҆  си́хъ заблꙋ́ждшихъ въ ско́рби мно́зѣй моле́нїе твоѐ къ  бг҃ꙋ возноси́ти не престава́лъ є҆сѝ. 
Бг҃оро́диченъ: 
Є҆дине́нїе вѣ́рныхъ въ цр҃кви сн҃а твоегѡ̀ и҆ бг҃а  на́шегѡ сохранѝ, пречⷭ҇таѧ дв҃о мт҃и, да при́снѡ въ любвѝ  хрⷭ҇то́вѣ дрꙋ́гъ ко дрꙋ́гꙋ оу҆тверди́мсѧ. 
Сѣда́ленъ, гла́съ в҃: 
Мы̀, немощні́и, къ тебѣ̀, првⷣне і҆ѡа́нне, ꙗ҆́кѡ  си́льномꙋ моли́твенникꙋ пред̾ бг҃омъ, притека́емъ, просѧ́ще  недꙋ́гѡмъ дꙋшє́внымъ и҆ тѣлє́снымъ и҆сцѣле́нїѧ, въ  ско́рбехъ ѡ҆ грѣсѣ́хъ на́шихъ покаѧ́нїемъ (с. 655)  и҆збавле́нїѧ, странѣ̀ на́шей и҆ лю́демъ є҆ѧ̀ ми́рное  жи́тельство и҆ всѧ̀ потрє́бнаѧ ко сп҃се́нїю. 
Сла́ва, и҆ ны́нѣ, предпра́зднства, и҆лѝ  бг҃оро́диченъ: 
Ѻ҆трокови́це бл҃года́тнаѧ, мт҃и безневѣ́стнаѧ,  наде́ждо на́шегѡ сп҃се́нїѧ, да́ждь на́мъ въ вѣ́рѣ  оу҆твержде́нїе и҆ во бл҃гочести́вѣмъ житїѝ преꙋспѣ́ѧнїе,  въ ско́рбехъ и҆ печа́лехъ оу҆тѣше́нїе. тѧ́ бо, ꙗ҆́кѡ  ро́ждшꙋю сп҃са хрⷭ҇та̀, при́снѡ велича́емъ. 
Пѣ́снь д҃. 
І҆рмо́съ: Дх҃омъ прови́дѧ прⷪ҇ро́че а҆ввакꙋ́ме,  словесѐ воплоще́нїе, проповѣ́далъ є҆сѝ вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ, сла́ва си́лѣ твое́й гдⷭ҇и. 
Лѡ́жнаѧ мꙋдрова̑нїѧ сынѡ́въ вѣ́ка сегѡ̀,  возстаю́щихъ проти́вꙋ и҆́стины ст҃ы́ѧ цр҃кве хрⷭ҇то́вы,  ѿве́рглъ є҆сѝ, ст҃е і҆ѡа́нне, сло́вомъ и҆ житїе́мъ  правосла́вїе оу҆твержда́лъ є҆сѝ, поѧ̀: сла́ва си́лѣ  твое́й, гдⷭ҇и. 
И҆́мѧ хрⷭ҇то́во при́снѡ въ се́рдцѣ носѧ̀, ст҃о́мꙋ  бг҃оно́сцꙋ і҆гна́тїю подража́ѧ, въ себѣ̀ само́мъ всѧ́кое  прираже́нїе грѣха̀ и҆стреби́лъ є҆сѝ, поѧ̀: сла́ва си́лѣ  твое́й, гдⷭ҇и. 
Си́ла бж҃їѧ, въ не́мощи соверша́ющаѧсѧ, ꙗ҆ви́ тѧ  ди́внаго чꙋдотво́рца. цѣли́телѧ недꙋ́жныхъ и҆ немощны́хъ,  оу҆чи́телѧ покаѧ́нїѧ, моли́твы дѣ́лателѧ, пою́ща: сла́ва  си́лѣ твое́й, гдⷭ҇и. 
Бг҃оро́диченъ: 
Ꙗ҆ви́ласѧ є҆сѝ. влⷣчце бг҃оро́дице, бл҃года́тнаѧ  помо́щница првⷣвномꙋ пресвѵ́терꙋ і҆ѡа́ннꙋ, при́снѡ  молѧ́щемꙋсѧ тѝ и҆ сн҃ꙋ твоемꙋ̀ и҆ бл҃года́рнѡ пою́щемꙋ:  сла́ва си́лѣ твое́й, гдⷭ҇и. (с. 656) 
Пѣ́снь є҃. 
І҆рмо́съ: Тво́й ми́ръ да́ждь на́мъ, сн҃е бж҃їй,  и҆но́гѡ бо ра́звѣ тебѐ бг҃а не зна́емъ, и҆́мѧ твоѐ  и҆менꙋ́емъ, ꙗ҆́кѡ бг҃ъ живы́хъ и҆ ме́ртвыхъ є҆сѝ. 
Бла́го мнѣ̀, ꙗ҆́кѡ смири́лъ мѧ̀ є҆сѝ, гдⷭ҇и,  си́це моли́лсѧ є҆сѝ, терпѧ̀ поношє́нїѧ хꙋли́телей  твои́хъ, ст҃е і҆ѡа́нне, хранѧ̀ ми́ръ се́рдца твоегѡ̀  непреста́нною моли́твою и҆ неѕло́бїемъ. 
Ѡ҆бле́ксѧ во хрⷭ҇та̀ вѣ́рою и҆ прича́стїемъ ст҃ы́хъ  та̑инъ бы́лъ є҆сѝ тве́рдъ, ꙗ҆́кѡ скала̀, глаго́лѧ: мнѣ̀  хрⷭ҇то́съ полнота̀ всѣ́хъ бла̑гъ, живо́тъ и҆ ми́ръ,  превосходѧ́й всѧ́къ оу҆́мъ. 
Гдⷭ҇ни трапе́зы при́снѡ причаща́ѧсѧ, стѧжа́лъ є҆сѝ  свѣ́тъ хрⷭ҇то́въ, просвѣща́ющїй всѧ́каго человѣ́ка,  грѧдꙋ́щаго въ мі́ръ. си́мъ же и҆ на́съ просвѣтѝ, і҆ѡа́нне  свѣ́тоносче, тѧ̀ почита́ющихъ. 
Бг҃оро́диченъ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й, пречⷭ҇таѧ дв҃о, ѻ҆́бщники сла́вы твоеѧ̀ содѣ́лай  и҆ на́съ, тѧ̀ при́снѡ оу҆бл҃жа́ющихъ. 
Пѣ́снь ѕ҃. 
І҆рмо́съ: Прⷪ҇ро́ка і҆ѡ́нꙋ подража́ѧ, вопїю̀:  живо́тъ мо́й бл҃же, свободѝ и҆з̾ тлѝ, и҆ сп҃си́ мѧ, сп҃се  мі́ра, зовꙋ́ща: сла́ва тебѣ̀. 
Ѡ҆живлѧ́ѧ дꙋ́шꙋ непреста́нною ко гдⷭ҇ꙋ моли́твою,  си́це взыва́лъ є҆сѝ, і҆ѡа́нне бг҃омꙋ́дре: гдⷭ҇и, да́ждь  мѝ люби́ти всѧ́каго человѣ́ка, ꙗ҆́кѡ сама́го себѐ. сїю̀  добродѣ́тель помозѝ и҆ на́мъ стѧжа́ти. 
Призыва́ѧ и҆́мѧ бж҃їе во сп҃се́нїе твоѐ, сп҃се́нїю  мно́гихъ послꙋжи́лъ є҆сѝ. да пребꙋ́демъ и҆ мы̀ въ  є҆дине́нїи съ бг҃омъ и҆ любвѝ междꙋ̀ собо́ю, мо́лимтисѧ,  ѻ҆́тче і҆ѡа́нне. (с. 657) 
Ра́зꙋмъ бг҃опросвѣще́нный стѧжа́лъ є҆сѝ, і҆ѡа́нне  премꙋ́дре, ѡ҆ ст҃ѣ́й трⷪ҇цѣ бг҃осло́вствꙋѧ, ре́клъ є҆сѝ:  высота̀ и҆́стины сеѧ̀ животво́рна дꙋшѣ̀, въ простотѣ̀  се́рдца вѣ́рꙋющей. 
Бг҃оро́диченъ: 
И҆зба́вителѧ на́шего неизрече́ннѡ ро́ждшаѧ, ѽ  прест҃а́ѧ дв҃о, бꙋ́ди на́мъ грѣ̑шнымъ прибѣ́жище сп҃се́нїѧ  и҆ вѣ́чныѧ жи́зни хода́таица. 
Конда́къ, гла́съ г҃: 
Дне́сь па́стырь кроншта́дтскїй предстои́тъ прⷭ҇то́лꙋ  бж҃їю и҆ оу҆се́рднѡ мо́литъ ѡ҆ вѣ́рныхъ хрⷭ҇та̀  пастыренача́льника, ѡ҆бѣтова́нїе да́вшаго: сози́ждꙋ цр҃ковь  мою̀ и҆ врата̀ а҆́дѡва не ѡ҆долѣ́ютъ є҆́й. 
І҆́косъ: 
Восхва́лимъ, вѣ́рнїи, ди́внаго па́стырѧ  кроншта́дтскаго, бл҃года́ти тезоимени́таго, свѣти́льника  присногорѧ́щаго оу҆ прⷭ҇то́ла ст҃ы́ѧ трⷪ҇цы, съ  бг҃оро́дицею и҆ со всѣ́ми ст҃ы́ми землѝ рѡссі́йскїѧ  молѧ́щагосѧ ѡ҆ сп҃се́нїи всѣ́хъ, и҆́мѧ гдⷭ҇не  призыва́ющихъ, да оу҆крѣпи́тсѧ въ странѣ̀ на́шей  правосла́вїе си́лою хрⷭ҇та̀ пастыренача́льника,  ѡ҆бѣтова́нїе да́вшаго: сози́ждꙋ цр҃ковь мою̀ и҆ врата̀  а҆́дѡва не ѡ҆долѣ́ютъ є҆́й. 
Пѣ́снь з҃. 
І҆рмо́съ: Сꙋ́щымъ въ пещѝ ѻ҆трокѡ́мъ твои̑мъ,  сп҃се, не прикоснꙋ́сѧ, нижѐ стꙋжѝ ѻ҆́гнь. тогда̀ трїѐ,  ꙗ҆́кѡ є҆ди́нѣми оу҆сты̀ поѧ́хꙋ и҆ бл҃гословлѧ́хꙋ,  глаго́люще: бл҃гослове́нъ бг҃ъ ѻ҆тє́цъ на́шихъ. 
Наста́ви на́съ, па́стырю до́брый, жи́зни во  хрⷭ҇тѣ̀, по сло́вꙋ бо твоемꙋ̀, вели́ко дѣ́ланїе є҆́сть,  є҆́же (с. 658) побѣжда́ти грѣ́хъ, въ на́съ живꙋ́щїй. да  не ѡ҆пали́тсѧ дꙋша̀ на́ша пла́менемъ є҆гѡ̀, помоли́сѧ. 
Ѡ҆чище́нїе на́ше и҆ и҆збавле́нїе є҆́сть хрⷭ҇то́съ  сп҃си́тель, є҆мꙋ́же ты̀, па́стырю пречꙋ́дный, ѡ҆ на́шемъ  дꙋхо́внѣмъ возрожде́нїи, чрез̾ покаѧ́нїе и҆ и҆справле́нїе,  помоли́сѧ. 
Си́лою дх҃а ст҃а́гѡ въ непреста́ннѣй моли́твѣ  безстра́стїе стѧжа́вый, до́брый па́стырю і҆ѡа́нне, страсте́й  любогрѣхо́вныхъ на́мъ и҆зба́витисѧ помоли́сѧ. 
Бг҃оро́диченъ: 
Ꙗ҆вѝ на́мъ ми́лость твою̀, бг҃оро́дице дв҃о, мт҃и  живота̀, къ тебѣ̀ съ вѣ́рою притека́ющымъ и҆ сн҃ꙋ твоемꙋ̀  и҆ бг҃ꙋ покаѧ́нїе приносѧ́щымъ. 
Пѣ́снь и҃. 
І҆рмо́съ: Є҆гѡ́же оу҆жаса́ютсѧ а҆́гг҃ли, и҆ всѧ̑  вѡ́инства, ꙗ҆́кѡ творца̀ и҆ гдⷭ҇а, по́йте сщ҃е́нницы,  просла́вите ѻ҆́троцы, бл҃гослови́те лю́дїе, и҆  превозноси́те во всѧ̑ вѣ́ки. 
Ще́дрою рꙋко́ю твое́ю ми́лостыню просѧ́щымъ  подава́лъ є҆сѝ, і҆ѡа́нне ми́лостиве. не вѣ́дѣ бо шꙋ́йца,  є҆́же творѝ десни́ца твоѧ̀, тщетꙋ́ бо земна́гѡ стѧжа́нїѧ  на нбⷭ҇наѧ премѣни́лъ є҆сѝ. 
И҆мꙋ́щемꙋ дано̀ бꙋ́детъ и҆ преизбꙋ́детъ, речѐ  гдⷭ҇ь, та́кѡ и҆ ты̀, ѻ҆́тче і҆ѡа́нне, тща́нїемъ ве́лїимъ  бл҃года́ть дх҃а ст҃а́гѡ стѧжа́лъ є҆сѝ, є҆́юже и҆ на́съ  моли́твами твои́ми ны́нѣ оу҆ще́дри. 
Хране́нїе оу҆стѡ́мъ полага́ѧ, николи́же сꙋ́єтнаѧ  возглаго́лалъ є҆сѝ, і҆ѡа́нне, зако́на гдⷭ҇нѧ взыскꙋ́ѧ, и҆  на́съ въ не́мъ ходи́ти при́снѡ наꙋча́еши. 
Бг҃оро́диченъ: 
Тѧ̀, бг҃оро́дицꙋ, вы́шшꙋю нб҃съ и҆ чи́стшꙋю  свѣ́тлостей со́лнечныхъ, въ пѣ́снехъ немо́лчныхъ (с. 659)  воспѣва́ютъ херꙋві́ми и҆ серафі́ми. съ ни́миже и҆ мы̀,  недосто́йнїи, тѧ̀ оу҆бл҃жа́емъ. 
Пѣ́снь ѳ҃. 
І҆рмо́съ: Живопрїе́мный и҆сто́чникъ приснотекꙋ́щїй,  свѣтоно́сный свѣти́льникъ бл҃года́ти, хра́мъ  ѡ҆дꙋшевле́нный, сѣ́нь пречⷭ҇тꙋю, нб҃сѐ и҆ землѝ  простра́ннѣйшꙋю, бцⷣꙋ вѣ́рнїи велича́емъ. 
І҆и҃са хрⷭ҇та̀ пастыренача́льника ѻ҆́бразъ въ  себѣ̀ носѧ̀, і҆ѡа́нне, оу҆гото́валъ є҆сѝ по всѧ̑ дни̑  дꙋ́шꙋ твою̀ за па́ствꙋ полага́ти и҆ во грѣсѣ́хъ  погиба́ющихъ къ бг҃ꙋ ѡ҆браща́ти. 
Приносѧ́щихъ тѝ похвалꙋ̀ сїю̀, ѻ҆́тче і҆ѡа́нне, не  ѿри́ни, но ми́лость хрⷭ҇та̀ бг҃а и҆спросѝ къ проще́нїю  мно́гихъ прегрѣше́нїй. 
Ѻ҆чи́ма твои́ма при́снѡ взира́ѧ ко гдⷭ҇ꙋ, ѻ҆́тче  і҆ѡа́нне, врата̀ се́рдца твоегѡ̀ ѿвє́рста є҆мꙋ̀ и҆мѣ́лъ  є҆сѝ, да ѿве́рзетсѧ и҆ на́мъ две́рь покаѧ́нїѧ моли́твами  твои́ми. 
Бг҃оро́диченъ: 
Хрⷭ҇та̀ бг҃а на́шего, пре́жде вѣ̑къ ѿ ѻ҆ц҃а̀  рожде́ннаго без̾ мт҃ре, ро́ждшагосѧ же ѿ тебє̀ без̾  ѻ҆тца̀ на́съ ра́ди, молѝ, чⷭ҇таѧ бг҃оневѣ́сто, да  сп҃се́нїе оу҆лꙋчи́мъ, тѧ̀ велича́юще. 
Свѣти́ленъ: 
Ве́сь и҆спо́лнилсѧ свѣ́та хрⷭ҇то́ва, ѡ҆ст҃и́въ  себѐ бг҃ови, просвѣтѝ и҆ на́съ свѣ́томъ бл҃года́ти дх҃а  ст҃а́гѡ моли́твами твои́ми, і҆ѡа́нне свѣтоно́сне. 
Сла́ва, и҆ ны́нѣ, бг҃оро́диченъ: 
А҆́гг҃ли на нб҃сѝ и҆ человѣ́цы на землѝ тѧ̀,  бг҃оро́дице, ꙗ҆́кѡ мт҃рь свѣ́та, непреста́ннѡ велича́емъ.  (с. 660) 
На хвали́техъ стїхи̑ры, гла́съ и҃: 
Ликꙋ́й свѣ́тлѡ, гра́де ст҃а́гѡ петра̀, и҆мѣ́ѧ въ  себѣ̀ дне́сь просла́влєнныѧ ст҃ы̑ѧ оу҆го́дники бж҃їѧ:  ѯе́нїю бл҃же́ннꙋю, ди́внꙋю моли́твенницꙋ, и҆ првⷣнаго  і҆ѡа́нна, па́стырѧ кроншта́дтскаго, свѣти́льника вѣ́ры и҆  чꙋдотво́рца и҆зрѧ́дна. взыгра́йте, лю́дїе бж҃їи, въ  пѣ́снехъ и҆ пѣ́нїихъ ра́дꙋющесѧ, хрⷭ҇та̀ сла́вѧще и҆  оу҆гѡ́дники є҆гѡ̀, при́снѡ молѧ́щыѧсѧ ѡ҆ дꙋша́хъ на́шихъ. 
Оу҆стнѣ̀ твоѝ ра́зꙋма и҆спо́лнистасѧ, и҆ зако́нꙋ  гдⷭ҇ню ѿ оу҆́стъ твои́хъ поꙋча́хꙋсѧ лю́дїе, і҆ѡа́нне  преди́вне, і҆ере́ю бж҃їй, ны́нѣ же со а҆́гг҃лы предстоѧ̀  ст҃ѣ́й трⷪ҇цѣ, моли́сѧ ѡ҆ почита́ющихъ па́мѧть твою̀. 
Словесы̀ твои́ми и҆ писа́ньми вдохнове́нными пꙋ́ть  къ бг҃ꙋ оу҆казꙋ́еши и҆ жи́зни во хрⷭ҇тѣ̀ поꙋча́еши, сл҃нце  пра́вды, хрⷭ҇та̀, проповѣ́дꙋѧ, и҆́стинный кла́съ живота̀,  трапе́зꙋ безсме́ртїѧ въ та́йнѣ пречⷭ҇тыхъ тѣ́ла и҆ кро́ве  на́мъ оу҆готовлѧ́ющаго. 
Сла́ва, гла́съ ѕ҃: 
И҆́стиннаго па́стырѧ тѧ̀ почита́емъ, ѻ҆́тче  і҆ѡа́нне првⷣне, ꙗ҆ви́лъ бо є҆сѝ въ себѣ̀ ѻ҆́бразъ  пастыренача́льника хрⷭ҇та̀, ны́нѣ же зрѣ́нїемъ  неизрече́нныѧ сла́вы є҆гѡ̀ наслажда́ешисѧ и҆ прошє́нїѧ  на̑ша слы́шиши, моли́сѧ дарова́ти на́мъ полє́знаѧ ко  сп҃се́нїю. 
И҆ ны́нѣ, гла́съ то́йже: 
Ю҆́жика твоѧ̑, прест҃а́ѧ дв҃о, є҆лїсаве́тъ, мт҃и  прⷣте́чева, пе́рвее всѣ́хъ земноро́дныхъ бг҃оро́дицꙋ тѧ̀  наречѐ, глаго́люще: ѿкꙋ́дꙋ мнѣ̀ сїѐ, да прїи́де мт҃и  гдⷭ҇а моегѡ̀ ко мнѣ̀; мы́ же тѧ̀, бл҃гослове́ннꙋю въ  жена́хъ, всѝ ро́ди хрⷭ҇тїа́нстїи, без̾ и҆стлѣ́нїѧ бг҃а  сло́ва ро́ждшꙋю, при́снѡ велича́емъ. (с. 661) 
И҆лѝ предпра́зднства, гла́съ то́йже: Приближа́етсѧ  хрⷭ҇то́съ: 
На лїтꙋргі́и. Прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ и҆ оу҆пова́етъ на него̀. Сті́хъ:  Оу҆слы́ши, бж҃е, гла́съ мо́й, внегда̀ моли́тимисѧ къ  тебѣ̀. А҆пⷭ҇лъ, зача́ло та҃і. А҆ллилꙋ́їа, гла́съ д҃:  Пра́ведникъ, ꙗ҆́кѡ фі́нїѯъ, процвѣте́тъ, и҆ ꙗ҆́кѡ  ке́дръ, и҆́же въ лїва́нѣ, оу҆мно́житсѧ. Сті́хъ:  Насажде́ни въ домꙋ̀ гдⷭ҇ни во дво́рѣхъ бг҃а на́шегѡ  процвѣтꙋ́тъ. Є҆ѵⷢ҇лїе ѿ матѳе́а, зача́ло а҃і.  Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 661) 
Мѣ́сѧца тогѡ́же въ л҃-й де́нь. 
Слꙋ́жба ст҃и́телю мака́рїю, митрополі́тꙋ моско́вскомꙋ  и҆ всеѧ̀ рꙋсѝ чꙋдотво́рцꙋ. 
На вели́цѣй вече́рни. 
На Гдⷭ҇и воззва́хъ, стїхи̑ры пра́здника, и҆  ст҃а́гѡ, гла́съ а҃. 
Подо́бенъ: Нбⷭ҇ныхъ чинѡ́въ: 
Бл҃же́нства вои́стиннꙋ ст҃ы́хъ, и҆́хже просла́вилъ  є҆сѝ, ѻ҆́тче ст҃и́телю мака́рїе, дости́глъ є҆сѝ во  црⷭ҇твїи нбⷭ҇нѣмъ, и҆дѣ́же ны́нѣ ра́дꙋѧсѧ, моли́сѧ ѡ҆  сп҃се́нїи дꙋ́шъ на́шихъ. 
Бл҃же́нства и҆ ча́сти пра́ведныхъ, съ ни́миже  сочета́лсѧ є҆сѝ, ѻ҆́тче ст҃и́телю мака́рїе, вкꙋси́лъ  є҆сѝ (с. 662) во црⷭ҇твїи нбⷭ҇нѣмъ, и҆дѣ́же ны́нѣ  насыща́ѧсѧ, моли́сѧ ѡ҆ сп҃се́нїи дꙋ́шъ на́шихъ. 
Бл҃жє́нства є҆ѵⷢ҇льскаѧ, и҆́хже на землѝ  проповѣ́далъ є҆сѝ, ѻ҆́тче ст҃и́телю мака́рїе, ѡ҆брѣ́лъ  є҆сѝ вои́стиннꙋ на нб҃сѝ, и҆дѣ́же ны́нѣ мздо́ю  веселѧ́сѧ, моли́сѧ ѡ҆ сп҃се́нїи дꙋ́шъ на́шихъ. 
Бл҃же́нство тезоимени́тое, є҆го́же въ житїѝ  возжелѣ́лъ є҆сѝ, ѻ҆́тче ст҃и́телю мака́рїе, стѧжа́лъ  є҆сѝ въ жи́зни вѣ́чнѣй, и҆дѣ́же ны́нѣ поко́ѧсѧ,  моли́сѧ ѡ҆ сп҃се́нїи дꙋ́шъ на́шихъ. 
Сла́ва, гла́съ и҃: 
Бл҃же́нный миротво́рецъ въ странѣ̀ рѡссі́йстѣй  бы́лъ є҆сѝ, ѻ҆́тче ст҃и́телю мака́рїе, сегѡ̀ ра́ди сн҃ъ  бж҃їй досто́инъ є҆сѝ нарещи́сѧ на нб҃сѝ, и҆дѣ́же ны́нѣ  во сла́вѣ пребыва́еши, моли́сѧ при́снѡ ѡ҆ сп҃се́нїи дꙋ́шъ  на́шихъ. 
И҆ ны́нѣ, пра́здника. 
Вхо́дъ. Прокі́менъ днѐ. Чтє́нїѧ трѝ ст҃и́тєльскаѧ,  пи̑сана на ѡ҆боро́тѣ листа̀ л҃є. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
До́ме дх҃а ст҃а́гѡ и҆ црⷭ҇твїѧ наслѣ́дниче,  бл҃же́нства дости́глъ є҆сѝ, ст҃е мака́рїе, моли́сѧ ѡ҆  при́снѡ сла́вѧщихъ тѧ̀. 
Сті́хъ: Бл҃же́нъ мꙋ́жъ, боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Бл҃же́нне и҆ чꙋ́дне, мꙋ́жꙋ жела́нїй гдⷭ҇нихъ и҆  за́повѣдей є҆гѡ̀ ревни́телю, ст҃е мака́рїе, моли́сѧ ѡ҆  при́снѡ воспѣва́ющихъ тѧ̀. (с. 663) 
Сті́хъ: Препоѧсꙋ́ѧсѧ ѻ҆рꙋ́жїемъ твои́мъ, и҆  налѧцы̀, и҆ оу҆спѣва́й, и҆ црⷭ҇твꙋй и҆́стины ра́ди,  кро́тости и҆ пра́вды. 
Же́зле милосе́рдїѧ, па́лице бл҃года́ти, оу҆го́дниче  хрⷭ҇то́въ, па́стырю и҆́стиненъ. моли́сѧ ѡ҆ при́снѡ  блажа́щихъ тѧ̀. 
Сла́ва, гла́съ и҆ подо́бенъ то́йже: 
Собо́ръ ст҃ы́хъ рꙋ́сскихъ, и҆́же тща́нїемъ твои́мъ,  ст҃и́телю, ди́внѡ просла́вленъ бы́сть, съ весе́лїемъ  вопїе́тъ тѝ: ра́дꙋйсѧ, мака́рїе, бл҃же́нствꙋ тезоимени́тый. 
И҆ ны́нѣ, пра́здника. 
Тропа́рь, гла́съ д҃: 
Ꙗ҆́кѡ вели̑кимъ па́стырємъ є҆динонра́вна и҆  оу҆чи́телємъ вселе́нныѧ є҆диномы́сленна, бж҃їѧ  премꙋ́дрости слꙋжи́телѧ и҆зрѧ́дна, и҆́же бл҃же́нствꙋ  тезоимени́тꙋ, дне́сь вѣ́рнїи всѝ воспои́мъ: хрⷭ҇та̀ бг҃а  молѝ, ст҃и́телю мака́рїе. оу҆мири́ти мі́ръ и҆ сп҃стѝ  дꙋ́шы на́шѧ. 
На оу҆́трени. 
На Бг҃ъ гдⷭ҇ь, тропа́рь пра́здника, два́жды,  сла́ва, ст҃а́гѡ, и҆ ны́нѣ, пра́здника. 
По а҃-мъ стїхосло́вїи сѣда́ленъ, гла́съ д҃.  Подо́бенъ: Вознесы́йсѧ: 
Дне́сь ст҃и́телѧ хрⷭ҇то́ва мака́рїа пречестна́ѧ  па́мѧть свѣ́тлѡ возсїѧ̀ на́мъ. сїѧ́нїемъ кни́жныхъ  списа́нїй просвѣти́лъ є҆́сть вѣ́рныхъ собо́ры и҆ ны́нѣ  мо́литъ хрⷭ҇та̀ бг҃а дарова́ти на́мъ и҆́стинное вѣ́дѣнїе  є҆гѡ̀ бжⷭ҇твенныхъ за́повѣдей. 
Сла́ва, и҆ ны́нѣ, пра́здника. 
По полѷеле́и сѣда́ленъ, гла́съ и҃. 
Подо́бенъ: Повелѣ́нное та́йнѡ: (с. 664) 
Ꙗ҆́кѡ со́лнце пресвѣ́тлое, возсїѧ́лъ є҆сѝ  рꙋ́сстѣй землѝ добродѣ́тельми твои́ми и҆ непоро́чнымъ  житїе́мъ, ѿгонѧ́ѧ страсте́й ѡ҆мрачє́нїѧ, ѻ҆́тче  ст҃и́телю хрⷭ҇то́въ. сегѡ̀ ра́ди вопїе́мъ тѝ: ра́дꙋйсѧ,  бл҃же́нне мака́рїе, похвало̀ цр҃кве хрⷭ҇то́вы и҆ вели́кїй  чꙋдотво́рче. 
Сла́ва, и҆ ны́нѣ, бг҃оро́диченъ: 
Ты̀ є҆сѝ бж҃е́ственнаѧ сѣ́нь сло́ва, є҆ди́на  пречⷭ҇таѧ бг҃ома́ти, чⷭ҇тото́ю а҆́гг҃лы превозше́дшаѧ,  ѡ҆чи́сти на́съ ѿ грѣхѡ́въ и҆ всѧ́кїѧ скве́рны,  бг҃оневѣ́стнаѧ. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Честна̀ пред̾ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Є҆ѵⷢ҇лїе ѿ і҆ѡа́нна,  зача́ло л҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Є҆гда̀ въ нощѝ молѧ́шесѧ пречꙋ́дный мака́рїй,  тогда̀ со тре́пѣтомъ зрѧ́ше видѣ́нїе стра́шное, и҆  оу҆́жасомъ ѡ҆держи́мь, сле́зы и҆сточа́ѧ, вопїѧ́ше: ѽ  гдⷭ҇и, ка́кѡ мнѣ̀ ви́дѣти сїѐ: грѧде́тъ нече́стїе, кро́ве  проли́тїе и҆ раздѣле́нїе землѝ рꙋ́сскїѧ, но, ѽ і҆и҃се,  молю́сѧ прилѣ́жнѡ, пощадѝ, и҆ а҆́ще не поми́лꙋеши, не  да́ждь мнѣ̀ ви́дѣти сїѐ. 
Канѡ́нъ ст҃и́телѧ, гла́съ д҃. 
Пѣ́снь а҃. 
І҆рмо́съ: Мо́рѧ чермнꙋ́ю пꙋчи́нꙋ невла́жными  стопа́ми дре́внїй пѣшеше́ствовавъ і҆и҃ль, крⷭ҇тоѡбра́зныма  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Вели́кїй цр҃ю̀, содѣ́телю всѣ́хъ, ѡ҆чи́сти  бл҃гоꙋтро́бїемъ дꙋ́шꙋ мою̀ и҆ ѿженѝ страсте́й  ѡ҆мрачє́нїѧ, да возвели́чꙋ, сп҃се, оу҆го́дника твоего̀,  ст҃и́телѧ мака́рїа. (с. 665) 
Пра́вды бж҃їѧ взыскꙋ́ѧ, и҆змла́да хрⷭ҇тꙋ̀  послѣ́дꙋѧ, ѻ҆би́тели прпⷣбнагѡ пафнꙋ́тїа дости́глъ  є҆сѝ, ст҃е мака́рїе, и҆дѣ́же мнѡ́гаѧ лѣ̑та во  оу҆ста́вѣ пребы́въ, житїѐ жесто́кое и҆ благо́е вкꙋси́лъ  є҆сѝ. 
Лѣ́ствицею добродѣ́телей на нб҃са̀ возше́лъ  є҆сѝ, тѣ́мъ и҆ хрⷭ҇то́съ тѧ̀, ст҃и́телю, є҆щѐ на землѝ  сꙋ́ща, въ мѣ́рꙋ во́зраста приведѐ и҆ ѻ҆би́тели можа́йскїѧ  наста́вника поста́ви. 
Бг҃оро́диченъ: 
Ни́во дꙋхо́внаѧ, ꙗ҆́коже и҆з̾ бразды̀ кла́съ,  и҆знесла̀ є҆сѝ всю̀ тва́рь пита́ющаго всѧ́чески,  приснодв҃о. 
Катава́сїа: Хрⷭ҇то́съ ражда́етсѧ: 
Пѣ́снь г҃. 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀,  хрⷭ҇тѐ, зовꙋ́щи: ты̀ моѧ̀ крѣ́пость, гдⷭ҇и, и҆  прибѣ́жище, и҆ оу҆твержде́нїе. 
Є҆ди́нымъ по́мысломъ къ бг҃ꙋ оу҆стреми́всѧ, во  ѻ҆би́телехъ прпⷣбныхъ пафнꙋ́тїа и҆ ѳерапо́нта пребы́лъ  є҆сѝ во всѧ́цѣмъ воздержа́нїи, ѿѻнꙋ́дꙋже ко  ст҃и́тельствꙋ бг҃омъ призва́нъ бы́въ, мака́рїе досточꙋ́дне. 
Ст҃ы́ѧ цр҃кве нова́града па́стырь и҆ оу҆чи́тель  бы́лъ є҆сѝ, хра́мы оу҆краша́ѧ и҆ дꙋхо́вною добро́тою  лю́ди и҆сполнѧ́ѧ, предѣ́лы нова́града свѣ́томъ хрⷭ҇то́вы  вѣ́ры просвѣща́ѧ, бл҃же́нне ѻ҆́тче мака́рїе. 
Писа̑нїѧ ѻ҆тє́ческаѧ возлюби́лъ є҆сѝ. бл҃же́нне  ст҃и́телю, и҆ цр҃ковь премꙋ́дрости бж҃їѧ сщ҃е́нными  лѣ́потами преꙋкраси́лъ є҆сѝ, возвели́чивъ ю҆̀  оу҆че́нїемъ бг҃огла́снымъ. 
Бг҃оро́диченъ: 
Ме́ртвости и҆ тлѝ и҆зба́висѧ ро́дъ человѣ́чь,  є҆стество́мъ бо жизнода́вца безсѣ́меннѡ родила̀ є҆сѝ,  (с. 666) дв҃о всенепоро́чнаѧ, во сп҃се́нїе восхвалѧ́ющихъ  тѧ̀ вѣ́рнѡ. 
Катава́сїа: Пре́жде вѣ̑къ: 
Сѣда́ленъ, гла́съ а҃: 
Наста́вника и҆́ночествꙋющихъ, пафнꙋ́тїа прпⷣбнаго,  блажи́тъ гра́дъ бо́ровскъ, сла́витъ можа́йскъ ѳерапо́нта  бл҃же́ннаго, но́вградъ восхвалѧ́етъ а҆леѯа́ндра сви́рскаго  со і҆ѡ́ною ст҃и́телемъ, славосло́витъ сла́внѣйшїй гра́дъ  москва̀ первопресто́льника і҆ѡ́нꙋ со и҆ны́ми чꙋдотво́рцы,  ты́ же ѿ всѣ́хъ си́хъ вкꙋ́пѣ славосло́вїе прїе́млеши,  мака́рїе чꙋ́дне. 
Сла́ва, и҆ ны́нѣ: 
Патрїа́рхъ і҆а́кѡвъ, ꙗ҆́снѡ прови́дѣвъ, сп҃се,  вєли́чїѧ строе́нїѧ твоегѡ̀, вопїѧ́ше дꙋ́хомъ ко і҆ꙋ́дѣ,  глаго́лѧ та́йнѡ: ѿ лѣ́торасли возше́лъ є҆сѝ, сн҃е мо́й,  возвѣща́ѧ тѧ̀ ѿ дв҃ы бг҃а. 
Пѣ́снь д҃. 
І҆рмо́съ: Любвѐ ра́ди, ще́дре, твоегѡ̀ ѻ҆́браза на  крⷭ҇тѣ̀ твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́  бо є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Трⷪ҇цꙋ, ѻ҆ц҃а̀, сн҃а и҆ ст҃а́го дх҃а, а҆пⷭ҇тольски  проповѣ́дати повелѣ́лъ є҆сѝ, непросвѣще́ннꙋю ло́пь и҆  и҆ны̑ѧ сѣ́вєрныѧ ꙗ҆зы́ки ко хрⷭ҇тꙋ̀ приве́лъ є҆сѝ,  низверга́ѧ бѣсѡ́вскаѧ трє́бища, и҆ на́съ просвѣтѝ,  ст҃и́телю, свѣ́томъ и҆́стиннагѡ позна́нїѧ. 
И҆́мѧ твоѐ, вели́кїѧ добродѣ́тели ра́ди, всю́дꙋ  проповѣ́дано бы́сть, ꙗ҆́кѡ и҆з̾ са́мыѧ ст҃ы́ѧ землѝ,  и҆дѣ́же гдⷭ҇ь на́шъ пло́тїю ра́спѧтъ бы́сть, сщ҃є́нныѧ  да́ры прїѧ́ти сподо́билсѧ є҆сѝ, на́мъ же молѝ, ѻ҆́тче  мака́рїе, нбⷭ҇нагѡ і҆ерⷭ҇ли́ма дости́гнꙋти. (с. 667) 
А҆рхїпа́стырски трꙋди́всѧ, бж҃їимъ про́мысломъ  прее́мникъ и҆ наслѣ́дникъ моско́вскихъ ст҃и́телей бы́ти  сподо́билсѧ є҆сѝ, и҆дѣ́же чꙋ́дными добродѣ́тельми  оу҆краси́лсѧ є҆сѝ. 
Бг҃оро́диченъ: 
А҆да́мъ свободи́сѧ, и҆ є҆́ѵа ликꙋ́етъ, и҆ вопїю́тъ  дꙋ́хомъ къ тебѣ̀, бг҃оро́дице: тобо́ю и҆зба́вихомсѧ  перворо́дныѧ клѧ́твы, ꙗ҆́вльшꙋсѧ хрⷭ҇тꙋ̀. 
Катава́сїа: Же́злъ и҆з̾ ко́рене і҆ессе́ова: 
Пѣ́снь є҃. 
І҆рмо́съ: Ты̀, гдⷭ҇и, мо́й свѣ́тъ, въ мі́ръ  прише́лъ є҆сѝ, свѣ́тъ ст҃ы́й, ѡ҆браща́ѧй и҆з̾ мра́чна  невѣ́дѣнїѧ вѣ́рою воспѣва́ющыѧ тѧ̀. 
Моско́вскагѡ престо́ла оу҆краше́нїе ди́вное бы́лъ  є҆сѝ, ст҃и́телю, тѣ́мже и҆ лю́дїе всѝ чꙋ́дна нареко́ша  тѧ̀, съ ни́миже и҆ мы̀ ны́нѣ пра́зднꙋюще па́мѧть твою̀,  согла́снѡ тѧ̀ велича́емъ. 
И҆́же добро́тѣ цр҃ко́внѣй поревнова́въ, вєли́кїѧ  и҆ ди̑вныѧ собо́ры созва́лъ є҆сѝ, и҆́миже нѡ́вымъ  чꙋдотво́рцємъ землѝ рѡссі́йскїѧ пра́зднованїе  оу҆тверди́сѧ, и҆ та́кѡ цр҃ковь рꙋ́сскаѧ просїѧ̀ пѡ́двиги  ча̑дъ свои́хъ, ꙗ҆́коже пе́рлы драгоцѣ́нными. 
Всеѧ̀ землѝ рꙋ́сскїѧ благоче́стїе пости́глъ є҆сѝ,  ѻ҆́тче мака́рїе, мꙋчениколю́бче преизрѧ́дне, ꙗ҆́кѡ пчела̀,  ѿовсю́дꙋ дꙋхо́вное сокро́вище собра́въ, и҆ ꙗ҆́кѡ же́ртвꙋ  благопрїѧ́тнꙋю на свѣ́щницѣ цр҃ко́внѣй возже́глъ є҆сѝ. 
Бг҃оро́диченъ: 
Рꙋно̀ ѡ҆роше́нное, дв҃о, пла́мень грѣхѡ́въ мои́хъ  оу҆гасѝ, кꙋпино̀ неѡпали́маѧ, страсте́й мои́хъ те́рнїе (с.  668) попалѝ, подаю́щи мѝ на водѣ̀ оу҆покое́нїѧ жи́ти, и҆  гее́нскагѡ мѧ̀ ѻ҆гнѧ̀ свободѝ. 
Катава́сїа: Бг҃ъ сы́й ми́ра: 
Пѣ́снь ѕ҃. 
І҆рмо́съ: Пожрꙋ́ ти со гла́сомъ хвале́нїѧ, гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ  ра́ди млⷭ҇ти ѿ ре́бръ твои́хъ и҆сте́кшею кро́вїю. 
Си́мъ же ѻ҆́бразомъ, ꙗ҆́кѡ ст҃і́и ди́внѡ  просла́влени бы́ша, си́це ре́вностнѡ потща́лсѧ є҆сѝ.  ст҃и́телю, собесѣ́дникъ благочести́выхъ мꙋже́й бы́ти,  ѻ҆́выхъ оу҆́бѡ ѻ҆би́тєли стро́ити благослови́вый,  ѡ҆́вымъ потрє́бнаѧ подава́ѧ, и҆ны́хъ же хрⷭ҇та̀  проповѣ́дати посыла́ѧ, бл҃же́ннаго же васі́лїа моско́вскаго  свои́ма рꙋка́ма погребстѝ сподо́бивыйсѧ, съ ни́миже молѝ  сп҃сти́сѧ дꙋша́мъ на́шымъ. 
Всѣ̑мъ ѻ҆́бразъ вѣ́ры и҆ воздержа́нїѧ ꙗ҆ви́лсѧ  є҆сѝ, ѡ҆ ста́дѣ хрⷭ҇то́вѣ попече́нїе нелѣ́ностное  и҆мѣ́ѧ, моско́вскагѡ первопресто́льнагѡ гра́да и҆ всеѧ̀  рѡссі́йскїѧ землѝ оу҆твержде́нїе, мака́рїе бг҃олюби́ве,  молѝ сп҃сти́сѧ дꙋша́мъ на́шымъ. 
Трⷪ҇цкїѧ ѻ҆би́тели настоѧ́телѧ высо́кимъ са́номъ  почти́лъ є҆сѝ, поста́вивъ ю҆̀ превы́шѣ всѣ́хъ, тѣ́мже  любо́вь къ се́ргїю прпⷣбномꙋ показꙋ́ѧ и҆ грѧдꙋ̑щаѧ ст҃ы́ѧ  ѻ҆би́тели предначертава́ѧ. мы́ же, ст҃и́телю, дивѧ́щесѧ  твое́й премꙋ́дрости, взыва́емъ: молѝ сп҃сти́сѧ дꙋша́мъ  на́шымъ. 
Бг҃оро́диченъ: 
Лѣ́ствице нбⷭ҇наѧ и҆ голꙋби́це неземна́ѧ, всѝ  ро́ди вѣ́рныхъ согла́снѡ тѧ̀ оу҆блажа́ютъ, ꙗ҆́кѡ  бг҃оневѣ́стнꙋю мт҃рь хрⷭ҇та̀ бг҃а на́шегѡ. 
Катава́сїа: И҆з̾ оу҆тро́бы і҆ѡ́нꙋ: (с. 669) 
Конда́къ, гла́съ г҃: 
Бг҃омꙋ́дрымъ оу҆че́нїемъ и҆ кни́жнымъ списа́нїемъ  потща́лсѧ є҆сѝ. ст҃и́телю мака́рїе, лю́ди рѡссі̑йскїѧ  просвѣти́ти и҆ ст҃ы́хъ землѝ на́шеѧ просла́вити. сегѡ̀  ра́ди чꙋ́денъ пронарече́сѧ, прее́мниче первопресто́льникѡвъ  рѡссі́йскихъ, молѝ сохрани́тисѧ на́мъ въ вѣ́рѣ и҆  благоче́стїи невреди́мѡ. 
І҆́косъ: 
Па́ѵловꙋ словесѝ поревнова́въ, ст҃и́телю мака́рїе,  пѣ́сньми почти́лъ є҆сѝ рѡссі́йскихъ па́стырей,  оу҆чи́телей и҆ наста́вникѡвъ, приснобдѧ́щихъ пред̾  прⷭ҇то́ломъ нбⷭ҇нагѡ цр҃ѧ̀ ѡ҆ на́шемъ ѻ҆те́чествѣ, съ  ни́миже ра́дꙋѧсѧ ны́нѣ, молѝ хрⷭ҇та̀ бг҃а сохрани́тисѧ  на́мъ въ вѣ́рѣ и҆ благоче́стїи невреди́мѡ. 
Пѣ́снь з҃. 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ, ѡ҆палѧ́еми, взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Врє́днаѧ и҆ па̑гꙋбнаѧ є҆реті́ческихъ шата́нїй  собо́рнѣ ѡ҆сꙋди́лъ є҆сѝ, ст҃и́телю хрⷭ҇то́въ, всѣ́хъ же  правосла́вныхъ въ вѣ́рѣ въ трⷪ҇цꙋ є҆диносꙋ́щнꙋю  оу҆крѣпи́лъ є҆сѝ, пред̾ ст҃ы́ми і҆кѡ́нами  воспѣва́ющихъ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
И҆знесе́ тѧ, ст҃и́телю, землѧ̀ рꙋ́сскаѧ побо́рника  вѣ́ры и҆ благоче́стїѧ, ревни́телѧ ѻ҆те́ческихъ преда́нїй  и҆ оу҆твержде́нїй, да наꙋчи́ши на́съ взыва́ти:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Смире́нъ, кро́токъ и҆ ми́лостивъ бы́лъ є҆сѝ,  ст҃и́телю, ѻ҆троча̀ нра́вомъ ѡ҆брѣта́ѧсѧ и҆ соверше́нъ  бы́въ ра́зꙋмомъ. мы́ же, дивѧ́щесѧ твои̑мъ добродѣ́телємъ  (с. 670) и҆ по́двигѡмъ, взыва́емъ: бл҃гослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Бг҃оро́диченъ: 
Ꙗ҆́кѡ є҆ди́нꙋ преесте́ственнѡ па́че человѣ́ка  бл҃года́ть во твою̀ оу҆тро́бꙋ прїе́мшꙋю, без̾ и҆стлѣ́нїѧ  нетлѣ́ннѡ ро́ждшꙋю хрⷭ҇та̀ бг҃а на́шего, при́снѡ тѧ̀  сла́вимъ. 
Катава́сїа: Ѻ҆́троцы, бл҃гоче́стїю совоспита́ни: 
Пѣ́снь и҃. 
І҆рмо́съ: Рꙋ́цѣ распросте́ръ данїи́лъ львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, бл҃гоче́стїѧ рачи́тєли,  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Пѣ́нїе сїѐ на́ше скꙋ́дное и҆ похвале́нїе  недосто́йное прїимѝ, чꙋ́дне мака́рїе, да не вотщѐ  взыва́емъ къ прⷭ҇то́лꙋ всевы́шнѧгѡ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Вєли́каѧ дѣѧ̑нїѧ твоѧ̑ ѡ҆ прославле́нїи ст҃ы́хъ и҆  просвѣще́нїи наро́да рꙋ́сскагѡ подвиза́ютъ, досточꙋ́дне  мака́рїе, на́съ немо́лчнѡ пѣ́ти бг҃ꙋ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Похвалꙋ̀ вели́кꙋю бг҃ꙋ возда́лъ є҆сѝ,  всебл҃же́нне, ѡ҆ просвѣще́нїи невѣ́рнагѡ гра́да каза́ни,  є҆мꙋ́же ст҃и́телѧ гꙋ́рїа поста́вилъ є҆сѝ, тѣ́мже  рꙋ́сстїи лю́дїе ѡ҆ таковѣ́й бж҃їей ми́лости ра́достїю  возопи́ша: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Чꙋ́дномꙋ бл҃говѣ́щенїю оу҆диви́сѧ пречⷭ҇таѧ дв҃а,  неискꙋсомꙋ́жномꙋ ржⷭ҇твꙋ̀ є҆ѧ̀ возра́довахꙋсѧ па́стырїе,  собо́ри вѣ́рныхъ дивѧ́тсѧ оу҆спе́нїю є҆ѧ̀ сла́вномꙋ,  вопїю́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Катава́сїа: Чꙋ́да преесте́ственнагѡ: (с. 671) 
Пѣ́снь ѳ҃. 
І҆рмо́съ: Ка́мень нерꙋкосѣ́чный ѿ несѣко́мыѧ  горы̀, тебє̀, дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стества̀. тѣ́мъ, веселѧ́щесѧ,  тѧ̀, бг҃оро́дице, велича́емъ. 
Мака́рїа вели́кагѡ и҆́мѧ носи́лъ є҆сѝ, є҆гѡ̀  житїю̀ послѣ́дꙋѧ въ постѣ̀ и҆ по́двизѣхъ, воздержа́нїи и҆  кро́тости, тѣ́мъ тѧ̀, ст҃и́телю, велича́емъ. 
Два́жды. 
Ри́зами погреба́льными ѡ҆дѣ́ѧнꙋ и҆ на сме́ртнѣмъ  ѻ҆дрѣ́ ти лежа́щꙋ, собо́ръ наро́да мнѡ́жества, ви́дѣвше  тѧ̀ не ꙗ҆́кѡ ме́ртва, но спѧ́ща, ли́къ же тво́й, ꙗ҆́кѡ  свѣ́томъ, сїѧ́ющь, оу҆диви́шасѧ и҆ сла́вꙋ возда́ша  всеси́льномꙋ бг҃ꙋ, прославлѧ́ющемꙋ оу҆гѡ́дники своѧ̑. 
Бг҃оро́диченъ: 
Ю҆́же и҆ногда̀ і҆а́кѡвъ ви́дѣ, чꙋ́днꙋю лѣ́ствицꙋ,  ѿ землѝ просте́ртꙋ къ нбⷭ҇нѣй высотѣ̀, и҆сповѣ́даемъ  тѧ̀, пречⷭ҇таѧ бг҃оро́дице: тобо́ю бо зємна́ѧ и҆ нбⷭ҇наѧ  ѡ҆́бщницы ꙗ҆ви́шасѧ. 
Катава́сїа: Та́инство стра́нное: 
Свѣти́ленъ: 
Свѣ́томъ бл҃года́ти просвѣще́нъ бы́лъ є҆сѝ,  ст҃и́телю мака́рїе, рѡссі́йскихъ оу҆го́дникѡвъ и҆  моли́твенникѡвъ на́шихъ пѣ́сньми свѣ́тлѡ просла́вилъ  є҆сѝ, съ ни́миже во свѣ́тлостехъ ст҃ы́хъ веселѧ́сѧ  ны́нѣ, молѝ хрⷭ҇та̀ бг҃а сп҃сти́сѧ дꙋша́мъ на́шымъ. 
Сла́ва, и҆ ны́нѣ, пра́здника. 
На хвали́техъ стїхи̑ры, гла́съ ѕ҃. Подо́бенъ:  Тридне́венъ: 
Бл҃же́нъ и҆ ми́лостивъ а҆рхїере́й ꙗ҆ви́лсѧ є҆сѝ,  ѻ҆́тче ст҃и́телю мака́рїе, предста́лъ є҆сѝ поми́лованъ  прⷭ҇то́лꙋ бж҃їю, и҆дѣ́же со всѣ́ми ст҃ы́ми бг҃а въ трⷪ҇цѣ  восхвалѧ́еши. (с. 672) 
Бл҃же́нъ и҆ кро́токъ па́стырь ѻ҆ве́цъ дꙋхо́вныхъ  бы́лъ є҆сѝ, ѻ҆́тче ст҃и́телю мака́рїе, наслѣ́довалъ  є҆сѝ па̑жити вѣ̑чныѧ, и҆дѣ́же со ст҃ы́ми землѝ на́шеѧ  гдⷭ҇а си́лъ прославлѧ́еши. 
Бл҃же́нъ и҆ чи́стъ се́рдцемъ, и҆́мже бг҃а  оу҆зрѣ́лъ є҆сѝ, ѻ҆́тче ст҃и́телю мака́рїе, сподо́билсѧ  є҆сѝ красоты̀ ра́йскїѧ, и҆дѣ́же съ ли́ки а҆́гг҃льскими  ѻ҆ц҃а̀ свѣ́тѡвъ сла́виши. 
Бл҃же́нства зрѣ́лый кла́съ, є҆го́же нището́ю дꙋ́ха  возрасти́лъ є҆сѝ, ѻ҆́тче ст҃и́телю мака́рїе, пожа́лъ  є҆сѝ во црⷭ҇твїи нбⷭ҇нѣмъ, къ семꙋ́ же бога́тствꙋ  нетлѣ́нномꙋ и҆ на́съ, земноро́дныхъ, призыва́еши. 
Сла́ва, гла́съ в҃: 
Па́стырю до́брый, ст҃и́телю хрⷭ҇то́въ мака́рїе  чꙋ́дный, бл҃гоче́стїѧ сто́лпъ бы́лъ є҆сѝ, мно́гими  добродѣ́тельми оу҆краси́всѧ: собесѣ́дниче ст҃ы́хъ мꙋже́й,  кни́жниче премꙋ́дрый, і҆кѡнопи́сче нарочи́тый,  просвѣти́телю и҆зрѧ́дный, є҆ресе́й и҆скорени́телю,  моли́твенниче нелѣ́ностный, молѝ сп҃сти́сѧ дꙋша́мъ  на́шымъ. 
И҆ ны́нѣ, пра́здника. 
Славосло́вїе вели́кое и҆ ѿпꙋ́стъ. 
На лїтꙋргі́и слꙋ́жба пра́здника и҆ ст҃и́телѧ. 


