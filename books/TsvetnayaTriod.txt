ТРІѠ́ДЬ ЦВѢТНА́Ѧ 
  МОСКВА 1992 
 По бл҃гослове́нїю Ст҃ѣ́йшагѡ Патрїа́рха  Моско́вскагѡ и҆ всеѧ̀ Рꙋсѝ А҆ЛЕѮІ́А  II 
(л. а҃) 
ПЕНТИКОСТА́РІОНЪ 
сі́есть 
ПѦТДЕСѦ́ТНИЦА 
съ бг҃омъ ст҃ы́мъ, ѡ҆бдержа́й подоба́ющее є҆мꙋ̀  послѣ́дованїе 
Во ст҃ꙋ́ю и҆ вели́кꙋю недѣ́лю па́схи. 
Ѡ҆б̾ часѣ̀ оу҆́треннѣмъ параекклисїа́рхъ взе́мъ  бл҃гослове́нїе оу҆ настоѧ́телѧ, и҆схо́дитъ и҆  оу҆дарѧ́етъ въ вели́кое, и҆ кле́плетъ дово́льнѡ. И҆  вше́дъ во хра́мъ, вжига́етъ свѣщы̀ всѧ̑, и҆ канди̑ла:  оу҆строѧ́етъ же сосꙋ́ды два̀ со оу҆́глїемъ горѧ́щимъ,  и҆ влага́етъ въ ни́хъ ѳѷмїа́ма мно́гѡ благово́ннагѡ, и҆  поставлѧ́етъ є҆ди́нъ сосꙋ́дъ средѝ цр҃кве, дрꙋгі́й же  во ст҃о́мъ ѻ҆лтарѣ̀, ꙗ҆́кѡ да и҆спо́лнитсѧ цр҃ковь  всѧ̀ благово́нїѧ. Та́же настоѧ́тель вше́дъ во ст҃ы́й  ѻ҆лта́рь со і҆ере́и и҆ дїа́коны, ѡ҆блача́тсѧ въ ве́сь  свѣтлѣ́йшїй са́нъ. И҆ раздае́тъ свѣщы̀ бра́тїи, и҆  взе́млетъ чⷭ҇тны́й крⷭ҇тъ: кади́ло же взе́млетъ дїа́конъ.  І҆ере́й же ст҃о́е є҆ѵⷢ҇лїе, и҆́нъ і҆ере́й ѻ҆́бразъ  воскрⷭ҇нїѧ хрⷭ҇то́ва: и҆ ста́вѧтсѧ лице́мъ на за́падъ. И҆  затворѧ́тъ врата̀ цр҃кѡ́внаѧ, ꙗ҆̀же къ за́падꙋ.  И҆схо́дитъ настоѧ́тель со і҆ере́и въ притво́ръ  сѣ́верными две́рьми, пред̾идꙋ́щымъ пред̾ ни́мъ  дїа́конѡмъ со двѣма̀ свѣща́ми, и҆ ѻ҆́ба ли́ка пою́ще   
стїхи́рꙋ, гла́съ ѕ҃: 
Воскрⷭ҇нїе твоѐ хрⷭ҇тѐ сп҃се, а҆́гг҃ли пою́тъ на  нб҃сѣ́хъ, и҆ на́съ на землѝ сподо́би чи́стымъ се́рдцемъ  тебѐ сла́вити. 
Та́же оу҆дарѧ́ютъ во всѧ̑ кампа́ны и҆ тѧ̑жкаѧ, и҆  кле́плютъ дово́льнѡ. И҆ вше́дше въ притво́ръ, ста́нꙋтъ со  є҆ѵⷢ҇лїемъ, и҆ со (л. а҃ ѡ҆б.) ѻ҆́бразомъ, лице́мъ  на за́падъ, ꙗ҆́коже оу҆каза́сѧ пре́жде. Та́же  настоѧ́тель взе́млетъ оу҆ дїа́кона кади́ло въ пра́вꙋю  рꙋ́кꙋ, крⷭ҇тъ же въ лѣ́вꙋю, и҆ кади́тъ ѻ҆́бразы, и҆  кли́росы, и҆ бра́тїю по ѻ҆бы́чаю. Дїа́конꙋ же  предносѧ́щꙋ пред̾ ни́мъ свѣщꙋ̀ горѧ́щꙋ. Бра́тїѧ же всѝ  стоѧ́тъ держа́ще свѣщы̀ своѧ̑, со внима́нїемъ молѧ́щесѧ  въ себѣ̀, и҆ благодарѧ́ще на́съ ра́ди потрада́вшаго и҆  воскре́сшаго хрⷭ҇та̀ бг҃а на́шего. По сконча́нїи же  кажде́нїѧ, прихо́дитъ настоѧ́тель пред̾ вели́кїѧ врата̀  цр҃кве, и҆ покади́тъ дїа́кона предстоѧ́щаго є҆мꙋ̀ со  свѣще́ю. Тогда̀ взе́мъ кади́ло дїа́конъ ѿ рꙋкꙋ̀  настоѧ́телѧ, и҆ покади́тъ самого̀ настоѧ́телѧ. И҆ па́ки  воспрїи́мъ настоѧ́тель кади́ло, ста́въ пред̾ цр҃ко́вными  две́рьми, зрѧ̀ на восто́къ, и҆ назна́менаетъ вели̑кїѧ  врата̀ цр҃кве, [затворє́наѧ сꙋ́ща], кади́ломъ  крⷭ҇тоѻбра́знѡ, три́жды, держѧ̀ въ лѣ́вой рꙋцѣ̀  чⷭ҇тны́й крⷭ҇тъ, и҆ свѣти́льникѡмъ стоѧ́щымъ со ѻ҆бою̀  странꙋ̀. 
И҆ велегла́снѡ возгласи́тъ: 
Сла́ва ст҃ѣ́й, и҆ є҆диносꙋ́щнѣй, и҆  животворѧ́щей, и҆ нераздѣли́мѣй трⷪ҇цѣ, всегда̀,  ны́нѣ и҆ при́снѡ, и҆ во вѣ́ки вѣкѡ́въ. 
И҆ на́мъ ѿвѣща́ющымъ: А҆ми́нь. 
Начина́етъ настоѧ́тель, съ про́чими слꙋжи́тели,  велегла́снѡ настоѧ́щїй тропа́рь, во гла́съ є҃: 
Хрⷭ҇то́съ воскре́се и҆з̾ ме́ртвыхъ, сме́ртїю  сме́рть попра́въ, и҆ сꙋ́щымъ во гробѣ́хъ живо́тъ  дарова́въ. 
И҆ мы̀ то́йжде пое́мъ подо́бнѣ, со сладкопѣ́нїемъ.  Пое́тсѧ же се́й тропа́рь три́жды ѿ настоѧ́телѧ, и҆  три́жды ѿ на́съ. 
Та́же настоѧ́тель глаго́летъ стїхѝ: 
Пе́рвый сті́хъ: Да воскре́снетъ бг҃ъ, и҆  расточа́тсѧ вразѝ є҆гѡ̀, и҆ да бѣжа́тъ ѿ лица̀  є҆гѡ̀ ненави́дѧщїи є҆го̀. 
И҆ на кі́йждо сті́хъ мы̀ пое́мъ тропа́рь:  Хрⷭ҇то́съ воскр҃се: ве́сь по є҆ди́ножды. (л. в҃) 
Вторы́й сті́хъ: Ꙗ҆́кѡ и҆счеза́етъ ды́мъ, да  и҆сче́знꙋтъ, ꙗ҆́кѡ та́етъ во́скъ ѿ лица̀ ѻ҆гнѧ̀.  Хрⷭ҇то́съ воскре́се: є҆ди́ножды. 
Тре́тїй сті́хъ: Та́кѡ да поги́бнꙋтъ грѣ́шницы ѿ  лица̀ бж҃їѧ, а҆ пра́вєдницы да возвеселѧ́тсѧ.  Хрⷭ҇то́съ воскре́се: є҆ди́ножды. 
Се́й де́нь є҆го́же сотворѝ гдⷭ҇ь, возра́дꙋемсѧ  и҆ возвесели́мсѧ во́нь. Хрⷭ҇то́съ воскре́се:  є҆ди́ножды. 
Сла́ва: Хрⷭ҇то́съ воскре́се: є҆ди́ножды. 
И҆ ны́нѣ: Хрⷭ҇то́съ воскре́се: є҆ди́ножды. 
Та́же настоѧ́тель пое́тъ вы́шшимъ гла́сомъ:  Хрⷭ҇то́съ воскре́се и҆з̾ ме́ртвыхъ, сме́ртїю сме́рть  попра́въ. И҆ ѿверза́етъ врата̀. 
Вхо́дитъ настоѧ́тель съ честны́мъ крⷭ҇то́мъ,  пред̾идꙋ́щымъ є҆мꙋ̀ со двѣма̀ лампа́дами: И҆ бра́тїѧмъ  пою́щымъ: И҆ сꙋ́щымъ во гробѣ́хъ живо́тъ дарова́въ.  Та́же оу҆дарѧ́ютъ во всѧ̀ кампа́ны: и҆ кле́плютъ  дово́льнѡ, трѝ зво́ны. 
Вше́дъ же настоѧ́тель со і҆ере́и во ст҃ы́й  ѻ҆лта́рь. И҆ дїа́конъ глаго́летъ є҆ктенїю̀ вели́кꙋю:  Ми́ромъ гдⷭ҇ꙋ помо́лимсѧ: Возгла́съ: Ꙗ҆́кѡ  подоба́етъ тебѣ̀ всѧ́каѧ сла́ва: 
И҆ начина́етъ предстоѧ́тель канѡ́нъ, творе́нїе  гдⷭ҇и́на і҆ѡа́нна дамаскина̀. Гла́съ а҃. і҆рмо́съ:  Воскрⷭ҇нїѧ де́нь: І҆рмосы̀ на д҃: И҆ тропарѝ на  в҃і, съ припѣ́вы: Хрⷭ҇то́съ воскре́се и҆з̾  ме́ртвыхъ. И҆ па́ки послѣдѝ кі́йждо ли́къ і҆рмо́съ.  Послѣди́ же на схо́дѣ катава́сїа, і҆рмо́съ то́йже:  Воскрⷭ҇нїѧ де́нь: И҆ по не́мъ: Хрⷭ҇то́съ воскре́се:  ве́сь три́жды.Твори́тъ же нача́ло канѡ́на на кꙋ́юждо  пѣ́снь всегда̀ предстоѧ́тель, десно́й и҆лѝ лѣ́вой  странѣ̀ слꙋчи́вшейсѧ нача́ти. И҆ кади́тъ въ нача́лѣ  канѡ́на ст҃ы́ѧ і҆кѡ́ны, и҆ ѻ҆́ба ли́ки и҆ бра́тїю по  чи́нꙋ. И҆ по ко́ейждо пѣ́сни быва́етъ є҆ктенїа̀ ма́лаѧ  внѣ̀ ѻ҆лтарѧ̀, ꙗ҆́коже рѣ́хомъ, во ст҃ы́й се́й де́нь.  Возгла́съ внꙋ́трь ѻ҆лтарѧ̀ ѿ і҆ере́а. По а҃-й пѣ́сни  пое́тъ десна́ѧ страна̀. По г҃-й же пое́тъ лѣ́ваѧ. Си́це  пое́мъ и҆ по про́чихъ пѣ́снехъ. (л. в҃ ѡ҆б.) 
КАНѠ́НЪ, гла́съ а҃. 
Пѣ́снь а҃. 
І҆рмо́съ: Воскресе́нїѧ де́нь, просвѣти́мсѧ  лю́дїе: па́сха, гдⷭ҇нѧ па́сха! ѿ сме́рти бо къ жи́зни,  и҆ ѿ землѝ къ нб҃сѝ, хрⷭ҇то́съ бг҃ъ на́съ преведѐ,  побѣ́днꙋю пою́щыѧ. 
Припѣ́въ: Хрⷭ҇то́съ воскре́се и҆з̾ ме́ртвыхъ. 
Ѡ҆чи́стимъ чꙋ̑вствїѧ, и҆ оу҆́зримъ непристꙋ́пнымъ  свѣ́томъ воскресе́нїѧ, хрⷭ҇та̀ блиста́ющасѧ, и҆  ра́дꙋйтесѧ, рекꙋ́ща ꙗ҆́снѡ да оу҆слы́шимъ, побѣ́днꙋю  пою́ще. 
Нб҃са̀ оу҆̀бо досто́йнѡ да веселѧ́тсѧ, землѧ́ же  да ра́дꙋетсѧ, да пра́зднꙋетъ же мі́ръ, ви́димый же ве́сь  и҆ неви́димый: хрⷭ҇то́съ бо воста̀, весе́лїе вѣ́чное. 
Та́же, є҆ктенїа̀. И҆ возгла́съ: Ꙗ҆́кѡ твоѧ̀  держа́ва, и҆ твоѐ є҆́сть црⷭ҇тво, и҆ си́ла, сла́ва  ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆  во вѣ́ки вѣкѡ́въ.  
Пѣ́снь г҃. 
І҆рмо́съ: Прїиди́те пи́во пїе́мъ но́вое, не ѿ  ка́мене непло́дна чꙋдодѣ́емое, но нетлѣ́нїѧ  и҆сто́чникъ, и҆з̾ гро́ба ѡ҆дожди́вша хрⷭ҇та̀, въ не́мже  оу҆твержда́емсѧ. 
Ны́нѣ всѧ̑ и҆спо́лнишасѧ свѣ́та, нб҃о же и҆  землѧ̀ и҆ преиспѡ́днѧѧ: да пра́зднꙋетъ оу҆̀бо всѧ̀  тва́рь воста́нїе хрⷭ҇то́во, въ не́мже оу҆твержда́етсѧ. 
Вчера̀ спогребо́хсѧ тебѣ̀ хрⷭ҇тѐ, совостаю̀  дне́сь воскрⷭ҇шꙋ тебѣ̀, сраспина́хсѧ тебѣ̀ вчера̀,  са́мъ мѧ̀ спросла́ви сп҃се во црⷭ҇твїи твое́мъ. 
Та́же, є҆ктенїа̀, и҆ возгла́съ: Ꙗ҆́кѡ ты̀ є҆сѝ  бг҃ъ на́шъ, и҆ тебѣ̀ сла́вꙋ возсыла́емъ, ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ ны́нѣ и҆ при́снѡ, и҆ во вѣ́ки  вѣкѡ́въ. (л. г҃) 
Ѵ҆пакоѝ, гла́съ д҃: Предвари́вшыѧ оу҆́тро ꙗ҆̀же  ѡ҆ марі́и, и҆ ѡ҆брѣ́тшыѧ ка́мень ѿвале́нъ ѿ гро́ба,  слы́шахꙋ ѿ а҆́гг҃ла: во свѣ́тѣ присносꙋ́щнѣмъ  сꙋ́щаго, съ ме́ртвыми что̀ и҆́щете ꙗ҆́кѡ человѣ́ка;  ви́дите грѡ́бныѧ пелєны̀, тецы́те, и҆ мі́рꙋ  проповѣ́дите, ꙗ҆́кѡ воста̀ гдⷭ҇ь, оу҆мертви́вый  сме́рть, ꙗ҆́кѡ є҆́сть сн҃ъ бг҃а, спаса́ющагѡ ро́дъ  человѣ́ческїй. 
И҆ чте́нїе въ григо́рїи бг҃осло́вѣ, є҆гѡ́же  нача́ло: На стра́жи мое́й ста́нꙋ: По чте́нїи же па́ки  вжига́ютъ свѣщы̀ бра́тїѧ. 
Пѣ́снь д҃. 
І҆рмо́съ: На бж҃е́ственнѣй стра́жи,  бг҃оглаго́ливый а҆ввакꙋ́мъ да ста́нетъ съ на́ми, и҆  пока́жетъ свѣтоно́сна а҆́гг҃ла, ꙗ҆́снѡ глаго́люща:  дне́сь спасе́нїе мі́рꙋ, ꙗ҆́кѡ воскре́се хрⷭ҇то́съ,  ꙗ҆́кѡ всеси́ленъ. 
Мꙋ́жескїй оу҆́бѡ по́лъ, ꙗ҆́кѡ разве́рзый  дѣ́вственнꙋю оу҆тро́бꙋ, ꙗ҆ви́сѧ хрⷭ҇то́съ: ꙗ҆́кѡ  чл҃вѣ́къ же, а҆́гнецъ нарече́сѧ: непоро́ченъ же, ꙗ҆́кѡ  невкꙋ́сенъ скве́рны, на́ша па́сха, и҆ ꙗ҆́кѡ бг҃ъ  и҆́стиненъ соверше́нъ рече́сѧ. 
Ꙗ҆́кѡ є҆динолѣ́тный а҆́гнецъ, бл҃гослове́нный  на́мъ вѣне́цъ хрⷭ҇то́съ, во́лею за всѣ́хъ закла́нъ  бы́сть, па́сха чисти́тельнаѧ, и҆ па́ки и҆з̾ гро́ба  кра́сное пра́вды на́мъ возсїѧ̀ со́лнце. 
Бг҃оѻц҃ъ оу҆́бѡ дв҃дъ пред̾ сѣ́ннымъ  ковче́гомъ скака́ше и҆гра́ѧ, лю́дїе же бж҃їи ст҃і́и,  ѻ҆бразѡ́въ сбытїѐ зрѧ́ще, весели́мсѧ бж҃е́ственнѣ,  ꙗ҆́кѡ воскре́се хрⷭ҇то́съ, ꙗ҆́кѡ всеси́ленъ. 
Є҆ктенїа̀, и҆ возгла́съ: Ꙗ҆́кѡ бл҃гъ и҆  человѣколю́бецъ бг҃ъ є҆сѝ, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. (л. г҃ ѡ҆б.) 
Пѣ́снь є҃. 
І҆рмо́съ: Оу҆́тренюемъ оу҆́треннюю глꙋбокꙋ̀, и҆  вмѣ́стѡ мѵ́ра пѣ́снь принесе́мъ влⷣцѣ, и҆ хрⷭ҇та̀  оу҆́зримъ пра́вды со́лнце, всѣ̑мъ жи́знь возсїѧ́юща. 
Безмѣ́рное твоѐ бл҃гоꙋтро́бїе а҆́довыми  оу҆́зами содержи́мїи зрѧ́ще, къ свѣ́тꙋ и҆дѧ́хꙋ хрⷭ҇тѐ,  весе́лыми нога́ми, па́схꙋ хва́лѧще вѣ́чнꙋю. 
Пристꙋ́пимъ свѣщено́снїи, и҆сходѧ́щꙋ хрⷭ҇тꙋ̀  и҆з̾ гро́ба ꙗ҆́кѡ женихꙋ̀, и҆ спра́зднꙋимъ  любопра́зднственными чи́нми па́схꙋ бж҃їю спаси́тельнꙋю. 
Є҆ктенїа̀, и҆ возгла́съ: Ꙗ҆́кѡ свѧти́сѧ и҆  просла́висѧ пречⷭ҇тно́е и҆ великолѣ́пое и҆́мѧ твоѐ,  ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆  во вѣ́ки вѣкѡ́въ. 
Пѣ́снь ѕ҃. 
І҆рмо́съ: Снизше́лъ є҆сѝ въ преиспѡ́днѧѧ землѝ  и҆ сокрꙋши́лъ є҆сѝ верєѝ вѣ́чныѧ, содержа́щыѧ  свѧ̑занныѧ хрⷭ҇тѐ, и҆ тридне́венъ ꙗ҆́кѡ ѿ ки́та  і҆ѡ́на, воскре́слъ є҆сѝ ѿ гро́ба. 
Сохрани́въ цѣ́ла зна́мєнїѧ хрⷭ҇тѐ, воскре́слъ  є҆сѝ ѿ гро́ба, ключѝ дв҃ы не вреди́вый въ ржⷭ҇твѣ̀  твое́мъ, и҆ ѿве́рзлъ є҆сѝ на́мъ ра̑йскїѧ двє́ри. 
Сп҃се мо́й, живо́е же и҆ неже́ртвенное заколе́нїе,  ꙗ҆́кѡ бг҃ъ са́мъ себѐ во́лею приве́дъ ѻ҆ц҃ꙋ̀,  совоскреси́лъ є҆сѝ всеро́днаго а҆да́ма, воскре́съ ѿ  гро́ба. 
Є҆ктенїа̀, и҆ возгла́съ: Ты́ бо є҆сѝ цр҃ь  ми́ра, и҆ сп҃съ дꙋ́шъ на́шихъ, и҆ тебѣ̀ сла́вꙋ  возсыла́емъ, ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆  при́снѡ, и҆ во вѣ́ки вѣкѡ́въ. 
Та́же конда́къ, гла́съ и҃: 
А҆́ще и҆ во гро́бъ снизше́лъ є҆сѝ безсме́ртне,  но а҆́довꙋ разрꙋши́лъ є҆сѝ си́лꙋ, и҆ воскре́слъ є҆сѝ  ꙗ҆́кѡ побѣди́тель (л. д҃) хрⷭ҇тѐ бж҃е, жена́мъ  мѷроно́сицамъ вѣща́вый: ра́дꙋйтесѧ, и҆ твои́мъ  а҆пⷭ҇лѡмъ ми́ръ да́рꙋѧй, па́дшымъ подаѧ́й воскресе́нїе. 
І҆́косъ: 
Є҆́же пре́жде со́лнца сл҃нце заше́дшее и҆ногда̀  во гро́бъ, предвари́ша ко оу҆́трꙋ, и҆́щꙋщыѧ ꙗ҆́кѡ днѐ  мѷронѡ́сицы дѣ̑вы, и҆ дрꙋга̀ ко дрꙋзѣ́й вопїѧ́хꙋ: ѽ  дрꙋги́ни! прїиди́те, вонѧ́ми пома́жемъ тѣ́ло живоно́сное  и҆ погребе́ное, пло́ть воскреси́вшагѡ па́дшаго а҆да́ма,  лежа́щꙋю во гро́бѣ. и҆́демъ, потщи́мсѧ ꙗ҆́коже волсвѝ,  и҆ поклони́мсѧ, и҆ принесе́мъ мѵ̑ра ꙗ҆́кѡ да́ры, не въ  пелена́хъ, но въ плащани́цѣ ѡ҆бви́томꙋ, и҆ пла́чимъ, и҆  возопїи́мъ: ѽ влⷣко, воста́ни, па́дшымъ подаѧ́й  воскресе́нїе. 
Сѷнаѯа́рь, во ст҃ꙋ́ю и҆ вели́кꙋю недѣ́лю  па́схи. 
Стїхѝ: Хрⷭ҇то́съ сше́дъ къ борьбѣ̀ а҆́довѣ  є҆ди́нъ. 
Мнѡ́гїѧ взе́мъ побѣ́ды коры̑сти, взы́де. 
Во ст҃ꙋ́ю и҆ вели́кꙋю недѣ́лю па́схи, са́мое  живоно́сное воскресе́нїе пра́зднꙋемъ гдⷭ҇а бг҃а и҆ сп҃са  на́шегѡ і҆и҃са хрⷭ҇та̀, є҆́же оу҆́бѡ и҆ па́схꙋ  и҆менꙋ́емъ: ꙗ҆́же є҆вре́йскою бесѣ́дою преведе́нїе  толкꙋ́етсѧ. То́й бо є҆́сть де́нь, во́ньже бг҃ъ въ  нача́лѣ мі́ръ ѿ небытїѧ̀ приведѐ. Въ то́й де́нь  і҆и҃льтєскїѧ лю́ди, сквозѣ̀ чермно́е мо́ре прове́дъ,  ѿ фараѡ́новыхъ и҆схища́етъ рꙋ́къ. Въ то́й па́ки съ  нб҃сѐ соше́дъ, во оу҆тро́бꙋ дв҃ы всели́сѧ: и҆ ны́нѣ  и҆з̾ а҆́довыхъ сокро́вищъ человѣ́ческое є҆стество̀  всѐ и҆схити́въ, на нб҃са̀ возведѐ, и҆ къ дре́внемꙋ  достоѧ́нїю приведѐ нетлѣ́нїѧ. Ѻ҆ба́че соше́дъ во  а҆́дъ, не всѣ́хъ воскресѝ, но є҆ли́цы вѣ́ровати  є҆мꙋ̀ и҆зво́лиша: дꙋ́шы же ꙗ҆̀же ѿ вѣ́ка ст҃ы́хъ  нꙋ́ждею держи̑мыѧ ѿ а҆́да свободѝ, и҆ всѣ̑мъ дадѐ на  нб҃са̀ взы́ти. Сегѡ̀ ра́ди ра́дꙋющесѧ преесте́ственнѣ со  свѣ́тлостїю воскрⷭ҇нїе пра́зднꙋемъ, ра́дость  ѡ҆бразꙋ́юще, є҆́юже є҆стество̀ на́ше милосе́рдїѧ ра́ди  млⷭ҇ти бж҃їѧ ѡ҆богати́сѧ: та́кожде и҆ вражды̀  разрꙋше́нїе, и҆ є҆́же съ бг҃омъ (л. д҃ ѡ҆б.) соедине́нїе  и҆ съ самѣ́ми а҆́гг҃лы показꙋ́юще, ѻ҆бы́чное  содѣва́емъ цѣлова́нїе. Гдⷭ҇не же воскресе́нїе бы́сть  си́це: во́инѡмъ стрегꙋ́щымъ гро́бъ, ѡ҆ полꙋ́нощи трꙋ́съ  быва́етъ: соше́дъ бо а҆́гг҃лъ, ка́мень ѿвалѧ́етъ ѿ  две́рей гро́ба, стра́жїе же оу҆жаса́ющесѧ бѣ́гаютъ. И҆  прихожде́нїе здѣ̀ жена́мъ быва́етъ въ сꙋббѡ́тꙋ по́здѣ,  ꙗ҆́коже ѿ полсꙋббѡ́тныѧ но́щи. И҆ пе́рвѣе оу҆́бѡ  воскрⷭ҇нїе бж҃їи мт҃ри познава́емо быва́етъ прѧ́мѡ  сѣдѧ́щей гро́ба съ магдали́нею, ꙗ҆́коже глаго́летъ  матѳе́й. Но да не сомни́ло бы сѧ воскрⷭ҇нїе, за є҆́же къ  ма́тери присвое́нїѧ, є҆ѵⷢ҇лі́сти глаго́лютъ: пе́рвѣе  ꙗ҆влѧ́етсѧ магдали́ни марі́и, ѻ҆на́ же и҆ на ка́мени  а҆́гг҃ла ви́дѣ: и҆ прини́кши па́ки сꙋ́щыѧ внꙋ́трь  зри́тъ, и҆́же оу҆́бѡ и҆ гдⷭ҇не воскрⷭ҇нїе возвѣща́ютъ:  воста́ бо, глаго́лютъ, нѣ́сть здѣ̀: сѐ мѣ́сто,  и҆дѣ́же положи́ша є҆го̀. Тече́тъ оу҆́бѡ сїѧ̀  слы́шавши, и҆ къ теплѣ́йшымъ ѿ оу҆чени̑къ прихо́дитъ,  къ петрꙋ̀ и҆ і҆ѡа́ннꙋ, и҆ воскрⷭ҇нїе си̑мъ  благовѣствꙋ́етъ. Возвраща́ющисѧ же є҆́й съ дрꙋго́ю  марі́ею, срѣ́те ѧ҆̀ хрⷭ҇то́съ, глаго́лѧ: ра́дꙋйтесѧ.  Подоба́ше бо пе́рвѣе слы́шавшемꙋ ро́дꙋ: въ печа́лехъ  роди́ши ча̑да, томꙋ̀ пре́жде и҆ ра́дость внꙋши́ти. Сїѧ̑  же любо́вїю побѣжда́ємыѧ пристꙋпа́ютъ, и҆ пречи́стыма  нога́ма є҆гѡ̀ каса́ютсѧ, ѻ҆па́снѣйше разꙋмѣ́ти  хотѧ́ще. А҆пⷭ҇ла же ко гро́бꙋ притеко́ста, і҆ѡа́ннъ  оу҆́бѡ прини́къ то́чїю во гро́бъ, ѿи́де. Пе́тръ же  внꙋ́трь вхо́дитъ, и҆ и҆спы́тнѣйше зри́тъ, плащани́цѣ же  каса́етсѧ и҆ сꙋдаре́ви. Па́ки же магдали́на прихо́дитъ ко  гро́бꙋ ѡ҆ оу҆́трени, со дрꙋги́ми жена́ми, ви̑дѣннаѧ  оу҆вѣ́рити хотѧ́щи ѻ҆па́снѣ. Оу҆ внѣ́шнихъ же  стоѧ́щи рыда́ше, внꙋ́трь же гро́ба прини́кши, зри́тъ два̀  а҆́гг҃ла блиста́ющасѧ свѣ́тлостїю, и҆ а҆́ки претѧ́ща  є҆́й, и҆ глаго́люща: же́но, что̀ пла́чеши; и҆ кого̀  и҆́щеши; І҆и҃са и҆́щете назарѧни́на распѧ́таго: воста̀,  нѣ́сть здѣ̀. И҆ а҆́бїе воста́ша пристра́шни, ви́дѣвше  гдⷭ҇а. Тѣ́мже ѻ҆на̀ ѡ҆бра́щшисѧ вспѧ́ть, ви́дитъ  хрⷭ҇та̀ стоѧ́ща, вертогра́дарѧ же є҆го̀ бы́ти мнѧ́щи,  [занѐ въ вертогра́дѣ гро́бъ бы́сть,] глаго́летъ: гдⷭ҇и,  а҆́ще ты̀ є҆сѝ взѧ́лъ є҆го̀, рцы́ ми, гдѣ̀ є҆сѝ  положи́лъ є҆го̀; и҆ а҆́зъ возмꙋ̀ є҆го̀. Па́ки же сп҃съ  ко а҆́гг҃лѡмъ помаа́въ, глаго́летъ къ магдали́ни: марі́е.  Ѻ҆на́ же сла́дкїй и҆ ѻ҆бы́чный хрⷭ҇то́въ ѡ҆щꙋти́вши  гла́съ, (л. є҃) прикоснꙋ́тисѧ є҆мꙋ̀ хотѧ́ше. Ѻ҆́нъ же  глаго́летъ: не прикаса́йсѧ мнѣ̀, не оу҆ бо взыдо́хъ ко  ѻ҆ц҃ꙋ̀ моемꙋ̀, ꙗ҆́коже ты̀ помышлѧ́еши, є҆щѐ  чл҃вѣ́ка мѧ̀ бы́ти непщꙋ́ющи: и҆ди́ же къ бра́тїи мое́й,  и҆ рцы̀ и҆̀мъ, є҆ли̑ка же ви́дѣла є҆сѝ и҆ слы́шала.  И҆ сїѐ оу҆́бѡ магдали́на дѣ́лаетъ. Свита́ющꙋ же дню̀  па́ки оу҆ гро́ба съ про́чими быва́етъ. Сꙋ́щїи же со  і҆ѡа́нною и҆ салѡмі́ею, возсїѧ́вшꙋ со́лнцꙋ прїидо́ша. И҆  про́стѡ рещѝ, разли́чнѡ є҆́же на гро́бъ же́нъ  прихожде́нїе бы́сть, въ ни́хже бѣ̀ и҆ бцⷣа: та́ бо  є҆́сть, ю҆́же і҆ѡсі́евꙋ глаго́летъ мр҃і́ю є҆ѵⷢ҇лїе.  і҆ѡ́сифовъ же бѣ̀ сы́нъ се́й і҆ѡсі́й. Въ неизвѣ́стномъ  оу҆́бѡ є҆́сть, въ кі́й ча́съ воскре́се гдⷭ҇ь: нѣ́цыи  оу҆́бѡ въ пе́рвое кꙋроглаше́нїе глаго́лютъ: дрꙋзі́и же  є҆гда̀ трꙋ́съ бы́сть, и҆ разли́чнѡ дрꙋзі́и. Си̑мъ же  та́кѡ бы́вшымъ, сѐ нѣ́цыи ѿ кꙋстѡді́и доше́дше,  возвѣсти́ша а҆рхїере́ємъ содѣ̑ѧвшаѧсѧ. Ѻ҆ни́ же  сре́брениками и҆̀хъ оу҆мзди́вше, повинꙋ́ютъ рещѝ:  ꙗ҆́кѡ оу҆ченицы̀ є҆гѡ̀ прише́дше но́щїю, оу҆крадо́ша  є҆го̀. Въ ве́черъ настоѧ́щагѡ днѐ, оу҆ченикѡ́мъ во  є҆ди́но собра̑нымъ стра́ха ра́ди і҆ꙋде́йскагѡ, и҆  две́ремъ тве́рдѡ заключє́нымъ, вхо́дитъ къ ни́мъ і҆и҃съ,  ꙗ҆́кѡ въ нетлѣ́ннѣмъ тѣлесѝ бѣ̀, и҆ ми́ръ ѻ҆бы́чнѡ  си̑мъ благовѣствꙋ́етъ. Ѻ҆ни́ же сего̀ ви́дѣвше,  премно́гѡ возра́довашасѧ, и҆ дꙋнове́нїемъ  соверше́ннѣйшее всест҃а́гѡ дх҃а дѣ́йство прїе́млютъ.  Ка́кѡ же тридне́вное воскрⷭ҇нїе гдⷭ҇не; вѣ́ждь си́це:  Ве́черъ четвертка̀, и҆ де́нь пѧтка̀, та́кѡ бо  нощеде́нство є҆вре́є и҆счита́ютъ, де́нь є҆ди́нъ.  Пѧтка̀ па́ки но́щь, и҆ сꙋббѡ́та всѧ̀, дрꙋго́е  нощеде́нство, сѐ де́нь вторы́й. Па́ки сꙋббѡ́тнаѧ но́щь,  и҆ недѣ́ли де́нь, ѿ ча́сти бо нача́ла всѐ  прїе́млетсѧ, тре́тїе нощеде́нство: сѐ де́нь тре́тїй.  И҆лѝ си́це: Въ тре́тїй ча́съ пѧтка̀ ра́спѧтъ бы́сть  хрⷭ҇то́съ. Та́же ѿ шеста́гѡ часа̀ до девѧ́тагѡ тма̀  бы́сть, сїѐ но́щь мѝ разꙋмѣ́й, сѐ ѿ тре́тїѧгѡ да́же  до девѧ́тагѡ є҆ди́но нощеде́нство. Та́же па́ки по тмѣ̀,  де́нь и҆ но́щь пѧтка̀, сѐ два̀ нощедє́нства. Де́нь  сꙋббѡ́ты, и҆ но́щь є҆ѧ̀ па́ки, сѐ трѝ нощедє́нства,  по є҆ѵⷢ҇лі́стꙋ глаго́лющемꙋ: свита́ющꙋ во є҆ди́нꙋ ѿ  сꙋббѡ́тъ. А҆́ще ли въ тре́тїй ѡ҆бѣща́въ  ѡ҆благодѣ́тельствова на́съ сп҃съ, скорѣ́йше содѣ́ла  бл҃годѣ́йство. и҆ та́кѡ бл҃года́ть, и҆ сла́ва є҆мꙋ̀ во  вѣ́ки вѣкѡ́въ. а҆ми́нь. (л. є҃ ѡ҆б.) 
Та́же глаго́лемъ: 
Воскресе́нїе хрⷭ҇то́во ви́дѣвше, поклони́мсѧ  ст҃о́мꙋ гдⷭ҇ꙋ і҆и҃сꙋ, є҆ди́номꙋ безгрѣ́шномꙋ. крⷭ҇тꙋ̀  твоемꙋ̀ покланѧ́емсѧ хрⷭ҇тѐ, и҆ ст҃о́е воскресе́нїе  твоѐ пое́мъ и҆ сла́вимъ: ты́ бо є҆сѝ бг҃ъ на́шъ,  ра́звѣ тебѐ и҆но́гѡ не зна́емъ, и҆́мѧ твоѐ и҆менꙋ́емъ.  прїиди́те всѝ вѣ́рнїи, поклони́мсѧ ст҃о́мꙋ хрⷭ҇то́вꙋ  воскресе́нїю: се́ бо прїи́де крⷭ҇то́мъ ра́дость всемꙋ̀  мі́рꙋ. всегда̀ бл҃гословѧ́ще гдⷭ҇а, пое́мъ воскресе́нїе  є҆гѡ̀: распѧ́тїе бо претерпѣ́въ, сме́ртїю сме́рть  разрꙋшѝ. [Три́жды.] 
Воскре́съ і҆и҃съ ѿ гро́ба, ꙗ҆́коже проречѐ,  дадѐ на́мъ живо́тъ вѣ́чный и҆ ве́лїю ми́лость.  [Три́жды.] 
Пѣ́снь з҃. 
І҆рмо́съ: Ѻ҆́троки ѿ пе́щи и҆зба́вивый, бы́въ  человѣ́къ, стра́ждетъ ꙗ҆́кѡ сме́ртенъ, и҆ стра́стїю  сме́ртное въ нетлѣ́нїѧ ѡ҆блачи́тъ благолѣ́пїе, є҆ди́нъ  бл҃гослове́нъ ѻ҆ц҃є́въ бг҃ъ, и҆ препросла́вленъ. 
Жєны̀ съ мѵ́ры бг҃омꙋ̑дрыѧ въ слѣ́дъ тебѐ  теча́хꙋ: є҆го́же ꙗ҆́кѡ ме́ртва со слеза́ми и҆ска́хꙋ,  поклони́шасѧ ра́дꙋющыѧсѧ живо́мꙋ бг҃ꙋ, и҆ па́схꙋ та́йнꙋю  твои́мъ хрⷭ҇тѐ оу҆ченикѡ́мъ бл҃говѣсти́ша. 
Сме́рти пра́зднꙋемъ оу҆мерщвле́нїе, а҆́дово  разрꙋше́нїе, и҆но́гѡ житїѧ̀ вѣ́чнагѡ нача́ло, и҆  и҆гра́юще пое́мъ вино́внаго, є҆ди́наго бл҃гослове́ннаго  ѻ҆ц҃є́въ бг҃а, и҆ препросла́вленнаго. 
Ꙗ҆́кѡ вои́стиннꙋ сщ҃е́ннаѧ, и҆ всепра́зднственнаѧ  сїѧ̀ спаси́тельнаѧ но́щь, и҆ свѣтоза́рнаѧ,  свѣтоно́снагѡ днѐ, воста́нїѧ сꙋ́щи провозвѣ́стница: въ  не́йже безлѣ́тный свѣ́тъ и҆з̾ гро́ба пло́тски всѣ̑мъ  возсїѧ̀. (л. ѕ҃) 
Є҆ктенїа̀, и҆ возгла́съ. Бꙋ́ди держа́ва црⷭ҇твїѧ  твоегѡ̀ бл҃гослове́нна и҆ препросла́вленна, ѻ҆ц҃а̀, и҆  сн҃а, и҆ ст҃а́гѡ дх҃а, ны́нѣ и҆ при́снѡ, и҆ во вѣ́ки  вѣкѡ́въ. 
Пѣ́снь и҃. 
І҆рмо́съ: Се́й нарече́нный и҆ ст҃ы́й де́нь,  є҆ди́нъ сꙋббѡ́тъ цр҃ь и҆ гдⷭ҇ь, пра́здникѡвъ пра́здникъ,  и҆ торжество̀ є҆́сть торже́ствъ: во́ньже благослови́мъ  хрⷭ҇та̀ во вѣ́ки. 
Прїиди́те но́вагѡ вїногра́да рожде́нїѧ,  бж҃е́ственнагѡ весе́лїѧ, въ наро́читомъ днѝ воскрⷭ҇нїѧ,  црⷭ҇твїѧ хрⷭ҇то́ва прїѡбщи́мсѧ, пою́ще є҆го̀ ꙗ҆́кѡ бг҃а  во вѣ́ки. 
Возведѝ ѻ҆́крестъ ѻ҆́чи твоѝ сїѡ́не и҆ ви́ждь:  се́ бо прїидо́ша къ тебѣ̀ ꙗ҆́кѡ бг҃освѣ̑тлаѧ  свѣти̑ла, ѿ за́пада, и҆ сѣ́вера, и҆ мо́рѧ, и҆  восто́ка ча́да твоѧ̑, въ тебѣ̀ благословѧ̑щаѧ хрⷭ҇та̀ во  вѣ́ки. 
Трⷪ҇ченъ: 
Ѻ҆́ч҃е вседержи́телю, и҆ сло́ве, и҆ дш҃е, тремѝ  соединѧ́емое во ѵ҆поста́сѣхъ є҆стество̀,  пресꙋ́щественне и҆ пребж҃е́ственне, въ тѧ̀ крⷭ҇ти́хомсѧ,  и҆ тѧ̀ бл҃гослови́мъ во всѧ̀ вѣ́ки. 
Та́же, є҆ктенїа̀, и҆ возгла́съ: Ꙗ҆́кѡ  бл҃гослови́сѧ и҆́мѧ твоѐ, и҆ просла́висѧ црⷭ҇тво твоѐ,  ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, во  вѣ́ки вѣкѡ́въ. 
Припѣ́вы на ѳ҃-й пѣ́сни: 
Вели́читъ дꙋша̀ моѧ̀ воскре́сшаго тридне́внѡ ѿ  гро́ба, хрⷭ҇та̀ жизнода́вца. И҆ і҆рмо́съ: Свѣти́сѧ: 
И҆ вторы́й ли́къ пое́тъ то́йже припѣ́въ, и҆  і҆рмо́съ. 
Та́же, пе́рвый ли́къ пое́тъ вторы́й припѣ́въ:  Вели́читъ дꙋша̀ моѧ̀ во́лею страда́вша, и҆ погребе́на,  и҆ воскре́сшаго тридне́внѡ ѿ гро́ба. И҆ і҆рмо́съ:  Свѣти́сѧ: И҆ вторы́й ли́къ пое́тъ то́йже припѣ́въ  и҆ і҆рмо́съ. (л. ѕ҃ ѡ҆б.) 
Та́же, пе́рвый ли́къ пое́тъ тре́тїй припѣ́въ:  Хрⷭ҇то́съ но́ваѧ па́сха, же́ртва жива́ѧ, а҆́гнецъ бж҃їй  взе́млѧй грѣхѝ ми́ра. И҆ сті́хъ. 
И҆ вторы́й ли́къ пое́тъ то́йже припѣ́въ, и҆  сті́хъ. 
Та́же, пе́рвый ли́къ пое́тъ четве́ртый припѣ́въ:  А҆́гг҃лъ вопїѧ́ше бл҃года́тнѣй: чи́стаѧ дв҃о,  ра́дꙋйсѧ, и҆ па́ки рекꙋ̀, ра́дꙋйсѧ: тво́й сн҃ъ воскре́се  тридне́венъ ѿ гро́ба, и҆ мє́ртвыѧ воздви́гнꙋвый,  лю́дїе весели́тесѧ. И҆ сті́хъ: 
И҆ вторы́й ли́къ пое́тъ то́йже припѣ́въ, и҆  сті́хъ. 
И҆ про́чихъ ѻ҆́смь припѣ́вѡвъ припѣва́ютъ по  є҆ди́ножды ко стїхѡ́мъ: 
Возбꙋди́лъ є҆сѝ оу҆снꙋ́въ мє́ртвыѧ ѿ вѣ́ка,  ца́рски рыка́вый ꙗ҆́кѡ ѿ і҆ꙋ́ды ле́въ. 
Магдали́на марі́а притечѐ ко гро́бꙋ, и҆ хрⷭ҇та̀  ви́дѣвши, ꙗ҆́кѡ вертогра́дарѧ вопроша́ше. 
А҆́гг҃лъ ѡ҆блиста́ѧй жена́мъ вопїѧ́ше: преста́ните  ѿ сле́зъ, ꙗ҆́кѡ хрⷭ҇то́съ воскре́се. 
Хрⷭ҇то́съ воскре́се, сме́рть попра́вый, и҆  мє́ртвыѧ воздви́гнꙋвый, лю́дїе весели́тесѧ. 
Дне́сь всѧ́ка тва́рь весели́тсѧ и҆ ра́дꙋетсѧ:  ꙗ҆́кѡ хрⷭ҇то́съ воскре́се, и҆ а҆́дъ плѣни́сѧ. 
Дне́сь влⷣка плѣнѝ а҆́да, воздви́гнꙋвый  ю҆́зники, ꙗ҆̀же ѿ вѣ́ка и҆мѧ́ше лю́тѣ ѡ҆держи̑мыѧ. 
Вели́читъ дꙋша̀ моѧ̀ трїѷпоста́снагѡ и҆  нераздѣ́льнагѡ бж҃ества̀ держа́вꙋ. 
Ра́дꙋйсѧ дв҃о, ра́дꙋйсѧ, ра́дꙋйсѧ бл҃гослове́ннаѧ,  ра́дꙋйсѧ препросла́вленнаѧ: тво́й бо сн҃ъ воскре́се  тридне́венъ ѿ гро́ба. 
Послѣди́ же пе́рвый ли́къ пое́тъ па́ки пе́рвый  припѣ́въ и҆ і҆рмо́съ. (л. з҃) 
Та́же ѻ҆́ба ли́ка, соше́дшесѧ вкꙋ́пѣ, пою́тъ  і҆рмо́съ, и҆ тропа́рь: Хрⷭ҇то́съ воскре́се:  три́жды. 
Пѣ́снь ѳ҃. 
І҆рмо́съ: Свѣти́сѧ, свѣти́сѧ но́вый  і҆ерꙋсали́ме: сла́ва бо гдⷭ҇нѧ на тебѣ̀ возсїѧ̀. ликꙋ́й  ны́нѣ, и҆ весели́сѧ сїѡ́не. ты́ же чи́стаѧ красꙋ́йсѧ  бцⷣе, ѡ҆ воста́нїи рождества̀ твоегѡ̀. 
Ѽ бж҃е́ственнагѡ, ѽ любе́знагѡ, ѽ сладча́йшагѡ  твоегѡ̀ гла́са! съ на́ми бо нело́жнѡ ѡ҆бѣща́лсѧ є҆сѝ  бы́ти, до сконча́нїѧ вѣ́ка хрⷭ҇тѐ: є҆го́же вѣ́рнїи,  оу҆твержде́нїе наде́жди и҆мꙋ́ще, ра́дꙋемсѧ. 
Ѽ па́сха ве́лїѧ и҆ сщ҃е́ннѣйшаѧ, хрⷭ҇тѐ! ѽ  мꙋ́дросте, и҆ сло́ве бж҃їй, и҆ си́ло! подава́й на́мъ  и҆́стѣе тебѐ причаща́тисѧ, въ невече́рнѣмъ днѝ  црⷭ҇твїѧ твоегѡ̀. 
Є҆ктенїа̀, и҆ возгла́съ: Ꙗ҆́кѡ тѧ̀ хва́лѧтъ всѧ̑  си̑лы нбⷭ҇ныѧ, ѻ҆ц҃а̀, и҆ сн҃а, и҆ ст҃а́го дх҃а, и҆  тебѣ̀ сла́вꙋ возсыла́ютъ, ны́нѣ и҆ при́снѡ, и҆ во  вѣ́ки вѣкѡ́въ. 
Є҆ѯапостїла́рїй. Самогла́сенъ: 
Пло́тїю оу҆снꙋ́въ, ꙗ҆́кѡ ме́ртвъ цр҃ю̀ и҆ гдⷭ҇и,  тридне́венъ воскре́слъ є҆сѝ, а҆да́ма воздви́гъ ѿ  тлѝ, и҆ оу҆праздни́въ сме́рть: па́сха нетлѣ́нїѧ, мі́ра  спасе́нїе. [Три́жды.] 
На хвали́техъ, Всѧ́кое дыха́нїе: на гла́съ  а҃. Поста́вимъ стїхѝ д҃ и҆ пое́мъ стїхи̑ры воскре́сны,  гла́съ а҃. 
Сті́хъ: Хвали́те є҆го̀ на си́лахъ є҆гѡ̀,  хвали́те є҆го̀ по мно́жествꙋ вели́чествїѧ є҆гѡ̀. 
Пое́мъ твою̀ хрⷭ҇тѐ спаси́тельнꙋю стра́сть, и҆  сла́вимъ твоѐ воскресе́нїе. (л. з҃ ѡ҆б.) 
Сті́хъ: Хвали́те є҆го̀ во гла́сѣ трꙋ́бнѣмъ,  хвали́те є҆го̀ во ѱалти́ри и҆ гꙋ́слехъ. 
Крⷭ҇тъ претерпѣ́вый, и҆ сме́рть оу҆праздни́вый,  и҆ воскресы́й и҆з̾ ме́ртвыхъ, оу҆мирѝ на́шꙋ жи́знь  гдⷭ҇и, ꙗ҆́кѡ є҆ди́нъ всеси́ленъ. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
А҆́да плѣни́вый, и҆ человѣ́ка воскреси́вый,  воскресе́нїемъ твои́мъ хрⷭ҇тѐ, сподо́би ны̀ чи́стымъ  се́рдцемъ, тебѐ пѣ́ти и҆ сла́вити. 
Сті́хъ: Хвали́те є҆го̀ въ кѷмва́лѣхъ  доброгла́сныхъ, хвали́те є҆го̀ въ кѷмва́лѣхъ  восклица́нїѧ, всѧ́кое дыха́нїе да хва́литъ гдⷭ҇а. 
Бг҃олѣ́пное твоѐ снизхожде́нїе сла́вѧще, пое́мъ  тѧ̀ хрⷭ҇тѐ: роди́лсѧ є҆сѝ ѿ дв҃ы, и҆ неразлꙋче́нъ  бы́лъ є҆сѝ ѿ ѻ҆ц҃а̀: пострада́лъ є҆сѝ ꙗ҆́кѡ  человѣ́къ, и҆ во́лею претерпѣ́лъ є҆сѝ крⷭ҇тъ,  воскре́слъ є҆сѝ ѿ гро́ба ꙗ҆́кѡ ѿ черто́га  произше́дъ, да спасе́ши мі́ръ, гдⷭ҇и сла́ва тебѣ̀. 
Та́же совокꙋ́пльшесѧ ѻ҆́ба ли́ка, пою́тъ стїхи̑ры  па́схи. Гла́съ є҃. 
Сті́хъ: Да воскре́снетъ бг҃ъ, и҆ расточа́тсѧ  вразѝ є҆гѡ̀. 
Па́сха сщ҃е́ннаѧ на́мъ дне́сь показа́сѧ: па́сха  но́ва ст҃а́ѧ: па́сха та́инственнаѧ: па́сха всечестна́ѧ:  па́сха хрⷭ҇то́съ и҆зба́витель: па́сха непоро́чнаѧ: па́сха  вели́каѧ: па́сха вѣ́рныхъ: па́сха двє́ри ра̑йскїѧ на́мъ  ѿверза́ющаѧ: па́сха всѣ́хъ ѡ҆свѧща́ющаѧ вѣ́рныхъ. 
Сті́хъ: Ꙗ҆́кѡ и҆счеза́етъ ды́мъ, да и҆сче́знꙋтъ. 
Прїиди́те ѿ видѣ́нїѧ жєны̀ бл҃говѣ̑стницы, и҆  сїѡ́нꙋ рцы́те: прїимѝ ѿ на́съ ра́дости бл҃говѣ́щенїѧ,  воскресе́нїѧ хрⷭ҇то́ва: красꙋ́йсѧ, ликꙋ́й, и҆ ра́дꙋйсѧ  і҆ерꙋсали́ме, цр҃ѧ̀ хрⷭ҇та̀ оу҆зрѣ́въ и҆з̾ гро́ба,  ꙗ҆́кѡ жениха̀ происходѧ́ща. (л. и҃) 
Сті́хъ: Та́кѡ да поги́бнꙋтъ грѣ́шницы ѿ лица̀  бж҃їѧ, а҆ пра́вєдницы да возвеселѧ́тсѧ. 
Мѷронѡ́сицы жєны̀, оу҆́трꙋ глꙋбокꙋ̀,  предста́вшѧ гро́бꙋ живода́вца, ѡ҆брѣто́ша а҆́гг҃ла на  ка́мени сѣдѧ́ща, и҆ то́й провѣща́въ и҆̀мъ си́це  глаго́лаше: что̀ и҆́щете жива́гѡ съ ме́ртвыми; что̀  пла́чете нетлѣ́ннагѡ во тлѝ; ше́дше проповѣ́дите  оу҆ченикѡ́мъ є҆гѡ̀. 
Сті́хъ: Се́й де́нь, є҆го́же сотворѝ гдⷭ҇ь,  возра́дꙋемсѧ и҆ возвесели́мсѧ во́нь. 
Па́сха кра́снаѧ, па́сха, гдⷭ҇нѧ па́сха, па́сха  всечестна́ѧ на́мъ возсїѧ̀. па́сха, ра́достїю дрꙋ́гъ  дрꙋ́га ѡ҆б̾и́мемъ. ѽ па́сха! и҆збавле́нїе ско́рби,  и҆́бо и҆з̾ гро́ба дне́сь ꙗ҆́кѡ ѿ черто́га возсїѧ́въ  хрⷭ҇то́съ, жєны̀ ра́дости и҆спо́лни глаго́лѧ:  проповѣ́дите а҆пⷭ҇лѡмъ. 
Сла́ва и҆ ны́нѣ: гла́съ є҃: 
Воскрⷭ҇нїѧ де́нь, и҆ просвѣти́мсѧ торжество́мъ,  и҆ дрꙋ́гъ дрꙋ́га ѡ҆б̾и́мемъ. рце́мъ бра́тїе, и҆  ненави́дѧщымъ на́съ, прости́мъ всѧ̑ воскрⷭ҇нїемъ, и҆  та́кѡ возопїи́мъ: Хрⷭ҇то́съ воскре́се и҆з̾ ме́ртвыхъ,  сме́ртїю сме́рть попра́въ, и҆ сꙋ́щымъ во гробѣ́хъ  живо́тъ дарова́въ. 
Та́же, Хрⷭ҇то́съ воскре́се: три́жды. И҆ пое́мъ  сїѐ мно́гажды, до́ндеже цѣлꙋ́ютъ бра́тїѧ дрꙋ́гъ  дрꙋ́га. 
Цѣлова́нїе же настоѧ́телѧ съ про́чими і҆ере́и и҆  дїа́коны во ст҃о́мъ ѻ҆лтарѝ быва́етъ си́це: Глаго́летъ  приходѧ́й: Хрⷭ҇то́съ воскре́се: Ѻ҆́номꙋ же  ѿвѣща́вшꙋ: Вои́стиннꙋ воскре́се. Посе́мъ взе́мъ  настоѧ́тель честны́й крⷭ҇тъ и҆ ста́нетъ внѣ̀ пред̾  ст҃ы́ми црⷭ҇кими две́рьми. Та́кожде и҆ всѝ сщ҃е́нницы,  є҆ли́кѡ и҆̀хъ є҆́сть, и҆ дїа́кони, взе́мше кі́йждо  и҆̀хъ, ст҃о́е є҆ѵⷢ҇лїе, и҆ честны̑ѧ і҆кѡ́ны, по чи́нꙋ  своемꙋ̀: и҆ ста́нꙋтъ всѝ рѧ́домъ, ѿ десны́ѧ страны̀  настоѧ́телѧ. И҆ прихо́дѧтъ пре́жде честнѣ́йшїи (л. и҃  ѡ҆б.) церко́вницы, ста́рцы, є҆ди́нъ по є҆ди́номꙋ: и҆  ма́ло преклонѧ́ютсѧ пред̾ настоѧ́телемъ: и҆ цѣлꙋ́ютъ  кі́йждо и҆́хъ честны́й крⷭ҇тъ, и҆ ст҃о́е є҆ѵⷢ҇лїе,  є҆го́же держи́тъ і҆ере́й, и҆ про́чыѧ ѻ҆́бразы. Та́же и҆  самаго̀ настоѧ́телѧ во оу҆ста̀ цѣлꙋ́ютъ, глаго́люще:  Хрⷭ҇то́съ воскре́се. Ѻ҆́номꙋ же ѿвѣща́вшꙋ:  Вои́стиннꙋ воскре́се. По томꙋ́же ѻ҆́бразꙋ и҆  і҆ере́євъ цѣлꙋ́ютъ, и҆ са́ми междꙋ̀ собо́ю по чи́нꙋ  своемꙋ̀. И҆ ста́вѧтсѧ ѿ і҆ере́євъ по десно́й странѣ̀  рѧ́домъ. Та́же по ни́хъ и҆ мїрѧ́не та́кожде цѣлова́нїе  творѧ́тъ. Рабо́тницы же монасты́рстїи въ то́мже чинꙋ̀ да  ста́нꙋтъ, и҆ дрꙋ́гъ дрꙋ́га цѣлꙋ́юще. Быва́етъ же  посредѝ во всѣ́хъ ве́лїе молча́нїе. По цѣлова́нїи же  чте́тсѧ ѡ҆гласи́тельное сло́во златоꙋ́стагѡ ѿ  настоѧ́телѧ, и҆лѝ є҆кклисїа́рха: не сѣди́мъ же на  сицево́мъ чте́нїи, но стоѧ́ще слꙋ́шаемъ всѝ. 
И҆́же во ст҃ы́хъ ѻ҆ц҃а̀ на́шегѡ і҆ѡа́нна  а҆рхїепі́скопа кѡнстантїнопо́льскагѡ, златоꙋ́стагѡ сло́во  ѡ҆гласи́тельное во ст҃ы́й и҆ свѣтоно́сный де́нь  пресла́внагѡ и҆ спаси́тельнагѡ хрⷭ҇та̀ бг҃а на́шегѡ  воскрⷭ҇нїѧ. 
А҆́ще кто̀ бл҃гочести́въ и҆ бг҃олюби́въ, да  наслади́тсѧ сегѡ̀ до́брагѡ и҆ свѣ́тлагѡ торжества̀.  а҆́ще кто̀ ра́бъ бл҃горазꙋ́мный, да вни́детъ ра́дꙋѧсѧ въ  ра́дость гдⷭ҇а своегѡ̀. а҆́ще кто̀ потрꙋди́сѧ постѧ́сѧ,  да воспрїи́метъ ны́нѣ дина́рїй. а҆́ще кто̀ ѿ пе́рвагѡ  часа̀ дѣ́лалъ є҆́сть, да прїи́метъ дне́сь првⷣный  до́лгъ. а҆́ще кто̀ по тре́тїемъ часѣ̀ прїи́де,  благодарѧ̀ да пра́зднꙋетъ. а҆́ще кто̀ по шесто́мъ часѣ̀  дости́же, ничто́же да сꙋмни́тсѧ, и҆́бо ничи́мже  ѿтщетѣва́етсѧ. а҆́ще кто̀ лиши́сѧ и҆ девѧ́тагѡ часа̀,  да пристꙋ́питъ, ничто́же сꙋмнѧ́сѧ, ничто́же боѧ́сѧ. а҆́ще  кто̀ то́чїю дости́же и҆ во є҆динонадесѧ́тый ча́съ, да не  оу҆страши́тсѧ замедле́нїѧ: любочести́въ бо сы́й влⷣка,  прїе́млетъ послѣ́днѧго ꙗ҆́коже и҆ пе́рваго:  оу҆покоева́етъ въ є҆динонадесѧ́тый ча́съ прише́дшаго,  ꙗ҆́коже дѣ́лавшаго ѿ пе́рвагѡ часа̀. и҆ послѣ́днѧго  ми́лꙋетъ, и҆ пе́рвомꙋ оу҆гожда́етъ, (л. ѳ҃) и҆ ѻ҆́номꙋ  дае́тъ, и҆ семꙋ̀ да́рствꙋетъ, и҆ дѣла̀ прїе́млетъ, и҆  намѣ́ренїе цѣлꙋ́етъ, и҆ дѣѧ́нїе почита́етъ, и҆  предложе́нїе хва́литъ. Тѣ́мже оу҆́бѡ вни́дите всѝ въ  ра́дость гдⷭ҇а своегѡ̀: и҆ пе́рвїи и҆ вторі́и, мздꙋ̀  прїими́те. бога́тїи и҆ оу҆бо́зїи, дрꙋ́гъ со дрꙋ́гомъ  ликꙋ́йте. воздє́ржницы и҆ лѣни́вїи, де́нь почти́те.  пости́вшїисѧ и҆ непости́вшїисѧ, возвесели́тесѧ дне́сь.  Трапе́за и҆спо́лнена, наслади́тесѧ всѝ. тѣле́цъ  оу҆пита́нный, никто́же да и҆зы́детъ а҆́лчай: всѝ  наслади́тесѧ пи́ра вѣ́ры: всѝ воспрїими́те бога́тство  бла́гости. Никто́же да рыда́етъ оу҆бо́жества, ꙗ҆ви́сѧ  бо ѻ҆́бщее црⷭ҇тво. Никто́же да пла́четъ прегрѣше́нїй,  проще́нїе бо ѿ гро́ба возсїѧ̀. Никто́же да оу҆бои́тсѧ  сме́рти, свободи́ бо на́съ сп҃сова сме́рть. оу҆гасѝ  ю҆̀, и҆́же ѿ неѧ̀ держи́мый. плѣнѝ а҆́да, соше́дый во  а҆́дъ. ѡ҆горчѝ є҆го̀ вкꙋси́вша пло́ти є҆гѡ̀. И҆ сїѐ  предпрїе́мый и҆са́їа возопѝ: а҆́дъ, глаго́летъ,  ѡ҆горчи́сѧ, срѣ́тъ тѧ̀ до́лѣ. ѡ҆горчи́сѧ, и҆́бо  оу҆праздни́сѧ. ѡ҆горчи́сѧ, и҆́бо порꙋ́ганъ бы́сть.  ѡ҆горчи́сѧ, и҆́бо оу҆мертви́сѧ. ѡ҆горчи́сѧ, и҆́бо  низложи́сѧ. ѡ҆горчи́сѧ, и҆́бо свѧза́сѧ. прїѧ́тъ тѣ́ло,  и҆ бг҃ꙋ прирази́сѧ. прїѧ́тъ зе́млю, и҆ срѣ́те нб҃о.  прїѧ́тъ є҆́же ви́дѧше, и҆ впадѐ во є҆́же не ви́дѧше.  Гдѣ̀ твоѐ, сме́рте, жа́ло, гдѣ̀ твоѧ̀, а҆́де,  побѣ́да; Воскре́се хрⷭ҇то́съ, и҆ ты̀ низве́рглсѧ є҆сѝ.  Воскре́се хрⷭ҇то́съ, и҆ падо́ша де́мѡни. Воскре́се  хрⷭ҇то́съ, и҆ ра́дꙋютсѧ а҆́гг҃ли. Воскре́се хрⷭ҇то́съ, и҆  жи́знь жи́тельствꙋетъ. Воскре́се хрⷭ҇то́съ, и҆ ме́ртвый  ни є҆ди́нъ во гро́бѣ: хрⷭ҇то́съ бо воста́въ ѿ  ме́ртвыхъ, нача́токъ оу҆со́пшихъ бы́сть. Томꙋ̀ сла́ва и҆  держа́ва, во вѣ́ки вѣкѡ́въ. а҆ми́нь. 
Та́же глаго́летсѧ тропа́рь ст҃а́гѡ. Гла́съ и҃: 
Оу҆́стъ твои́хъ ꙗ҆́коже свѣ́тлость ѻ҆гнѧ̀  возсїѧ́вши бл҃года́ть, вселе́ннꙋю просвѣтѝ: не  сребролю́бїѧ мі́рови сокрѡ́вища сниска̀, высотꙋ̀ на́мъ  смиреномꙋ́дрїѧ показа̀, (л. ѳ҃ ѡ҆б.) но твои́ми словесы̀  наказꙋ́ѧ, ѻ҆́ч҃е і҆ѡа́нне златоꙋ́сте, молѝ сло́ва  хрⷭ҇та̀ бг҃а, спасти́сѧ дꙋша́мъ на́шымъ. 
Посе́мъ дїа́конъ глаго́летъ є҆ктенїѝ: Поми́лꙋй  на́съ бж҃е: и҆ И҆спо́лнимъ оу҆́треннюю моли́твꙋ  на́шꙋ гдⷭ҇ви: И҆ по возгла́сѣ, дїа́конъ:  Премꙋ́дрость. Мы́ же: Бл҃гословѝ. Настоѧ́тель:  Сы́й бл҃гослове́нъ хрⷭ҇то́съ бг҃ъ на́шъ, всегда̀,  ны́нѣ и҆ при́снѡ, и҆ во вѣ́ки вѣкѡ́въ. И҆ мы̀:  А҆ми́нь. Оу҆твердѝ бж҃е: Посе́мъ настоѧ́тель  держѧ̀ крⷭ҇тъ, вмѣ́стѡ: Сла́ва тебѣ̀ хрⷭ҇тѐ бж҃е:  пое́тъ: Хрⷭ҇то́съ воскре́се и҆з̾ ме́ртвыхъ, сме́ртїю  сме́рть попра́въ. И҆ мы̀ пое́мъ: И҆ сꙋ́щымъ во  гробѣ́хъ живо́тъ дарова́въ. И҆ а҆́бїе настоѧ́тель  глаго́летъ ѿпꙋ́стъ: Хрⷭ҇то́съ воскресы́й и҆з̾  ме́ртвыхъ, сме́ртїю сме́рть попра́вый, и҆ сꙋ́щымъ во  гробѣ́хъ живо́тъ дарова́вый: и҆́стинный бг҃ъ на́шъ,  моли́твами пречⷭ҇тыѧ своеѧ̀ мт҃ре и҆ всѣ́хъ ст҃ы́хъ,  поми́лꙋетъ и҆ спасе́тъ на́съ, ꙗ҆́кѡ бл҃гъ и҆  чл҃вѣколю́бецъ. Та́же крⷭ҇тъ возвыша́ѧ, глаго́летъ:  Хрⷭ҇то́съ воскре́се. три́жды. Мы́ же ѿвѣща́емъ:  Вои́стиннꙋ воскре́се. три́жды. Та́же, пое́мъ  коне́чное: Хрⷭ҇то́съ воскре́се: три́жды, ве́сь  тропа́рь. И҆ по не́мъ пѣ́нїемъ кончи́мъ: И҆ на́мъ  дарова̀ живо́тъ вѣ́чный, покланѧ́емсѧ є҆гѡ̀  тридне́вномꙋ воскрⷭ҇нїю. Посе́мъ многолѣ́тны: и҆  цѣлꙋ́емъ честны́й крⷭ҇тъ держи́мый въ рꙋкꙋ̀  настоѧ́телѧ. 
И҆ ча́съ пе́рвый. Глаго́лемъ: Хрⷭ҇то́съ воскре́се:  три́жды. И҆ про́чее, ꙗ҆́коже ни́же оу҆ка́зъ є҆́сть  ѡ҆ часѣ́хъ свѣ́тлыѧ седми́цы. Лїті́а же въ сі́й де́нь  не быва́етъ. 


(л. і҃) 
Ѡ҆ часѣ́хъ свѧты́ѧ па́схи и҆ всеѧ̀ свѣ́тлыѧ  седми́цы. 
Подоба́етъ вѣ́дати, ꙗ҆́кѡ ѿ сегѡ̀ днѐ ст҃ы́ѧ и҆  вели́кїѧ недѣ́ли па́схи, да́же до сꙋббѡ́ты, часы̀ и҆  повече́рїе си́це пою́тсѧ. 
Наче́ншꙋ і҆ере́ю: Бл҃гослове́нъ бг҃ъ на́шъ:  Хрⷭ҇то́съ воскре́се и҆з̾ ме́ртвыхъ, три́жды. 
Та́же глаго́лемъ три́жды: 
Воскрⷭ҇нїе хрⷭ҇то́во ви́дѣвше, поклони́мсѧ  ст҃о́мꙋ гдⷭ҇ꙋ і҆и҃сꙋ, є҆ди́номꙋ безгрѣ́шномꙋ. Крⷭ҇тꙋ̀  твоемꙋ̀ покланѧ́емсѧ, хрⷭ҇тѐ, и҆ ст҃о́е воскрⷭ҇нїе твоѐ  пое́мъ и҆ сла́вимъ: ты́ бо є҆сѝ бг҃ъ на́шъ, ра́звѣ  тебѐ и҆но́гѡ не зна́емъ, и҆́мѧ твоѐ и҆менꙋ́емъ.  Прїиди́те всѝ вѣ́рнїи, поклони́мсѧ ст҃о́мꙋ хрⷭ҇то́вꙋ  воскрⷭ҇нїю: се́ бо прїи́де крⷭ҇то́мъ ра́дость всемꙋ̀  мі́рꙋ. Всегда̀ бл҃гословѧ́ще гдⷭ҇а, пое́мъ воскрⷭ҇нїе  є҆гѡ̀: распѧ́тїе бо претерпѣ́въ, сме́ртїю сме́рть  разрꙋшѝ. 
Та́же ѵ҆пакоѝ, гла́съ д҃, є҆ди́нощи: 
Предвари́вшыѧ оу҆́тро ꙗ҆̀же ѡ҆ марі́и, и҆  ѡ҆брѣ́тшыѧ ка́мень ѿвале́нъ ѿ гро́ба, слы́шахꙋ ѿ  а҆́гг҃ла: во свѣ́тѣ присносꙋ́щнѣмъ сꙋ́щаго съ  ме́ртвыми что̀ и҆́щете ꙗ҆́кѡ человѣ́ка; ви́дите  грѡ́бныѧ пелєны̀, тецы́те, и҆ мі́рꙋ проповѣ́дите,  ꙗ҆́кѡ воста̀ гдⷭ҇ь, оу҆мертви́вый сме́рть, ꙗ҆́кѡ  є҆́сть сн҃ъ бг҃а, сп҃са́ющагѡ ро́дъ человѣ́ческїй. 
Посе́мъ конда́къ, гла́съ и҃, є҆ди́нощи: 
А҆́ще и҆ во гро́бъ снизше́лъ є҆сѝ, безсме́ртне,  но а҆́довꙋ разрꙋши́лъ є҆сѝ си́лꙋ, и҆ воскрⷭ҇лъ є҆сѝ  ꙗ҆́кѡ побѣди́тель, хрⷭ҇тѐ бж҃е, жена́мъ мѷроно́сицамъ  вѣща́вый, ра́дꙋйтесѧ, и҆ твои́мъ а҆пⷭ҇лѡмъ ми́ръ  да́рꙋѧй, па́дшымъ подаѧ́й воскрⷭ҇нїе. (л. і҃ ѡ҆б.)  
Та́же и҆ се́й тропа́рь, є҆ди́нощи: 
Во гро́бѣ пло́тски, во а҆́дѣ же съ дꙋше́ю ꙗ҆́кѡ  бг҃ъ, въ раи́ же съ разбо́йникомъ и҆ на прⷭ҇то́лѣ бы́лъ  є҆сѝ, хрⷭ҇тѐ, со ѻ҆ц҃е́мъ и҆ дх҃омъ, всѧ̑ и҆сполнѧ́ѧй  неѡпи́санный. 
Сла́ва: 
Ꙗ҆́кѡ живоно́сецъ, ꙗ҆́кѡ раѧ̀ краснѣ́йшїй,  вои́стиннꙋ и҆ черто́га всѧ́кагѡ ца́рскагѡ показа́сѧ  свѣтлѣ́йшїй, хрⷭ҇тѐ, гро́бъ тво́й, и҆сто́чникъ на́шегѡ  воскрⷭ҇нїѧ. 
И҆ ны́нѣ, бг҃оро́диченъ: 
Вы́шнѧгѡ ѡ҆сщ҃е́нное бж҃е́ственное селе́нїе,  ра́дꙋйсѧ. тобо́ю бо даде́сѧ ра́дость, бцⷣе, зовꙋ́щымъ:  бл҃гослове́на ты̀ въ жена́хъ є҆сѝ, всенепоро́чнаѧ  влⷣчце. 
Та́же, Гдⷭ҇и поми́лꙋй, м҃. Сла́ва, и҆ ны́нѣ:  Чⷭ҇тнѣ́йшꙋю херꙋві̑мъ: И҆́менемъ гдⷭ҇нимъ  бл҃гословѝ ѻ҆́ч҃е. І҆ере́й, сті́хъ: Мл҃твами  ст҃ы́хъ ѻ҆ц҃ъ на́шихъ: Мы́ же рече́мъ: А҆ми́нь. И҆  па́ки глаго́лемъ подо́бнѣ: Хрⷭ҇то́съ воскре́се:  три́жды. Сла́ва, и҆ ны́нѣ: Гдⷭ҇и поми́лꙋй.  три́жды. Блгⷭ҇вѝ. И҆ ѿпꙋ́стъ пе́рвагѡ часа̀. 
Си́мъ же ѻ҆́бразомъ пое́тсѧ за тре́тїй, за шесты́й,  пред̾ лїтꙋргі́ею. Та́кожде и҆ пред̾ вече́рнею, за  девѧ́тый ча́съ: и҆ за повече́рїе є҆ди́ножды. Та́кожде и҆  за полꙋ́нощницꙋ. [зрѝ] А҆́ще ли не бꙋ́детъ когда̀ по  нꙋ́ждѣ лїтꙋргі́и: вмѣ́стѡ и҆з̾ѡбрази́тельныхъ,  глаго́лемъ си́це: Хрⷭ҇то́съ воскре́се: три́жды.  Воскресе́нїе хрⷭ҇то́во: є҆ди́ножды. Посе́мъ:  Предвари́вшыѧ оу҆́тро: Сла́ва: конда́къ: А҆́ще и҆  во гро́бъ: И҆ ны́нѣ: Є҆диноро́дный сн҃е: Посе́мъ  блажє́нна ѿ канѡ́на, пѣ́снь г҃ и҆ ѕ҃. І҆ере́й:  Премꙋ́дрость. Чте́цъ надписа́нїе а҆пⷭ҇ла, и҆ са́мое  чте́нїе. Посе́мъ і҆ере́й є҆ѵⷢ҇лїе. Та́же, Помѧнѝ  на́съ гдⷭ҇и: Ли́къ нбⷭ҇ный: И҆ посе́мъ: Вѣ́рꙋю  во є҆ди́наго бг҃а: Ѡ҆сла́би, ѡ҆ста́ви: И҆ по  Ѻ҆́ч҃е на́шъ: (л. а҃і) конда́къ: А҆́ще и҆ во  гро́бъ: Сла́ва и҆ ны́нѣ: бг҃оро́диченъ: Вы́шнѧгѡ  ѡ҆сщ҃е́нное: Гдⷭ҇и поми́лꙋй, м҃. Та́же: Є҆ди́нъ  ст҃ъ, є҆ди́нъ гдⷭ҇ь і҆и҃съ хрⷭ҇то́съ, во сла́вꙋ бг҃а  ѻ҆ц҃а̀. а҆ми́нь. И҆ посе́мъ вмѣ́стѡ, Бꙋ́ди  и҆́мѧ гдⷭ҇не: Хрⷭ҇то́съ воскре́се: три́жды. Та́же,  ѱало́мъ л҃г: Бл҃гословлю̀ гдⷭ҇а на всѧ́кое вре́мѧ:  коне́цъ: не лиша́тсѧ всѧ́кагѡ бла́га. И҆ посе́мъ  ѿпꙋ́стъ. И҆ и҆схо́димъ въ трапе́зꙋ. 


(л. а҃і ѡ҆б.) 
Послѣ́дованїе лїтꙋргі́и, быва́етъ пора́нꙋ. 
Наче́ншꙋ дїа́конꙋ: Бл҃гословѝ влⷣко.  Настоѧ́телю же возгласи́вшꙋ: Бл҃гослове́но црⷭ҇тво  ѻ҆ц҃а̀, и҆ сн҃а, и҆ ст҃а́гѡ дх҃а, ны́нѣ и҆ при́снѡ, и҆  во вѣ́ки вѣкѡ́въ. И҆ мы̀: А҆ми́нь. Настоѧ́тель  пое́тъ съ про́чими слꙋжи́тели во ст҃о́мъ ѻ҆лтарѣ̀:  Хрⷭ҇то́съ воскре́се и҆з̾ ме́ртвыхъ, сме́ртїю сме́рть  попра́въ, и҆ сꙋ́щымъ во гробѣ́хъ живо́тъ дарова́въ.  Три́жды. И҆ ли́ки то́йжде, три́жды. 
Настоѧ́тель глаго́летъ припѣ́вы: а҃-й. Да  воскрⷭ҇нетъ бг҃ъ: Ли́къ: Хрⷭ҇то́съ воскре́се:  є҆ди́ножды. в҃-й. Ꙗ҆́кѡ и҆счеза́етъ (л. в҃і)  ды́мъ: Хрⷭ҇то́съ воскре́се: є҆ди́ножды. г҃-й.  Та́кѡ да поги́бнꙋтъ грѣ́шницы: Хрⷭ҇то́съ  воскре́се: є҆ди́ножды. д҃-й. Се́й де́нь:  Хрⷭ҇то́съ воскре́се: є҆ди́ножды. Сла́ва:  Хрⷭ҇то́съ воскре́се: є҆ди́ножды. И҆ ны́нѣ:  Хрⷭ҇то́съ воскре́се: є҆ди́ножды. Та́же настоѧ́тель  пое́тъ вы́шшимъ гла́сомъ: Хрⷭ҇то́съ воскре́се и҆з̾  ме́ртвыхъ, сме́ртїю сме́рть попра́въ. Мы́ же: И҆  сꙋ́щымъ во гробѣ́хъ живо́тъ дарова́въ. 
Посе́мъ глаго́летъ дїа́конъ є҆ктенїю̀ вели́кꙋю. 
По є҆ктенїи́ же и҆ по возгла́сѣ а҆нтїфѡ́нъ а҃,  ѱало́мъ ѯ҃є, гла́съ в҃. Сті́хъ а҃: Воскли́кните  гдⷭ҇ви всѧ̀ землѧ̀. Припѣ́въ: Мл҃твами бцⷣы, сп҃се  спасѝ на́съ. И҆ дрꙋгі́й ли́къ то́йжде сті́хъ:  Воскли́кните гдⷭ҇ви всѧ̀ землѧ̀, по́йте же и҆́мени  є҆гѡ̀, дади́те сла́вꙋ хвалѣ̀ є҆гѡ̀. Мл҃твами  бцⷣы, сп҃се спасѝ на́съ. Сті́хъ в҃: Рцы́те бг҃ꙋ:  ко́ль стра́шна дѣла̀ твоѧ̀, во мно́жествѣ си́лы твоеѧ̀  со́лжꙋтъ тебѣ̀ вразѝ твоѝ. Мл҃твами бцⷣы, сп҃се  спасѝ на́съ. Сті́хъ г҃: Всѧ̀ землѧ̀ да покло́нитсѧ  тебѣ̀, и҆ пое́тъ тебѣ̀, да пое́тъ же и҆́мени твоемꙋ̀  вы́шнїй. Мл҃твами бцⷣы, сп҃се спасѝ на́съ.  Сла́ва, и҆ ны́нѣ: Кꙋ́пнѡ ѻ҆́ба ли́ка вы́шшимъ  гла́сомъ: Мл҃твами бцⷣы, сп҃се спасѝ на́съ. 
Та́же, є҆ктенїа̀ ма́лаѧ. 
А҆нтїфѡ́нъ вторы́й, ѱало́мъ ѯ҃ѕ, гла́съ  то́йже. Сті́хъ а҃: Бж҃е оу҆ще́дри ны̀ и҆ бл҃гослови́  ны. Припѣ́въ: Спаси́ ны сн҃е бж҃їй, воскресы́й и҆з̾  ме́ртвыхъ, пою́щыѧ тѝ: а҆ллилꙋ́їа. Є҆ди́ножды.  Дрꙋга́ѧ страна̀, то́йже сті́хъ: Бж҃е, оу҆ще́дри ны̀,  и҆ бл҃гослови́ ны, просвѣтѝ лицѐ твоѐ на ны̀, и҆  поми́лꙋй ны̀. Спаси́ ны сн҃е бж҃їй: Сті́хъ в҃: Да  позна́емъ на землѝ пꙋ́ть тво́й, во всѣ́хъ ꙗ҆зы́цѣхъ  спасе́нїе (л. в҃і ѡ҆б.) твоѐ. Спаси́ ны сн҃е бж҃їй:  Сті́хъ г҃: Да и҆сповѣ́дѧтсѧ тебѣ̀ лю́дїе бж҃е, да  и҆сповѣ́дѧтсѧ тебѣ̀ лю́дїе всѝ. Спаси́ ны сн҃е  бж҃їй: Сла́ва, и҆ ны́нѣ: вкꙋ́пѣ два̀ ли́ка:  Є҆диноро́дный сн҃е: 
Та́же, є҆ктенїа̀. 
А҆нтїфѡ́нъ г҃-й, ѱало́мъ ѯ҃з, гла́съ є҃.  Сті́хъ а҃: Да воскре́снетъ бг҃ъ, и҆ расточа́тсѧ вразѝ  є҆гѡ̀. Тропа́рь: Хрⷭ҇то́съ воскре́се и҆з̾  ме́ртвыхъ: Дрꙋга́ѧ страна̀, то́й же сті́хъ: Да  воскре́снетъ бг҃ъ, и҆ расточа́тсѧ вразѝ є҆гѡ̀, и҆ да  бѣжа́тъ ѿ лица̀ є҆гѡ̀ ненави́дѧщїи є҆го̀.  Хрⷭ҇то́съ воскре́се: Сті́хъ в҃: Ꙗ҆́кѡ  и҆счеза́етъ ды́мъ, да и҆сче́знꙋтъ, ꙗ҆́кѡ та́етъ во́скъ  ѿ лица̀ ѻ҆гнѧ̀. Хрⷭ҇то́съ воскре́се: Сті́хъ г҃:  Та́кѡ да поги́бнꙋтъ грѣ́шницы ѿ лица̀ бж҃їѧ, а҆  пра́вєдницы да возвеселѧ́тсѧ, да возра́дꙋютсѧ пред̾  бг҃омъ. Хрⷭ҇то́съ воскре́се: 
И҆ быва́етъ вхо́дъ. И҆ возглаша́етъ дїа́конъ, а҆́ще  є҆́сть, а҆́ще же нѝ, і҆ере́й: Премꙋ́дрость, про́сти.  Мы́ же вхо́дное: Въ це́рквахъ благослови́те бг҃а,  гдⷭ҇а ѿ и҆стѡ́чникъ і҆зра́илевыхъ. И҆ пое́мъ  тропа́рь: Хрⷭ҇то́съ воскре́се: Ѵ҆пакоѝ:  Предвари́вшыѧ оу҆́тро: Сла́ва, и҆ ны́нѣ: конда́къ:  А҆́ще и҆ во гро́бъ снизше́лъ є҆сѝ: Вмѣ́стѡ же  трист҃а́гѡ: Є҆ли́цы во хрⷭ҇та̀ крести́стесѧ, во  хрⷭ҇та̀ ѡ҆блеко́стесѧ: а҆ллилꙋ́їа. 
Подоба́етъ вѣ́дати, ꙗ҆́кѡ сїѐ нача́ло лїтꙋргі́и,  и҆ а҆нтїфѡ́ны, и҆ Є҆ли́цы во хрⷭ҇та̀ крести́стесѧ:  пое́мъ во всю̀ седми́цꙋ свѣ́тлꙋю, да́же до недѣ́ли  но́выѧ: та́кожде и҆ прича́стный. 
Прокі́менъ, гла́съ и҃: Се́й де́нь є҆го́же  сотворѝ, гдⷭ҇ь, возра́дꙋемсѧ и҆ возвесели́мсѧ во́нь.  Сті́хъ: И҆сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ  въ вѣ́къ ми́лость є҆гѡ̀. А҆пⷭ҇лъ, дѣѧ́нїй чте́нїе,  зача́ло а҃: Пе́рвое оу҆́бѡ сло́во сотвори́хъ:  А҆ллилꙋ́їа, (л. г҃і) гла́съ д҃: Ты̀ воскре́съ  оу҆ще́дриши сїѡ́на. Сті́хъ: Гдⷭ҇ь съ нб҃сѐ на  зе́млю призрѣ̀. 
Є҆ѵⷢ҇лїе ѿ і҆ѡа́нна, зача́ло а҃. Вре́мене же  приспѣ́вшꙋ чте́нїѧ ст҃а́гѡ є҆ѵⷢ҇лїа, нача́льный  дїа́конъ, хотѧ́й є҆ѵⷢ҇лїе честѝ, глаго́летъ:  Бл҃гословѝ влⷣко бл҃говѣсти́телѧ: Та́же  настоѧ́тель глаго́летъ: Бг҃ъ мл҃твами ст҃а́гѡ  сла́внагѡ: и҆ прѡ́чаѧ, ꙗ҆́коже оу҆каза́сѧ въ  лїтꙋргїа́рїи. И҆ и҆схо́дитъ дїа́конъ, и҆ на ѻ҆бы́чномъ  мѣ́стѣ прѧ́мѡ цр҃скихъ вра́тъ, на восто́къ лице́мъ  ста́нетъ, настоѧ́телю пре́жде возгласи́вшꙋ пред̾  престо́ломъ: Премꙋ́дрость про́сти оу҆слы́шимъ ст҃а́гѡ  є҆ѵⷢ҇лїа. То́жде и҆ всѝ і҆ерє́и, є҆ли́цы сꙋ́ть  слꙋжа́щїи, по си́хъ же и҆ дїа́кони глаго́лютъ, на  разли́чныхъ мѣ́стѣхъ ста́вше, ѿ ст҃а́гѡ престо́ла, и҆  до за́падныхъ вра́тъ церко́вныхъ, є҆ди́нъ по є҆ди́номꙋ.  Посреди́ же всѣ́хъ стои́тъ а҆рхїдїа́конъ, и҆ чтꙋ́тъ всѝ  по настоѧ́тели, є҆ди́нъ по є҆ди́номꙋ по статїѧ́мъ,  ꙗ҆́коже настоѧ́тель расположи́тъ. И҆ предначина́етъ  настоѧ́тель: Ѿ і҆ѡа́нна ст҃а́гѡ є҆ѵⷢ҇лїа чте́нїе.  Про́чїи то́жде. Настоѧ́тель: Во́нмемъ. Про́чїи  то́жде. Настоѧ́тель стоѧ̀ пред̾ престо́ломъ на восто́къ  лице́мъ, чте́тъ: Въ нача́лѣ бѣ̀ сло́во: и҆ прѡ́чаѧ.  Про́чїи то́жде. И҆ на всѧ́комъ возгла́сѣ, и҆лѝ статїѝ  є҆ѵⷢ҇лїа, оу҆дарѧ́ютъ въ це́ркви по є҆ди́нощи въ  кандїю̀. Параекклисїа́рхъ же внѣ̀ це́ркве въ вели́кое  би́ло, и҆ въ вели́кїй кампа́нъ: на послѣ́днемъ же  возгла́сѣ оу҆дарѧ́ютъ во всѧ̀ кампа́ны, и҆ въ вели́кое  би́ло, и҆ быва́етъ по чи́нꙋ бж҃е́ственнаѧ лїтꙋргі́а  златоꙋ́стагѡ. 
Вмѣ́стѡ же Досто́йно: пое́мъ: 
А҆́гг҃лъ вопїѧ́ше бл҃года́тнѣй, чи́стаѧ дв҃о  ра́дꙋйсѧ, и҆ па́ки рекꙋ̀, ра́дꙋйсѧ: тво́й сн҃ъ воскре́се  тридне́венъ ѿ гро́ба, и҆ мє́ртвыѧ воздви́гнꙋвый,  лю́дїе весели́тесѧ. 
Та́же і҆рмо́съ: Свѣти́сѧ, свѣти́сѧ но́вый  і҆ерꙋсали́ме: (л. г҃і ѡ҆б.) 
Прича́стный: Тѣ́ло хрⷭ҇то́во прїими́те,  и҆сто́чника безсме́ртнагѡ вкꙋси́те, а҆ллилꙋ́їа.  три́жды. 
Є҆гда́ же настоѧ́тель глаго́летъ: Со стра́хомъ  бж҃їимъ и҆ вѣ́рою пристꙋпи́те. Мы̀ вмѣ́стѡ,  Бл҃гослове́нъ грѧды́й во и҆́мѧ гдⷭ҇не: пое́мъ:  Хрⷭ҇то́съ воскре́се: є҆ди́ножды. Настоѧ́тель  глаго́летъ: Спасѝ бж҃е лю́ди твоѧ̀: И҆ мы̀:  Хрⷭ҇то́съ воскре́се: є҆ди́ножды. Є҆гда́ же  и҆зглаго́летъ і҆ере́й: Всегда̀ ны́нѣ и҆ при́снѡ: И҆  мы̀: Хрⷭ҇то́съ воскре́се: є҆ди́ножды. Посе́мъ  є҆ктенїа̀. Вмѣ́стѡ же, Бꙋ́ди и҆́мѧ гдⷭ҇не: и҆  вмѣ́стѡ ѱалма̀, Бл҃гословлю̀ гдⷭ҇а: пое́мъ:  Хрⷭ҇то́съ воскре́се: двана́десѧть, и҆ мно́жае:  до́ндеже а҆нафо́ра ѿ и҆гꙋ́мена разда́стсѧ. Та́же  настоѧ́тель, Бл҃гослове́нїе гдⷭ҇не на ва́съ: Ли́къ:  А҆ми́нь. Посе́мъ настоѧ́тель вмѣ́стѡ, Сла́ва  тебѣ̀ хрⷭ҇тѐ бж҃е: пое́тъ: Хрⷭ҇то́съ воскре́се  и҆з̾ ме́ртвыхъ сме́ртїю сме́рть попра́въ. И҆ ли́къ:  И҆ сꙋ́щымъ во гробѣ́хъ живо́тъ дарова́въ. Посе́мъ  настоѧ́тель глаго́летъ ѿпꙋ́стъ со крⷭ҇то́мъ по  ѻ҆бы́чаю, ꙗ҆́коже оу҆каза́сѧ на оу҆́трени. 
Да бꙋ́детъ же вѣ́стно и҆ сѐ, ꙗ҆́кѡ вра́тъ  црⷭ҇кихъ ѻ҆лтарѧ̀, вели́кихъ же и҆ ѿ стра́нъ ма́лыхъ,  по всѣ́мъ це́рквамъ во всю̀ свѣ́тлꙋю седми́цꙋ не  затворѧ́емъ и҆ во вре́мѧ причаще́нїѧ. 


(л. а҃і) 
Подоба́етъ вѣ́дати, ка́кѡ пое́тсѧ моле́бенъ на  ст҃ꙋ́ю па́схꙋ. 
І҆ере́й глаго́летъ: Бл҃гослове́нъ бг҃ъ на́шъ: И҆  мы̀: А҆ми́нь. Та́же і҆ере́й: Хрⷭ҇то́съ воскре́се:  три́жды. Та́же, Хрⷭ҇то́съ воскре́се, три́жды, на  ли́ки, ꙗ҆́коже пред̾из̾ѧви́сѧ въ нача́лѣ оу҆́трени.  По Сла́ва и҆ ны́нѣ: І҆ере́й глаго́летъ: Хрⷭ҇то́съ  воскре́се и҆з̾ ме́ртвыхъ, сме́ртїю сме́рть попра́въ.  Мы́ же: И҆ сꙋ́щымъ во гробѣ́хъ живо́тъ дарова́въ.  Та́же, Сла́ва, и҆ ны́нѣ: Ѵ҆пакоѝ: Предвари́вшыѧ  оу҆́тро: А҆́ще ли хо́щеши приложи́ти канѡ́нъ ко́егѡ  ст҃а́гѡ. И҆ глаго́ли пре́жде тропа́рь ст҃а́гѡ,  є҆ди́ножды. Сла́ва, и҆ ны́нѣ: Предвари́вшыѧ оу҆́тро:  Посе́мъ канѡ́нъ па́схи, со і҆рмосо́мъ на ѕ҃. Припѣ́въ:  Хрⷭ҇то́съ воскре́се: И҆ ст҃а́гѡ, а҆́ще бꙋ́детъ, на  д҃. Катава́сїа. По г҃-й, и҆ ѕ҃-й пѣ́сни: Спасѝ ѿ  бѣ́дъ: По ѕ҃-й пѣ́сни, конда́къ и҆ і҆́косъ па́схи.  Та́же прокі́менъ, гла́съ и҃: Се́й де́нь, є҆го́же  сотворѝ гдⷭ҇ь, возра́дꙋемсѧ и҆ возвесели́мсѧ во́нь.  Сті́хъ: И҆сповѣ́дайтесѧ гдⷭ҇ви, ꙗ҆́кѡ бл҃гъ, ꙗ҆́кѡ  въ вѣ́къ ми́лость є҆гѡ̀. Та́же ст҃а́гѡ (л. а҃і  ѡ҆б.) прокі́менъ. Є҆ѵⷢ҇лїе лꙋкѝ, зача́ло рд҃і.  Пото́мъ ст҃а́гѡ. По ѳ҃-й пѣ́сни, за Досто́йно є҆́сть:  і҆рмо́съ: Свѣти́сѧ, свѣти́сѧ: Та́же, Хрⷭ҇то́съ  воскре́се: три́жды. Посе́мъ ѵ҆пакоѝ: Предвари́вшыѧ  оу҆́тро: Сла́ва: тропа́рь ст҃а́гѡ: И҆ ны́нѣ:  конда́къ: А҆́ще и҆ во гро́бъ: Та́же є҆ктенїа̀:  Поми́лꙋй на́съ бж҃е: Посе́мъ і҆ере́й глаго́летъ:  Премꙋ́дрость. Мы́ же, Хрⷭ҇то́съ воскре́се:  три́жды. Та́же і҆ере́й, вмѣ́стѡ, Сла́ва тебѣ̀  хрⷭ҇тѐ бж҃е: Хрⷭ҇то́съ воскре́се и҆з̾ ме́ртвыхъ,  сме́ртїю сме́рть попра́въ. И҆ мы̀: И҆ сꙋ́щымъ во  гробѣ́хъ живо́тъ дарова́въ. И҆ ѿпꙋ́стъ со крⷭ҇то́мъ  глаго́летъ си́це: Хрⷭ҇то́съ воскресы́й и҆з̾ ме́ртвыхъ:  и҆ прѡ́чаѧ, ꙗ҆́кѡ предписа́сѧ въ концѣ̀ оу҆́трени.  Посе́мъ возглаша́етъ: Хрⷭ҇то́съ воскре́се. три́жды.  Мы́ же ѿвѣща́емъ: Вои́стиннꙋ воскре́се. три́жды.  И҆ па́ки пое́мъ: Хрⷭ҇то́съ воскре́се: три́жды. Та́же,  Гдⷭ҇и поми́лꙋй. три́жды, съ пѣ́нїемъ. 


(л. г҃і ѡ҆б.) 
Вѣ́домо же бꙋ́ди и҆ сѐ, ꙗ҆́кѡ мѧ́съ правосла́внїи  хрїстїа́не къ це́ркви не прино́сѧтъ, но въ до́мъ ко  і҆ере́ю. 
Моли́тва во є҆́же благослови́ти бра̑шна мѧ́съ, во  ст҃ꙋ́ю и҆ вели́кꙋю недѣ́лю па́схи. 
Твори́тъ і҆ере́й: Блгⷭ҇ве́нъ бг҃ъ на́шъ:  Хрⷭ҇то́съ воскре́се: три́жды. Та́же: Гдⷭ҇ꙋ  помо́лимсѧ. Гдⷭ҇и поми́лꙋй. 
При́зри гдⷭ҇и і҆и҃се хрⷭ҇тѐ бж҃е на́шъ, на  бра̑шна мѧ́съ, и҆ ѡ҆свѧтѝ ѧ҆̀, ꙗ҆́коже ѡ҆свѧти́лъ  є҆сѝ ѻ҆вна̀, є҆го́же (л. д҃і) тебѣ̀ приведѐ  вѣ́рный а҆враа́мъ, и҆ а҆́гнца, є҆го́же тебѣ̀ а҆́вель  во всепло́дїе принесѐ: подо́бнѣ и҆ тельца̀  оу҆пита́ннаго, є҆го́же жре́ти повелѣ́лъ є҆сѝ сы́нови  твоемꙋ̀ заблꙋ́ждшемꙋ, и҆ па́ки къ тебѣ̀ возвра́щшемꙋсѧ:  да ꙗ҆́коже то́й сподо́бисѧ твоеѧ̀ бл҃гости наслади́тисѧ,  си́це и҆ ѡ҆сщ҃е́нныхъ ѿ тебѐ, и҆ бл҃гослове́нныхъ  наслади́мсѧ въ пи́щꙋ всѣ́хъ на́съ. ты́ бо є҆сѝ  и҆́стиннаѧ пи́ща, и҆ пода́тель благи́хъ, и҆ тебѣ̀ сла́вꙋ  возсыла́емъ со безнача́льнымъ твои́мъ ѻ҆ц҃е́мъ, и҆  прест҃ы́мъ, и҆ бл҃ги́мъ, и҆ животворѧ́щимъ твои́мъ  дх҃омъ, ны́нѣ и҆ при́снѡ, и҆ во вѣ́ки вѣкѡ́въ.  а҆ми́нь. 
Моли́тва во є҆́же бл҃гослови́ти сы́ръ и҆ ꙗ҆́ица. 
Ꙗ҆́ица же и҆ сы́ръ принесє́нныѧ поставлѧ́ютсѧ въ  притво́рѣ, въ цр҃ковь же ѿню́дъ не подоба́етъ  вноси́ти. 
Сщ҃е́нникъ же и҆зше́дъ глаго́летъ: Гдⷭ҇ꙋ  помо́лимсѧ. 
Влⷣко гдⷭ҇и бж҃е на́шъ, зижди́телю и҆ содѣ́телю  всѣ́хъ, бл҃гословѝ млеко̀ ѡ҆гꙋстѣ́вшее, съ ни́мже и҆  ꙗ҆́ица, и҆ на́съ соблюдѝ во бл҃гости твое́й, ꙗ҆́кѡ да  причаща́ющесѧ и҆̀хъ, твои́хъ незави́стнѡ пода́тельныхъ  дарѡ́въ и҆спо́лнимсѧ, и҆ неизглаго́ланныѧ твоеѧ̀  бл҃гости: ꙗ҆́кѡ твоѧ̀ держа́ва, и҆ твоѐ є҆́сть  црⷭ҇тво, и҆ си́ла, и҆ сла́ва, ѻ҆ц҃а̀, и҆ сн҃а, и҆  ст҃а́гѡ дх҃а, ны́нѣ и҆ при́снѡ, и҆ во вѣ́ки вѣкѡ́въ.  а҆ми́нь. 
Вѣ́стно же бꙋ́ди: ꙗ҆́кѡ сицевы́й, мѧ́съ и҆  набѣ́лꙋ, прино́съ, нѣ́сть па́сха, нижѐ а҆́гнецъ,  ꙗ҆́коже нѣ́цыи глаго́лютъ, и҆ прїе́млютъ, и҆ є҆мꙋ̀ со  всѧ́кимъ говѣ́нїемъ ꙗ҆́коже нѣ́коей ст҃ы́ни  причаща́ютсѧ, но просто́е приноше́нїе. не а҆́ки бо сїѐ  въ же́ртвꙋ бг҃ꙋ приноси́тисѧ и҆́мать, но то́кмѡ да  начина́ющымъ по постѣ̀ мѧ́со (л. д҃і ѡ҆б.) и҆ сы́ръ  ꙗ҆́сти, ѿ і҆ере́а предложе́нными моли́твами въ снѣ́дь  бл҃гослове́но бꙋ́детъ: па́сха бо са́мъ хрⷭ҇то́съ є҆́сть  и҆ а҆́гнецъ взе́млѧй грѣхѝ мі́ра, на ѻ҆лтарѝ въ  безкро́вной же́ртвѣ, въ пречи́стыхъ та́йнахъ, честна́гѡ  тѣ́ла, и҆ животворѧ́щїѧ кро́ве своеѧ̀, ѿ і҆ере́а бг҃ꙋ  и҆ ѻ҆ц҃ꙋ̀ приноси́мый, и҆ томꙋ̀ досто́йнѡ причаща́ющїисѧ  и҆́стиннꙋю ꙗ҆дѧ́тъ па́схꙋ. И҆ сегѡ̀ ра́ди ѻ҆́ныѧ  прино́сы, ꙗ҆́кѡ не сꙋ́ть па́сха, во ѻ҆лта́рь и҆лѝ въ  цр҃ковь не досто́итъ вноси́ти, но внѣ̀ цр҃кве, и҆лѝ въ  притво́рѣ, моли́твою бл҃гослови́ти, по тре́тїемꙋ  пра́вилꙋ ст҃ы́хъ а҆по́стѡлъ глаго́лющихъ: А҆́ще кто̀  є҆пі́скопъ, и҆лѝ пресвѵ́теръ, кромѣ̀ вчине́нїѧ гдⷭ҇нѧ  ѡ҆ же́ртвѣ, и҆на̑ѧ нѣ̑каѧ ко ѻ҆лтарю̀ принесе́тъ,  ме́дъ и҆лѝ млеко̀, и҆лѝ вмѣ́стѡ вїна̀ сїке́рꙋ. сі́есть  ѻ҆лови́нꙋ, и҆лѝ медови́нꙋ, и҆лѝ пти̑цы, и҆лѝ ка́ѧ  живѡ́тнаѧ, и҆лѝ сѡ́чива, ра́звѣ гро́здїѧ въ лѣ́тѣ, и҆  є҆ле́а на свѣ́щники, и҆ ѳѷмїа́ма во вре́мѧ лїтꙋргі́и,  да и҆зве́ржетсѧ. И҆ по шесто́мꙋ собо́рꙋ, и҆́же въ  трꙋ́ллѣ, въ пра́вилѣ ч҃ѳ-мъ, глаго́лющꙋ: И҆ семꙋ̀ во  а҆рме́нстѣй странѣ̀ быва́ти оу҆вѣ́дѣхомъ, ꙗ҆́кѡ  нѣ́цыи внꙋ́трь во ст҃ы́хъ ѻ҆лтарѣ́хъ оу҆́ды мѧ́съ  варѧ́ще, ча́сти прино́сѧтъ свѧще́нникѡмъ, жидо́вски  раздѣлѧ́юще. Тѣ́мже цр҃ковь непоро́чнꙋ хранѧ́ще,  оу҆зако́нихомъ, ꙗ҆́кѡ не подоба́етъ ниеди́номꙋ же  свѧще́нникꙋ разли́чныхъ мѧ́съ часте́й ѿ приносѧ́щихъ  прїима́ти, но тѣ́ми дово́льни да бꙋ́дꙋтъ, ꙗ҆́же  приносѧ́щемꙋ возмнѧ́тсѧ. Сицево́мꙋ приноше́нїю быва́емꙋ  внѣ̀ цр҃кви: а҆́ще же кто̀ сегѡ̀ не сотвори́тъ, да  ѿлꙋчи́тсѧ. 
Послѣ́дованїе а҆́ртоса, въ де́нь ст҃ы́ѧ па́схи: 
По ѿпꙋ́стѣ бж҃е́ственныѧ лїтꙋргі́и, взе́мшꙋ  і҆ере́ю ѻ҆́бразъ воскрⷭ҇нїѧ хрⷭ҇то́ва, дїа́конꙋ же  прїи́мшꙋ ѿ и҆́нагѡ а҆́ртосъ црⷭ҇кими враты̀, а҆́ще во  ѻ҆лтарѣ̀ бꙋ́детъ. [зрѝ] [Въ нѣ́кихъ же  ѻ҆би́телехъ на а҆нало́гїи, во хра́мѣ на сїѐ  оу҆стро́енномъ, кꙋ́пнѡ со ѻ҆́бразомъ (л. є҃і)  воскрⷭ҇нїѧ гдⷭ҇нѧ поставлѧ́етсѧ, и҆ ко а҆нафо́рѣ  и҆дꙋ́ще цѣлꙋ́ютъ пе́рвѣе пра́здникъ, та́же а҆́ртосъ.] 
И҆ дїа́конъ взе́млетъ є҆го̀ и҆з̾ мѣ́ста, съ  панагїа́ромъ, и҆ въ рꙋка́хъ несе́тъ, пред̾идꙋ́щей  лампа́дѣ, и҆лѝ двѣма̀. Настоѧ́тель же и҆ бра́тїѧ всѧ̀  по чи́нꙋ своемꙋ̀ и҆схо́дѧтъ со а҆́ртосомъ, [сі́есть  хлѣ́бомъ, просфоро́ю всецѣ́лою на сѐ со крⷭ҇то́мъ на  не́й и҆з̾ѡбраже́ннымъ оу҆гото́ванною] и҆з̾ цр҃кве въ  трапе́зꙋ, вмѣ́стѡ ѱалма̀, Вознесꙋ́ тѧ бж҃е мо́й:  Хрⷭ҇то́съ воскре́се: пою́ще. Параекклисїа́рхꙋ же,  и҆ про́чей бра́тїи во всѧ̀ зво́ны оу҆дарѧ́ющымъ. 
И҆ вше́дше въ трапе́зꙋ поставлѧ́ютъ пра́здникъ и҆  а҆́ртосъ на мѣ́стѣхъ и҆́хъ. И҆ глаго́летъ настоѧ́тель:  Хрⷭ҇то́съ воскре́се: три́жды. и҆ Ѻ҆́ч҃е на́шъ:  Сла́ва и҆ ны́нѣ: Гдⷭ҇и поми́лꙋй. три́жды.  Бл҃гословѝ. Настоѧ́тель: Хрⷭ҇тѐ бж҃е, бл҃гословѝ  ꙗ҆́стїе: И҆ про́чее. Мы́ же: А҆ми́нь. Сѣда́емъ  кі́йждо на мѣ́стѣ свое́мъ, со всѧ́кимъ безмо́лвїемъ и҆  бл҃гоговѣ́инствомъ. И҆ быва́етъ оу҆тѣше́нїе ве́лїе на  всѧ̑. И҆ чте́нїе по ѻ҆бы́чаю. По ѻ҆бы́чной трапе́зѣ  востаю́ще бра́тїѧ, поставлѧ́ютъ а҆́ртосъ на трапе́зѣ,  пою́ще: Хрⷭ҇то́съ воскре́се: три́жды. И҆ Гдⷭ҇и  поми́лꙋй, три́жды. Бл҃гословѝ. Та́же кела́рь  прїе́мъ ѻ҆бы́чное проще́нїе ѿ настоѧ́телѧ и҆ бра́тїи:  Бл҃гослови́те мѧ̀ ѻ҆ц҃ы̀ ст҃і́и, и҆ прости́те мѧ̀  грѣ́шнаго. Мы́ же рече́мъ: Бг҃ъ да прости́тъ и҆  бл҃гослови́тъ. Та́же сне́мъ камила́ѵхїй, возгласи́тъ,  вмѣ́стѡ, Вели́ко и҆́мѧ ст҃ы́ѧ трⷪ҇цы: Хрⷭ҇то́съ  воскре́се. є҆ди́ножды. На́мъ же ѿвѣща́ющымъ:  Вои́стиннꙋ воскре́се: То́йжде назна́менавъ  крⷭ҇тоѻбра́знѡ а҆́ртосомъ, глаго́летъ: Покланѧ́емсѧ  є҆гѡ̀ тридне́вномꙋ воскрⷭ҇нїю: полага́етъ и҆̀ на  панагїа́рѣ. Пото́мъ прино́ситъ кела́рь а҆́ртосъ съ  панагїа́ромъ къ настоѧ́телю, и҆ цѣлꙋ́етъ а҆́ртосъ и҆  всѧ̀ по не́мъ бра́тїѧ, пою́ще пѣ́снь ѳ҃-ю. І҆рмо́съ:  Свѣти́сѧ свѣти́сѧ: И҆ прѡ́чаѧ, ѻ҆́ба тропарѧ̀ тоѧ̀  пѣ́сни. И҆ па́ки (л. є҃і ѡ҆б.) і҆рмо́съ:  Свѣти́сѧ, свѣти́сѧ: По цѣлова́нїи же просфоры̀ ѿ  всѣ́хъ, возврати́всѧ кела́рь, поставлѧ́етъ ю҆̀ пред̾  настоѧ́телемъ, и҆ рече́тъ сті́хъ: Мл҃твами ст҃ы́хъ  ѻ҆ц҃ъ на́шихъ, гдⷭ҇и і҆и҃се хрⷭ҇тѐ бж҃е на́шъ, поми́лꙋй  на́съ. И҆ мы̀: А҆ми́нь. И҆ пое́мъ: Хрⷭ҇то́съ  воскре́се: три́жды. Сла́ва: ѵ҆пакоѝ глаго́лемъ:  Предвари́вшыѧ оу҆́тро: И҆ ны́нѣ: конда́къ: А҆́ще  и҆ во гро́бъ: Гдⷭ҇и поми́лꙋй, три́жды.  Бл҃гословѝ. Настоѧ́тель: Бл҃гослове́нъ бг҃ъ  ми́лꙋѧй, и҆ пита́ѧй на́съ ѿ свои́хъ бога́тыхъ дарѡ́въ,  свое́ю бл҃года́тїю и҆ чл҃вѣколю́бїемъ, всегда̀, ны́нѣ  и҆ при́снѡ, и҆ во вѣ́ки вѣкѡ́въ. И҆ мы̀: А҆ми́нь.  Та́же настоѧ́тель: Бг҃ъ да прости́тъ и҆ поми́лꙋетъ  послꙋжи́вшихъ на́мъ. И҆ а҆́бїе и҆схо́дитъ и҆з̾  трапе́зы въ цр҃ковь, и҆ бра́тїѧ всѧ̀ по чи́нꙋ своемꙋ̀,  пред̾идꙋ́щꙋ і҆ере́ю со і҆кѡ́ною воскрⷭ҇нїѧ хрⷭ҇то́ва, и҆  дїа́конꙋ со а҆́ртосомъ, и҆ кли́рїкѡмъ пою́щымъ:  Хрⷭ҇то́съ воскре́се: Тогда̀ параекклисїа́рхъ и҆  прѡ́чаѧ бра́тїѧ оу҆дарѧ́ютъ во всѧ̑ зво́ны. Вше́дшꙋ же  настоѧ́телю и҆ бра́тїи въ цр҃ковь, і҆ере́й и҆ дїа́конъ  поставлѧ́ютъ на свои́хъ и҆̀мъ мѣ́стѣхъ і҆кѡ́нꙋ и҆  а҆́ртосъ: мы́ же пое́мъ: И҆ на́мъ дарова̀ живо́тъ  вѣ́чный: И҆ и҆́демъ въ кє́ллїи своѧ̀. 
Си́це же возслѣ́дꙋетсѧ цѣлова́нїе ѡ҆ просфорѣ̀,  ꙗ҆́же є҆́сть а҆́ртосъ, чрез̾ всю̀ седми́цꙋ ст҃ы́ѧ  свѣ́тлыѧ недѣ́ли, да́же до сꙋббѡ́ты. 
Подоба́етъ вѣ́дати, ꙗ҆́кѡ а҆́ще слꙋчи́тсѧ  бра́тꙋ ко́емꙋ ѿитѝ ко гдⷭ҇ꙋ въ сїю̀ ст҃ꙋ́ю седми́цꙋ  па́схи: и҆ ѡ҆ се́мъ зрѝ всегѡ̀ послѣ́дованїѧ си́хъ  дне́й ѡ҆ оу҆со́пшихъ въ тре́бникѣ. 


(л. ѕ҃і) 
Во ст҃ꙋ́ю и҆ вели́кꙋю недѣ́лю па́схи ве́чера. 
По ѳ҃-мъ часѣ̀, во свѣти́льничномъ, ѡ҆блачи́тсѧ  настоѧ́тель во всю̀ свѧще́ннꙋю ѻ҆де́ждꙋ. И҆ ста́въ  пред̾ ст҃о́ю трапе́зою съ кади́льницею, зна́менꙋетъ  крⷭ҇тови́днѡ, и҆ возглаша́етъ глаго́лѧ: Благослове́нъ  бг҃ъ на́шъ всегда̀, ны́нѣ и҆ при́снѡ, и҆ во вѣ́ки  вѣкѡ́въ. И҆ на́мъ ѿвѣща́ющымъ: А҆ми́нь. И҆ то́й  начина́етъ: Хрⷭ҇то́съ воскре́се и҆з̾ ме́ртвыхъ,  сме́ртїю сме́рть попра́въ, и҆ сꙋ́щымъ во гробѣ́хъ  живо́тъ дарова́въ. три́жды. И҆ мы̀ то́йжде ѿвѣща́емъ  три́жды. И҆ глаго́летъ настоѧ́тель преждеречє́нныѧ  стїхѝ: а҃-й, Да воскре́снетъ бг҃ъ: в҃-й: Ꙗ҆́кѡ  и҆счеза́етъ ды́мъ: г҃-й: Та́кѡ да поги́бнꙋтъ  грѣ́шницы: д҃-й: Се́й де́нь, є҆го́же сотворѝ  гдⷭ҇ь: Мы́ же на кі́йждо сті́хъ пое́мъ: Хрⷭ҇то́съ  воскре́се: по є҆ди́ножды, Сла́ва: Мы́ же: Хрⷭ҇то́съ  воскре́се: И҆ ны́нѣ: Мы́ же: Хрⷭ҇то́съ воскре́се:  И҆ па́ки настоѧ́тель: Хрⷭ҇то́съ воскре́се и҆з̾  ме́ртвыхъ, сме́ртїю сме́рть попра́въ. И҆ мы̀ коне́цъ:  И҆ сꙋ́щымъ во гробѣ́хъ живо́тъ дарова́въ. Та́же  є҆ктенїа̀ вели́каѧ ѿ дїа́кона: Ми́ромъ гдⷭ҇ꙋ  помо́лимсѧ. 
[зрѝ] Подоба́етъ вѣ́дати, ꙗ҆́кѡ по внегда̀  нача́ти і҆ере́ю, кади́тъ ст҃ꙋ́ю трапе́зꙋ по ѻ҆бы́чаю и҆  ве́сь ѻ҆лта́рь, ве́черъ, на Гдⷭ҇и воззва́хъ: на  оу҆́трени, въ нача́лѣ канѡ́на и҆схо́дитъ и҆ кади́тъ  хра́мъ и҆ ли́ки и҆ бра́тїю по ѻ҆быкнове́нномꙋ чи́нꙋ. 
Посе́мъ, Гдⷭ҇и воззва́хъ: пое́мъ во гла́съ в҃.  поста́вимъ стїхѡ́въ ѕ҃. и҆ пое́мъ стїхи̑ры воскре́сны,  г҃, гла́съ в҃. 
Пре́жде вѣ̑къ ѿ ѻ҆ц҃а̀ ро́ждшемꙋсѧ бж҃їю  сло́вꙋ, вопло́щшемꙋсѧ ѿ дв҃ы мр҃і́и, прїиди́те  поклони́мсѧ: крⷭ҇тъ бо претерпѣ́въ, погребе́нїю  предаде́сѧ, ꙗ҆́кѡ са́мъ восхотѣ̀: (л. ѕ҃і) и҆ воскр҃съ  и҆з̾ ме́ртвыхъ, сп҃се́ мѧ заблꙋжда́ющаго человѣ́ка. 
Хрⷭ҇то́съ сп҃съ на́шъ, є҆́же на ны̀ рꙋкописа́нїе  пригвозди́въ на крⷭ҇тѣ̀ загла́ди, и҆ сме́ртнꙋю держа́вꙋ  оу҆празднѝ: покланѧ́емсѧ є҆гѡ̀ тридне́вномꙋ  воскрⷭ҇нїю. 
Со а҆рха́гг҃лы воспои́мъ хрⷭ҇то́во воскрⷭ҇нїе:  то́й бо є҆́сть и҆зба́витель и҆ сп҃съ дꙋ́шъ на́шихъ, и҆  въ сла́вѣ стра́шнѣй и҆ крѣ́пцѣй си́лѣ, па́ки  грѧде́тъ сꙋди́ти мі́рꙋ, є҆го́же созда̀. 
И҆ ꙾восто́чны꙾ г҃.а҆нато́лїевы 
Тебѐ распе́ншагосѧ и҆ погребе́ннаго, а҆́гг҃лъ  проповѣ́да влⷣкꙋ, и҆ глаго́лаше жена́мъ: прїиди́те  ви́дите, и҆дѣ́же лежа́ше гдⷭ҇ь: воскре́се бо, ꙗ҆́коже  речѐ, ꙗ҆́кѡ всеси́ленъ. тѣ́мже тебѣ̀ покланѧ́емсѧ  є҆ди́номꙋ безсме́ртномꙋ: жизнода́вче хрⷭ҇тѐ, поми́лꙋй  на́съ. 
Крⷭ҇то́мъ твои́мъ оу҆праздни́лъ є҆сѝ, ю҆́же ѿ  дре́ва клѧ́твꙋ, погребе́нїемъ твои́мъ оу҆мертви́лъ  є҆сѝ сме́рти держа́вꙋ: воста́нїемъ же твои́мъ  просвѣти́лъ є҆сѝ ро́дъ человѣ́ческїй. сегѡ̀ ра́ди  вопїе́мъ тѝ: бл҃годѣ́телю хрⷭ҇тѐ бж҃е на́шъ, сла́ва  тебѣ̀. 
Ѿверзо́шасѧ тебѣ̀ гдⷭ҇и, стра́хомъ врата̀  смє́ртнаѧ, вра́тницы же а҆́дѡвы ви́дѣвше тѧ̀,  оу҆боѧ́шасѧ: врата́ бо мѣ̑днаѧ сокрꙋши́лъ є҆сѝ, и҆  верєѝ желѣ́зныѧ сте́рлъ є҆сѝ, и҆ и҆зве́лъ є҆сѝ  на́съ ѿ тьмы̀ и҆ сѣ́ни сме́ртныѧ, и҆ оу҆́зы на́шѧ  растерза́лъ є҆сѝ. 
Сла́ва: 
Сп҃си́тельнꙋю пѣ́снь пою́ще, ѿ оу҆́стъ  возсле́мъ: прїиди́те всѝ въ домꙋ̀ гдⷭ҇немъ припаде́мъ,  глаго́люще: на дре́вѣ (л. з҃і) распны́йсѧ, и҆ и҆з̾  ме́ртвыхъ воскресы́й, и҆ сы́й въ нѣ́дрѣхъ ѻ҆́ч҃ихъ,  ѡ҆чи́сти грѣхѝ на́шѧ. 
И҆ ны́нѣ: бг҃оро́диченъ: 
Пре́йде сѣ́нь зако́ннаѧ, бл҃года́ти прише́дши:  ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃о  родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀  ѻ҆́гненнагѡ, пра́ведное возсїѧ̀ со́лнце: вмѣ́стѡ  мѡѷсе́а, хрⷭ҇то́съ, сп҃се́нїе дꙋ́шъ на́шихъ. 
Вхо́дъ со є҆ѵⷢ҇лїемъ. Свѣ́те ти́хїй: Та́же,  прокі́менъ вели́кїй, гла́съ з҃: Кто̀ бг҃ъ ве́лїй ꙗ҆́кѡ  бг҃ъ на́шъ; ты̀ є҆сѝ бг҃ъ творѧ́й чꙋдеса̀. Сті́хъ а҃:  Сказа́лъ є҆сѝ въ лю́дехъ си́лꙋ твою̀. Сті́хъ в҃:  И҆ рѣ́хъ: ны́нѣ нача́хъ, сїѧ̀ и҆змѣ́на десни́цы  вы́шнѧгѡ. Сті́хъ г҃: Помѧнꙋ́хъ дѣла̀ гдⷭ҇нѧ, ꙗ҆́кѡ  помѧнꙋ̀ ѿ нача́ла чꙋдеса̀ твоѧ̀. И҆ па́ки: Кто̀  бг҃ъ ве́лїй: По прокі́мнѣ же возглаша́етъ дїа́конъ:  И҆ ѡ҆ сподо́битисѧ на́мъ слы́шанїю ст҃а́гѡ є҆ѵⷢ҇лїа,  гдⷭ҇а бг҃а мо́лимъ. Посе́мъ чте́тъ є҆ѵⷢ҇лїе  настоѧ́тель во ѻ҆лтарѝ, і҆ѡа́нна, зача́ло ѯ҃є:  Сꙋ́щꙋ по́здѣ въ де́нь то́й: Коне́цъ: Не и҆мꙋ̀  вѣ́ры. Посе́мъ є҆ктенїа̀: Рце́мъ всѝ: и҆  Сподо́би гдⷭ҇и въ ве́черъ се́й: Та́же: И҆спо́лнимъ  вече́рнюю мл҃твꙋ: 
И҆ по возгла́сѣ пое́мъ стїхи́рꙋ воскре́снꙋ, гла́съ  в҃: 
Воскрⷭ҇нїе твоѐ хрⷭ҇тѐ сп҃се, всю̀ просвѣтѝ  вселе́ннꙋю и҆ призва́лъ є҆сѝ твоѐ созда́нїе:  всеси́льне гдⷭ҇и сла́ва тебѣ̀. 
Та́же стїхи̑ры па́схи, гла́съ є҃: Па́сха  сщ҃е́ннаѧ: Съ припѣ́вы и҆́хъ. Сла́ва, и҆ ны́нѣ:  Воскрⷭ҇нїѧ де́нь: Хрⷭ҇то́съ воскре́се: три́жды,  кромѣ̀ конца̀ стїхи́ры. Та́же дїа́конъ: Премꙋ́дрость.  Мы́ же: Бл҃гословѝ. Настоѧ́тель: Сы́й  бл҃гослове́нъ хрⷭ҇то́съ бг҃ъ на́шъ: И҆ мы̀:  Оу҆твердѝ бж҃е: Та́же настоѧ́тель, вмѣ́стѡ: (л.  з҃і ѡ҆б.) Сла́ва тебѣ̀ хрⷭ҇тѐ бж҃е: Хрⷭ҇то́съ  воскре́се и҆з̾ ме́ртвыхъ сме́ртїю сме́рть попра́въ. И҆  мы̀: И҆ сꙋ́щымъ во гробѣ́хъ живо́тъ дарова́въ. И҆  а҆́бїе глаго́летъ ѿпꙋ́стъ со крⷭ҇то́мъ: Хрⷭ҇то́съ  воскресы́й и҆з̾ ме́ртвыхъ: И҆ про́чее, ꙗ҆́коже  и҆з̾ѧви́сѧ въ коне́цъ оу҆́трени. 
[зрѝ] И҆ цѣлꙋ́емъ ст҃ы́ѧ і҆кѡ́ны. И҆ вхо́димъ въ  трапе́зꙋ, и҆ глаго́лемъ: Хрⷭ҇то́съ воскре́се:  три́жды. Сла́ва, и҆ ны́нѣ: Настоѧ́тель: Хрⷭ҇тѐ бж҃е  бл҃гословѝ: По воста́нїи же ѿ трапе́зы, глаго́лемъ:  Хрⷭ҇то́съ воскре́се: три́жды. Сла́ва, и҆ ны́нѣ:  Настоѧ́тель: Съ на́ми бг҃ъ свое́ю бл҃года́тїю: И҆  та́кѡ твори́мъ во всю̀ седми́цꙋ свѣ́тлꙋю вече́рни  послѣ́дованїе. 
Въ понедѣ́льникъ свѣ́тлыѧ седми́цы на  оу҆́трени. 
Пре́жде нача́ла, вжига́етъ канди̑ла и҆ свѣщы̀  параекклисїа́рхъ. Та́же кле́плетъ въ вели́кїй кампа́нъ,  и҆ въ про́чыѧ. И҆ собра́вшымсѧ на́мъ во хра́мъ, і҆ере́й  полага́етъ ѻ҆бы́чный покло́нъ настоѧ́телю, и҆ ѿхо́дитъ  во ст҃ы́й ѻ҆лта́рь, и҆ взе́мъ кади́льницꙋ стои́тъ пред̾  ст҃о́ю трапе́зою, кромѣ̀ оу҆́бѡ сщ҃е́нническїѧ  ѻ҆де́жды, є҆пїтрахи́лїй то́чїю возло́жь све́рхъ  ма́нтїи, кади́тъ крⷭ҇тоѻбра́знѡ, глаго́лѧ: Сла́ва  ст҃ѣ́й и҆ є҆диносꙋ́щнѣй: И҆ начина́етъ тропа́рь:  Хрⷭ҇то́съ воскре́се: три́жды. И҆ на́мъ то́жде  ѿвѣща́ющымъ. И҆ пое́мъ: Хрⷭ҇то́съ воскре́се: со  стїхѝ є҆гѡ̀, ꙗ҆́коже и҆з̾ѧви́сѧ въ недѣ́лю оу҆́тра  и҆ ве́чера. Въ мїрски́хъ же хра́мѣхъ ѡ҆блачи́тсѧ і҆ере́й  въ ри́зы. Та́же є҆ктенїа̀ вели́каѧ. И҆ по возгла́сѣ  а҆́бїе пое́мъ канѡ́нъ, і҆рмо́съ: Воскрⷭ҇нїѧ де́нь: по  два́жды, тропари́ же на і҃, (л. и҃і) съ припѣ́вы:  Хрⷭ҇то́съ воскре́се: Въ Сла́ва, и҆ ны́нѣ:  глаго́лемъ бг҃оро́дичны гдⷭ҇и́на ѳеофа́на, и҆ гдⷭ҇и́на  і҆ѡ́сифа: пи́саны въ недѣ́лю ѡ҆ мѷроно́сицахъ.  Катава́сїа ѻ҆́ба ли́ка вкꙋ́пѣ: Воскрⷭ҇нїѧ де́нь: И҆  послѣдѝ: Хрⷭ҇то́съ воскре́се: три́жды. И҆  глаго́лемъ сїѐ во всю̀ седми́цꙋ вкꙋ́пѣ съ і҆рмосы̀ на  д҃і. По г҃-й пѣ́сни ѵ҆пакоѝ: Предвари́вшыѧ оу҆́тро:  И҆ чте́нїе на а҃-ю кни́гꙋ: Въ нача́лѣ бѣ̀ сло́во:  Ѿ і҆ѡа́нна, толкова́нїе златоꙋ́стагѡ, [ѿ сегѡ́  бо днѐ начина́емъ сїю̀ кни́гꙋ, и҆ да́же до всѣ́хъ  ст҃ы́хъ соверша́емъ] По ѕ҃-й пѣ́сни, конда́къ: А҆́ще  и҆ во гро́бъ: и҆ і҆́косъ, и҆ чте́нїе. И҆ по не́мъ:  Воскрⷭ҇нїе хрⷭ҇то́во: три́жды, и҆ Воскре́съ і҆и҃съ  ѿ гро́ба: три́жды. И҆ а҆́бїе про́чыѧ пѣ̑сни. ѳ҃-ю  пѣ́снь пое́мъ съ припѣ́вы. Та́же є҆ѯапостїла́рїй:  Пло́тїю оу҆снꙋ́въ: три́жды.  
На хвали́техъ, Всѧ́кое дыха́нїе: И҆  пое́мъ стїхи̑ры воскре́сны, гла́съ в҃: 
Всѧ́кое дыха́нїе и҆ всѧ̀ тва́рь, тѧ̀ сла́витъ  гдⷭ҇и, ꙗ҆́кѡ крⷭ҇то́мъ сме́рть оу҆праздни́лъ є҆сѝ, да  пока́жеши лю́демъ, є҆́же и҆з̾ ме́ртвыхъ твоѐ  воскрⷭ҇нїе, ꙗ҆́кѡ є҆ди́нъ чл҃вѣколю́бецъ. 
Да рекꙋ́тъ і҆ꙋдє́е, ка́кѡ во́ини погꙋби́ша  стрегꙋ́щїи цр҃ѧ̀; почто́ бо ка́мень не сохранѝ ка́мене  жи́зни; и҆лѝ погребе́ннаго да дадѧ́тъ, и҆лѝ воскрⷭ҇шемꙋ  да покло́нѧтсѧ, глаго́люще съ на́ми: сла́ва мно́жествꙋ  щедро́тъ твои́хъ, сп҃се на́шъ, сла́ва тебѣ̀. 
Ра́дꙋйтесѧ лю́дїе и҆ весели́тесѧ, а҆́гг҃лъ сѣдѧ́й  на ка́мени гро́бнѣмъ, то́й на́мъ бл҃говѣстѝ, ре́къ:  хрⷭ҇то́съ воскре́се и҆з̾ ме́ртвыхъ, сп҃съ мі́ра, и҆  и҆спо́лни всѧ́чєскаѧ бл҃гоꙋха́нїѧ: ра́дꙋйтесѧ лю́дїе и҆  весели́тесѧ. 
А҆́гг҃лъ оу҆́бѡ є҆́же ра́дꙋйсѧ, пре́жде твоегѡ̀  зача́тїѧ гдⷭ҇и, бл҃года́тнѣй принесѐ: а҆́гг҃лъ же  ка́мень сла́внагѡ (л. и҃і ѡ҆б.) твоегѡ̀ гро́ба въ твоѐ  воскрⷭ҇нїе ѿвалѝ: ѻ҆́въ оу҆́бѡ въ печа́ли мѣ́сто,  весе́лїѧ ѡ҆́бразы возвѣща́ѧ: се́й же въ сме́рти мѣ́сто,  влⷣкꙋ жизнода́вца проповѣ́дꙋѧ на́мъ, тѣ́мже вопїе́мъ  тѝ: бл҃годѣ́телю всѣ́хъ, гдⷭ҇и сла́ва тебѣ̀. 
И҆ стїхи̑ры па́схи съ припѣ́вы и҆́хъ, ꙗ҆́коже  предписа́сѧ во оу҆́трени недѣ́ли. И҆ є҆ктєнїѝ, и҆  ѿпꙋ́стъ. И҆ ча́съ а҃-й. Си́це же быва́етъ слꙋ́жба  оу҆́трени во всю̀ седми́цꙋ свѣ́тлꙋю. Твори́мъ же и҆  лїті́ю внѣ̀ ѻ҆би́тели. 
[зрѝ] Подоба́етъ вѣ́дати, ꙗ҆́кѡ твори́мъ  и҆схожде́нїе дне́сь внѣ̀ монастырѧ̀, предносѧ́ще  хорꙋ̑гви. Въ рꙋка́хъ же держа́ще ст҃о́е є҆ѵⷢ҇лїе,  честны́й крⷭ҇тъ, и҆ і҆кѡ̑ны воскрⷭ҇нїѧ хрⷭ҇то́ва,  пречⷭ҇тыѧ бцⷣы. Пое́мъ канѡ́нъ па́схи съ бг҃оро́дичны,  на и҃. И҆ катава́сїа, і҆рмо́съ то́йже. По ѕ҃-й пѣ́сни,  послѣдѝ є҆ѵⷢ҇лїа глаго́лемъ: Воскрⷭ҇нїе хрⷭ҇то́во  ви́дѣвше: три́жды. Та́же, стїхи́ра: Воскре́съ і҆и҃съ  ѿ гро́ба: три́жды. Та́же, з҃-ѧ, и҃-ѧ и҆ ѳ҃-ѧ пѣ́сни.  И҆ про́чее моле́бна, ли́стъ а҃і. 
На лїтꙋргі́и а҆нтїфѡ́ны па́схи непремѣ́ннѡ,  ꙗ҆́коже оу҆каза́сѧ въ недѣ́лю па́схи. Прокі́менъ  а҆пⷭ҇ла, гла́съ и҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю, творе́нїе же рꙋкꙋ̀  є҆гѡ̀ возвѣща́етъ тве́рдь. А҆пⷭ҇лъ въ дѣѧ́нїихъ,  зача́ло в҃: Возврати́шасѧ а҆пⷭ҇ли: А҆ллилꙋ́їа, гла́съ  а҃: И҆сповѣ́дѧтъ нб҃са̀ чꙋдеса̀ твоѧ̀ гдⷭ҇и: Сті́хъ:  Бг҃ъ прославлѧ́емь въ совѣ́тѣ ст҃ы́хъ. Є҆ѵⷢ҇лїе  ѿ і҆ѡа́нна, зача́ло в҃: Бг҃а никто́же ви́дѣ  нигдѣ́же: Прича́стенъ: Тѣ́ло хрⷭ҇то́во: 
На трапе́зѣ быва́етъ оу҆тѣше́нїе вели́кое  бра́тїи. (л. ѳ҃і) 
Въ понедѣ́льникъ свѣ́тлыѧ седми́цы, ве́чера, 
во свѣти́льничномъ, по Хрⷭ҇то́съ воскре́се: и҆  про́чихъ, Гдⷭ҇и воззва́хъ, на гла́съ г҃. Поста́вимъ  стїхѡ́въ ѕ҃, и҆ пое́мъ стїхи̑ры воскрⷭ҇ны, гла́съ г҃. 
Твои́мъ крⷭ҇то́мъ хрⷭ҇тѐ сп҃се, сме́рти держа́ва  разрꙋши́сѧ, и҆ дїа́волѧ пре́лесть оу҆праздни́сѧ: ро́дъ  же человѣ́ческїй вѣ́рою сп҃са́емый: пѣ́снь тебѣ̀  всегда̀ прино́ситъ. 
Просвѣти́шасѧ всѧ́чєскаѧ воскрⷭ҇нїемъ твои́мъ  гдⷭ҇и, и҆ ра́й па́ки ѿве́рзесѧ: всѧ́ же тва́рь  восхвалѧ́ющи тѧ̀, пѣ́снь тебѣ̀ всегда̀ прино́ситъ. 
Сла́влю ѻ҆ц҃а̀ и҆ сн҃а си́лꙋ, и҆ ст҃а́гѡ дх҃а  пою̀ вла́сть, нераздѣ́льное, несозда́нное бж҃ество̀,  трⷪ҇цꙋ є҆диносꙋ́щнꙋю, ца́рствꙋющꙋю въ вѣ́къ вѣ́ка. 
И҆ ꙾восто́чны꙾ г҃, гла́съ то́йже.а҆нато́лїевы 
Крⷭ҇тꙋ̀ твоемꙋ̀ честно́мꙋ покланѧ́емсѧ хрⷭ҇тѐ, и҆  воскрⷭ҇нїе твоѐ пое́мъ и҆ сла́вимъ: ра́ною бо твое́ю мы̀  всѝ и҆сцѣлѣ́хомъ. 
Пое́мъ сп҃са ѿ дв҃ы вопло́щшагосѧ: на́съ бо  ра́ди распѧ́тсѧ, и҆ въ тре́тїй де́нь воскре́се, да́рꙋѧ  на́мъ ве́лїю млⷭ҇ть. 
Сꙋ́щымъ во а҆́дѣ соше́дъ хрⷭ҇то́съ благовѣстѝ:  дерза́йте, глаго́лѧ, ны́нѣ побѣди́хъ, а҆́зъ є҆́смь  воскрⷭ҇нїе, а҆́зъ вы̀ возведꙋ̀, разрꙋши́въ смє́ртнаѧ  врата̀. 
Сла́ва: 
Недосто́йнѡ стоѧ́ще въ пречи́стомъ домꙋ̀ твое́мъ,  вече́рнюю пѣ́снь возсыла́емъ, и҆з̾ глꙋбины̀ взыва́юще  хрⷭ҇тѐ бж҃е: (л. ѳ҃і ѡ҆б.) просвѣти́вый мі́ръ  тридне́внымъ воскрⷭ҇нїемъ твои́мъ, и҆змѝ лю́ди твоѧ̀ ѿ  рꙋкѝ врагѡ́въ твои́хъ чл҃вѣколю́бче. 
И҆ ны́нѣ: бг҃оро́диченъ. 
Ка́кѡ не диви́мсѧ бг҃омꙋ́жномꙋ ржⷭ҇твꙋ̀ твоемꙋ̀,  пречⷭ҇тна́ѧ; и҆скꙋше́нїѧ бо мꙋ́жескагѡ не прїе́мши  всенепоро́чнаѧ, родила̀ є҆сѝ без̾ ѻ҆ц҃а̀ сн҃а пло́тїю  пре́жде вѣ́къ ѿ ѻ҆ц҃а̀ рожде́ннаго без̾ мт҃ре,  ника́коже претерпѣ́вшаго и҆змѣне́нїѧ, и҆лѝ смѣше́нїѧ,  и҆лѝ раздѣле́нїѧ, но ѻ҆бою̀ сꙋщєствꙋ̀ сво́йство  цѣ́ло сохра́ншаго. тѣ́мже мт҃и дв҃о влⷣчце, того̀  молѝ сп҃сти́сѧ дꙋша́мъ, правосла́внѡ бцⷣꙋ  и҆сповѣ́дающихъ тѧ̀. 
Вхо́дъ съ кади́льницею: Свѣ́те ти́хїй:  Прокі́менъ, гла́съ з҃: Бг҃ъ на́шъ на нб҃сѝ и҆ на  землѝ, всѧ̑ є҆ли̑ка восхотѣ̀, сотворѝ. Сті́хъ: Во  и҆схо́дѣ і҆и҃левѣ ѿ є҆гѵ́пта, до́мꙋ і҆а́кѡвлѧ и҆з̾  люде́й ва̑рваръ, бы́сть і҆ꙋде́а ст҃ы́нѧ є҆гѡ̀. Сті́хъ:  Мо́ре ви́дѣ и҆ побѣжѐ, і҆ѻрда́нъ возврати́сѧ  вспѧ́ть. Сті́хъ: Что́ ти є҆́сть мо́ре, ꙗ҆́кѡ  побѣ́гло є҆сѝ; и҆ тебѣ̀ і҆ѻрда́не, ꙗ҆́кѡ  возврати́лсѧ є҆сѝ вспѧ́ть; И҆ па́ки: Бг҃ъ на́шъ на  нб҃сѝ и҆ на землѝ, всѧ̑ є҆ли̑ка восхотѣ̀, сотворѝ.  І҆ере́й: Рце́мъ всѝ: и҆ про́чее є҆ктенїѝ:  Сподо́би гдⷭ҇и: Та́же, И҆спо́лнимъ вече́рнюю: И҆  по возгла́сѣ,  
На стїхо́внѣ стїхи́ра воскре́сна, гла́съ  г҃: 
Стрⷭ҇тїю твое́ю хрⷭ҇тѐ, ѡ҆мрачи́вый со́лнце и҆  свѣ́томъ твоегѡ̀ воскрⷭ҇нїѧ, просвѣти́вый всѧ́чєскаѧ,  прїимѝ на́шꙋ вече́рнюю пѣ́снь чл҃вѣколю́бче. 
И҆ стїхи̑ры па́схи, съ припѣ́вы и҆́хъ. Хрⷭ҇то́съ  воскре́се: три́жды. И҆ ѿпꙋ́стъ. (л. к҃) 
Во вто́рникъ свѣ́тлыѧ седми́цы, на оу҆́трени 
быва́етъ всѐ послѣ́дованїе непремѣ́ннѡ, ꙗ҆́коже  предписа́сѧ.  
На хвали́техъ, поста́вимъ стїхѝ д҃: и҆  пое́мъ стїхи̑ры воскрⷭ҇ны, гла́съ г҃: 
Прїиди́те всѝ ꙗ҆зы́цы, оу҆разꙋмѣ́йте стра́шныѧ  та́йны си́лꙋ: хрⷭ҇то́съ бо сп҃съ на́шъ, є҆́же въ  нача́лѣ сло́во, распѧ́тсѧ на́съ ра́ди, и҆ во́лею  погребе́сѧ, и҆ воскре́се и҆з̾ ме́ртвыхъ, є҆́же сп҃стѝ  всѧ́чєскаѧ: томꙋ̀ поклони́мсѧ. 
Повѣ́даша всѧ̀ чꙋдеса̀ стра́жїе твоѝ гдⷭ҇и: но  собо́ръ сꙋеты̀ и҆спо́лни мздо́ю десни́цꙋ и҆́хъ, скры́ти  мнѧ́ше воскрⷭ҇нїе твоѐ, є҆́же мі́ръ сла́витъ: поми́лꙋй  на́съ. 
Ра́дости всѧ̑ и҆спо́лнишасѧ воскрⷭ҇нїѧ и҆скꙋ́съ  прїи́мша: марі́а бо магдали́на ко гро́бꙋ прїи́де,  ѡ҆брѣ́те а҆́гг҃ла на ка́мени сѣдѧ́ща, ри́зами  блиста́ющасѧ и҆ глаго́люща: что̀ и҆́щете жива́гѡ съ  ме́ртвыми: нѣ́сть здѣ̀, но воста̀, ꙗ҆́коже речѐ,  предварѧ́ѧ вы̀ въ галїле́и. 
Во свѣ́тѣ твое́мъ влⷣко, оу҆́зримъ свѣ́тъ  чл҃вѣколю́бче: воскрⷭ҇лъ бо є҆сѝ и҆з̾ ме́ртвыхъ,  сп҃се́нїе ро́дꙋ человѣ́ческомꙋ да́рꙋѧ: да тѧ̀ всѧ̀  тва́рь славосло́витъ є҆ди́наго безгрѣ́шнаго, поми́лꙋй  на́съ. 
И҆ пра́здникꙋ стїхи̑ры: Па́сха свѧще́ннаѧ: съ  припѣ́вы и҆́хъ. Та́же, Хрⷭ҇то́съ воскре́се: три́жды.  Є҆ктєнїѝ и҆ ѿпꙋ́стъ. И҆ ча́съ пе́рвый. 
На лїтꙋргі́и, а҆нтїфѡ́ны па́сцѣ. Прокі́менъ  а҆пⷭ҇ла, гла́съ г҃, пѣ́снь бцⷣы: Вели́читъ дꙋша̀ моѧ̀  гдⷭ҇а, и҆ возра́довасѧ дх҃ъ мо́й ѡ҆ бз҃ѣ сп҃сѣ мое́мъ.  Сті́хъ: Ꙗ҆́кѡ призрѣ̀ на смире́нїе рабы̀ своеѧ̀,  се́ бо ѿ ны́нѣ оу҆блажа́тъ мѧ̀ всѝ ро́ди. А҆пⷭ҇лъ  въ дѣѧ́нїихъ, зача́ло д҃: Ста́въ пе́тръ: А҆ллилꙋ́їа,  гла́съ и҃: (л. к҃ ѡ҆б.) Воскрⷭ҇нѝ гдⷭ҇и въ поко́й  тво́й, ты̀, и҆ кївѡ́тъ ст҃ы́ни твоеѧ̀. Сті́хъ:  Клѧ́тсѧ гдⷭ҇ь дв҃дꙋ и҆́стиною, и҆ не ѿве́ржетсѧ  є҆ѧ̀. Є҆ѵⷢ҇лїе ѿ лꙋкѝ, зача́ло рг҃і: Пе́тръ  воста́въ: Прича́стный: Тѣ́ло хрⷭ҇то́во прїими́те: 
Во вто́рникъ свѣ́тлыѧ седми́цы ве́чера, 
на Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры воскре́сны, гла́съ д҃: 
Животворѧ́щемꙋ твоемꙋ̀ крⷭ҇тꙋ̀, непреста́ннѡ  кла́нѧющесѧ хрⷭ҇тѐ бж҃е, тридне́вное воскрⷭ҇нїе твоѐ  сла́вимъ: тѣ́мъ бо ѡ҆бнови́лъ є҆сѝ и҆стлѣ́вшее  человѣ́ческое є҆стество̀ всеси́льне, и҆ и҆́же на нб҃са̀  восхо́дъ ѡ҆бнови́лъ є҆сѝ на́мъ, ꙗ҆́кѡ є҆ди́нъ бл҃гъ  и҆ чл҃вѣколю́бецъ. 
Дре́ва преслꙋша́нїѧ запреще́нїе разрѣши́лъ є҆сѝ  сп҃сѐ, на дре́вѣ крⷭ҇тнѣмъ во́лею пригвозди́всѧ, и҆ во  а҆́дъ соше́дъ си́льне, смє́ртныѧ оу҆́зы ꙗ҆́кѡ бг҃ъ  растерза́лъ є҆сѝ. тѣ́мже кла́нѧемсѧ є҆́же и҆з̾  ме́ртвыхъ твоемꙋ̀ воскрⷭ҇нїю, ра́достїю вопїю́ще:  всеси́льне гдⷭ҇и, сла́ва тебѣ̀. 
Врата̀ а҆́дова сокрꙋши́лъ є҆сѝ гдⷭ҇и, и҆ твое́ю  сме́ртїю сме́ртное ца́рство разрꙋши́лъ є҆сѝ: ро́дъ же  человѣ́ческїй ѿ и҆стлѣ́нїѧ свободи́лъ є҆сѝ, живо́тъ  и҆ нетлѣ́нїе мі́рꙋ дарова́въ, и҆ ве́лїю млⷭ҇ть. 
И҆ ꙾восто́чны꙾ г҃:а҆нато́лїевы 
Прїиди́те воспои́мъ лю́дїе, сп҃сово тридне́вное  воста́нїе, и҆́мже и҆зба́вихомсѧ а҆́довыхъ нерѣши́мыхъ  оу҆́зъ: и҆ (л. к҃а) нетлѣ́нїе и҆ жи́знь всѝ  воспрїѧ́хомъ зовꙋ́ще: распны́йсѧ, и҆ погребы́йсѧ, и҆  воскресы́й, сп҃си́ ны воскрⷭ҇нїемъ твои́мъ, є҆ди́не  чл҃вѣколю́бче. 
А҆́гг҃ли и҆ человѣ́цы сп҃се, твоѐ пою́тъ  тридне́вное воста́нїе, и҆́мже ѡ҆зари́шасѧ вселе́нныѧ  концы̀, и҆ рабо́ты вра́жїѧ всѝ и҆зба́вихомсѧ, зовꙋ́ще:  животво́рче всеси́льне сп҃се, сп҃си́ ны воскрⷭ҇нїемъ  твои́мъ, є҆ди́не чл҃вѣколю́бче. 
Врата̀ мѣ̑днаѧ сте́рлъ є҆сѝ, и҆ верєѝ  сокрꙋши́лъ є҆сѝ хрⷭ҇тѐ бж҃е, и҆ ро́дъ человѣ́ческїй  па́дшїй воскр҃си́лъ є҆сѝ. сегѡ̀ ра́ди согла́сно  вопїе́мъ: воскресы́й и҆з̾ ме́ртвыхъ гдⷭ҇и, сла́ва  тебѣ̀. 
Сла́ва: 
Гдⷭ҇и, є҆́же ѿ ѻ҆ц҃а̀ твоѐ ржⷭ҇тво̀,  безлѣ́тно є҆́сть и҆ присносꙋ́щно: є҆́же ѿ дв҃ы  воплоще́нїе, неизрече́нно человѣ́кѡмъ и҆ несказа́нно: и҆  є҆́же во а҆́дъ соше́ствїе стра́шно дїа́волꙋ и҆  а҆́ггелѡмъ є҆гѡ̀: сме́рть бо попра́въ, тридне́венъ  воскрⷭ҇лъ є҆сѝ нетлѣ́нїе подава́ѧ человѣ́кѡмъ, и҆  ве́лїю млⷭ҇ть. 
И҆ ны́нѣ: бг҃оро́диченъ: 
И҆́же тебѐ ра́ди бг҃оѻте́цъ прⷪ҇ро́къ дв҃дъ  пѣ́сненнѡ ѡ҆ тебѣ̀ провозгласѝ, вели̑чїѧ тебѣ̀  сотво́ршемꙋ: предста̀ цр҃и́ца ѡ҆деснꙋ́ю тебѐ, тѧ́ бо  мт҃рь, хода́таицꙋ живота̀ показа̀, без̾ ѻ҆ц҃а̀ и҆з̾  тебѐ вочеловѣ́читисѧ бл҃говоли́вый бг҃ъ, да сво́й па́ки  ѡ҆бнови́тъ ѡ҆́бразъ, и҆стлѣ́вшїй страстьмѝ, и҆  заблꙋ́ждшее горохи́щное ѡ҆брѣ́тъ ѻ҆вча̀, на ра́мо  воспрїи́мъ, ко ѻ҆ц҃ꙋ̀ принесе́тъ, и҆ своемꙋ̀ хотѣ́нїю,  съ нбⷭ҇ными совокꙋпи́тъ си́лами, и҆ сп҃се́тъ бцⷣе,  мі́ръ, хрⷭ҇то́съ и҆мѣ́ѧй ве́лїю и҆ бога́тꙋю млⷭ҇ть. (л.  к҃а ѡ҆б.) 
Вхо́дъ съ кади́ломъ: Свѣ́те ти́хїй: Прокі́менъ,  гла́съ и҃: Гла́сомъ мои́мъ ко гдⷭ҇ꙋ воззва́хъ, гла́сомъ  мои́мъ къ бг҃ꙋ, и҆ внѧ́тъ мѝ. Сті́хъ: Въ де́нь  ско́рби моеѧ̀ бг҃а взыска́хъ. Сті́хъ: Ѿве́ржесѧ  оу҆тѣ́шитисѧ дꙋша̀ моѧ̀. Сті́хъ: Бж҃е, во ст҃ѣ́мъ  пꙋ́ть тво́й. И҆ па́ки: Гла́сомъ мои́мъ ко гдⷭ҇ꙋ  воззва́хъ: 
На стїхо́внѣ стїхи́ра воскре́сна, гла́съ  д҃: 
Гдⷭ҇и, возше́дъ на крⷭ҇тъ, пра́дѣднюю на́шꙋ  клѧ́твꙋ потреби́лъ є҆сѝ, и҆ соше́дъ во а҆́дъ, вѣ̑чныѧ  оу҆́зники свободи́лъ є҆сѝ, нетлѣ́нїе да́рꙋѧ  человѣ́ческомꙋ ро́дꙋ: сегѡ̀ ра́ди пою́ще сла́вимъ  животворѧ́щее и҆ сп҃си́тельное твоѐ воста́нїе. 
Та́же, па́схи стїхи̑ры съ припѣ́вы и҆́хъ. И҆  про́чее ꙗ҆́кѡ предписа́сѧ, и҆ ѿпꙋ́стъ. 
Въ сре́дꙋ свѣ́тлыѧ седми́цы, на оу҆́трени, 
вослѣ́дованїе всѐ пра́здника, ꙗ҆́коже  пред̾ѧви́сѧ. 
На хвали́техъ, поста́вимъ стїхѝ д҃. И҆  пое́мъ стїхи̑ры воскрⷭ҇ны, гла́съ д҃: 
Крⷭ҇тъ претерпѣ́вый и҆ сме́рть, и҆ воскресы́й  и҆з̾ ме́ртвыхъ всеси́льне гдⷭ҇и, сла́вимъ твоѐ  воскрⷭ҇нїе. 
Крⷭ҇то́мъ твои́мъ хрⷭ҇тѐ, ѿ дре́внїѧ клѧ́твы  свободи́лъ є҆сѝ на́съ, и҆ сме́ртїю твое́ю є҆стество̀  на́ше мꙋ́чащаго дїа́вола оу҆праздни́лъ є҆сѝ:  воста́нїемъ же твои́мъ ра́дости всѧ̑ и҆спо́лнилъ є҆сѝ.  тѣ́мже вопїе́мъ тѝ: воскр҃сы́й и҆з̾ ме́ртвыхъ гдⷭ҇и,  сла́ва тебѣ̀. 
Твои́мъ крⷭ҇то́мъ хрⷭ҇тѐ сп҃се, наста́ви на́съ на  и҆́стинꙋ твою̀, и҆ и҆зба́ви на́съ ѿ сѣ́тей вра́жїихъ,  воскр҃сы́й и҆з̾ (л. к҃в) ме́ртвыхъ, возста́ви ны̀  па́дшыѧсѧ грѣхо́мъ, просте́ръ рꙋ́кꙋ твою̀ чл҃вѣколю́бче  гдⷭ҇и, мл҃твами ст҃ы́хъ твои́хъ. 
Ѻ҆ч҃ескихъ твои́хъ нѣ́дръ не разлꙋчи́всѧ,  є҆диноро́дный сло́ве бж҃їй, прише́лъ є҆сѝ на зе́млю за  чл҃вѣколю́бїе, чл҃вѣ́къ бы́въ непрело́женъ, и҆ крⷭ҇тъ  и҆ сме́рть претерпѣ́лъ є҆сѝ пло́тїю, безстра́стный  бж҃ество́мъ: воскре́съ же и҆з̾ ме́ртвыхъ, безсме́ртїе  по́далъ є҆сѝ ро́дꙋ человѣ́ческомꙋ, ꙗ҆́кѡ є҆ди́нъ  всеси́ленъ. 
Та́же стїхи̑ры па́схи съ припѣ́вы и҆́хъ, и҆  ѻ҆бы́чный ѿпꙋ́стъ. И҆ лїті́а внѣ̀ ѻ҆би́тели. Часы́  же по ѻ҆бы́чаю па́схи. 
На лїтꙋргі́и а҆нтїфѡ́ны па́схи, прокі́менъ  а҆пⷭ҇ла, гла́съ ѕ҃: Помѧнꙋ̀ и҆́мѧ твоѐ во всѧ́комъ  ро́дѣ и҆ ро́дѣ. Сті́хъ: Слы́ши дщѝ и҆ ви́ждь, и҆  приклонѝ оу҆́хо твоѐ. А҆пⷭ҇лъ дѣѧ́нїй: зача́ло є҃:  Речѐ пе́тръ къ лю́демъ: А҆ллилꙋ́їа, гла́съ в҃:  Вели́читъ дꙋша̀ моѧ̀ гдⷭ҇а, и҆ возра́довасѧ дх҃ъ мо́й  ѡ҆ бз҃ѣ сп҃сѣ мое́мъ. Сті́хъ: Ꙗ҆́кѡ призрѣ̀ на  смире́нїе рабы̀ своеѧ̀, се́ бо ѿ ны́нѣ оу҆блажа́тъ  мѧ̀ всѝ ро́ди. Є҆ѵⷢ҇лїе ѿ і҆ѡа́нна, зача́ло д҃:  Стоѧ́ше і҆ѡа́ннъ: Прича́стный: Тѣ́ло хрⷭ҇то́во: 
Въ сре́дꙋ свѣ́тлыѧ седми́цы ве́чера, 
во свѣти́льничномъ, по Хрⷭ҇то́съ воскре́се, и҆  є҆ктенїѝ, пое́мъ стїхи̑ры воскре́сны г҃, гла́съ є҃: 
Честны́мъ твои́мъ крⷭ҇то́мъ хрⷭ҇тѐ, дїа́вола  посрами́лъ є҆сѝ, и҆ воскрⷭ҇нїемъ твои́мъ жа́ло  грѣхо́вное притꙋпи́лъ є҆сѝ, и҆ спа́слъ є҆сѝ ны̀ ѿ  вра́тъ сме́ртныхъ: сла́вимъ тѧ̀ є҆диноро́дне. (л. к҃в  ѡ҆б.)  
Воскрⷭ҇нїе даѧ́й ро́дꙋ человѣ́ческомꙋ, ꙗ҆́кѡ  ѻ҆вча̀ на заколе́нїе веде́сѧ: оу҆страши́шасѧ сегѡ̀  кнѧ́зи а҆́дстїи, и҆ взѧ́шасѧ врата̀ плачє́внаѧ. вни́де  бо цр҃ь сла́вы хрⷭ҇то́съ, глаго́лѧ сꙋ́щымъ во оу҆́захъ,  и҆зыди́те: и҆ сꙋ́щымъ во тьмѣ̀, ѿкры́йтесѧ. 
Ве́лїе чꙋ́до, неви́димыхъ содѣ́тель, за  чл҃вѣколю́бїе пло́тїю пострада́въ, воскр҃се  безсме́ртный, прїиди́те ѻ҆те́чєствїѧ ꙗ҆зы̑къ, томꙋ̀  поклони́мсѧ: бл҃гоꙋтро́бїемъ бо є҆гѡ̀ ѿ пре́лести  и҆зба́вльшесѧ, въ трїе́хъ ѵ҆поста́сѣхъ є҆ди́наго бг҃а  пѣ́ти навыко́хомъ. 
И҆ ꙾восто́чны꙾а҆нато́лїевы г҃, гла́съ то́йже: 
Вече́рнее поклоне́нїе прино́симъ тебѣ̀  невече́рнемꙋ свѣ́тꙋ, на коне́цъ вѣкѡ́въ, ꙗ҆́кѡ въ  зерца́лѣ пло́тїю возсїѧ́вшемꙋ мі́рови, и҆ да́же до а҆́да  низше́дшемꙋ, и҆ та́мѡ сꙋ́щꙋю тьмꙋ̀ разрꙋши́вшемꙋ, и҆  свѣ́тъ воскрⷭ҇нїѧ ꙗ҆зы́кѡмъ показа́вшемꙋ: свѣтода́вче  гдⷭ҇и сла́ва тебѣ̀. 
Нача́льника сп҃се́нїѧ на́шегѡ, хрⷭ҇та̀  славосло́вимъ: томꙋ́ бо и҆з̾ ме́ртвыхъ воскрⷭ҇шꙋ, мі́ръ  ѿ пре́лести сп҃се́нъ бы́сть. ра́дꙋетсѧ ли́къ  а҆́гг҃льскїй, бѣ́гаетъ де́монѡвъ пре́лесть, а҆да́мъ  пады́й воста̀, дїа́волъ оу҆праздни́сѧ. 
И҆̀же ѿ кꙋстѡді́и наꙋче́ни быва́хꙋ ѿ  беззакѡ́нникъ, покры́йте хрⷭ҇то́во воста́нїе, и҆  прїими́те сре́бреники, и҆ рцы́те ꙗ҆́кѡ на́мъ спѧ́щымъ,  и҆з̾ гро́ба оу҆кра́денъ бы́сть ме́ртвый. кто̀ ви́дѣ,  кто̀ слы́ша, мертвеца̀ оу҆кра́дена когда̀, па́че же  пома́зана и҆ на́га, ѡ҆ста́вльша и҆ во гро́бѣ  погреба̑льнаѧ своѧ̑; не прельща́йтесѧ і҆ꙋдє́е,  навы́кните рече́нїємъ проро́чєскимъ, и҆  оу҆разꙋмѣ́йте, ꙗ҆́кѡ то́й є҆́сть вои́стиннꙋ  и҆зба́витель мі́ра, и҆ всеси́льный. (л. к҃г) 
Сла́ва: 
Гдⷭ҇и, а҆́дъ плѣни́вый, и҆ сме́рть попра́вый  сп҃се на́шъ, просвѣти́вый мі́ръ крⷭ҇то́мъ чⷭ҇тны́мъ,  поми́лꙋй на́съ. 
И҆ ны́нѣ: бг҃оро́диченъ: 
Въ чермнѣ́мъ мо́ри, неискꙋсобра́чныѧ невѣ́сты  ѡ҆́бразъ написа́сѧ и҆ногда̀: та́мѡ мѡѷсе́й,  раздѣли́тель воды̀: здѣ́ же гаврїи́лъ, слꙋжи́тель  чꙋдесѐ. тогда̀ глꙋбинꙋ̀ ше́ствова немо́креннѡ і҆и҃ль:  ны́нѣ же хрⷭ҇та̀ родѝ безсѣ́меннѡ дв҃а. мо́ре по  проше́ствїи і҆и҃левѣ, пребы́сть непрохо́дно: непоро́чнаѧ  по ржⷭ҇твѣ̀ є҆мманꙋ́илевѣ, пребы́сть нетлѣ́нна. сы́й,  и҆ пре́жде сы́й, ꙗ҆вле́йсѧ ꙗ҆́кѡ чл҃вѣ́къ, бж҃е  поми́лꙋй на́съ. 
Вхо́дъ съ кади́ломъ. Свѣ́те ти́хїй: И҆  прокі́менъ, гла́съ з҃: Внꙋшѝ бж҃е моли́твꙋ мою̀, и҆ не  пре́зри моле́нїѧ моегѡ̀. Сті́хъ: Вонми́ ми, и҆  оу҆слы́ши мѧ̀. Сті́хъ: Ꙗ҆́кѡ оу҆клони́ша на мѧ̀  беззако́нїе. Сті́хъ: А҆́зъ къ бг҃ꙋ воззва́хъ, и҆  гдⷭ҇ь оу҆слы́ша мѧ̀, ве́черъ и҆ заꙋ́тра и҆ полꙋ́дне.  Та́же: Внꙋшѝ бж҃е моли́твꙋ мою̀, и҆ не пре́зри  моле́нїѧ моегѡ̀. Є҆ктенїа̀: и҆ Сподо́би гдⷭ҇и въ  ве́черъ се́й: И҆ прѡ́чаѧ всѧ̑, ꙗ҆́коже пред̾ѧви́сѧ. 
На стїхо́внѣ, стїхи́ра воскре́сна, гла́съ  є҃: 
Тебѐ воплоще́ннаго сп҃са хрⷭ҇та̀, и҆ нб҃съ не  разлꙋчи́вшасѧ, во гла́сѣхъ пѣ́нїй велича́емъ: ꙗ҆́кѡ  крⷭ҇тъ и҆ сме́рть прїѧ́лъ є҆сѝ за ро́дъ на́шъ, ꙗ҆́кѡ  чл҃вѣколю́бецъ гдⷭ҇ь, и҆спрове́ргїй а҆́дова врата̀,  тридне́внѡ воскре́слъ є҆сѝ, спаса́ѧ дꙋ́шы на́шѧ. 
И҆ стїхи̑ры па́схи, съ припѣ́вы и҆́хъ, ꙗ҆́коже  предписа́сѧ. Хрⷭ҇то́съ воскре́се: три́жды. И҆  ѿпꙋ́стъ. (л. к҃г ѡ҆б.) 
Въ четверто́къ свѣ́тлыѧ седми́цы, на оу҆́трени, 
быва́етъ вослѣ́дованїе всѐ, ꙗ҆́коже  пред̾ѧви́сѧ. 
На хвали́техъ, Всѧ́кое дыха́нїе:  поста́вимъ стїхѝ д҃. И҆ пое́мъ стїхи̑ры воскре́сны,  гла́съ є҃: 
Гдⷭ҇и, запеча́танꙋ гро́бꙋ ѿ беззако́нникѡвъ,  проше́лъ є҆сѝ и҆з̾ гро́ба, ꙗ҆́коже роди́лсѧ є҆сѝ  ѿ бцⷣы: не оу҆разꙋмѣ́ша, ка́кѡ воплоти́лсѧ є҆сѝ,  безпло́тнїи твоѝ а҆́гг҃ли: не чꙋ́вствоваша, когда̀  воскр҃слъ є҆сѝ, стрегꙋ́щїи тѧ̀ во́ини. ѻ҆боѧ́ бо  запечатлѣ́стасѧ и҆спытꙋ́ющымъ, ꙗ҆ви́шасѧ же чꙋдеса̀  кла́нѧющымсѧ вѣ́рою та́инствꙋ: є҆́же воспѣва́ющымъ,  возда́ждь на́мъ ра́дость и҆ ве́лїю млⷭ҇ть. 
Гдⷭ҇и, верєѝ вѣ́чныѧ сокрꙋши́въ, и҆ оу҆́зы  растерза́въ, ѿ гро́ба воскр҃слъ є҆сѝ, ѡ҆ста́вль твоѧ̑  погреба̑льнаѧ, во свидѣ́тельство и҆́стиннагѡ  тридне́внагѡ твоегѡ̀ погребе́нїѧ: и҆ предвари́лъ є҆сѝ  въ галїле́и, въ пеще́рѣ стрего́мый. вели́каѧ твоѧ̀  млⷭ҇ть, непостижи́ме сп҃се, поми́лꙋй и҆ сп҃сѝ на́съ. 
Гдⷭ҇и, жєны̀ теко́ша на гро́бъ, ви́дѣти тѧ̀  хрⷭ҇та̀ на́съ ра́ди пострада́вшаго, и҆ прише́дше,  ѡ҆брѣто́ша а҆́гг҃ла на ка́мени сѣдѧ́ща, стра́хомъ  ѿва́льшемсѧ, и҆ къ ни̑мъ возопѝ глаго́лѧ: воскр҃се  гдⷭ҇ь, рцы́те оу҆ч҃нкѡ́мъ, ꙗ҆́кѡ воскре́се ѿ  ме́ртвыхъ, спаса́ѧй дꙋ́шы на́шѧ. 
Гдⷭ҇и, ꙗ҆́коже и҆зше́лъ є҆сѝ ѿ запеча́таннагѡ  гро́ба, та́кѡ вше́лъ є҆сѝ и҆ две́ремъ заключє́ннымъ ко  оу҆ч҃нкѡ́мъ твои́мъ, показꙋ́ѧ и҆̀мъ тѣлє́снаѧ  страда́нїѧ, ꙗ҆̀же под̾ѧ́лъ є҆сѝ сп҃се  долготерпѣли́вый: ꙗ҆́кѡ ѿ сѣ́мене дв҃дова ꙗ҆́звы  претерпѣ́лъ є҆сѝ: ꙗ҆́кѡ сн҃ъ же бж҃їй, мі́ръ (л. к҃д)  свободи́лъ є҆сѝ. ве́лїѧ твоѧ̀ млⷭ҇ть, непостижи́ме  сп҃се, поми́лꙋй и҆ сп҃сѝ на́съ. 
Та́же, стїхи̑ры па́схи, съ припѣ́вы и҆́хъ,  Хрⷭ҇то́съ воскре́се: три́жды. и҆ ѿпꙋ́стъ. Часы̀  па́схи. На лїтꙋргі́и а҆нтїфѡ́ны па́схи. Прокі́менъ,  гла́съ г҃: По́йте бг҃ꙋ на́шемꙋ, по́йте, по́йте цр҃е́ви  на́шемꙋ, по́йте. Сті́хъ: Всѝ ꙗ҆зы́цы восплещи́те  рꙋка́ми, воскли́кните бг҃ꙋ гла́сомъ ра́дованїѧ. А҆пⷭ҇лъ  въ дѣѧ́нїихъ, зача́ло ѕ҃: Речѐ пе́тръ: А҆ллилꙋ́їа,  гла́съ д҃: Налѧцы̀, и҆ оу҆спѣва́й, и҆ црⷭ҇твꙋй,  и҆́стины ра́ди и҆ кро́тости и҆ пра́вды. Сті́хъ:  Возлюби́лъ є҆сѝ пра́вдꙋ, и҆ возненави́дѣлъ є҆сѝ  беззако́нїе. Є҆ѵⷢ҇лїе ѿ і҆ѡа́нна, зача́ло и҃:  Человѣ́къ нѣ́кїй: Прича́стный: Тѣ́ло хрⷭ҇то́во  прїими́те: 
Въ четверто́къ ве́чера свѣ́тлыѧ седми́цы, 
Пое́мъ настоѧ́щее послѣ́дованїе, бы́вшее ѿ  гдⷭ҇и́на нїки́фора каллі́ста ѯанѳопꙋ́ла. На прест҃ꙋ́ю  гпⷭ҇жꙋ̀ влⷣчцꙋ бцⷣꙋ живопрїе́мный и҆сто́чникъ. Не бо̀  ѡ҆брѣто́хомъ въ тѵ́пицѣ сицева́гѡ послѣ́дованїѧ, но  положи́сѧ любвѐ ра́ди прест҃ы́ѧ бцⷣы. 
На Гдⷭ҇и воззва́хъ: поста́вимъ стїхѡ́въ і҃, и҆  пое́мъ стїхи̑ры воскре́сны ѻ҆смогла́сника ѕ҃, гла́съ  ѕ҃: 
Побѣ́дꙋ и҆мѣ́ѧ хрⷭ҇тѐ, ю҆́же на а҆́да, на  крⷭ҇тъ возше́лъ є҆сѝ: да во тьмѣ̀ сме́рти сѣдѧ́щыѧ  воскреси́ши съ собо́ю, и҆́же въ ме́ртвыхъ свобо́дь,  и҆сточа́ѧй живо́тъ ѿ своегѡ̀ свѣ́та, всеси́льне сп҃се,  поми́лꙋй на́съ. 
Дне́сь хрⷭ҇то́съ сме́рть попра́въ, ꙗ҆́коже речѐ,  воскре́се, и҆ ра́дованїе мі́рови дарова̀, да всѝ  взыва́юще, пѣ́снь та́кѡ (л. к҃д ѡ҆б.) рце́мъ:  и҆сто́чниче жи́зни, непристꙋ́пный свѣ́те, всеси́льне  сп҃се, поми́лꙋй на́съ. 
Тебѐ гдⷭ҇и, сꙋ́щагѡ по все́й тва́ри, грѣ́шнїи  ка́мѡ бѣжи́мъ; на нб҃сѝ са́мъ живе́ши, во а҆́дѣ  попра́лъ є҆сѝ сме́рть, во глꙋбины̑ мѡрскі́ѧ; та́мѡ  рꙋка̀ твоѧ̀ влⷣко. къ тебѣ̀ прибѣга́емъ, тебѣ̀  припа́дающе мо́лимсѧ: воскр҃сы́й и҆з̾ ме́ртвыхъ поми́лꙋй  на́съ. 
И҆ны́ѧ стїхи̑ры ꙾восто́чны꙾а҆нато́лїевы, гла́съ  то́йже:  
Крⷭ҇то́мъ твои́мъ хрⷭ҇тѐ хва́лимсѧ, и҆ воскрⷭ҇нїе  твоѐ пое́мъ и҆ сла́вимъ: ты́ бо є҆сѝ бг҃ъ на́шъ.  ра́звѣ тебѐ и҆на́гѡ не вѣ́мы. 
Сла́ва си́лѣ твое́й гдⷭ҇и, ꙗ҆́кѡ оу҆праздни́лъ  є҆сѝ держа́вꙋ и҆мꙋ́щагѡ сме́рти, ѡ҆бнови́лъ є҆сѝ ны̀  крⷭ҇то́мъ твои́мъ, да́рꙋѧй на́мъ жи́знь и҆ нетлѣ́нїе. 
Вы́нꙋ бл҃гословѧ́ще гдⷭ҇а, пое́мъ воскрⷭ҇нїе  є҆гѡ̀: крⷭ҇тъ бо претерпѣ́въ, сме́ртїю сме́рть погꙋбѝ. 
Та́же стїхи̑ры живопрїе́мнагѡ и҆сто́чника,  гла́съ то́йже. Подо́бенъ: Всѐ возло́жше: 
Стра̑ннаѧ и҆ пресла̑внаѧ нб҃съ влⷣка на тебѣ̀  соверша́ше и҆знача́ла, всенепоро́чнаѧ: и҆́бо свы́ше  ꙗ҆́вственнѡ оу҆ка́нꙋ, ꙗ҆́коже до́ждь во оу҆тро́бѣ  твое́й бг҃оневѣ́сто, и҆сто́чникъ тѧ̀ показꙋ́ѧ всѐ  благо́е врѣ́ющїй, ѻ҆би́лїе же и҆сцѣле́нїй,  благодѣѧ̑нїѧ и҆сточа́ющїй всѣ̑мъ незави́стнѡ,  тре́бꙋющымъ крѣ́пости дꙋ́шъ, и҆ здра́вїѧ тѣлесѐ,  водо́ю благода́ти. 
Ма́ннꙋ тѧ̀ нбⷭ҇нꙋю, и҆ раѧ̀ дв҃о и҆сто́чникъ  бж҃е́ственный и҆менꙋ́ю, влⷣчце, прїи́скреннѣ: земли́ бо  течѐ то́къ, и҆ бл҃года́ть и҆сто́чника твоегѡ̀  четвероча́стїе є҆ѧ̀ покрыва́ющаѧ, (л. к҃є) стра́нными  чꙋдесы̀ всегда̀, и҆ всѣ̑мъ проси́маѧ быва́етъ вода̀  пїе́маѧ. тѣ́мже веселѧ́щесѧ хрⷭ҇тоимени́тїи, притека́емъ  вѣ́рнѡ, ст҃ы́ню че́рплюще всегда̀ сладкото́чнꙋю. 
Стрꙋи̑ и҆сцѣле́нїй и҆сточа́еши дв҃о, вѣ́рнѡ  притека́ющымъ и҆сто́чникꙋ твоемꙋ̀ всегда̀ бг҃оневѣ́сто:  тꙋ́не бо и҆злива́еши, ѻ҆би́льнѡ и҆ бога́тнѡ недꙋ́гꙋющымъ  и҆сцѣлє́нїѧ: слѣпы̑ѧ ви́дѧщыѧ ꙗ҆влѧ́еши ꙗ҆́снѡ,  пристꙋпа́ющыѧ къ тебѣ̀: хрѡ́мыѧ мнѡ́гїѧ и҆спра́вила  є҆сѝ, и҆ разсла́блєнныѧ стѧгнꙋ́ла є҆сѝ,  оу҆мерщвле́на же ѡ҆живи́ла є҆сѝ возлїѧ́нїемъ  трегꙋ́бымъ, наводне́нныхъ и҆ ѕлоды́шꙋщихъ стра̑сти  и҆сцѣли́ла є҆сѝ. 
Повторѧ́емъ а҃-ю стїхи́рꙋ. 
Сла́ва: гла́съ ѕ҃: 
Кто̀ возглаго́летъ си̑лы твоѧ̀ и҆сто́чниче, и҆́же  неистоща́емыми чꙋдесы̀ и҆з̾ѡби́лꙋѧй, мнѡ́гаѧ и҆ па́че  є҆стества̀ содѣва́еши и҆сцѣле́ньми; ѽле вели́чїй,  ꙗ҆̀же всѣ̑мъ и҆злива́еши! не то́кмѡ бо болѣ̑зни  неꙋдѡ́бныѧ ѿгна́ла є҆сѝ притека́ющихъ съ любо́вїю, но  и҆ дꙋшє́вныѧ стра̑сти и҆змыва́еши ѡ҆чища́ющи  всенескве́рнаѧ, всѣ̑мъ подаю́щи ве́лїю ми́лость. 
И҆ ны́нѣ: 
Кто̀ тебѐ не оу҆блажи́тъ прест҃а́ѧ дв҃о; кто́ ли  не воспое́тъ твоегѡ̀ пречи́стагѡ ржⷭ҇тва̀; безлѣ́тнѡ бо  ѿ ѻ҆ц҃а̀ возсїѧ́вый сн҃ъ є҆диноро́дный: то́йже ѿ  тебѐ чи́стыѧ про́йде, неизрече́ннѡ вопло́щсѧ.  є҆стество́мъ бг҃ъ сы́й, и҆ є҆стество́мъ бы́въ  человѣ́къ на́съ ра́ди: не во двою̀ лицꙋ̀ раздѣлѧ́емый,  но во двою̀ є҆стествꙋ̀ несли́тнѡ познава́емый. того̀  молѝ чи́стаѧ всебл҃же́ннаѧ, поми́ловатисѧ дꙋша́мъ  на́шымъ. (л. к҃є ѡ҆б.) 
Вхо́дъ съ кади́ломъ. Свѣ́те ти́хїй: Прокі́менъ,  гла́съ з҃: Возлюблю́ тѧ гдⷭ҇и крѣ́посте моѧ̀, гдⷭ҇ь  оу҆тверже́нїе моѐ. Сті́хъ: Бг҃ъ мо́й, помо́щникъ  мо́й, и҆ оу҆пова́ю на него̀. Сті́хъ: Хвалѧ̀ призовꙋ̀  гдⷭ҇а, и҆ ѿ вра̑гъ мои́хъ спасꙋ́сѧ. Сті́хъ:  Оу҆слы́ша ѿ хра́ма ст҃а́гѡ своегѡ̀ гла́съ мо́й.  Та́же: Возлюблю́ тѧ гдⷭ҇и крѣ́посте моѧ̀, гдⷭ҇ь  оу҆тверже́нїе моѐ. Рце́мъ всѝ: Сподо́би гдⷭ҇и  въ ве́черъ се́й: и҆ прѡ́чаѧ. 
На стїхо́внѣ стїхи́ра воскрⷭ҇на гла́съ ѕ҃,  ѻ҆смогла́сника: 
Воскрⷭ҇нїе твоѐ хрⷭ҇тѐ сп҃се, а҆́гг҃ли пою́тъ на  нб҃сѣ́хъ, и҆ на́съ на землѝ сподо́би, чⷭ҇тымъ се́рдцемъ  тебѐ сла́вити. 
Та́же, настоѧ́щыѧ стїхи̑ры бцⷣы, гла́съ є҃.  Подо́бенъ: 
Ра́дꙋйсѧ живоно́сный и҆сто́чниче, по морѧ́мъ  разлива́ѧй чꙋдеса̀, на всю̀ вселе́ннꙋю. ѻ҆кеа́не  оу҆́мный, ні́лѡвы стрꙋи̑ превосходѧ́й и҆злива́нїемъ  бл҃года́ти. сїлѡа́ме вторы́й, во́дꙋ и҆сточа́ѧй, а҆́ки ѿ  ка́мене пресла́внꙋю, і҆ѻрда́ново же прїе́мый дѣ́йство.  ма́нно спаси́тельнаѧ же, ꙗ҆́снѡ быва́емаѧ, ко и҆́щꙋщагѡ  тре́бованїю, бога́таѧ вои́стиннꙋ и҆ незави́стнаѧ,  хрⷭ҇то́ва мт҃и ѻ҆трокови́це, и҆злива́ющаѧ мі́рови ве́лїю  ми́лость. 
Сті́хъ: Ѡ҆свѧти́лъ є҆́сть селе́нїе своѐ вы́шнїй. 
Пѣ́сньми чꙋ́дными вѣ́рнїи, нбⷭ҇ный ѻ҆́блакъ  воспои́мъ, ка́плю нбⷭ҇нꙋю живода́вца хрⷭ҇та̀, на зе́млю  нетлѣ́ннѡ ѡ҆дожди́вшꙋю, жи́вꙋ ска́чꙋщꙋю, и҆ и҆сточа́ющꙋю  безсме́ртнаѧ: во́дꙋ бж҃е́ственнꙋю, а҆мвросі́ю, не́ктара,  никогда́же по питїѝ и҆стлѣва́юща, жа́ждꙋ же та́ющꙋю  дꙋ́шы ѿгонѧ́юща. ѿ негѡ́же пїю́щымъ разꙋ́мнѡ, то́ки  бж҃є́ственныѧ предлага́ютсѧ ѿ оу҆́мнагѡ чре́ва,  точа́ща всѣ̑мъ бл҃года́ть незави́стнꙋю. (л. к҃ѕ) 
Сті́хъ: Рѣ́чнаѧ оу҆стремлє́нїѧ веселѧ́тъ гра́дъ  бж҃їй. 
Ра́дꙋйсѧ, живопрїе́мный и҆сто́чниче, вѣ́чнѡ  и҆сточа́ѧ бл҃года́ти, лїѧ́нїе и҆сцѣле́нїй, всѧ́кꙋю  недꙋ́гѡвъ крѣ́пость, немощнꙋ́ю и҆ ѕлꙋ́ю ѿгонѧ́ющее,  слѣпы́хъ воззрѣ́нїе, и҆ прокаже́нныхъ бжⷭ҇твенное  ѡ҆чище́нїе, точа́щее недꙋ́гѡвъ всѧ́кое врачевство̀,  всѣ̑мъ притека́ющымъ вѣ́рнѡ къ хра́мꙋ твоемꙋ̀: вели́каѧ  ѻ҆́бщаѧ цѣльба̀, безме́зднаѧ вои́стиннꙋ и҆ гото́ваѧ,  мт҃и хрⷭ҇та̀ сло́ва, и҆сточа́ющагѡ мі́рови ве́лїю  ми́лость. 
Сла́ва: гла́съ є҃: 
Вострꙋ́бимъ празднолю́бцы въ пѣ́снехъ,  воспле́щемъ въ вода́хъ, и҆ возликꙋ́имъ ра́дꙋющесѧ,  вѣ́чными то́ками живоно́снагѡ и҆сто́чника: ца́рїе и҆  кнѧ́зи да стека́ютсѧ, и҆ и҆сто́чника бл҃года́ти да  че́рплютъ незави́стнѡ: цари́ бо спасѐ, на ѻ҆дрѣ́ же  содержи̑мыѧ прикоснове́нїемъ возста́ви. па́стырїе же и҆  всѝ дождено́сный ѻ҆́блакъ, спаси́тельнꙋю во́дꙋ  сше́дшесѧ почерпе́мъ. и҆̀же въ недꙋ́зѣхъ свобожде́нїе:  и҆̀же въ бѣда́хъ, крѣ́пость: прохлажде́нїе, и҆̀же въ  жа́ждѣ: слѣпі́и ѻ҆́чи, глꙋсі́и бл҃гослы́шанїе,  ѕлостра́ждꙋщїи и҆сцѣле́нїе: и҆̀же въ сме́ртехъ,  живоно́снꙋю: всѝ повсю́дꙋ вѣ̑рнымъ и҆сточа́ющꙋю во́ды  спасе́нїѧ, воспле́щꙋще си́це воззове́мъ: присноживы́ѧ  то́ки и҆злива́ющаѧ ѿ и҆сто́чника чи́стаѧ, не преста́й  дв҃о всегда̀ молѧ́щисѧ ѡ҆ рабѣ́хъ твои́хъ. 
И҆ ны́нѣ: гла́съ то́йже: 
Воскрⷭ҇нїѧ де́нь: Хрⷭ҇то́съ воскре́се: три́жды.  И҆ ѿпꙋ́стъ. (л. к҃ѕ ѡ҆б.) 
Въ пѧто́къ свѣ́тлыѧ седми́цы на оу҆́трени 
канѡ́нъ па́сцѣ, со і҆рмосы̀, на и҃: и҆ бцⷣы, на  ѕ҃: 
Канѡ́нъ па́сцѣ, гла́съ а҃: 
Пѣ́снь а҃. 
І҆рмо́съ: Воскрⷭ҇нїѧ де́нь: 
Ѡ҆чи́стимъ чꙋ̑вствїѧ: Нб҃са̀ оу҆̀бо досто́йнѡ  да веселѧ́тсѧ: 
И҆ канѡ́нъ бцⷣы, є҆гѡ́же краестро́чїе: Нїки́форꙋ  каллі́стꙋ тꙋ̀ ѯанѳопꙋ́лꙋ. 
[Н] Ны́нѣ и҆сточи́ ми дв҃о бцⷣе и҆сто́чниче,  бл҃года́ть даю́щи сло́ва, ꙗ҆́кѡ да воспою́ тѧ  и҆сто́чникъ, врѣ́ющїй живо́тъ и҆ бл҃года́ть вѣ̑рнымъ:  ты́ бо ѵ҆поста́сное сло́во и҆сточи́ла є҆сѝ. 
[І] Врачевство̀ па́че є҆стества̀, хра́мъ тво́й  чⷭ҇тна́ѧ, ꙗ҆влѧ́етсѧ всѣ̑мъ ѻ҆трокови́це: ѿ сме́рти  бо ꙗ҆́вныѧ притека́ющыѧ вѣ̑рныѧ ꙗ҆́вѣ возставлѧ́етъ,  и҆ всѣ̑мъ незави́стнꙋю то́читъ сла́дость. 
[К] И҆злива́еши съ нб҃сѐ неистощи́мѡ бл҃года̑ти  вои́стиннꙋ є҆ди́на: слѣпѣ́юща бо твори́ши взира́ти къ  свѣ́тꙋ, бла́томъ но́вымъ, возгласи́вши свы́ше па́че  смы́сла леѡ́нови. 
[Н] Ѻ҆́бщее любоче́стїе чл҃вѣ́чества честна́ѧ,  ра́дꙋйсѧ мр҃і́е, ра́дꙋйсѧ: всѣ́хъ бо творе́цъ на тѧ̀,  ꙗ҆́коже ка́плѧ сни́де ꙗ҆́вственнѡ, и҆сто́чникъ тѧ̀  безсме́ртенъ показа́въ бг҃оневѣ́стнаѧ. 
Пѣ́снь г҃. 
І҆рмо́съ: Прїиди́те пи́во пїе́мъ: 
Ны́нѣ всѧ̑ и҆спо́лнишасѧ: Вчера̀ спогребо́хсѧ  тебѣ̀: (л. к҃з) 
Бцⷣы подо́бны: 
[Ф] Свѣ́тлый тѧ̀ ст҃ы́й хра́мъ влⷣки всѣ́хъ  ѻ҆трокови́це вѣ́мъ, и҆ нетлѣ́нїѧ и҆сто́чникъ, во́дꙋ  и҆злива́ющъ хрⷭ҇та̀, ѿ негѡ́же напаѧ́емсѧ. 
[О] Ѿ твоеѧ̀ бл҃года́ти влⷣчце и҆сто́чниче,  самоде́ржцꙋ дае́ши и҆схо́дѡвъ происхожде́нїе содержи́мо  лю́тѣ, ка́мене подстоѧ́нїе стра́шное, водо́ю  разрѣши́вшеесѧ. 
[Р] Тече́тъ бл҃года́ть незави́стнаѧ ѿ тебѐ,  бцⷣе дв҃о, ѻ҆би́льнѡ точа́щаѧ, хромі́и ска́чꙋтъ ѡ҆  тебѣ̀, прокаже́нныхъ ѡ҆чища́етсѧ мно́жество, и҆ де́мѡни  оу҆гнѣта́ютсѧ. 
[О] Всѣ̑мъ дае́ши и҆сцѣле́нїе вѣ̑рнымъ,  царє́мъ, простцє́мъ, ни́щымъ, кнѧзє́мъ, оу҆бѡ́гимъ,  бога̑тымъ ѻ҆́бще, во́дꙋ и҆злива́ѧй и҆сто́чниче  разли́чное и҆сцѣле́нїе. 
Конда́къ па́сцѣ: А҆́ще и҆ во гро́бъ снизше́лъ  є҆сѝ: 
Сѣда́ленъ, гла́съ и҃. Подо́бный: Премꙋ́дрости  сло́ва: 
Приснотекꙋ́щїй и҆сто́чникъ, и҆ живо́тный,  и҆сточа́ѧй стрꙋѧ̀ бж҃е́ственный то́къ, согла́снѡ  восхва́лимъ бл҃года́ти просѧ́ще: на кі́йждо бо де́нь  и҆сточа́етъ и҆сцѣлє́нїѧ, ꙗ҆́кѡ рѣ́къ течє́нїѧ  показꙋ́ѧй малѣ́йшаѧ. тѣ́мже по до́лгꙋ пристꙋпа́юще съ  любо́вїю, вѣ́рнѡ почерпе́мъ ѿ и҆сто́чника  неисчерпа́емое здра́вїе, вои́стиннꙋ безсме́ртное,  ѡ҆роша́ющее вѣ́рнѡ благочести́выхъ сердца̀: оу҆стна́ми  возопїи́мъ, ты̀ є҆сѝ вѣ́рныхъ оу҆тѣше́нїе. 
Пѣ́снь д҃. 
І҆рмо́съ: На бж҃е́ственнѣй стра́жи: 
Мꙋ́жескїй оу҆́бѡ по́лъ: Ꙗ҆́кѡ  є҆динолѣ́тный а҆́гнецъ: Бг҃оѻц҃ъ оу҆́бѡ дв҃дъ:  (л. к҃з ѡ҆б.) 
Бцⷣы подо́бны: 
[Ѵ] Па́че песка̀ вои́стиннꙋ, и҆ ка́плїй  дожде́вныхъ, бы́ша бцⷣе мно́жєства, и҆сто́чника дѣ́лъ  твои́хъ, непреста́ннѡ текꙋ̑щаѧ на всю̀ зе́млю бога́тнѡ,  и҆ всѧ́каго болѧ́ща лю́тѣ ско́рѡ и҆сцѣлѧ̑ющаѧ. 
[К] На стѣсне́нный жены̀ ѿ каркі́на сосе́цъ,  вода̀ возлива́етсѧ дв҃о, и҆сто́чника твоегѡ̀ влⷣчце, и҆  а҆́бїе преста́ша стра̑сти смертонѡ́сныѧ стрꙋе́ю, и҆  каркі́нъ про́стѡ и҆зы́ти позна̀. 
[А] Недомы́слимое въ тебѣ̀, и҆ па́че є҆стества̀  содѣ́ѧнное є҆́сть ꙗ҆́вственнѡ бцⷣе: вода́ бо быва́етъ  и҆сто́чника твоегѡ̀ и҆сцѣле́нїе, недꙋ́гѡмъ  смертонѡ́снымъ проти́вное, є҆гѡ́же є҆стество̀ ꙗ҆́вѣ  никогда́же вѣ́дѧше. 
[Л] При́снѡ оу҆мерщвлѧ́етъ мѧ̀ вра́гъ сла́стными  прило́ги, влⷣчце и҆сто́чниче бцⷣе, не пре́зри,  предварѝ ско́раѧ по́моще: сегѡ́ же сѣ́тей мѧ̀ и҆зба́ви,  да воспою́ тѧ при́снѡ многопѣ́тꙋю. 
Пѣ́снь є҃. 
І҆рмо́съ: Оу҆́тренюемъ оу҆́треннюю: 
Безмѣ́рное твоѐ бл҃гоꙋтро́бїе: Пристꙋ́пимъ  свѣщено́снїи: 
Бцⷣы подо́бны: 
[Л] Глагѡ́ланнаѧ дв҃о ѻ҆трокови́це, и҆сто́чника  твоегѡ̀ вои́стиннꙋ чꙋдеса̀, оу҆жаса́ютъ чл҃вѣ́кѡвъ  помышле́нїе: па́че бо є҆стества̀ сꙋ́ть, всѧ̑ вѣ̑рныѧ  ѡ҆свѧща̑ющаѧ. 
[І] Повѣствова̀ рꙋно̀, ма́нна и҆ сїлѡа́мъ, и҆  ка́мень точа́щь, соломѡ́новъ притво́ръ, бл҃года́ть твою̀,  і҆ѻрда̑нскїѧ во́ды, и҆ и҆сто́чникъ самарѧны́ни. (л. к҃и) 
[С] Ка̑пли твоѧ̀ ѻ҆трокови́це дв҃о, ꙗ҆̀же  и҆сто́чника, и҆ ме́ртваго ѡ҆живи́ша, па́че сло́ва  содѣ́ѧнное и҆ смы́сла: всѧ̑ бо твоѧ̑ всечⷭ҇таѧ, сло́во  побѣжда́ютъ человѣ́ческое. 
[Т] Стра̑сти моѧ̀ ѻ҆трокови́це и҆сцѣлѝ,  кровотече́нїѧ и҆сто́чникъ и҆зсꙋша́ющи, и҆ лю́тое пла́мене  возжже́нїе, и҆ здра́вїѧ преложе́нїе, и҆схо́дѡвъ сою́зъ,  и҆ чревотече́нїе. 
Пѣ́снь ѕ҃. 
І҆рмо́съ: Снизше́лъ є҆сѝ въ преиспо́днѧѧ: 
Сохрани́въ цѣ́ла зна́менїѧ: Сп҃се мо́й,  живо́е же и҆ неже́ртвенное заколе́нїе: 
Бцⷣы подо́бны: 
[О] Словеса̀ сло́ва, ꙗ҆́кѡ вои́стиннꙋ  и҆сто́чника, воспѣва́емъ тѧ̀ чⷭ҇таѧ: премꙋ́дрости бо  глꙋбинꙋ̀ ꙗ҆́кѡ па́че сло́ва ражда́еши, повѣ́сивша на  воздꙋ́сѣ тече́нїѧ, и҆ зе́млю на водѣ̀. 
[Ѵ] Подшла̀ є҆сѝ лѣ́ствицъ несе́нїе,  ѿе́млющее сокрꙋше́нїе и҆̀же та́мѡ живопи́сцѡвъ, ѽ  всест҃ы́й и҆сто́чниче! спаса́ѧй лю́ди ѿ трꙋ́са до́мꙋ  па́дшыѧ. 
[Т] Оу҆трѡ́бы неродѧ́щыѧ непло́дствомъ пре́жде,  разрѣша́еши ꙗ҆́вѣ, и҆сто́чника твоегѡ̀ стрꙋѧ́ми: и҆́бо  ꙗ҆́кѡ роди́вшаѧ влⷣкꙋ всѣ́хъ. и҆ рожде́нїѧ подае́ши. 
[О] Ни сло́во, ни оу҆́мъ, нижѐ ѧ҆зы́къ твоѐ  возмо́гꙋтъ чⷭ҇таѧ ржⷭ҇тво̀ похвали́ти, но немощствꙋ́ютъ  въ тебѣ̀, и҆ ѡ҆блича́етсѧ фїлосо́фѡвъ че́стность, и҆  ри́торѡвъ красота̀. 
Конда́къ, гла́съ и҃. Подо́бенъ: Взбра́нной: 
Ѿ неистощи́мыѧ ты̀, и҆сто́чниче  бг҃облагода́тный, подае́ши мѝ, точа́щи во́ды твоеѧ̀  бл҃года́ти, (л. к҃и ѡ҆б.) приснотекꙋ́щїй па́че сло́ва:  ꙗ҆́кѡ бо сло́во ро́ждшаѧ па́че смы́сла, молю́ ти сѧ,  ѡ҆роси́ мѧ бл҃года́тїю, да зовꙋ́ ти: ра́дꙋйсѧ, водо̀  спаси́тельнаѧ. 
І҆́косъ: 
Нескве́рнаѧ бцⷣе, ро́ждшаѧ сло́во ѻ҆́ч҃ее,  пре́жде вѣ̑къ нетлѣ́ннѡ ро́ждшеесѧ, разширѝ моѧ̑  оу҆ста̀, чи́стаѧ, спривносѧ́щи мѧ̀ къ твоемꙋ̀  похвале́нїю, ꙗ҆́кѡ да восхвалю́ тѧ, зовы́й и҆сто́чникꙋ  твоемꙋ̀ сїѧ̑: ра́дꙋйсѧ, и҆сто́чниче ра́дости  непреста́емыѧ: ра́дꙋйсѧ, то́че добро́ты неизрече́нныѧ.  ра́дꙋйсѧ, недꙋ́гѡвъ разли́чныхъ разрѣше́нїе: ра́дꙋйсѧ  страсте́й всѧ́кихъ потопле́нїе. ра́дꙋйсѧ стрꙋѐ  свѣтови́днѣйшаѧ, здра́вы творѧ́щаѧ вѣ̑рныѧ: ра́дꙋйсѧ  водо̀ бл҃года́тнѣйшаѧ недꙋ́гꙋющымъ многоразли́чнѡ.  ра́дꙋйсѧ ча́ше ма́нны живото́чныѧ: ра́дꙋйсѧ ба́не и҆  не́ктарю бг҃оизлїѧ́нный. ра́дꙋйсѧ водо̀, премꙋ́дрости  невѣ́дѣнїе ѿе́млющаѧ: ра́дꙋйсѧ растворе́нїе се́рдца,  пи́щꙋ бж҃е́ственнꙋю и҆злива́ющее. ра́дꙋйсѧ приста́нище  неможе́нїѧ и҆сточа́ющаѧ: ра́дꙋйсѧ пла́мень недꙋ́гованїѧ  оу҆гаша́ющаѧ. ра́дꙋйсѧ водо̀ спаси́тельнаѧ. 
Сѷнаѯа́рь на прест҃ꙋ́ю гпⷭ҇жꙋ̀ влⷣчцꙋ бцⷣꙋ,  живопрїе́мный и҆сто́чникъ. 
Въ пѧто́къ свѣ́тлыѧ седми́цы, пра́зднꙋемъ  ѡ҆бновле́нїе хра́ма прест҃ы́ѧ и҆ гпⷭ҇жѝ на́шеѧ бцⷣы,  и҆менꙋ́емагѡ живоно́снагѡ и҆сто́чника. Є҆ще́ же па́мѧть  твори́мъ и҆зрѧ́дныхъ и҆ па́че є҆стества̀ чꙋде́съ  бы́вшихъ, во ѻ҆́номъ хра́мѣ ѿ бг҃ома́тере. Се́й  оу҆́бѡ хра́мъ пе́рвѣе ѡ҆снова́сѧ ѿ царѧ̀ льва̀  вели́кагѡ, и҆́же и҆ маке́ллъ и҆менова́сѧ. Се́й поне́же  бѧ́ше бла́гъ и҆ смире́нъ человѣ́къ, за до́брое своѐ  намѣ́ренїе и҆ ми́лостивное, є҆́же и҆мѧ́ше, пре́жде  не́же бы́ти царю̀, ѡ҆брѣта́ѧйсѧ во ѻ҆́номъ мѣ́стѣ,  ѡ҆брѣ́те є҆ди́наго человѣ́ка слѣпа́го, не ви́дѧща  ка́мѡ и҆тѝ: и҆ взе́мъ є҆го̀ за рꙋ́кꙋ, ведѧ́ше. (л. к҃ѳ)  Дости́гшима же ѻ҆бои́ма та́мѡ бли́зъ, и҆дѣ́же бѧ́ше  се́й и҆сто́чникъ, возжада̀ слѣпы́й, и҆ молѧ́ше льва̀, да  ѡ҆роси́тъ є҆го̀: и҆́же и҆дѧ̀ во внꙋ́треннее ѻ҆́ное  лѣ́са, и҆дѣ́же бѧ́ше древе́съ и҆ насажде́нїй  разли́чныхъ и҆спо́лнено, и҆ска́ше воды̀, и҆ не  ѡ҆брѣта́ѧй и҆сто́чника, ѡ҆браща́шесѧ а҆́ки ѡ҆тѧгча́емь.  И҆ слы́шитъ гла́съ свы́ше глаго́лющь: ѽ львѐ! не  оу҆ныва́й, занѐ вода̀, є҆ѧ́же и҆́щеши, бли́зъ тебѐ  є҆́сть, и҆ ѡ҆брати́сѧ ѡ҆брѣстѝ ю҆̀. И҆ ле́въ оу҆́бѡ  ѡ҆браща́ѧйсѧ, и҆ и҆ща́й мно́гѡ, не ѡ҆брѣ́те є҆ѧ̀. И҆  па́ки слы́шитъ ра́вный пе́рвомꙋ гла́съ, и҆ глаго́летъ  є҆мꙋ̀: цр҃ю̀ львѐ, вни́ди во внꙋ́треннюю ча́сть  загꙋще́ннагѡ сегѡ̀ лѣ́са, и҆ возмѝ свои́ма рꙋка́ма ѿ  сеѧ̀ мꙋ́тныѧ воды̀, и҆ и҆сцѣлѝ жа́ждꙋ слѣпа́гѡ, и҆  пома́жи и҆ помрачє́нныѧ є҆гѡ̀ ѻ҆́чи: и҆ а҆́бїе  позна́еши, ка́ѧ є҆́смь, и҆ ѿ мно́гагѡ вре́мене живꙋ̀  на се́мъ мѣ́стѣ. Ле́въ оу҆́бѡ сотворѝ ꙗ҆́коже гла́съ  повелѣ̀ є҆мꙋ̀, и҆ а҆́бїе воззрѣ̀ слѣпы́й. И҆ по  бг҃ома́тере прорече́нїю, по ма́лѣ вре́мени бы́сть ца́рь  ле́въ: и҆ созда̀ та́мѡ оу҆ и҆сто́чника хра́мъ пе́рвый,  бога́тою рꙋко́ю, ꙗ҆́коже зри́тсѧ дне́сь. И҆ поне́же  быва́хꙋ чꙋдеса̀ множа́йшаѧ на всѧ́кїй де́нь, по мно́гихъ  лѣ́тѣхъ і҆ꙋстїнїа́нъ вели́кїй самоде́ржецъ гре́ческїй,  поне́же пострада̀ ѕѣлѡ̀ ѿ не́мощи водотрꙋ́дїѧ, и҆  ѡ҆брѣ́те та́мѡ и҆сцѣле́нїе своѐ, хотѧ̀ да́ти  воздаѧ́нїе мт҃ри бж҃їей, па́ки созда̀ ѻ҆́ный пе́рвый  хра́мъ, и҆ сотворѝ и҆ велича́йшїй и҆ краснѣ́йшїй, и҆́же  ѿ мно́гихъ трꙋ́сѡвъ внегда̀ разсѣ́десѧ, послѣдѝ  ца́рь васі́лїй македѡ́нскїй, и҆ сы́нъ є҆гѡ̀ ле́въ  мꙋ́дрый, па́ки созда́ша и҆ и҆спра́виша и҆̀. Во вре́мѧ  и҆́хъ се́й и҆сто́чникъ мнѡ́га чꙋдеса̀ дѣ́йствова: и҆  во́дъ задержа̑нїѧ, и҆ пти́сы, и҆ и҆ны̑ѧ тмочи́слєнныѧ  стра̑сти и҆сцѣлѝ: каркі́нскїѧ стра̑сти, и҆  кровотечє́нїѧ мно́гихъ родѡ́въ, и҆́миже стражда́хꙋ  царє́вны и҆ и҆ны̑ѧ жєны̀, и҆ разли́чныѧ ѻ҆гнє́вицы,  и҆ и҆ны̑ѧ болѣ́зни, и҆ ꙗ҆́звы неисцѣ̑льныѧ, и҆  неплѡ́дныѧ разрѣшѝ: ꙗ҆́кѡ и҆ цари́ца зоѝ непло́ды  сꙋ́щи прїѧ́тъ да́ръ ѿ сегѡ̀ и҆сто́чника, сы́на  кѡнстанті́на порфѷроге́нита. Воскреси́ же и҆ ме́ртваго,  и҆́же бѣ̀ ѿ ѳессалі́и, и҆ приходѧ̀ ко ст҃о́мꙋ  и҆сто́чникꙋ оу҆́мре на пꙋтѝ. Є҆гда́ же хотѧ́ше  оу҆мре́ти, заповѣ́да кора́бленикѡмъ взѧ́ти є҆го̀ та́мѡ  во хра́мъ и҆сто́чника, и҆ возлїѧ́ти на него̀ трѝ ка́ди  ѿ ѻ҆́ныѧ воды̀, и҆ тогда̀ погребстѝ (л. к҃ѳ ѡ҆б.)  є҆го̀. Є҆́же творѧ́ще кора́блєницы, и҆ возлива́юще на  него̀ во́дꙋ, а҆́бїе воскре́се ме́ртвый. По мно́гомъ же  вре́мени, хотѧ̀ па́сти вели́кїй хра́мъ ѻ҆́ный, ꙗ҆ви́сѧ  бцⷣа, и҆ держа́ше є҆го̀, до́ндеже и҆зы́де во́нъ всѐ  мно́жество люде́й, и҆ никто́же вреди́сѧ. Та́ѧжде ст҃а́ѧ  вода̀ пива́ема, мнѡ́гїѧ бѣснꙋ́ємыѧ и҆сцѣлѝ: и҆ ѿ  темни́цы человѣ́ки свѧ̑занныѧ разрѣшѝ. И҆сцѣли́ же и҆  царѧ̀ льва̀ ѿ каменозаѧ́тїѧ, и҆ жены̀ є҆гѡ̀ ѳеофа́ны  оу҆гасѝ ѕѣ́льнѣйшꙋю ѻ҆гне́вицꙋ. И҆ бра́та є҆гѡ̀  стефа́на разрѣшѝ ѿ пти́сныѧ не́мощи. Дарова́ же и҆  слꙋ́хъ і҆ѡа́ннꙋ патрїа́рхꙋ і҆ерꙋсали́мскомꙋ. И҆сцѣлѝ  є҆щѐ и҆ си́льнꙋю ѻ҆гне́вицꙋ патрі́кїа тара́сїа, и҆  ма́тере є҆гѡ̀ магїстрі́ссы, и҆ сы́на стѷлїа́нова  и҆сцѣлѝ ѿ водозадержа́нїѧ. И҆ нѣ́кꙋю женꙋ̀ и҆́менемъ  схі́зїнꙋ свободѝ ѿ чревоболѣ́нїѧ. И҆ царѧ̀ рѡма́на  и҆сцѣлѝ, ѿ разрѣше́нїѧ и҆ свѧза́нїѧ чре́ва та́ѧжде  вода̀, подо́бнѣ и҆ женꙋ̀ є҆гѡ̀. Призва́нїемъ же то́кмѡ  и҆сцѣлѝ всест҃а́ѧ мона́ха пе́перинъ, и҆ оу҆ченика̀  є҆гѡ̀ въ халде́и. Подо́бнѣ и҆ мона́ха матѳе́а, и҆  меле́тїа, и҆̀хже ѡ҆болга́ша царю̀, свободѝ ѿ гнѣ́ва:  патрі́кїа же и҆ прѡтоспаѳа́рїа, и҆ и҆ны̑ѧ тмочи́слєнныѧ  кто̀ и҆сповѣ́дати мо́жетъ; Нѣ́сть же пра́ведно не  воспомина́ти и҆ и҆сцѣле́нїѧ и҆схі́ова: нижѐ кі́й  ѧ҆зы́къ мо́жетъ повѣ́дати, є҆ли̑ка чꙋдеса̀ та́ѧжде  вода̀ дѣ́йствова, и҆ да́же до дне́сь дѣ́йствꙋетъ, па́че  ка́плей дожде́вныхъ, и҆ па́че ѕвѣ́здъ нбⷭ҇ныхъ, и҆  листѡ́въ мно́жества, ꙗ҆̀же въ на́ша времена̀ ви́дѣхомъ.  Є҆щѐ и҆сцѣлѝ и҆ и҆ны̑ѧ смертонѡ́сныѧ болѣ̑зни,  прока̑зы, свербѡ́ты па́че є҆стества̀, и҆ ѡ҆пꙋхлє́нїѧ  жє́нскаѧ, и҆ дꙋшє́вныѧ стра̑сти мнѡ́гїѧ и҆сцѣлѝ, и҆  разли̑чныѧ ѻ҆чны̑ѧ болѣ̑зни. Є҆ще́ же и҆сцѣлѝ  вара́гга і҆ѡа́нна ѿ воднотрꙋдова́нїѧ, и҆ дрꙋга́го  вара́гга и҆сцѣлѝ ѿ ѕлы́хъ ꙗ҆́звъ, и҆ сщ҃енномона́ха  ма́рка ѿ ѻ҆́спы, и҆ каменозаѧ́тїѧ мона́ха заха́рїю. И҆  и҆на̑ѧ мнѡ́жайшаѧ чꙋдеса̀, ꙗ҆́же не возмо́жно є҆́сть  и҆счи́слити, ꙗ҆̀же дѣ́йствова и҆ дѣ́йствꙋетъ  непреста́ннѡ. Твоеѧ̀ мт҃ре мл҃твами, хрⷭ҇тѐ бж҃е на́шъ  поми́лꙋй на́съ. а҆ми́нь. 
Воскрⷭ҇нїе хрⷭ҇то́во ви́дѣвше: три́жды. и҆  Воскр҃съ і҆и҃съ: (л. л҃) 
Пѣ́снь з҃. 
І҆рмо́съ: Ѻ҆́троки ѿ пе́щи и҆зба́вивый: 
Жєны̀ съ мѵ́ры бг҃омꙋ́дрыѧ: Сме́рти  пра́зднꙋемъ оу҆мерщвле́нїе: Ꙗ҆́кѡ вои́стиннꙋ  сщ҃е́ннаѧ: 
Бцⷣы подо́бны: 
[Ѵ] Почерпи́те недꙋ́гꙋющїи и҆сцѣлє́нїѧ:  всечи́стаѧ бо то́читъ ѿ бжⷭ҇твеннагѡ и҆сто́чника  сла́дость и҆́стиннꙋю, пото́къ сла́дости вои́стиннꙋ  врѣ́ющїй, тѣ́мже и҆ вѣ́рою то́ки незави̑стныѧ  поче́рпемъ всѝ. 
[Ѯ] Оу҆дивлѧ́ютъ слы́шащыѧ влⷣчце, стра̑ннаѧ  твоѧ̑ чꙋдеса̀, всѧ̑ вѣ̑рныѧ: нѣмы̑ѧ бо и҆ глꙋхі̑ѧ,  ꙗ҆́кѡ бл҃гоглагѡ́ливыѧ показꙋ́етъ вода̀ твоѧ̀,  стра́ждꙋщыѧ же лю́тѣ врачꙋ́етъ, и҆ и҆сцѣле́нїе  да́рꙋетъ. 
[А] Возво́диши ѿ пе́щи скорбе́й, ѡ҆роша́ющи  вода́ми ѿ стра́ннагѡ и҆сто́чника, пристꙋпа́ющыѧ къ  тебѣ̀ чи́стаѧ: каркі́нскїѧ бо ра́ны свобожда́етсѧ  человѣ́къ, прокаже́нна же и҆сцѣлѧ́еши, и҆ распале́нїе  оу҆гаси́ла є҆сѝ. 
[Н] Ю҆́нѡши и҆ ѻ҆трокови̑цы влⷣчцꙋ, и҆ всѝ  человѣ́цы вѣ́рою ѿ дꙋшѝ восхва́лимъ свѣ́тлѡ:  сокрꙋшє́нїѧ бо гное́вицъ, и҆ вре́ды лꙋка́выхъ, и҆  ѡ҆то́ки, и҆ разсла́бленнаго и҆сцѣлѝ. 
Пѣ́снь и҃. 
І҆рмо́съ: Се́й нарече́нный и҆ ст҃ы́й де́нь: 
Прїиди́те но́вагѡ вїногра́да: Возведѝ  ѻ҆́крестъ ѻ҆́чи твоѝ: Ѻ҆́ч҃е вседержи́телю: 
Бцⷣы подо́бны: 
[Ѳ] Бж҃е́ственнꙋю и҆сто́чникъ и҆ честнꙋ́ю во́дꙋ  и҆злива́етъ тво́й дв҃о: водны́хъ бо тече́нїе вспѧща́етъ  ѕѣлѡ̀, (л. л҃ ѡ҆б.) призыва́нїемъ бж҃е́ственнымъ  бл҃года́ти. тѣ́мже тѧ̀ почита́емъ, и҆сто́чниче, во  вѣ́ки. 
[О] Всѝ честнꙋ́ю живото́чнꙋю во́дꙋ воспои́мъ  мꙋ́дреннѣ: ѕлодыха́нїѧ бо то́къ по страна́мъ  оу҆ставлѧ́етъ, и҆ свобо́дное твори́тъ происхожде́нїе.  ѽле твои́хъ чꙋде́съ, чи́стаѧ бг҃ороди́тельнице! 
[П] Ка́ѧ, всепѣ́таѧ, восхва́лѧтъ оу҆ста̀  рождества̀ твоегѡ̀ стра́нное; но и҆ оу҆́мъ кі́й бы  чꙋде́съ и҆сто́чникъ и҆зслѣ́довалъ, и҆ сло́во  и҆зглаго́лало; нѣ́сть є҆стествꙋ̀ крѣ́пость, твои̑мъ  чꙋди́тисѧ. 
[О] Всѧ̀ ѡ҆ тебѣ̀ сме́рти держа́ва разори́сѧ  внеза́пꙋ, ѽ цр҃и́це и҆ гпⷭ҇жѐ: и҆́бо цр҃ѧ̀  безсме́ртнагѡ, живо́тъ ты̀ и҆сточи́ла є҆сѝ, во́дꙋ,  ма́ннꙋ, хрⷭ҇та̀ во вѣ́ки. 
Пѣ́снь ѳ҃. 
І҆рмо́съ: Свѣти́сѧ, свѣти́сѧ: 
Ѽ бж҃е́ственнагѡ, ѽ любе́знагѡ: Ѽ па́сха  ве́лїѧ и҆ сщ҃е́ннѣйшаѧ: 
Бцⷣы подо́бны: 
[Ѵ] Во́ды всѧ̀ превосхо́дитъ, ѻ҆трокови́це  чⷭ҇таѧ, и҆сто́чника твоегѡ̀ вода̀, ꙗ҆́вѣ да́рꙋющаѧ  свобожде́нїе недꙋ́гѡвъ лю́тыхъ, и҆ дꙋша́мъ всѧ́кое  здра́вїе, ꙗ҆́кѡ па́че є҆стества̀ и҆злива́емаѧ. 
[Л] Рѣши́тель недꙋ́гѡвъ но́вый сѐ сїлѡа́мъ,  и҆сто́чника твоегѡ̀ дв҃о, зри́мъ всѝ: ѻ҆́чи бо  прїе́млетъ ѻ҆гнѧ̀, вси́ же здра́вїе при́снѡ къ животꙋ̀  прїе́млемъ. 
[О] Здра́вїѧ и҆́щꙋщїи притецы́те ко и҆сто́чникꙋ:  ѻ҆трокови́ца бо дв҃а жи́тельствꙋетъ при водѣ̀. ликꙋ́й  и҆ весели́сѧ (л. л҃а) вѣ́рныхъ мно́жество си́це,  ꙗ҆́коже подоба́етъ: и҆́же бо прїи́детъ къ хра́мꙋ,  воздаѧ́нїе проше́нїй прїе́млетъ. 
[Ѵ] Возвы́сисѧ и҆сто́чника твоегѡ̀ вода̀ вы́ше  нб҃съ, и҆ землѝ бє́здны то́ки претечѐ: сїѧ̀ є҆́сть  пи́ща дꙋшѝ, питїѐ вѣ́рныхъ, ме́дъ и҆з̾ ка́мене, и҆  ма́нны раздаѧ́нїе. 
[Е] Весели́ши дв҃о царѧ̀ преесте́ственнѣ,  и҆сточа́ющи бл҃года́ть ѿ и҆сто́чника присносꙋ́щнꙋю,  семꙋ̀ подава́ющи на врагѝ крѣ́пость, побѣ̑ды при́снѡ,  здра́вїе и҆ ми́ръ, и҆ проше́нїй и҆сполне́нїе. 
Є҆ѯапостїла́рїй пра́здникꙋ: Пло́тїю оу҆снꙋ́въ: 
И҆ и҆сто́чникꙋ. Подо́бенъ: 
И҆сто́чникъ є҆сѝ вои́стиннꙋ воды̀ живы́ѧ,  влⷣчце: и҆змыва́еши оу҆́бѡ недꙋ́ги дꙋ́шъ и҆ тѣле́съ  лю̑тыѧ, прикоснове́нїемъ твои́мъ є҆ди́нымъ то́кмѡ, во́дꙋ  спасе́нїѧ хрⷭ҇та̀ и҆злива́ющи. 
На хвали́техъ, Всѧ́кое дыха́нїе: поста́вимъ  стїхѡ́въ и҃. И҆ пое́мъ стїхи̑ры воскре́сны  ѻ҆смогла́сника д҃, гла́съ ѕ҃: 
Крⷭ҇тъ тво́й гдⷭ҇и, жи́знь и҆ воскрⷭ҇нїе лю́демъ  твои̑мъ є҆́сть, и҆ надѣ́ющесѧ на́нь, тебѐ воскрⷭ҇шаго  бг҃а на́шего пое́мъ: поми́лꙋй на́съ. 
Погребе́нїе твоѐ влⷣко, ра́й ѿве́рзе ро́дꙋ  человѣ́ческомꙋ: и҆ ѿ и҆стлѣ́нїѧ и҆зба́вльшесѧ, тебѐ  воскрⷭ҇шаго бг҃а на́шего пое́мъ: поми́лꙋй на́съ. 
Со ѻ҆ц҃е́мъ и҆ дх҃омъ хрⷭ҇та̀ воспои́мъ,  воскрⷭ҇шаго и҆з̾ ме́ртвыхъ, и҆ къ немꙋ̀ вопїи́мъ: ты̀  живо́тъ є҆сѝ на́шъ, и҆ воскрⷭ҇нїе, поми́лꙋй на́съ. 
Тридне́венъ воскрⷭ҇лъ є҆сѝ хрⷭ҇тѐ ѿ гро́ба  ꙗ҆́коже пи́сано є҆́сть, совоздви́гнꙋвый пра́ѻтца  на́шего. тѣ́мже тѧ̀ и҆ сла́витъ ро́дъ человѣ́ческїй, и҆  воспѣва́етъ твоѐ воскрⷭ҇нїе. (л. л҃а ѡ҆б.) 
И҆ бцⷣы стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Вода̀ и҆сто́чника, спаси́тельнаѧ є҆́сть всѣ́мъ  немощствꙋ́ющымъ: пристꙋ́пимъ вѣ́рою, бл҃года́ть  почерпе́мъ. 
Кла́дѧзь живото́чный и҆сто́чника безсме́ртнагѡ,  пристꙋпа́ющымъ любо́вїю, и҆сцѣле́нїй подае́тъ и҆злїѧ́нїе  неисчерпа́емое. 
Оу҆крѣплѧ́етъ дꙋ́шы вода̀ дв҃ыѧ: и҆̀же въ  скве́рнахъ страсте́й, притеце́мъ ко ѻ҆трокови́цѣ, и҆  сїѧ̑ и҆змы́емъ. 
Рꙋ́чка сщ҃е́ннаѧ, и҆ ма́нна незави́стнаѧ и҆з̾  пречⷭ҇тыѧ оу҆тро́бы, и҆злива́етъ влⷣкꙋ: потре́бꙋ  всѧ́ческꙋю поче́рпемъ. 
И҆ стїхи̑ры па́схи, по ѻ҆бы́чаю и҆́хъ. Є҆ктєнїѝ,  и҆ ѿпꙋ́стъ. И҆ ча́съ пе́рвый. Часы̀ па́схи. 
На лїтꙋргі́и, а҆нтїфѡ́ны па́схи. Прокі́менъ днѐ,  гла́съ и҃: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. Сті́хъ: Нб҃са̀  повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀  возвѣща́етъ тве́рдь. И҆ бцⷣы: Вели́читъ дꙋша̀ моѧ̀  гдⷭ҇а: А҆пⷭ҇лъ дѣѧ́нїй, зача́ло з҃: Вкꙋ́пѣ пе́тръ  и҆ і҆ѡа́ннъ: И҆ бцⷣы, къ фїлїпписі́ѡмъ, зача́ло с҃м.  А҆ллилꙋ́їа, гла́съ а҃. И҆сповѣ́дѧтъ нб҃са̀ чꙋдеса̀  твоѧ̀ гдⷭ҇и. Сті́хъ: Бг҃ъ прославлѧ́емь въ совѣ́тѣ  ст҃ы́хъ. Сті́хъ: Слы́ши дщѝ и҆ ви́ждь и҆ приклонѝ  оу҆́хо твоѐ. Є҆ѵⷢ҇лїе днѐ: и҆ бцⷣы, ѿ лꙋкѝ,  зача́ло н҃д. Прича́стный: Тѣ́ло хрⷭ҇то́во прїими́те:  И҆ бцⷣѣ. 
Въ пѧто́къ свѣ́тлыѧ седми́цы ве́чера, 
по є҆́же Хрⷭ҇то́съ воскре́се: и҆ є҆ктенїѝ, на  Гдⷭ҇и воззва́хъ: поста́вимъ стїхѡ́въ ѕ҃, и҆ пое́мъ  стїхи̑ры воскре́сны, гла́съ и҃: 
Вече́рнюю пѣ́снь, и҆ слове́снꙋю слꙋ́жбꙋ, тебѣ̀  хрⷭ҇тѐ прино́симъ: ꙗ҆́кѡ бл҃говоли́лъ є҆сѝ  поми́ловати на́съ воскрⷭ҇нїемъ. 
Гдⷭ҇и, гдⷭ҇и, не ѿве́ржи на́съ ѿ твоегѡ̀  лица̀: но бл҃говолѝ поми́ловати на́съ воскрⷭ҇нїемъ. 
Ра́дꙋйсѧ, сїѡ́не ст҃ы́й, мт҃и цр҃кве́й, бж҃їе  жили́ще, ты́ бо прїѧ́лъ є҆сѝ пе́рвый, ѡ҆ставле́нїе  грѣхѡ́въ, воскрⷭ҇нїемъ. 
꙾Восто́чны꙾а҆нато́лїевы трѝ, гла́съ то́йже: 
Є҆́же ѿ бг҃а ѻ҆ц҃а̀ сло́во, пре́жде вѣ́къ  ро́ждшеесѧ, въ послѣ̑днѧѧ же времена̀, то́ежде ѿ  неискꙋсобра́чныѧ вопло́щшеесѧ во́лею, распѧ́тїе сме́ртное  претерпѣ̀: и҆ дре́вле оу҆мерщвле́ннаго человѣ́ка  сп҃сѐ свои́мъ воскрⷭ҇нїемъ. 
Є҆́же и҆з̾ ме́ртвыхъ твоѐ воскрⷭ҇нїе  славосло́вимъ хрⷭ҇тѐ, и҆́мже свободи́лъ є҆сѝ  а҆да́мскїй ро́дъ ѿ а҆́дова мꙋчи́тельства: и҆ дарова́лъ  є҆сѝ мі́рови ꙗ҆́кѡ бг҃ъ жи́знь вѣ́чнꙋю, и҆ ве́лїю  млⷭ҇ть. 
Сла́ва тебѣ̀ хрⷭ҇тѐ сп҃се, сн҃е бж҃їй  є҆диноро́дный, пригвозди́выйсѧ на крⷭ҇тѣ̀, и҆  воскр҃сы́й и҆з̾ гро́ба тридне́венъ. 
Сла́ва: 
Тебѐ сла́вимъ гдⷭ҇и, во́лею на́съ ра́ди крⷭ҇тъ  претерпѣ́вшаго, и҆ тебѣ̀ покланѧ́емсѧ всеси́льне сп҃се:  не ѿве́ржи на́съ ѿ лица̀ твоегѡ̀, но оу҆слы́ши и҆  сп҃си́ ны воскрⷭ҇нїемъ твои́мъ, чл҃вѣколю́бче. (л. л҃в) 
И҆ ны́нѣ: бг҃оро́диченъ: 
Цр҃ь нбⷭ҇ный за чл҃вѣколю́бїе на землѝ ꙗ҆ви́сѧ,  и҆ съ человѣ́ки поживѐ: ѿ дв҃ы бо чⷭ҇тыѧ пло́ть  прїе́мый, и҆ и҆з̾ неѧ̀ проше́дый съ воспрїѧ́тїемъ:  є҆ди́нъ є҆́сть сн҃ъ, сꙋгꙋ́бъ є҆стество́мъ, но не  ѵ҆поста́сїю. тѣ́мже соверше́нна того̀ бг҃а, и҆  соверше́нна чл҃вѣ́ка вои́стиннꙋ проповѣ́дающе,  и҆сповѣ́дꙋемъ хрⷭ҇та̀ бг҃а на́шего: є҆го́же молѝ мт҃и  безневѣ́стнаѧ, поми́ловатисѧ дꙋша́мъ на́шымъ. 
Вхо́дъ: Свѣ́те ти́хїй: Прокі́менъ гла́съ и҃:  Да́лъ є҆сѝ достоѧ́нїе боѧ́щымсѧ тебѐ гдⷭ҇и.  Сті́хъ: Ѿ конє́цъ землѝ къ тебѣ̀ воззва́хъ.  Сті́хъ: Покры́юсѧ въ кро́вѣ кри́лъ твои́хъ.  Сті́хъ: Та́кѡ воспою̀ и҆́мени твоемꙋ̀ во вѣ́ки. И҆  па́ки: Да́лъ є҆сѝ достоѧ́нїе боѧ́щымсѧ тебѐ гдⷭ҇и.  Та́же, є҆ктенїа̀, Сподо́би гдⷭ҇и въ ве́черъ се́й: и҆  прѡ́чаѧ. 
На стїхо́внѣ стїхи́ра воскрⷭ҇на, гла́съ и҃: 
Возше́лъ є҆сѝ на крⷭ҇тъ і҆и҃се, снизше́дый съ  нб҃сѐ: прише́лъ є҆сѝ на сме́рть животѐ безсме́ртный,  къ сꙋ́щымъ во тьмѣ̀ свѣ́тъ и҆́стинный: къ па́дшымъ  всѣ́хъ воскрⷭ҇нїе, просвѣще́нїе, и҆ сп҃се на́шъ, сла́ва  тебѣ̀. 
Та́же стїхи̑ры па́схи, съ припѣ́вы и҆́хъ:  Хрⷭ҇то́съ воскре́се: три́жды. И҆ ѿпꙋ́стъ 
Въ сꙋббѡ́тꙋ свѣ́тлыѧ седми́цы на оу҆́трени, 
вослѣ́дованїе всѐ, ꙗ҆́кѡ предписа́сѧ. 
На хвали́техъ стїхи̑ры воскре́сны на д҃, гла́съ  и҃: 
Гдⷭ҇и, а҆́ще и҆ сꙋди́лищꙋ предста́лъ є҆сѝ ѿ  пїла́та сꙋди́мый, но не ѿстꙋпи́лъ є҆сѝ ѿ прⷭ҇то́ла  со ѻ҆ц҃е́мъ (л. л҃г) сѣдѧ́й: и҆ воскр҃съ и҆з̾  ме́ртвыхъ, мі́ръ свободи́лъ є҆сѝ ѿ рабо́ты чꙋжда́гѡ,  ꙗ҆́кѡ ще́дръ и҆ чл҃вѣколю́бецъ. 
Гдⷭ҇и, а҆́ще и҆ ꙗ҆́кѡ ме́ртва во гро́бѣ і҆ꙋдє́и  положи́ша: но ꙗ҆́кѡ цр҃ѧ̀ спѧ́ща во́ини тѧ̀ стрежа́хꙋ,  и҆ ꙗ҆́кѡ живота̀ сокро́вище, печа́тїю печа́таша: но  воскрⷭ҇лъ є҆сѝ, и҆ по́далъ є҆сѝ нетлѣ́нїе дꙋша́мъ  на́шымъ. 
Гдⷭ҇и, ѻ҆рꙋ́жїе на дїа́вола крⷭ҇тъ тво́й да́лъ  є҆сѝ на́мъ: трепе́щетъ бо и҆ трѧсе́тсѧ, не терпѧ̀  взира́ти на си́лꙋ є҆гѡ̀: ꙗ҆́кѡ мє́ртвыѧ возставлѧ́етъ,  и҆ сме́рть оу҆празднѝ. сегѡ̀ ра́ди покланѧ́емсѧ  погребе́нїю твоемꙋ̀ и҆ воста́нїю. 
А҆́гг҃лъ тво́й гдⷭ҇и, воскрⷭ҇нїе проповѣ́давый,  стра̑жи оу҆́бѡ оу҆страшѝ, жена́мъ же возгласѝ  глаго́лѧ: что̀ и҆́щете жива́гѡ съ ме́ртвыми; воскр҃се  бг҃ъ сы́й, и҆ вселе́ннѣй жи́знь дарова̀. 
Та́же стїхи̑ры па́схи, съ припѣ́вы и҆́хъ:  Хрⷭ҇то́съ воскре́се: три́жды. Є҆ктєнїѝ, и҆  ѿпꙋ́стъ, и҆ ча́съ пе́рвый. Часы̀ па́схи. 
На лїтꙋргі́и а҆нтїфѡ́ны па́схи. Прокі́менъ  а҆пⷭ҇ла, гла́съ г҃: Гдⷭ҇ь просвѣще́нїе моѐ, и҆  сп҃си́тель мо́й, когѡ̀ оу҆бою́сѧ; Сті́хъ: Гдⷭ҇ь  защи́титель живота̀ моегѡ̀, ѿ когѡ̀ оу҆страшꙋ́сѧ;  А҆пⷭ҇лъ дѣѧ́нїй, зача́ло и҃: Держа́щꙋсѧ:  А҆ллилꙋ́їа, гла́съ є҃: Гдⷭ҇ь воцр҃и́сѧ, въ лѣ́потꙋ  ѡ҆блече́сѧ. Сті́хъ: И҆́бо оу҆твердѝ вселе́ннꙋю,  ꙗ҆́же не подви́житсѧ. Є҆ѵⷢ҇лїе і҆ѡа́нна, зача́ло  а҃і: Прїи́де і҆и҃съ и҆ оу҆ченицы̀ є҆гѡ̀: И҆  про́чее лїтꙋргі́и. Прича́стенъ: Тѣ́ло хрⷭ҇то́во  прїими́те: 
По ѿпꙋ́стѣ лїтꙋргі́и, и҆дꙋ́щымъ бра́тїѧмъ и҆з̾  цр҃кве въ трапе́зꙋ, пре́жде несе́тъ дїа́конъ а҆́ртосъ,  без̾ ѻ҆́браза воскрⷭ҇нїѧ хрⷭ҇то́ва. Параекклисїа́рхꙋ же  съ бра́тїею въ то̀ вре́мѧ оу҆дарѧ́ющымъ во всѧ̑ зво́ны.  Въ трапе́зѣ же внегда̀ сѧ́дꙋтъ бра́тїѧ, кела́рь (л.  л҃г) раздроби́въ хлѣ́бъ, во все́й седми́цѣ  воздвиза́емый, вмѣ́стѡ прест҃ы́ѧ, раздае́тъ бра́тїѧмъ  пре́жде ѻ҆бы́чнагѡ и҆́хъ ꙗ҆де́нїѧ, и҆ та́кѡ  потреблѧ́емъ и҆̀. Пе́рвѣе ре́кше: Хрⷭ҇то́съ воскре́се:  Та́же: Ѻ҆́ч҃е на́шъ: И҆ бл҃гослове́нїе ѻ҆бы́чное  трапе́зы. И҆ сѣда́емъ ꙗ҆́сти. Чте́цъ же начина́етъ  чте́нїе. На трапе́зѣ оу҆тѣше́нїе ве́лїе бра́тїи.  Воста́вше же ѿ трапе́зы, пое́мъ: Хрⷭ҇то́съ воскре́се:  три́жды. Бл҃гослове́нъ бг҃ъ ми́лꙋѧй, и҆ пита́ѧй  на́съ: Та́же, Сла́ва тебѣ̀ гдⷭ҇и, сла́ва тебѣ̀  ст҃ы́й: Сла́ва, и҆ ны́нѣ: Гдⷭ҇и поми́лꙋй. три́жды.  Блгⷭ҇вѝ. И҆ взе́мъ дїа́конъ хлѣ́бъ ѻ҆бы́чный, во  все́мъ лѣ́тѣ возвыша́емый трема̀ пе́рсты, ѻ҆бѣ́ма  рꙋка́ма, зна́менꙋетъ и҆́мъ панагїа́рь крестови́днѡ,  глаго́лѧ: вмѣ́стѡ, Вели́ко и҆́мѧ ст҃ы́ѧ трⷪ҇цы.  Хрⷭ҇то́съ воскре́се: [Є҆ди́ножды.] На́мъ  ѿвѣща́ющымъ: Вои́стиннꙋ воскре́се. Та́же надносѧ̀  ча́сть над̾ ѻ҆́бразъ бг҃оро́дичный глаго́летъ:  Прест҃а́ѧ бцⷣе, помога́й на́мъ. Мы́ же: Тоѧ̀  моли́твами хрⷭ҇тѐ бж҃е, поми́лꙋй и҆ спасѝ на́съ. И҆  глаго́лемъ: Бл҃жи́мъ тѧ̀ всѝ ро́ди: и҆ і҆рмо́съ ѳ҃-ѧ  пѣ́сни: Свѣти́сѧ, свѣти́сѧ: съ тропарѝ ѻ҆бѣ́ма  є҆ѧ̀, и҆ па́ки: Свѣти́сѧ, свѣти́сѧ: Та́же  глаго́летъ настоѧ́тель [а҆́ще же нѣ́сть, глаго́летъ  і҆ере́й]: Въ премнѡ́гїѧ мольбы̑ преблагослове́нныѧ  влⷣчцы: Мы́ же рече́мъ: Тоѧ̀ моли́твами: І҆ере́й  же: Ми́лостивъ и҆ ще́дръ гдⷭ҇ь, пи́щꙋ дадѐ боѧ́щымсѧ  є҆гѡ̀. Мы́ же: Хрⷭ҇то́съ воскре́се: три́жды.  Трист҃о́е. По Ѻ҆́ч҃е на́шъ: Ѵ҆пакоѝ:  Предвари́вшыѧ оу҆́тро: Сла́ва, и҆ ны́нѣ: А҆́ще и҆  во гро́бъ: Гдⷭ҇и поми́лꙋй. три́жды. Бл҃гословѝ.  Бл҃гослове́нъ бг҃ъ ми́лꙋѧй, и҆ пита́ѧй на́съ ѿ  свои́хъ бога́тыхъ дарѡ́въ: Мы́ же рече́мъ: А҆ми́нь.  И҆ проще́нїе ѻ҆бы́чное. 
Си́це же твори́мъ, и҆ до ѿда́нїѧ пра́здника  па́схи. 


(л. л҃д) 
Недѣ́лѧ а҆нтїпа́схи 
Є҆́же є҆́сть ѡ҆сѧза́нїе ст҃а́гѡ сла́внагѡ а҆пⷭ҇ла  ѳѡмы̀. Вѣ́дати подоба́етъ, ꙗ҆́кѡ въ се́й ст҃о́й второ́й  недѣ́ли а҆нтїпа́схи не пою́тсѧ воскре́снаѧ, но всѧ̀  пра́здника. 
Въ сꙋббѡ́тꙋ ве́чера 
кле́плетъ параекклисїа́рхъ, и҆ собра́вшесѧ въ  притво́ръ, бл҃гослови́вшꙋ і҆ере́ю, глаго́лемъ:  Хрⷭ҇то́съ воскре́се: три́жды. И҆ ѻ҆бы́чный ѳ҃-й  ча́съ триѱа́лмный, ꙗ҆́коже на всѧ́къ де́нь. И҆  глаго́лемъ тропа́рь: Съ высоты̀ снизше́лъ є҆сѝ  бл҃гоꙋтро́бне: И҆ конда́къ: А҆́ще и҆ во гро́бъ  снизше́лъ є҆сѝ безсме́ртне: 
На ма́лѣй вече́рни, 
благослови́вшꙋ і҆ере́ю, глаго́лемъ: Хрⷭ҇то́съ  воскре́се: три́жды. Та́же ѱало́мъ: Блгⷭ҇вѝ дш҃ѐ  моѧ̀ гдⷭ҇а: 
На Гдⷭ҇и воззва́хъ: стїхи̑ры на д҃. Гла́съ а҃. 
Подо́бенъ: Нбⷭ҇ныхъ чинѡ́въ: 
Терпи́тъ хрⷭ҇то́съ человѣколю́бнѡ и҆ ѡ҆сѧза̑нїѧ,  ꙗ҆́коже и҆ крⷭ҇тъ пре́жде сегѡ̀, и҆ непра́ведное  оу҆бїе́нїе, и҆з̾ гро́ба тридне́внѡ воскр҃сы́й, печа́ти  не разрꙋшѝ, и҆ две́ремъ заключє́ннымъ, оу҆ч҃нкѡ́мъ  предста́въ ꙗ҆́кѡ всеси́ленъ. [Два́жды]. 
Ѳѡмино̀ невѣ́рствїе, мїроспаси́тельное  бг҃очеловѣ́ка сло́ва, є҆́же и҆з̾ а҆́дскихъ  преиспо́днихъ воста́нїе оу҆вѣрѧ́етъ, (л. л҃д ѡ҆б.)  ꙗ҆́звы рꙋ́къ и҆ но́гъ де́рзостнѣе ѡ҆сѧза́вшее ко  оу҆вѣре́нїю мїрско́мꙋ, десни́цею любопы́тною. 
Собра̑ннымъ стра́хомъ, и҆̀же ѿ стра́сти твоеѧ̀,  а҆пⷭ҇лѡмъ сло́ве, и҆ две́ремъ заключє́ннымъ внеза́пꙋ  совше́лъ є҆сѝ посредѣ̀ и҆́хъ, ми́ръ да́рꙋѧ, и҆ ѳѡмѣ̀  протѧза́ѧ ѡ҆сѧза́ти честны̑ѧ ре́бръ твои́хъ ꙗ҆́звы. 
Сла́ва, и҆ ны́нѣ: гла́съ в҃: 
По воста́нїи твое́мъ гдⷭ҇и, собра̑ннымъ  оу҆ченикѡ́мъ твои́мъ, и҆ две́ремъ заключє́ннымъ,  посредѣ̀ ста́лъ є҆сѝ, ми́ръ подаѧ̀ и҆̀мъ.  оу҆вѣ́ривсѧ же и҆ ѳѡма̀, видѣ́нїемъ рꙋкꙋ̀ и҆ ре́бръ  твои́хъ, гдⷭ҇а и҆ бг҃а тѧ̀ и҆сповѣ́да, спаса́ющаго  оу҆пова́ющыѧ на тѧ̀ чл҃вѣколю́бче. 
Свѣ́те ти́хїй: Прокі́менъ: Гдⷭ҇ь воцр҃и́сѧ: 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Оу҆стна́ми чи́стыми по́йте со а҆́гг҃лы человѣ́цы  воскре́сшаго тридне́внѡ и҆з̾ гро́ба, и҆ мі́ръ  совоздви́гшаго. 
Сті́хъ: Похвалѝ і҆ерꙋсали́ме гдⷭ҇а, хвалѝ бг҃а  твоегѡ̀ сїѡ́не. 
Ꙗ҆ви́лсѧ є҆сѝ сщ҃є́ннымъ твои̑мъ сп҃се  а҆пⷭ҇лѡмъ, две́ремъ заключє́ннымъ, тѣ́ми ѡ҆бновлѧ́ѧ  на́мъ бж҃е́ственный тво́й дх҃ъ. 
Сті́хъ: Ꙗ҆́кѡ оу҆крѣпѝ верєѝ вра́тъ твои́хъ,  и҆ бл҃гословѝ сы́ны твоѧ̑ въ тебѣ̀. 
Ны́нѣ тѧ̀ всецр҃ю̀, ви́дѣвше не ѻ҆чи́ма, но  серде́чною любо́вїю, бг҃а вѣ́ровавше, въ пѣ́нїихъ  велича́емъ. 
Сла́ва, и҆ ны́нѣ: гла́съ и҆ подо́бенъ то́йжде: 
Дае́ши, ѽ и҆зба́вителю, ми́ръ лю́демъ твои̑мъ, и҆  долгѡ́въ разрѣше́нїе, моли́твами всечи́стыѧ, и҆  є҆ди́ныѧ бг҃ома́тере. 
Та́же: Ны́нѣ ѿпꙋща́еши: Трист҃о́е. По  Ѻ҆́ч҃е на́шъ: (л. л҃є) 
Тропа́рь, гла́съ з҃: 
Запеча́танꙋ гро́бꙋ, живо́тъ ѿ гро́ба возсїѧ́лъ  є҆сѝ хрⷭ҇тѐ бж҃е, и҆ две́ремъ заключє́ннымъ,  оу҆ченикѡ́мъ предста́лъ є҆сѝ, всѣ́хъ воскресе́нїе:  дх҃ъ пра́вый тѣ́ми ѡ҆бновлѧ́ѧ на́мъ, по вели́цѣй твое́й  ми́лости. 
[зрѝ] Подоба́етъ вѣ́дати: А҆́ще ли гдѣ̀ нѣ́сть  бдѣ́нїѧ въ недѣ́лю: въ сꙋббѡ́тꙋ ве́чера на повече́рїи  по трист҃о́мъ конда́къ трїѡ́ди пра́здника: Сла́ва, и҆  ны́нѣ: Па́схи: А҆́ще и҆ во гро́бъ: Си́це же  глаго́лемъ и҆ до ѿда́нїѧ па́схи. 
На вели́цѣй вече́рни, 
повнегда̀ блгⷭ҇ви́ти і҆ере́ю. Хрⷭ҇то́съ воскре́се:  три́жды. И҆ а҆́бїе пое́мъ предначина́тельный ѱало́мъ:  Бл҃гословѝ дꙋшѐ моѧ̀ гдⷭ҇а: съ пѣ́нїемъ, ꙗ҆́коже  є҆́сть ѻ҆бы́чай: И҆ по и҆сполне́нїи сегѡ̀,  стїхосло́вимъ: Бл҃же́нъ мꙋ́жъ: Каѳі́смꙋ а҃-ю всю̀.  Гдⷭ҇и воззва́хъ: пое́мъ во гла́съ а҃, поста́вимъ  стїхѡ́въ, і҃. И҆ пое́мъ стїхи̑ры самогла́сны, но́выѧ  недѣ́ли. Гла́съ а҃. І҆ѡа́нна мона́ха: 
Две́ремъ заключє́ннымъ, оу҆ченикѡ́мъ  собра̑ннымъ, вше́лъ є҆сѝ внеза́пꙋ всеси́льне і҆и҃се  бж҃е на́шъ, и҆ ста́въ посредѣ̀ и҆̀хъ ми́ръ да́въ,  и҆спо́лнилъ є҆сѝ ст҃а́гѡ дх҃а: жда́ти же повелѣ́лъ  є҆сѝ, и҆ ника́коже разлꙋча́тисѧ ѿ і҆ерꙋсали́ма,  до́ндеже ѡ҆блекꙋ́тсѧ є҆́же съ высоты̀ си́лою. Тѣ́мже  вопїе́мъ тѝ: просвѣще́нїе и҆ воскресе́нїе и҆ ми́ре  на́шъ, сла́ва тебѣ̀. [Два́жды]. 
По дне́хъ ѻ҆сми́хъ воста́нїѧ твоегѡ̀ гдⷭ҇и,  ꙗ҆ви́лсѧ є҆сѝ оу҆ченикѡ́мъ твои́мъ на мѣ́стѣ,  и҆дѣ́же бѧ́хꙋ со́брани, и҆ возгласи́въ и҆̀мъ: ми́ръ  ва́мъ, невѣ́рꙋющемꙋ оу҆ченикꙋ̀ (л. л҃є ѡ҆б.) рꙋ́цѣ  показа́лъ є҆сѝ, и҆ пречⷭ҇тое ребро̀. ѻ҆́нъ же  вѣ́ровавъ вопїѧ́ше тебѣ̀: гдⷭ҇ь мо́й и҆ бг҃ъ мо́й,  сла́ва тебѣ̀. [Два́жды]. 
Ѳѡма̀, глаго́лемый близне́цъ, не бѣ̀ съ ни́ми,  є҆гда̀ вше́лъ є҆сѝ, хрⷭ҇тѐ, заключє́ннымъ две́ремъ:  тѣ́мже и҆ не вѣ́роваше речє́ннымъ є҆мꙋ̀, ѿ  невѣ́рїѧ въ вѣ́рꙋ и҆звѣствꙋ́ѧ. не несподо́билъ же  є҆сѝ бл҃же, показа́ти є҆мꙋ̀ пречⷭ҇тое ребро̀ твоѐ, и҆  рꙋкꙋ̀ и҆ ногꙋ̀ ꙗ҆́звы: ѻ҆́нъ же ѡ҆сѧза́въ и҆ ви́дѣвъ,  и҆сповѣ́да тебѐ бы́ти бг҃а не на́га, и҆ человѣ́ка не  про́ста, и҆ вопїѧ́ше: гдⷭ҇ь мо́й и҆ бг҃ъ мо́й, сла́ва  тебѣ̀. [Два́жды]. 
Оу҆ченикѡ́мъ сомнѧ́щымсѧ, во ѻ҆смы́й де́нь  предста̀ сп҃съ, и҆дѣ́же бѧ́хꙋ со́брани, и҆ ми́ръ да́въ,  ѳѡмѣ̀ возопѝ: прїидѝ а҆пⷭ҇ле, ѡ҆сѧжѝ дла̑ни, въ  ни́хже гвѡ́здїѧ вонзо́ша. ѽ до́брое невѣ́рїе ѳѡмино̀,  вѣ́рныхъ сердца̀ въ позна́нїе приведѐ, и҆ со стра́хомъ  возопѝ: гдⷭ҇ь мо́й и҆ бг҃ъ мо́й, сла́ва тебѣ̀.  [Два́жды]. 
Гла́съ в҃: 
По воста́нїи твое́мъ гдⷭ҇и, собра̑ннымъ  оу҆ченикѡ́мъ твои́мъ, и҆ две́ремъ заключє́ннымъ,  посредѣ̀ ста́лъ є҆сѝ, ми́ръ подаѧ̀ и҆̀мъ. вѣ́ровавъ  же и҆ ѳѡма̀ зрѣ́нїемъ рꙋкꙋ̀ и҆ ре́бръ твои́хъ, гдⷭ҇а и҆  бг҃а тѧ̀ и҆сповѣ́да, спаса́ющаго оу҆пова́ющыѧ на тѧ̀  чл҃вѣколю́бче. [Є҆ди́ножды]. 
Две́ремъ заключє́ннымъ, предста́въ і҆и҃съ  оу҆ченикѡ́мъ, безстра́шїе и҆ ми́ръ даѧ́ше, та́же  глаго́летъ ѳѡмѣ̀: почто̀ мнѣ̀ не вѣ́рꙋеши, ꙗ҆́кѡ  воскресо́хъ и҆з̾ ме́ртвыхъ; принесѝ сѣ́мѡ рꙋ́кꙋ твою̀,  и҆ вложѝ въ ре́бра моѧ̀, и҆ ви́ждь. тебѣ́ бо  невѣ́рꙋющꙋ, всѝ навыко́ша стра́сти и҆ (л. л҃ѕ)  воскресе́нїе моѐ зва́ти съ тобо́ю: гдⷭ҇ь мо́й и҆ бг҃ъ  мо́й, сла́ва тебѣ̀. [Є҆ди́ножды]. 
Сла́ва, и҆ ны́нѣ: гла́съ ѕ҃. І҆ѡа́нна мона́ха: 
Две́ремъ заключє́ннымъ, прише́лъ є҆сѝ хрⷭ҇тѐ  ко оу҆ченикѡ́мъ, тогда̀ ѳѡма̀ смотри́тельнѡ не  ѡ҆брѣ́тесѧ съ ни́ми. глаго́лаше бо: не и҆мꙋ̀ вѣ́ры,  а҆́ще не оу҆ви́ждꙋ и҆ а҆́зъ влⷣки. оу҆ви́ждꙋ ребро̀,  ѿѻнꙋ́дꙋже и҆зы́де кро́вь, вода̀, креще́нїе. оу҆ви́ждꙋ  ꙗ҆́звꙋ, ѿ неѧ́же и҆сцѣлѣ̀ вели́кїй стрꙋ́пъ  человѣ́ческїй. оу҆ви́ждꙋ, ка́кѡ не бѣ̀, ꙗ҆́коже  дꙋ́хъ, но пло́ть и҆ кѡ́сти. сме́рть попра́вый, и҆ ѳѡмꙋ̀  оу҆вѣ́ривый, гдⷭ҇и сла́ва тебѣ̀. 
Вхо́дъ. Свѣ́те ти́хїй: Прокі́менъ днѐ: Гдⷭ҇ь  воцр҃и́сѧ: 
На лїті́и стїхи̑ры. Гла́съ д҃: 
Гдⷭ҇и, нестерпи́мымъ твоегѡ̀ бжⷭ҇тва̀  блиста́нїемъ, две́ремъ прише́лъ є҆сѝ заключє́ннымъ  сꙋ́щымъ, и҆ ста́въ посредѣ̀ оу҆ченикѡ́въ. ребро̀  ѡ҆бнажи́лъ є҆сѝ, и҆ ꙗ҆́звъ твое́ю рꙋкꙋ̀ и҆ ногꙋ̀  стрꙋ́пы ꙗ҆влѧ́ѧ: печа́ль же и҆ ско́рбь разрѣша́ѧ,  ꙗ҆́вѣ возгласи́лъ є҆сѝ: и҆́мже ѻ҆́бразомъ во мнѣ̀  ви́дите, ѽ дрꙋ́зи, пло́ти прїѧ́тїе, не дꙋ́ха ношꙋ̀  є҆стество̀. сомнѧ́щемꙋсѧ же оу҆ч҃нкꙋ̀, повелѣва́лъ  є҆сѝ ѡ҆сѧза́ти тре́петнѡ, ре́къ: и҆спыта́въ всѧ̑,  грѧдѝ, про́чее не сꙋмни́сѧ. ѻ҆́нъ же ѡ҆щꙋща́ѧ рꙋко́ю  твоѐ сꙋгꙋ́бое сꙋщество̀, со стра́хомъ вопїѧ́ше вѣ́рнѡ,  вѣ́рою влеко́мь: гдⷭ҇ь мо́й и҆ бг҃ъ мо́й, сла́ва тебѣ̀. 
Гла́съ и҃: Прикосни́сѧ ѳѡмо̀ ребрꙋ̀ рꙋко́ю,  глаго́летъ хрⷭ҇то́съ, и҆ ѻ҆́бразы гвозде́й прїидѝ  ѡ҆сѧжѝ, вѣ́рою и҆спыта́й, и҆ бꙋ́ди мѝ вѣ́ренъ, и҆ не  бꙋ́ди невѣ́ренъ. ѳѡма́ же пе́рстомъ ꙗ҆́кѡ прикоснꙋ́сѧ  влⷣцѣ, (л. л҃ѕ ѡ҆б.) вельмѝ возопѝ: ты̀ бг҃ъ мо́й и҆  гдⷭ҇ь, бл҃гоꙋтро́бне сла́ва тебѣ̀. 
Сла́ва, и҆ ны́нѣ: гла́съ и҃. А҆нато́лїа: 
Две́ремъ заключє́ннымъ, оу҆ченикѡ́мъ  собра̑ннымъ, предста̀ сп҃съ, и҆дѣ́же бѧ́хꙋ со́брани, и҆  ста́въ посредѣ̀ и҆̀хъ, глаго́летъ ѳѡмѣ̀: прїидѝ  ѡ҆сѧжѝ, и҆ ви́ждь ѻ҆́бразы гвозде́й, прострѝ рꙋ́кꙋ  твою̀, и҆ косни́сѧ ребрꙋ̀ моемꙋ̀, и҆ не бꙋ́ди невѣ́ренъ:  но вѣ́рою проповѣ́ждь, є҆́же и҆з̾ ме́ртвыхъ моѐ  воскресе́нїе. 
На стїхо́внѣ стїхи̑ры самогла́сны, гла́съ д҃: 
Ѽ пресла́внагѡ чꙋдесѐ! невѣ́рїе вѣ́рꙋ  и҆звѣ́стнꙋю родѝ. ре́къ бо ѳѡма̀: а҆́ще не ви́ждꙋ, не  и҆мꙋ̀ вѣ́ры. ѡ҆сѧза́въ же ре́бра, бг҃осло́витъ  воплоти́вшагосѧ, того́жде сн҃а бж҃їѧ позна̀, ꙗ҆́кѡ  пострада́вша пло́тїю, проповѣ́да воскре́сшаго бг҃а, и҆  возопѝ свѣ́тлымъ гла́сомъ: гдⷭ҇ь мо́й и҆ бг҃ъ мо́й,  сла́ва тебѣ̀. 
Сті́хъ: Похвалѝ і҆ерꙋсали́ме гдⷭ҇а хвалѝ бг҃а  твоего̀ сїѡ́не. 
Ѽ пресла́внагѡ чꙋдесѐ! ѻ҆гню̀ сѣ́но  коснꙋ́вшеесѧ спасе́сѧ вложи́въ бо ѳѡма̀ во ѻ҆́гнєннаѧ  ре́бра рꙋ́кꙋ і҆и҃са хрⷭ҇та̀ бг҃а, не ѡ҆пали́сѧ  ѡ҆сѧза́нїемъ. дꙋши́ бо ѕловѣ́рство преложѝ на  благовѣ́рїе, те́плѣ возопѝ ѿ глꙋбины̀ дꙋше́вныѧ:  влⷣка ты̀ є҆сѝ и҆ бг҃ъ мо́й, и҆з̾ ме́ртвыхъ  воскресы́й, сла́ва тебѣ̀. 
Сті́хъ: Ꙗ҆́кѡ оу҆крѣпѝ верєѝ вра́тъ твои́хъ,  и҆ благословѝ сы́ны твоѧ̑ въ тебѣ̀. 
Ѽ пресла́внагѡ чꙋдесѐ! І҆ѡа́ннъ на пє́рси  сло́ва возлежѐ, ѳѡма́ же ре́бра ѡ҆сѧза́ти сподо́бисѧ: но  ѻ҆́въ оу҆́бѡ ѿѻнꙋ́дꙋ стра́шнѡ бг҃осло́вїѧ глꙋбо́кое  и҆звлечѐ смотре́нїе: (л. л҃з) ѻ҆́въ же сподо́бисѧ  тайнонаꙋчи́ти на́съ. представлѧ́етъ бо показа̑нїѧ ꙗ҆́снѡ  воста́нїѧ є҆гѡ̀, вопїѧ̀: гдⷭ҇ь мо́й и҆ бг҃ъ мо́й, сла́ва  тебѣ̀. 
Сла́ва и҆ ны́нѣ: гла́съ є҃: 
Чл҃вѣколю́бче, ве́лїе и҆ безприкла́дное  мно́жество щедро́тъ твои́хъ: ꙗ҆́кѡ долготерпѣ́лъ  є҆сѝ, ѿ і҆ꙋдє́й заꙋша́емь, ѿ а҆пⷭ҇ла ѡ҆сѧза́емь,  и҆ ѿ ѿмета́ющихсѧ тебѐ многоиспытꙋ́емь, ка́кѡ  воплоти́лсѧ є҆сѝ; ка́кѡ распѧ́лсѧ є҆сѝ безгрѣ́шне;  но вразꙋми́ ны ꙗ҆́кѡ ѳѡмꙋ̀ вопи́ти тебѣ̀: гдⷭ҇ь мо́й и҆  бг҃ъ мо́й, сла́ва тебѣ̀. 
Та́же: Ны́нѣ ѿпꙋща́еши: Трист҃о́е. И҆ по  Ѻ҆́ч҃е на́шъ: Тропа́рь, гла́съ з҃: Запеча́танꙋ  гро́бꙋ: три́жды. Пи́санъ на ма́лѣй вече́рни. И҆  благослове́нїе хлѣ́бѡвъ. И҆ чте́нїе дѣѧ́нїй ст҃ы́хъ  а҆пⷭ҇лъ. Чтꙋ́тсѧ же дѣѧ̑нїѧ ѿ нача́ла: и҆лѝ бесѣ̑ды  златоꙋ́стагѡ ѿ нача́ла. 
[зрѝ] [А҆́ще нѣ́сть бдѣ́нїѧ, по Ны́нѣ  ѿпꙋща́еши: и҆ по Ѻ҆́ч҃е на́шъ: Тропа́рь:  Запеча́танꙋ гро́бꙋ: И҆ ѿпꙋ́стъ. Во оу҆́трїи же  пое́мъ полꙋ́нощницꙋ воскре́снꙋю, на не́йже пое́мъ канѡ́нъ  трⷪ҇чный, ѻ҆ктѡ́иха а҃-гѡ гла́са, пѣва́емый по  полꙋ́нощницѣ. По канѡ́нѣ же Досто́йно є҆́сть:  трⷪ҇чное. И҆ про́чее. Трист҃о́е. По Ѻ҆́ч҃е на́шъ:  Тропа́рь: Запеча́танꙋ гро́бꙋ: Гдⷭ҇и поми́лꙋй.  м҃. Сла́ва и҆ ны́нѣ: Честнѣ́йшꙋю херꙋві̑мъ:  Сті́хъ: Бж҃е оу҆ще́дри ны̀: И҆ моли́тва:  Всемогꙋ́щаѧ и҆ животворѧ́щаѧ: И҆ ѿпꙋ́стъ.] 
По сконча́нїи же чте́нїѧ, глаго́лемъ шестоѱа́лмїе.  И҆ по и҆сполне́нїи си́хъ є҆ктенїа̀ вели́каѧ. и҆ Бг҃ъ  гдⷭ҇ь: пое́мъ во гла́съ з҃. Тропа́рь пра́здника,  три́жды. 
По а҃-мъ стїхосло́вїи сѣда́ленъ, гла́съ а҃.  Подо́бенъ: Ка́мени запеча́танꙋ: 
Стра́ха ра́ди і҆ꙋде́йска, сокровє́ннымъ  оу҆ченикѡ́мъ, и҆ (л. л҃з ѡ҆б.) въ сїѡ́нѣ собра́ннымъ,  вше́лъ є҆сѝ къ ни́мъ бл҃же, и҆ ста́лъ є҆сѝ посредѣ̀  и҆̀хъ, две́ремъ заключє́ннымъ радостотворѧ́й и҆  показа́лъ є҆сѝ и҆̀мъ рꙋ́цѣ, и҆ пречи́стыхъ твои́хъ  ре́бръ ꙗ҆́звы, глаго́лѧ невѣ́рꙋющемꙋ оу҆ченикꙋ̀:  принесѝ рꙋ́кꙋ твою̀ и҆ и҆спыта́й, ꙗ҆́кѡ са́мъ а҆́зъ  є҆́смь, тебѐ ра́ди пострада́вый. 
Сла́ва, и҆ ны́нѣ: то́йже. И҆ чте́нїе пра́здника. 
По в҃-мъ стїхосло́вїи, сѣда́ленъ, гла́съ а҃. 
Подо́бенъ: Гро́бъ тво́й сп҃се: 
Предста́лъ є҆сѝ животѐ, две́ремъ  заключє́ннымъ, хрⷭ҇тѐ, оу҆ченикѡ́мъ, и҆ ре́бра  показа́въ и҆ рꙋ́цѣ твоѝ и҆ но́зѣ твоѝ, є҆́же ѿ  гро́ба твоѐ воста́нїе пред̾ꙋвѣрѧ́ѧ: но ѳѡма̀ не  ѡ҆брѣ́тесѧ, тѣ́мже глаго́лаше: а҆́ще не оу҆зрю̀  є҆гѡ̀, не вѣ́рꙋю словесє́мъ ва́шымъ. 
Сла́ва, и҆ ны́нѣ: то́йже. И҆ чте́нїе пра́здника.  Та́же полѷеле́й. 
И҆ сѣда́ленъ, гла́съ а҃. Подо́бенъ: Гро́бъ тво́й  сп҃се: 
Ви́дѧ моѧ̑ ре́бра, и҆ ꙗ҆́звы гвозде́й, ѳѡмо̀,  что̀ не вѣ́рꙋеши моемꙋ̀ воскресе́нїю; гдⷭ҇ь глаго́лаше,  воскре́съ ѿ гро́ба, ꙗ҆влѧ́ѧсѧ а҆пⷭ҇лѡмъ неизрече́ннѡ.  близне́цъ же вѣ́ровавъ, вопїѧ́ше созда́телю: бг҃ъ мо́й  є҆сѝ и҆ гдⷭ҇ь. 
Сла́ва, и҆ ны́нѣ: то́йже. И҆ чте́нїе пра́здника: 
Посе́мъ степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Похвалѝ і҆ерꙋсали́ме гдⷭ҇а,  хвалѝ бг҃а твоего̀ сїѡ́не. Сті́хъ: Ꙗ҆́кѡ  оу҆крѣпѝ верєѝ вра́тъ твои́хъ. Всѧ́кое дыха́нїе:  Є҆ѵⷢ҇лїе ѿ матѳе́а, зача́ло рѕ҃і, оу҆́треннее  воскре́сно, а҃: Є҆динїина́десѧть оу҆ченицы̀: Та́же:  Воскресе́нїе хрⷭ҇то́во ви́дѣвше: три́жды: Ѱало́мъ  н҃. И҆ цѣлова́нїе є҆ѵⷢ҇лїа. Та́же, Сла́ва: Мл҃твами  а҆пⷭ҇лъ, млⷭ҇тиве: И҆ ны́нѣ: Мл҃твами бцⷣы:  Посе́мъ стїхи́ра: (л. л҃и) Воскре́съ і҆и҃съ ѿ  гро́ба, ꙗ҆́коже проречѐ дадѐ на́мъ живо́тъ вѣ́чный,  и҆ ве́лїю млⷭ҇ть. Та́же, Спасѝ бж҃е лю́ди твоѧ̀: 
И҆ а҆́бїе канѡ́нъ пра́здника, творе́нїе і҆ѡа́нна  мона́ха. Гла́съ а҃. і҆рмо́съ по два́жды, тропари́ же на  в҃і. 
Катава́сїа: Воскрⷭ҇нїѧ де́нь: ѻ҆́ба ли́ка  вкꙋ́пѣ. 
Ѿ дне́сь начина́емъ глаго́лати: Пои́мъ гдⷭ҇ви:  во всю̀ пѧтдесѧ́тницꙋ. 
Пѣ́снь а҃. 
І҆рмо́съ: Пои́мъ всѝ лю́дїе, ѿ го́ркїѧ рабо́ты  фараѡ́ни і҆и҃лѧ и҆змѣ́ншемꙋ, и҆ во глꙋбинѣ̀ морстѣ́й  нога́ми немо́крыми наста́вльшемꙋ, пѣ́снь побѣ́днꙋю:  ꙗ҆́кѡ просла́висѧ. 
Дне́сь весна̀ дꙋша́мъ, занѐ хрⷭ҇то́съ ѿ гро́ба  ꙗ҆́коже со́лнце возсїѧ́въ тридне́вный, мра́чнꙋю бꙋ́рю  ѿгна̀ грѣха̀ на́шегѡ. того̀ воспои́мъ, ꙗ҆́кѡ  просла́висѧ. 
Цари́ца време́нъ, свѣтоно́сномꙋ дню̀, дне́й же  цр҃ю̀ ꙗ҆́вственнѣйши дароносѧ̀, кра́ситъ и҆збра̑нныѧ  лю́ди церкѡ́вныѧ, непреста́ннѡ поѧ̀ воскре́сшаго хрⷭ҇та̀. 
Врата̀ сме́рти хрⷭ҇тѐ, нижѐ грѡ́бныѧ печа̑ти,  нижѐ ключѝ двере́й тебѣ̀ проти́вишасѧ: но воскре́съ  предста́лъ є҆сѝ дрꙋгѡ́мъ твои̑мъ влⷣко, ми́ръ да́рꙋѧй,  всѧ́къ оу҆́мъ преимꙋ́щъ. 
Пѣ́снь г҃. 
І҆рмо́съ: Оу҆твердѝ менѐ хрⷭ҇тѐ, на  недви́жимомъ ка́мени за́повѣдей твои́хъ, и҆ просвѣти́  мѧ свѣ́томъ лица̀ твоегѡ̀: нѣ́сть бо ст҃ъ па́че тебѐ  чл҃вѣколю́бче. 
Нѡ́выѧ вмѣ́стѡ ве́тхихъ, вмѣ́стѡ же тлѣ́нныхъ  нетлѣ̑нныѧ, крⷭ҇то́мъ твои́мъ хрⷭ҇тѐ соверши́въ на́съ,  во (л. л҃и ѡ҆б.) ѡ҆бновле́нїи жи́зни жи́тельствовати  досто́йнѡ повелѣ́лъ є҆сѝ. 
Во гро́бѣ заключе́нъ ѡ҆пи́санною пло́тїю твое́ю,  неѡпи́санный хрⷭ҇тѐ воскре́слъ є҆сѝ: две́ремъ же  заключє́ннымъ, предста́лъ є҆сѝ твои̑мъ оу҆ченикѡ́мъ  всеси́льне. 
Ꙗ҆́звы твоѧ̀ хрⷭ҇тѐ, ꙗ҆̀же во́лею претерпѣ́лъ  є҆сѝ за на́съ, оу҆ченикѡ́мъ твои́мъ сохрани́въ,  свидѣ́тельство показа́лъ є҆сѝ твоегѡ̀ сла́внагѡ  воскресе́нїѧ. 
Ѵ҆пакоѝ, гла́съ ѕ҃: 
Ꙗ҆́кѡ посредѣ̀ оу҆ченикѡ́въ твои́хъ прише́лъ  є҆сѝ сп҃се, ми́ръ даѧ̀ и҆̀мъ: прїидѝ и҆ къ на́мъ и҆  спасѝ на́съ. 
И҆ чте́нїе въ бг҃осло́вѣ, є҆гѡ́же нача́ло:  Ѡ҆бновле́нїемъ чти́тисѧ: 
Пѣ́снь д҃. 
І҆рмо́съ: Ве́лїѧ та́йна твоегѡ̀ хрⷭ҇тѐ,  смотре́нїѧ: сїю́ бо свы́ше прови́дѧ, бг҃озри́тельнѡ  а҆ввакꙋ́мъ, и҆зше́лъ є҆сѝ, вопїѧ́ше тебѣ̀, во  спасе́нїе люде́й твои́хъ чл҃вѣколю́бче. 
Же́лчи оу҆́бѡ вкꙋсѝ, дре́внее вкꙋше́нїе  и҆сцѣлѧ́ѧ, ны́нѣ же съ со́томъ ме́да, просвѣще́нїе  подаѧ̀ хрⷭ҇то́съ пра́ѻц҃ꙋ, и҆ своѐ сла́дкое прича́стїе. 
Ра́дꙋешисѧ и҆спыта́емь: тѣ́мже чл҃вѣколю́бче на  сїѐ повелѣва́еши ѳѡмѣ̀, простира́ѧ невѣ́рꙋющꙋ ре́бра,  мі́рови оу҆вѣрѧ́ѧ твоѐ хрⷭ҇тѐ, тридне́вное воста́нїе. 
Бога́тство поче́рпъ ѿ сокро́вища некра́домагѡ  бж҃е́ственнагѡ, благодѣ́телю, копїе́мъ прободе́ннагѡ  твоегѡ̀ ребра̀, премꙋ́дрости и҆ ра́зꙋма наполнѧ́етъ мі́ръ  близне́цъ. 
Тво́й всеблаже́нный хва́литсѧ ѧ҆зы́къ, ѽ  бли́знче! пе́рвый бо благоче́стнѡ проповѣ́дꙋетъ  жизнода́вца і҆и҃са, бг҃а же и҆ гдⷭ҇а, ѿ ѡ҆сѧза́нїѧ  и҆спо́лньсѧ бл҃года́ти. (л. л҃ѳ) 
Пѣ́снь є҃. 
І҆рмо́съ: Ѿ но́щи оу҆́тренююще пое́мъ тѧ̀  хрⷭ҇тѐ, ѻ҆ц҃ꙋ̀ собезнача́льна, и҆ сп҃са дꙋ́шъ на́шихъ:  ми́ръ мі́рови пода́ждь чл҃вѣколю́бче. 
Предста́въ дрꙋгѡ́мъ скорбѧ́щымъ сп҃съ,  прише́ствїемъ всю̀ ѿе́млетъ ско́рбь, и҆ и҆гра́ти  воздвиза́етъ свои́мъ воскрⷭ҇нїемъ. 
Ѽ вои́стиннꙋ похвалѧ́емагѡ ѳѡмы̀ стра́шнагѡ  начина́нїѧ! де́рзостнѡ бо ѡ҆сѧза̀ ре́бра, бж҃е́ственнымъ  ѻ҆гне́мъ блиста̑ющаѧ. 
Невѣ́рїе ѳѡмино̀, вѣ́ры роди́тельное на́мъ  показа́лъ є҆сѝ: ты́ бо всѧ̑ премꙋ́дростїю твое́ю  промышлѧ́еши поле́знѡ хрⷭ҇тѐ, ꙗ҆́кѡ человѣколю́бецъ. 
Пѣ́снь ѕ҃. 
І҆рмо́съ: Проро́ка спа́слъ є҆сѝ ѿ ки́та  чл҃вѣколю́бче, и҆ менѐ и҆з̾ глꙋбины̀ прегрѣше́нїй  возведѝ, молю́сѧ. 
Ѳѡмы̀ не ѡ҆ста́вилъ є҆сѝ влⷣко, погрꙋжа́ема  глꙋбино́ю невѣ́рїѧ, дла̑ни просте́ръ на и҆спыта́нїе. 
Сп҃съ на́шъ глаго́лаше: ѡ҆сѧза́вше мѧ̀ ви́дите  кѡ́сти пло́ть носѧ́ща, а҆́зъ не премѣни́хсѧ. 
Рє́бра ѡ҆сѧза̀, и҆ вѣ́ровавъ позна̀ ѳѡма̀, не  сы́й въ пе́рвомъ вхо́дѣ твое́мъ, сп҃се на́шъ. 
Конда́къ, гла́съ и҃: 
Любопы́тною десни́цею, жизнопода́тєльнаѧ твоѧ̑  ре́бра ѳѡма̀ и҆спыта̀ хрⷭ҇тѐ бж҃е: созаключє́ннымъ бо  две́ремъ ꙗ҆́кѡ вше́лъ є҆сѝ, съ про́чими а҆пⷭ҇лы  вопїѧ́ше тебѣ̀: гдⷭ҇ь є҆сѝ и҆ бг҃ъ мо́й. 
І҆́косъ: 
Кто̀ сохранѝ оу҆чени́чꙋ дла́нь тогда̀  неѡпали́мꙋ, (л. л҃ѳ ѡ҆б.) є҆гда̀ ко ѻ҆́гненнымъ  ре́брѡмъ пристꙋпѝ гдⷭ҇нимъ; кто̀ дадѐ є҆́й де́рзость,  и҆ возмо́же ѡ҆сѧза́ти пла́меннꙋю ко́сть, всѧ́кѡ  неѡсѧжи́мꙋю; а҆́ще бо не бы̀ ребро̀ си́лꙋ по́дало  бре́ннѣй десни́цѣ, ка́кѡ можа́ше ѡ҆сѧза́ти, страда́ньми  поколеба̑вшаѧ ꙗ҆̀же вы́ше, и҆ ꙗ҆̀же ни́зꙋ; сїѧ̀  бл҃года́ть ѳѡмѣ̀ даде́сѧ, є҆́же сїѧ̑ ѡ҆сѧза́ти,  хрⷭ҇то́ви же вопи́ти: гдⷭ҇ь є҆сѝ и҆ бг҃ъ мо́й. 
Сѷнаѯа́рь въ недѣ́лю ѳѡминꙋ̀. 
Стїхѝ: А҆́ще а҆́да и҆лѝ и҆з̾ гро́ба клю́чь не  возбранѧ́етъ, 
Твоѐ сп҃се стремле́нїе, клю́чь двере́й ка́кѡ  возбрани́тъ; 
Въ сі́й де́нь, въ недѣ́лю вторꙋ́ю по па́сцѣ,  ѡ҆бновлє́нїѧ пра́зднꙋемъ хрⷭ҇то́ва воскрⷭ҇нїѧ, и҆  ст҃а́гѡ а҆пⷭ҇ла ѳѡмы̀ ѡ҆сѧза́нїе. Ѡ҆бновле́нїємъ оу҆́бѡ  ѻ҆бы́чай бѣ̀ дре́внїй быва́ти, на нѣ́которое ѿ  наро́читыхъ: лѣ́тꙋ бо ѡ҆крꙋжа́ющꙋ и҆ то́й де́нь, во́ньже  тогда̀ содѣ́ѧно бы́сть наве́дшꙋ ве́щи ѻ҆́ноѧ, па́мѧть  творѧ́хꙋ лѣ́тнюю, да не въ забве́нїе вели̑каѧ бы дѣла̀  бы́ли. Ѿсю́дꙋ є҆вре́и пе́рвѣе па́схꙋ въ галга́лѣхъ  сотвори́ша, чермна́гѡ мо́рѧ прехожде́нїе ѡ҆бновлѧ́юще.  Ѿсю́дꙋ сѣ́нь свидѣ́нїѧ и҆̀мъ ѡ҆бновлѧ́етсѧ, и҆  многосла́внѡ. Ѿсю́дꙋ ца́рство даві́дово, и҆ и҆на̑ѧ, да  не по коемꙋ́ждо глаго́лю: є҆лма̀ оу҆́бѡ всѣ́хъ ꙗ҆̀же  въ житїѝ веще́й и҆зрѧ́днѣе бо́льше, и҆ па́че всѧ́кїѧ  мы́сли дѣ́ло, гдⷭ҇не воскресе́нїе: не то́чїю на ко́еждо  лѣ́то сїѐ пра́зднꙋемъ и҆ ѡ҆бновлѧ́емъ, но при́снѡ и҆ по  ѻ҆смо́мъ днѝ. Пе́рвое оу҆́бѡ сегѡ̀ ѡ҆бновле́нїе,  настоѧ́щаѧ недѣ́лѧ, ꙗ҆́же глаго́лаласѧ бы вои́стиннꙋ и҆  ѻ҆сма́ѧ и҆ пе́рваѧ. Ѻ҆сма́ѧ оу҆́бѡ, ꙗ҆́кѡ ѿ па́схи:  пе́рваѧ же, ꙗ҆́кѡ нача́ло дрꙋги́хъ. И҆ ѻ҆сма́ѧ па́ки:  ꙗ҆́кѡ во ѻ҆́бразъ вчинѧ́етсѧ безконе́чнагѡ ѻ҆́нагѡ  днѐ, и҆́же въ бꙋ́дꙋщемъ вѣ́цѣ, и҆́же пе́рвый, и҆  є҆ди́нъ бꙋ́детъ всѧ́кѡ, ни но́щїю разсѣка́емь. Сїѧ̑  оу҆́бѡ ѡ҆ ѡ҆бновле́нїихъ: а҆ ꙗ҆̀же ѡ҆ ѳѡмѣ̀, си́це  бы́сть: хрⷭ҇тꙋ̀ во́ньже де́нь воскре́се, по́здѣ  оу҆ченикѡ́мъ ꙗ҆́вльшꙋсѧ, не бѧ́ше ѳѡма̀, не оу҆ съ  про́чими совокꙋ́пльсѧ, стра́ха ра́ди і҆ꙋде́йска. Та́же  пома́лѣ наше́дъ, оу҆вѣ́да (л. м҃) хрⷭ҇то́во  прише́ствїе, не вѣ́рова, не оу҆ченикѡ́мъ то́кмѡ, ꙗ҆́кѡ  того̀ ви́дѣша воскре́сша, но ꙗ҆́кѡ нижѐ ѿню́дъ  воскре́се гдⷭ҇ь, и҆ се́й є҆ди́нъ сы́й ѿ  двоюна́десѧтихъ. Благохи́тростный же бг҃ъ, и҆ ѡ҆  є҆ди́номъ оу҆́бѡ си́це пекі́йсѧ, кꙋ́пнѡ же и҆  смотре́нїемъ нѣ́кимъ бо́льшимъ, да и҆ па́че воскресе́нїе  и҆ по си́хъ бꙋ́дꙋщымъ оу҆вѣ́ритсѧ, ѡ҆ста́вль дні́й  ѻ҆́смь: да ѻ҆́нагѡ любо́вь коне́чнꙋю поѡстри́тъ, и҆  па́че невѣ́ровавый всѣ̑мъ вѣ́рꙋ и҆звѣ́стншꙋю пода́стъ  воскресе́нїѧ, па́ки прихо́дитъ, и҆ две́ремъ  заключє́ннымъ, ꙗ҆́коже пре́жде, сꙋ́щꙋ же и҆ ѳѡмѣ̀,  вхо́дитъ и҆ ми́ръ ѻ҆бы́чнѡ пода́въ, посе́мъ къ ѳѡмѣ̀  простира́етсѧ, и҆ глаго́летъ: принесѝ пе́рстъ тво́й  сѣ́мѡ, и҆ ви́ждь рꙋ́цѣ моѝ, и҆ принесѝ рꙋ́кꙋ твою̀,  и҆ вложѝ въ ре́бра моѧ̑, и҆ не бꙋ́ди невѣ́ренъ, но  вѣ́ренъ. Поне́же бо не то́чїю видѣ́нїемъ оу҆вѣ́ритисѧ  и҆мѣ́лъ є҆сѝ за привидѣ́нїе, но ско́ръ сы́й, и҆  ѡ҆сѧза́нїѧ помѧнꙋ́лъ є҆сѝ. Показа́ же си́мъ, ꙗ҆́кѡ  внегда̀ сїѧ̑ глаго́лаше ко оу҆ченикѡ́мъ, бѧ́ше слы́ша:  вложѝ рꙋ́кꙋ твою̀ въ ре́бра моѧ̑. Ꙗ҆влѧ́етъ же, ꙗ҆́кѡ  и҆ широка̀ бѧ́ше ꙗ҆́же на ре́брѣхъ ꙗ҆́зва, ꙗ҆́кѡ и҆  рꙋ́кꙋ внꙋ́трь вмѣща́ти. Ѳѡма́ же ѻ҆па́снѡ и҆спыта́въ,  и҆ вѣ́рꙋ прїи́мъ ѡ҆сѧже́нїемъ, попꙋща́емь бо бѣ̀ сїѧ̑  зрѣ́ти и҆ твори́ти ѻ҆́наѧ, а҆́ще и҆ въ нетлѣ́нномъ и҆  ѡ҆боже́нномъ коне́чнѡ тѣлесѝ, за и҆звѣще́нїе взыва́ше:  гдⷭ҇ь мо́й и҆ бг҃ъ мо́й. Ѻ҆́во оу҆́бѡ пло́ти ра́ди,  ѻ҆́во же бж҃ества̀ ра́ди. И҆ хрⷭ҇то́съ къ немꙋ̀  глаго́летъ: ꙗ҆́кѡ ви́дѣвъ мѧ̀ вѣ́ровалъ є҆сѝ,  бл҃же́ни не ви́дѣвшїи и҆ вѣ́ровавшїи. Близне́цъ же  глаго́летсѧ ѳѡма̀, и҆лѝ занѐ съ дрꙋги́мъ роди́сѧ, и҆лѝ  за є҆́же оу҆сꙋмнѣ́тисѧ ѡ҆ воскресе́нїи, и҆лѝ занѐ  си́це ѿ є҆стества̀ слѣ́плена бѣ́ста є҆мꙋ̀ два̀  пе́рста рꙋкѝ десны́ѧ, сі́есть сре́днїй, и҆ и҆́же пред̾  ѻ҆́нѣмъ, глаго́лемый оу҆каза́тельный: не́гли ре́клъ бы  кто̀, ꙗ҆́кѡ оу҆сꙋмнѣ́тисѧ и҆мѧ́ше, и҆ съ си́ми  ѡ҆сѧза́ти. И҆ні́и же глаго́лютъ, є҆́же и҆  и҆звѣ́стнѣйшее, ꙗ҆́кѡ є҆́же ѳѡма̀, близне́цъ  толкꙋ́етсѧ. Второ́е сїѐ ꙗ҆вле́нїе хрⷭ҇то́во. Тре́тїе же  бы́сть на мо́ри тїверїа́дстѣмъ въ ловле́нїи ры́бъ,  є҆гда̀ и҆ пи́щи причасти́сѧ, бж҃е́ственнымъ ѻ҆гне́мъ  снѣ́дшейсѧ, ꙗ҆́коже вѣ́сть са́мъ, и҆звѣ́стнѣйшее  воскресе́нїе представлѧ́ѧ. Та́же во є҆ммаꙋ́сѣ  ꙗ҆влѧ́етсѧ. Пѧ́тое въ галїле́и, и҆ (л. м҃ ѡ҆б.)  є҆динона́десѧтищи, ꙗ҆́коже глаго́лютъ, ꙗ҆влѧ́етсѧ,  до́ндеже вознесе́сѧ, мнѡ́гаѧ и҆ преесте́ствєннаѧ  зна́мєнїѧ творѧ̀, пред̾ оу҆ченикѝ по воскресе́нїи: не  бо̀ мнѡ́гимъ сїѧ̑ пока́зоваше. Ѡ҆ста́виша же сїѧ̑ всѧ̑  є҆ѵⷢ҇лі́сти написа́ти, занѐ не бѣ̀ возмо́жно сїѧ̑  мнѡ́гимъ, и҆ въ мі́рѣ живꙋ́щымъ человѣ́кѡмъ слы́шати,  ꙗ҆́кѡ преесте́ствєнна сꙋ́ща ѕѣлѡ̀. Твоегѡ̀ а҆пⷭ҇ла  ѳѡмы̀ моли́твами, хрⷭ҇тѐ бж҃е на́шъ поми́лꙋй на́съ.  а҆ми́нь. 
Пѣ́снь з҃. 
І҆рмо́съ: Ѻ҆́бразꙋ слꙋжи́ти мꙋсїкі́йскомꙋ  согла́сїю созыва́ющꙋ лю́ди, ѿ пѣ́сней сїѡ́нскихъ  пою́ще ѻ҆те́чески ѻ҆́троцы дв҃довы, мꙋчи́телево  разори́ша ѕлочести́вое велѣ́нїе, и҆ пла́мень въ ро́сꙋ  преложи́ша, пѣ́снь воспѣва́юще: превозноси́мый  ѻ҆ц҃є́въ и҆ на́шъ бж҃е, бл҃гослове́нъ є҆сѝ. 
Ꙗ҆́кѡ пе́рвый є҆́сть дне́й и҆ гдⷭ҇ственный  свѣтоно́сный сі́й, во́ньже ра́доватисѧ досто́йнѡ нѡ́вымъ  и҆ бж҃е́ствєннымъ лю́демъ съ тре́петомъ: прино́ситъ бо  и҆ вѣ́ка ѻ҆́бразъ, ꙗ҆́кѡ ѻ҆сми́ца соверша́ѧ  бꙋ́дꙋщагѡ, превозноси́мый ѻ҆ц҃є́въ и҆ на́шъ бж҃е,  бл҃гослове́нъ є҆сѝ. 
Є҆ди́нъ дерзнꙋ́вый, невѣ́рною же вѣ́рою  ѡ҆благодѣ́тельствовавый на́съ ѳѡма̀ близне́цъ, рѣши́тъ  оу҆́бѡ мра́чное невѣ́дѣнїе всѣ́хъ концє́въ,  вѣ́рнымъ невѣ́рствїемъ, себѣ́ же вѣне́цъ плете́тъ  ꙗ҆́вѣ глаго́лѧ. ты̀ є҆сѝ гдⷭ҇ь превозноси́мый  ѻ҆ц҃є́въ и҆ на́шъ бж҃е, бл҃гослове́нъ є҆сѝ. 
Не всꙋ́е оу҆сꙋмнѣ́всѧ ѳѡма̀ ѡ҆ воста́нїи  твое́мъ, не низложи́сѧ: но несꙋмнѣ́тельное тща́шесѧ  показа́ти сїѐ хрⷭ҇тѐ, всѣ̑мъ ꙗ҆зы́кѡмъ. ѿѻнꙋ́дꙋже  невѣ́рїемъ оу҆вѣ́ривъ, всѣ́хъ наꙋчѝ глаго́лати: ты̀  є҆сѝ гдⷭ҇ь превозноси́мый ѻ҆ц҃є́въ и҆ на́шъ бж҃е,  бл҃гослове́нъ є҆сѝ. 
Со стра́хомъ рꙋ́кꙋ ѳѡма̀ въ ре́бра твоѧ̀  живонѡ́снаѧ, (л. м҃а) хрⷭ҇тѐ, вложи́въ, тре́петенъ  ѡ҆щꙋтѝ дѣ́йство сп҃се, сꙋгꙋ́бое двѣма̀ є҆стество́ма  въ тебѣ̀ соединѧ́емыма неслїѧ́ннѡ, и҆ вѣ́рою взыва́ше  глаго́лѧ: ты̀ є҆сѝ гдⷭ҇ь превозноси́мый ѻ҆ц҃є́въ и҆  на́шъ бж҃е, бл҃гослове́нъ є҆сѝ. 
Пѣ́снь и҃. 
І҆рмо́съ: Въ пла́мени ѻ҆́гненнѣ горѧ́щїѧ пе́щи  сохра́ншаго дѣ́ти, и҆ во зра́цѣ а҆́гг҃ла снизше́дшаго  къ ни́мъ, по́йте гдⷭ҇а, и҆ превозноси́те є҆го̀ во  вѣ́ки. 
Возжелѣ́вый твоѐ ра́достное видѣ́нїе, пре́жде  не вѣ́роваше ѳѡма̀: сподо́бльсѧ же тогѡ̀, бг҃а и҆ гдⷭ҇а  тѧ̀ нарица́ше влⷣко, є҆го́же превозно́симъ во всѧ̀  вѣ́ки. 
Претерпѣ́вшаго ѳѡмино̀ невѣ́рїе, и҆ показа́вшаго  ре́бра, и҆ тогѡ̀ дла́нїю ѡ҆сѧза́нна бы́вша, по́йте гдⷭ҇а,  и҆ превозноси́те є҆го̀ во всѧ̀ вѣ́ки. 
Твоѐ неꙋдо́бное сокро́вище, оу҆тае́ное на́мъ  ѿве́рзе ѳѡма̀: бг҃осло́вивъ бо ѧ҆зы́комъ бг҃оно́снымъ,  по́йте гдⷭ҇а, глаго́лаше, и҆ превозноси́те є҆го̀ во всѧ̑  вѣ́ки. 
На ѳ҃-й пѣ́сни, Чⷭ҇тнѣ́йшꙋю: не пое́мъ: но  і҆рмо́съ кі́йждо ли́къ. 
Пѣ́снь ѳ҃. 
І҆рмо́съ: Тебѐ свѣ́тлꙋю свѣщꙋ̀, и҆ мт҃рь бж҃їю,  пречꙋ́днꙋю сла́вꙋ, и҆ вы́шшꙋю всѣ́хъ тва́рей, пѣ́сньми  велича́емъ. 
Тво́й свѣ́тлый де́нь и҆ пресвѣ́тлый хрⷭ҇тѐ,  всесвѣ́тлꙋю бл҃года́ть, во́ньже кра́сный добро́тою  оу҆ченикѡ́мъ твои́мъ предста́лъ є҆сѝ, въ пѣ́снехъ  велича́емъ. 
Тебѐ бре́нною дла́нїю ѡ҆сѧза́ема въ ре́бра, и҆ не  ѡ҆пали́вша сїю̀, ѻ҆гне́мъ невеще́ственнагѡ  бж҃е́ственнагѡ сꙋщества̀, въ пѣ́снехъ велича́емъ. 
Тѧ̀ ꙗ҆́кѡ бг҃а и҆з̾ гро́ба воскре́сша хрⷭ҇та̀,  не ѻ҆чи́ма (л. м҃а ѡ҆б.) ви́дѣвше, но серде́чною  любо́вїю вѣ́ровавше, пѣ́сньми велича́емъ. 
Катава́сїа: Свѣти́сѧ, свѣти́сѧ: И҆ покло́нъ.   
Та́же, Ст҃ъ гдⷭ҇ь бг҃ъ на́шъ: на гла́съ а҃,  три́жды. 
Є҆ѯапостїла́рїй, гла́съ а҃. Подо́бенъ: Нб҃о  ѕвѣзда́ми: 
Мои́хъ оу҆дѡ́въ рꙋко́ю твое́ю и҆спыта́вый  ꙗ҆́звы, не не вѣ́рꙋй мѝ ѳѡмо̀, оу҆ѧ́звленномꙋ тебѐ  ра́ди: со оу҆ченикѝ є҆диномꙋ́дрствꙋй, и҆ живꙋ́щаго  проповѣ́дꙋй бг҃а. [Два́жды.] 
Сла́ва, и҆ ны́нѣ: 
Дне́сь весна̀ благоꙋха́етъ, и҆ но́ваѧ тва́рь  ликꙋ́етъ. дне́сь взима́ютсѧ ключѝ двере́й, и҆ невѣ́рїѧ  ѳѡмы̀ дрꙋ́га вопїю́ща: гдⷭ҇ь и҆ бг҃ъ мо́й. 
На хвали́техъ стїхи̑ры, на д҃, гла́съ а҃. 
Подо́бенъ: Прехва́льнїи мꙋ́чєницы: 
По є҆́же и҆з̾ гро́ба твое́мъ стра́шномъ,  жизнода́вче, воста́нїи, ꙗ҆́коже печа́тей не разрꙋши́лъ  є҆сѝ хрⷭ҇тѐ гро́бныхъ, та́кѡ заключє́ннымъ две́ремъ  вше́лъ є҆сѝ къ пресла̑внымъ а҆пⷭ҇лѡмъ твои̑мъ,  радостотворѧ̀ и҆̀хъ, и҆ пра́вый тво́й дх҃ъ подаѧ̀ и҆̀мъ,  за безмѣ́рнꙋю твою̀ ми́лость. 
Ѳѡма̀ и҆́же и҆ близне́цъ не бѣ̀ прише́лъ, є҆гда̀  ты̀ оу҆ченикѡ́мъ ꙗ҆ви́лсѧ є҆сѝ гдⷭ҇и. тѣ́мже не  вѣ́рова твоемꙋ̀ воскресе́нїю, и҆ ви́дѣвшымъ тѧ̀  вопїѧ́ше: а҆́ще не вложꙋ̀ пе́рста въ ре́бра є҆гѡ̀ и҆  гвозде́й ꙗ҆́звы, не вѣ́рꙋю, ꙗ҆́кѡ воста́лъ є҆́сть. 
Ꙗ҆́коже хо́щеши ѡ҆сѧжѝ, хрⷭ҇то́съ ѳѡмѣ̀  вопїѧ́ше: вложѝ рꙋ́кꙋ, и҆ позна́й мѧ̀ кѡ́сти и҆мꙋ́ща и҆  земно́е тѣ́ло, и҆ не бꙋ́ди невѣ́ренъ, ра́внѡ же со  и҆нѣ́ми оу҆вѣ́рисѧ. ѻ҆́нъ же возопѝ: бг҃ъ мо́й и҆  гдⷭ҇ь ты̀ є҆сѝ, сла́ва воста́нїю твоемꙋ̀. (л. м҃в) 
Сла́ва: гла́съ ѕ҃: 
По дне́хъ ѻ҆сми́хъ воста́нїѧ твоегѡ̀ і҆и҃се  цр҃ю̀, є҆диноро́дный сло́ве ѻ҆́ч҃їй ꙗ҆ви́лсѧ є҆сѝ  оу҆ченикѡ́мъ твои́мъ, заключє́ннымъ две́ремъ, ми́ръ  тво́й подаѧ̀, и҆ невѣ́рꙋющемꙋ оу҆ченикꙋ̀ зна́мєнїѧ  показа́лъ є҆сѝ: прїидѝ и҆ ѡ҆сѧжѝ рꙋ́цѣ и҆ но́зѣ, и҆  нетлѣ̑ннаѧ моѧ̑ ре́бра. ѻ҆́нъ же вѣ́ровавъ, вопїѧ́ше  тебѣ̀: гдⷭ҇ь мо́й и҆ бг҃ъ мо́й, сла́ва тебѣ̀. 
И҆ ны́нѣ: Преблагослове́нна є҆сѝ: 
Славосло́вїе вели́кое. И҆ тропа́рь пра́здника.  Є҆ктєнїѝ, и҆ ѿпꙋ́стъ. Начина́ютсѧ же ѿ дне́сь  лїті̑и, си́рѣчь и҆схождє́нїѧ въ притво́ръ. Та́кожде и҆  ѡ҆глашє́нїѧ преподо́бнагѡ ѻ҆ц҃а̀ на́шегѡ ѳео́дѡра  стꙋді́та, въ ни́хже пое́мъ: Сла́ва, и҆ ны́нѣ, стїхи́рꙋ  є҆ѵⷢ҇льскꙋю, гла́съ а҃: 
На го́рꙋ оу҆ченикѡ́мъ и҆дꙋ́щымъ, за земно́е  вознесе́нїе, предста̀ гдⷭ҇ь: и҆ поклони́вшесѧ є҆мꙋ̀, и҆  да́нныѧ вла́сти вездѣ̀ наꙋчи́вшесѧ, въ поднебе́снꙋю  посыла́хꙋсѧ, проповѣ́дати є҆́же и҆з̾ ме́ртвыхъ  воскресе́нїе, и҆ є҆́же на нб҃са̀ возше́ствїе. и҆̀мже и҆  во вѣ́ки спребыва́ти нело́жный ѡ҆бѣща́сѧ хрⷭ҇то́съ  бг҃ъ, и҆ сп҃съ дꙋ́шъ на́шихъ. 
[зрѝ] Внемлѝ, ꙗ҆́кѡ лїті̑и въ притво́рѣ пре́жде  пе́рвагѡ часа̀ быва́ютъ и҆ ѡ҆глашє́нїѧ стꙋді́това. И҆  ча́съ а҃. И҆ про́чее ѻ҆бы́чное. И҆ соверше́нный  ѿпꙋ́стъ. 
Вѣ́домо бꙋ́ди, ꙗ҆́кѡ вослѣ́дованїе слꙋчи́вшихсѧ  ст҃ы́хъ во всѣ́хъ недѣ́лѧхъ ст҃ы́ѧ пѧтдесѧ́тницы пое́мъ  въ повече́рїѧхъ. 
Лїтꙋргі́а быва́етъ пора́нꙋ трꙋда̀ ра́ди бдѣ́ннагѡ.  Часы̀ пою́тсѧ триѱа́лмнїи по оу҆ста́вꙋ въ притво́рѣ,  на ни́хже глаго́лемъ тропа́рь и҆ конда́къ пра́здника.  (л. м҃в ѡ҆б.) 
Вѣ́домо бꙋ́ди, ꙗ҆́кѡ ѿ недѣ́ли но́выѧ и҆ до  ѿда́нїѧ пра́здника па́схи, нача́ло лїтꙋргі́и си́це  быва́етъ: 
По є҆́же рещѝ дїа́конꙋ: Бл҃гословѝ влⷣко: И҆  і҆ере́ю: Бл҃гослове́но црⷭ҇тво: Пое́тъ і҆ере́й:  Хрⷭ҇то́съ воскре́се: три́жды, ве́сь тропа́рь кромѣ̀  стїхѡ́въ. Да воскре́снетъ бг҃ъ: Та́же, є҆ктенїа̀, и҆  прѡ́чаѧ лїтꙋргі́и. 
Вмѣ́стѡ же Досто́йно: пое́мъ: 
А҆́гг҃лъ вопїѧ́ше бл҃года́тнѣй: чⷭ҇таѧ дв҃о  ра́дꙋйсѧ, и҆ па́ки рекꙋ̀, ра́дꙋйсѧ: тво́й сн҃ъ воскре́се  тридне́венъ ѿ гро́ба, и҆ мє́ртвыѧ воздви́гнꙋвый:  лю́дїе весели́тесѧ. 
Та́же і҆рмо́съ: Свѣти́сѧ, свѣти́сѧ: 
Є҆гда́ же рече́тъ і҆ере́й: Со стра́хомъ бж҃їимъ:  И҆ мы̀: Бл҃гослове́нъ грѧды́й во и҆́мѧ гдⷭ҇не, бг҃ъ  гдⷭ҇ь и҆ ꙗ҆ви́сѧ на́мъ. І҆ере́й: Спасѝ бж҃е лю́ди  твоѧ̀: И҆ мы̀ вмѣ́стѡ тропарѧ̀: Ви́дѣхомъ свѣ́тъ  и҆́стинный: пое́мъ: Хрⷭ҇то́съ воскре́се:  є҆ди́ножды: и҆ до ѿда́нїѧ па́схи. Быва́етъ же и҆  про́чее лїтꙋргі́и по ѻ҆бы́чаю. Во ѿпꙋ́стѣ же є҆гда̀  рече́тъ: Сла́ва тебѣ̀ хрⷭ҇тѐ бж҃е, оу҆пова́нїе  на́ше, сла́ва тебѣ̀. И҆ мы̀: Хрⷭ҇то́съ воскре́се:  три́жды. Та́же ѿпꙋ́стъ лїтꙋргі́и по ѻ҆бы́чаю. На  лїтꙋргі́и начина́емъ и҆з̾ѡбрази́тєльнаѧ, и҆ пое́мъ во  бл҃же́ннахъ, ѿ канѡ́на пра́здника, пѣ́снь г҃ и҆ ѕ҃. По  вхо́дѣ тропа́рь: Запеча́танꙋ гро́бꙋ: Сла́ва, и҆  ны́нѣ: конда́къ: Любопы́тною десни́цею: Прокі́менъ  а҆пⷭ҇ла, гла́съ г҃: Ве́лїй гдⷭ҇ь на́шъ, и҆ ве́лїѧ  крѣ́пость є҆гѡ̀, и҆ ра́зꙋма є҆гѡ̀ нѣ́сть числа̀.  Сті́хъ: Хвали́те гдⷭ҇а ꙗ҆́кѡ бл҃гъ ѱало́мъ: бг҃ови  на́шемꙋ да оу҆слади́тсѧ хвале́нїе. А҆пⷭ҇лъ въ  дѣѧ́нїихъ, зача́ло д҃і: Рꙋка́ми а҆пⷭ҇лъ:  А҆ллилꙋ́їа, гла́съ и҃. Прїиди́те возра́дꙋемсѧ гдⷭ҇ви,  воскли́кнемъ бг҃ꙋ сп҃си́телю на́шемꙋ. Сті́хъ: Ꙗ҆́кѡ  бг҃ъ ве́лїй гдⷭ҇ь, и҆ цр҃ь ве́лїй по (л. м҃г) все́й  землѝ. Є҆ѵⷢ҇лїе і҆ѡа́нна, зача́ло ѯ҃є: Сꙋ́щꙋ  по́здѣ въ де́нь то́й. Прича́стный: Похвалѝ  і҆ерꙋсали́ме гдⷭ҇а, хвалѝ бг҃а твоего̀ сїѡ́не.  А҆ллилꙋ́їа, три́жды. На трапе́зѣ быва́етъ  оу҆тѣше́нїе бра́тїи ве́лїе. И҆ воста́вше, ѿ трапе́зы,  глаго́лемъ преждепи̑саннаѧ всѧ̑ въ сꙋббѡ́тꙋ свѣ́тлыѧ  седми́цы. 
Въ недѣ́лю а҆нтїпа́схи ве́чера. 
Бл҃гослови́вшꙋ і҆ере́ю, глаго́лемъ: Хрⷭ҇то́съ  воскре́се: три́жды. Та́же, Трист҃о́е. По Ѻ҆́ч҃е  на́шъ: Гдⷭ҇и поми́лꙋй. в҃і. Сла́ва, и҆ ны́нѣ:  Прїиди́те поклони́мсѧ: три́жды. И҆ глаго́лемъ ѳ҃-й  ча́съ ѻ҆бы́чный триѱа́лмный: тропа́рь и҆ конда́къ  пра́здника, Та́же пое́мъ вече́рню без̾ каѳі́смы. Гдⷭ҇и  воззва́хъ: пое́мъ во гла́съ а҃. 
Стїхи̑ры на ѕ҃. пра́здника г҃, гла́съ а҃. 
Подо́бенъ: Прехва́льнїи мꙋ́чєницы: 
По є҆́же и҆з̾ гро́ба твое́мъ стра́шномъ  жизнода́вче воста́нїи ꙗ҆́коже печа́тей не разрꙋши́лъ  є҆сѝ хрⷭ҇тѐ, гро́бныхъ, та́кѡ заключє́ннымъ две́ремъ  вше́дъ є҆сѝ къ пресла̑внымъ а҆пⷭ҇лѡмъ твои̑мъ,  радостотворѧ̀ и҆̀хъ, и҆ пра́вый тво́й дх҃ъ подаѧ̀ и҆̀мъ,  за безмѣ́рнꙋю твою̀ ми́лость. 
Ѳѡма̀ и҆́же и҆ близне́цъ не бѣ̀ прише́лъ, є҆гда̀  ты̀ оу҆ченикѡ́мъ ꙗ҆ви́лсѧ є҆сѝ гдⷭ҇и. тѣ́мже не  вѣ́рова твоемꙋ̀ воскрⷭ҇нїю и҆ ви́дѣвшымъ тѧ̀ вопїѧ́ше:  а҆́ще не вложꙋ̀ пе́рста въ ре́бра є҆гѡ̀, и҆ гвозде́й  ꙗ҆́звы, не вѣ́рꙋю ꙗ҆́кѡ воста́лъ є҆́сть. (л. м҃г  ѡ҆б.) 
Ꙗ҆́коже хо́щеши ѡ҆сѧжѝ, хрⷭ҇то́съ ѳѡмѣ̀  вопїѧ́ше: вложѝ рꙋ́кꙋ, и҆ позна́й мѧ̀ кѡ́сти и҆мꙋ́ща, и҆  земно́е тѣ́ло, и҆ не бꙋ́ди невѣ́ренъ, ра́внѡ же со  и҆нѣ́ми оу҆вѣ́рисѧ. ѻ҆́нъ же возопѝ: бг҃ъ мо́й и҆  гдⷭ҇ь ты̀ є҆сѝ, сла́ва воста́нїю твоемꙋ̀. 
И҆ ст҃а́гѡ мине́и подѡ́бны г҃. Сла́ва: ст҃а́гѡ. 
А҆́ще ли нѝ: Сла́ва, и҆ ны́нѣ: пра́здника, гла́съ  а҃: 
Две́ремъ заключє́ннымъ, оу҆ч҃нкѡ́мъ собра́ннымъ,  вше́лъ є҆сѝ внеза́пꙋ всеси́льне і҆и҃се бж҃е на́шъ: и҆  ста́въ посредѣ̀ и҆̀хъ, ми́ръ да́въ, и҆спо́лнилъ є҆сѝ  ст҃а́гѡ дх҃а: жда́ти же повелѣ́лъ є҆сѝ, и҆ ника́коже  разлꙋча́тисѧ ѿ і҆ерⷭ҇ли́ма, до́ндеже ѡ҆блекꙋ́тсѧ,  є҆́же съ высоты̀ си́лою. тѣ́мже вопїе́мъ тѝ:  просвѣще́нїе, и҆ воскрⷭ҇нїе, и҆ ми́ре на́шъ, сла́ва  тебѣ̀. 
Вхо́дъ: Свѣ́те ти́хїй: Прокі́менъ вели́кїй,  гла́съ з҃: Кто̀ бг҃ъ ве́лїй, ꙗ҆́кѡ бг҃ъ на́шъ; ты̀  є҆сѝ бг҃ъ творѧ́й чꙋдеса̀. Сті́хъ: Сказа́лъ є҆сѝ  въ лю́дехъ си́лꙋ твою̀. Сті́хъ: И҆ рѣ́хъ: ны́нѣ  нача́хъ, сїѧ̀ и҆змѣ́на десни́цы вы́шнѧгѡ. Сті́хъ:  Помѧнꙋ́хъ дѣла̀ гдⷭ҇нѧ. И҆ па́ки: Кто̀ бг҃ъ  ве́лїй, ꙗ҆́кѡ бг҃ъ на́шъ; ты̀ є҆сѝ бг҃ъ творѧ́й  чꙋдеса̀. Та́же є҆ктенїа̀: Рце́мъ всѝ: и҆  Сподо́би гдⷭ҇и въ ве́черъ се́й: и҆ є҆ктенїа̀:  И҆спо́лнимъ вече́рнюю моли́твꙋ на́шꙋ гдⷭ҇ви. 
На стїхо́внѣ стїхи́ра воскре́сна  ѻ҆смогла́сника, гла́съ а҃: 
Вечє́рнїѧ на́шѧ моли̑твы прїимѝ ст҃ы́й гдⷭ҇и, и҆  пода́ждь на́мъ ѡ҆ставле́нїе грѣхѡ́въ: ꙗ҆́кѡ є҆ди́нъ  є҆сѝ ꙗ҆вле́й въ мі́рѣ воскресе́нїе. 
Сті́хъ: Къ тебѣ̀ возведо́хъ ѻ҆́чи моѝ: 
Оу҆мили́тельный: Ꙗ҆́кѡ пꙋчи́на ве́лїѧ  прегрѣше́нїй (л. м҃д) мои́хъ сп҃се, и҆ лю́тѣ  погрꙋжа́юсѧ согрѣше́ньми мои́ми, да́ждь мѝ рꙋ́кꙋ ꙗ҆́кѡ  петро́ви, спаси́ мѧ бж҃е, и҆ поми́лꙋй мѧ̀. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Моли́твами гдⷭ҇и, всѣ́хъ ст҃ы́хъ, и҆  бцⷣы, тво́й ми́ръ да́ждь на́мъ, и҆ поми́лꙋй ны̀, ꙗ҆́кѡ  є҆ди́нъ ще́дръ. 
Сла́ва, и҆ ны́нѣ, гла́съ а҃: 
По дне́хъ ѻ҆сми́хъ воста́нїѧ твоегѡ̀ гдⷭ҇и,  ꙗ҆ви́лсѧ є҆сѝ оу҆ченикѡ́мъ твои́мъ на мѣ́стѣ,  и҆дѣ́же бѧ́хꙋ со́брани, и҆ возгласи́въ и҆̀мъ: ми́ръ  ва́мъ, невѣ́рꙋющемꙋ оу҆ченикꙋ̀ рꙋ́цѣ показа́лъ є҆сѝ,  и҆ пречⷭ҇тое ребро̀. ѻ҆́нъ же вѣ́ровавъ вопїѧ́ше  тебѣ̀: гдⷭ҇ь мо́й и҆ бг҃ъ мо́й, сла́ва тебѣ̀. 
По трист҃о́мъ, тропа́рь пра́здника. А҆́ще ли  тропа́рь ст҃а́гѡ, рцы̀ є҆го̀ пре́жде. Пото́мъ, Сла́ва,  и҆ ны́нѣ: пра́здникꙋ: Запеча́танꙋ гро́бꙋ: И҆  ѿпꙋ́стъ. 
Си́це оу҆́бѡ быва́етъ вослѣ́дованїе вече́рнѧмъ во  всѧ̑ недѣ̑ли ст҃ы́ѧ пентико́стїи. 
[зрѝ] Ѿ дне́сь глаго́лемъ повече́рїе ма́лое.  И҆ пое́мъ канѡ́нъ моле́бный прест҃ы́ѧ бцⷣы, во  ѻ҆ктѡ́ихѣ. И҆ трипѣ́снцы трїѡ́ди днѐ, творе́нїе  гдⷭ҇и́на і҆ѡ́сифа. И҆дѣ́же глаго́лемъ трипѣ́снѡ, бцⷣы  пѣ́снь канѡ́на ѡ҆ставлѧ́етсѧ. По Досто́йно: и҆ по  Ѻ҆́ч҃е на́шъ: глаго́лемъ конда́къ пра́здника, во  всю̀ пѧтдесѧ́тницꙋ. Въ лїтꙋргі́ахъ же пое́тсѧ на  бл҃же́ннахъ, ѿ канѡ́на пра́здника недѣ́ли, пѣ́снь  рѧдова́ѧ на кі́йждо де́нь, со і҆рмосо́мъ на ѕ҃, си́це: Въ  понедѣ́льникъ, а҃. во вто́рникъ, д҃. въ сре́дꙋ, є҃. въ  четверто́къ, з҃. Въ пѧто́къ, и҃. въ сꙋббѡ́тꙋ, ѳ҃. 


(л. м҃д ѡ҆б.) 
Въ понедѣ́льникъ в҃-ѧ седми́цы а҆нтїпа́схи на  оу҆́трени. 
Повнегда̀ сотвори́ти і҆ере́ю нача́ло, Сла́ва  ст҃ѣ́й: Глаго́лемъ: Хрⷭ҇то́съ воскре́се три́жды,  ти́химъ гла́сомъ. 
Сїе́ бо глаго́лемъ нача́ло: Хрⷭ҇то́съ воскре́се:  въ часѣ́хъ, и҆ вече́рнѧхъ, и҆ повече́рїѧхъ, ѿ сеѧ̀  оу҆́трени недѣ́ли а҆нтїпа́схи, да́же и҆ до вознесе́нїѧ  гдⷭ҇нѧ. [Ка́кѡ оу҆́бѡ не и҆звѣсти́сѧ ѡ҆ полꙋ́нощницѣ,  ꙗ҆́вѣ ꙗ҆́кѡ въ ке́ллїахъ мню̀ се́й бы́ти пѣва́емѣй,  поне́же оу҆́бѡ и҆ та́мѡ си́це нача́ло быва́етъ.] 
И҆ а҆́бїе по Хрⷭ҇то́съ воскре́се: Сла́ва въ  вы́шнихъ бг҃ꙋ, и҆ на землѝ ми́ръ: И҆ ѻ҆бы́чное  шестоѱа́лмїе. є҆ктенїа̀ вели́каѧ. Та́же, Бг҃ъ гдⷭ҇ь:  во гла́съ з҃. Тропа́рь пра́здникꙋ: Запеча́танꙋ  гро́бꙋ: три́жды. [зрѝ] Се́й тропа́рь глаго́летсѧ  чрез̾ всю̀ седми́цꙋ. И҆ стїхосло́вимъ каѳі́смы двѣ̀, а҆  тре́тїѧ рѧдова́ѧ на вече́рни: И҆ та́кѡ пое́мъ ѱалти́рь  до к҃а септе́мврїа. 
По а҃-мъ стїхосло́вїи сѣда́ленъ воскре́сенъ, гла́съ  а҃: 
Гро́бъ тво́й сп҃се, во́ини стрегꙋ́щїи, ме́ртви ѿ  ѡ҆блиста́нїѧ ꙗ҆́вльшагѡсѧ а҆́гг҃ла бы́ша, проповѣ́дающа  жена́мъ воскресе́нїе: тебѐ сла́вимъ тлѝ потреби́телѧ,  тебѣ̀ припа́даемъ воскре́сшемꙋ и҆з̾ гро́ба, и҆  є҆ди́номꙋ бг҃ꙋ на́шемꙋ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Оу҆мили́тельный: Въ беззако́нїихъ зача́тъ є҆́смь  а҆́зъ блꙋ́дный, не смѣ́ю воззрѣ́ти на высотꙋ̀ нбⷭ҇нꙋю,  но дерза́ѧ на чл҃вѣколю́бїе твоѐ зовꙋ̀: бж҃е ѡ҆чи́сти  мѧ̀ грѣ́шнаго, и҆ спаси́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. (л. м҃є) 
Мꙋ́чениченъ: Страда́нїѧ похвало́ю, и҆ вѣнцє́въ  досто́инствомъ, сла́внїи страстоте́рпцы ѡ҆дѣ́ѧшасѧ  тобо́ю гдⷭ҇и: терпѣ́нїемъ бо ра̑нъ беззакѡ́нныѧ  побѣди́ша, и҆ си́лою бж҃е́ственною съ нб҃сѐ побѣ́дꙋ  прїѧ́ша. тѣ́хъ моли́твами свободѝ ѿ неви́димагѡ  врага̀ сп҃се, и҆ спаси́ мѧ. 
Сла́ва, и҆ ны́нѣ: бг҃оро́диченъ: 
Чꙋ́до чꙋде́съ бл҃года́тнаѧ, въ тебѣ̀ зрѧ́щи  тва́рь ра́дꙋетсѧ: зачала́ бо є҆сѝ безсѣ́меннѡ, и҆  родила̀ є҆сѝ неизрече́ннѡ, є҆го́же чинонача̑лїѧ  а҆́гг҃лѡвъ ви́дѣти не мо́гꙋтъ: того̀ ꙗ҆́кѡ бг҃а молѝ  ѡ҆ дꙋша́хъ на́шихъ. 
Та́же чте́нїе въ толкова́нїи і҆ѡа́нна є҆ѵⷢ҇лїа. 
По в҃-мъ стїхосло́вїи сѣда́ленъ, гла́съ а҃. 
Подо́бенъ: Гро́бъ тво́й: 
Прикоснꙋ́выйсѧ рꙋко́ю ре́брѡмъ нестерпи́мымъ  близне́цъ ѳѡма̀, не ѡ҆пали́сѧ прикоснове́нїемъ, но  пребы́сть ꙗ҆́звы ѡ҆сѧза́ѧ и҆звѣ́стнѣе, и҆ вѣща́ѧ  на́съ ра́ди прободе́нномꙋ: ты̀ мо́й гдⷭ҇ь и҆ бг҃ъ мо́й  є҆сѝ, а҆́ще и҆ стра́сть претерпѣ́лъ є҆сѝ. 
Сла́ва, и҆ ны́нѣ: то́йже. И҆ чте́нїе. 
Та́же, Воскрⷭ҇нїе хрⷭ҇то́во ви́дѣвше: є҆ди́ножды,  и҆ ѱало́мъ н҃. 
[зрѝ] Си́це бо твори́мъ до вознесе́нїѧ гдⷭ҇нѧ,  нижѐ Гдⷭ҇ви пое́мъ: глаго́лемъ, но глаго́лемъ  ꙗ҆́коже написа́сѧ во і҆рмоло́гїахъ. Нача́ло же твори́мъ  ѿ і҆рмосѡ́въ, и҆̀хже и҆ повторѧ́емъ, пою́ще и҆ тропарѝ  на ѕ҃. И҆ ст҃а́гѡ мине́и на д҃. По г҃-й пѣ́сни конда́къ,  и҆ сѣда́ленъ ст҃а́гѡ. Сла́ва, и҆ ны́нѣ: сѣда́ленъ  пра́здникꙋ. По ѕ҃-й пѣ́сни конда́къ пра́здникꙋ, и҆  і҆́косъ. И҆ стїхосло́вимъ Честнѣ́йшꙋю. По ѳ҃-й  пѣ́сни є҆ѯапостїла́рїй пра́здникꙋ, два́жды. Сла́ва:  ст҃а́гѡ, а҆́ще є҆́сть. И҆ ны́нѣ: пра́здника, дрꙋгі́й  свѣти́ленъ. (л. м҃є ѡ҆б.) 
На хвали́техъ поста́вимъ стїхи̑ры г҃  ѻ҆смогла́сника, на д҃. Гла́съ а҃: 
Пое́мъ твою̀ хрⷭ҇тѐ спаси́тельнꙋю стра́сть, и҆  сла́вимъ твоѐ воскрⷭ҇нїе. [Два́жды.] 
Оу҆мили́тельный: И҆ны́й тебѐ мі́ръ дꙋшѐ  ѡ҆жида́етъ, и҆ сꙋдїѧ̀ хо́щетъ твоѧ̑ ѡ҆бличи́ти та̑йнаѧ и҆  лю̑таѧ. не пребꙋ́ди оу҆́бѡ въ здѣ́шнихъ, но предварѝ  вопїю́щи сꙋдїѝ: бж҃е, ѡ҆чи́сти мѧ̀, и҆ спаси́ мѧ. 
Мꙋ́чениченъ: Страстоте́рпцы хрⷭ҇тѡ́вы, прїиди́те  лю́дїе, всѝ почти́мъ пѣ́сньми и҆ пѣ́нїи дх҃о́вными,  свѣти̑ла мі́ра, и҆ проповѣ́дники вѣ́ры, и҆сто́чникъ  приснотекꙋ́щїй, и҆з̾ негѡ́же и҆стека́ютъ вѣ̑рнымъ  и҆сцѣлє́нїѧ. тѣ́хъ моли́твами, хрⷭ҇тѐ бж҃е на́шъ,  ми́ръ да́рꙋй мі́рови, и҆ дꙋша́мъ на́шымъ ве́лїю ми́лость. 
Сла́ва, и҆ ны́нѣ: гла́съ а҃: 
Ѳѡма̀ глаго́лемый близне́цъ не бѣ̀ съ ни́ми,  є҆гда̀ вше́лъ є҆сѝ хрⷭ҇тѐ заключє́ннымъ, две́ремъ,  тѣ́мже и҆ не вѣ́роваше речє́ннымъ є҆мꙋ̀, ѿ  невѣ́рїѧ въ вѣ́рꙋ и҆звѣствꙋ́ѧ: не несподо́билъ же  є҆сѝ бл҃же, показа́ти є҆мꙋ̀ пречⷭ҇тое ребро̀ твоѐ, и҆  рꙋкꙋ̀ и҆ нѡгꙋ̀ ꙗ҆́звы. ѻ҆́нъ же ѡ҆сѧза́въ и҆ ви́дѣвъ,  и҆сповѣ́да тѧ̀ бы́ти бг҃а не на́га, и҆ человѣ́ка не  про́ста, и҆ вопїѧ́ше: гдⷭ҇ь мо́й и҆ бг҃ъ мо́й, сла́ва  тебѣ̀! 
Та́же: Сла́ва тебѣ̀ показа́вшемꙋ на́мъ свѣ́тъ:  И҆ є҆ктенїа̀: И҆спо́лнимъ оу҆́треннюю моли́твꙋ  на́шꙋ: 
 
На стїхо́внѣ стїхи̑ры гла́съ в҃. 
Подо́бенъ: До́ме є҆ѵфра́ѳовъ: 
Оу҆стна́ми чи́стыми по́йте, со а҆́гг҃лы  человѣ́цы, воскре́сшаго тридне́внѡ и҆з̾ гро́ба, и҆  мі́ръ совоздви́гшаго. (л. м҃ѕ) 
Сті́хъ: Похвалѝ і҆ерꙋсали́ме гдⷭ҇а, хвалѝ бг҃а  твоего̀ сїѡ́не. 
Ꙗ҆ви́лсѧ є҆сѝ сщ҃є́ннымъ твои̑мъ сп҃се  а҆пⷭ҇лѡмъ, две́ремъ заключє́ннымъ, тѣ́ми ѡ҆бновлѧ́ѧ  на́мъ бжⷭ҇твенный дх҃ъ тво́й. 
Сті́хъ: Ꙗ҆́кѡ оу҆крѣпѝ верєѝ вра́тъ твои́хъ,  и҆ бл҃гословѝ сы́ны твоѧ̑ въ тебѣ̀. 
Ны́нѣ тѧ̀ всецр҃ю̀, ви́дѣвше не ѻ҆чи́ма, но  серде́чною любо́вїю бг҃а вѣ́ровавше, въ пѣ́нїихъ  велича́емъ. 
Сла́ва: ст҃а́гѡ, а҆́ще є҆́сть. И҆ ны́нѣ: гла́съ  а҃: 
Оу҆ч҃нкѡ́мъ сомнѧ́щымсѧ, во ѻ҆смы́й де́нь  предста̀ сп҃съ, и҆дѣ́же бѧ́хꙋ со́брани, и҆ ми́ръ да́въ,  ѳѡмѣ̀ возопѝ: прїидѝ а҆пⷭ҇ле, ѡ҆сѧжѝ дла̑ни, въ  ни́хже гвѡ́здїѧ вонзо́ша. ѽ до́брое невѣ́рїе ѳѡмино̀,  вѣ́рныхъ сердца̀ въ позна́нїе приведѐ, и҆ со стра́хомъ  возопѝ: гдⷭ҇ь мо́й и҆ бг҃ъ мо́й, сла́ва тебѣ̀! 
Тропа́рь пра́здника: Запеча́танꙋ гро́бꙋ: Та́же  є҆ктенїа̀: Поми́лꙋй на́съ бж҃е: Посе́мъ і҆ере́й:  Сы́й бл҃гослове́нъ хрⷭ҇то́съ бг҃ъ на́шъ: Ли́къ:  Оу҆твердѝ бж҃е: И҆ а҆́бїе совокꙋплѧ́емъ ча́съ  пе́рвый триѱа́лмный, по ѻ҆бы́чаю. Тропа́рь и҆ конда́къ  пра́здника, и҆ ст҃а́гѡ. А҆́ще же ст҃а́гѡ на д҃, конда́къ  глаго́летсѧ пра́здника непремѣ́ннѡ: а҆ ст҃а́гѡ конда́къ  не глаго́летсѧ. И҆ быва́етъ соверше́нный ѿпꙋ́стъ. И҆  ѻ҆бы́чнаѧ лїті́а въ притво́рѣ. 
[зрѝ] Начина́емъ же ѿ дне́сь и҆ междоча̑сїѧ  часѡ́въ, по послѣ́довавшемꙋ оу҆ста́вꙋ. Подоба́етъ же  вѣ́дати, ꙗ҆́коже написа́сѧ здѣ̀ вослѣ́дованїе въ  недѣ́лю ве́чера во свѣти́льничномъ, и҆ въ  понедѣ́льникъ во оу҆́трени: си́це да быва́етъ во  всѣ́хъ седми́цахъ до вознесе́нїѧ гдⷭ҇нѧ, и҆змѣнѧ́ємымъ  стїхи́рамъ ѻ҆смогла́сника, и҆ сѣда́льнѡмъ по  ѻ҆бы́чаю. (л. м҃ѕ ѡ҆б.) 
На лїтꙋргі́и: бл҃жє́нна трїѡ́ди, пѣ́снь а҃  пра́здника, на ѕ҃. И҆ ѿ сегѡ̀ днѐ во всю̀  пѧтдесѧ́тницꙋ. По вхо́дѣ тропа́рь пра́здника:  Запеча́танꙋ гро́бꙋ: и҆ хра́ма бцⷣы, и҆ хра́ма ст҃а́гѡ.  Посе́мъ настоѧ́щагѡ ст҃а́гѡ, а҆́ще є҆́сть. Та́же  конда́къ хра́ма ст҃а́гѡ. Сла́ва: ст҃а́гѡ: И҆ ны́нѣ:  пра́здника: Любопы́тною десни́цею: Хра́ма же  хрⷭ҇то́ва, и҆ бцⷣы конда́къ, во всю̀ пѧтдесѧ́тницꙋ не  глаго́лемъ. Прокі́менъ а҆пⷭ҇ла, гла́съ г҃: Ве́лїй гдⷭ҇ь  на́шъ, и҆ ве́лїѧ крѣ́пость є҆гѡ̀, и҆ ра́зꙋма є҆гѡ̀  нѣ́сть числа̀. Сті́хъ: Хвали́те гдⷭ҇а ꙗ҆́кѡ бл҃гъ:  А҆пⷭ҇лъ дѣѧ́нїй, зача́ло ѳ҃: Речѐ пе́тръ къ  лю́демъ: пока́йтесѧ: А҆ллилꙋ́їа, гла́съ и҃:  Прїиди́те, возра́дꙋемсѧ гдⷭ҇ви: Сті́хъ: Ꙗ҆́кѡ бг҃ъ  ве́лїй гдⷭ҇ь, и҆ цр҃ь ве́лїй по все́й землѝ. Є҆ѵⷢ҇лїе  і҆ѡа́нна, зача́ло ѕ҃: Бра́къ бы́сть въ ка́нѣ  галїле́йстѣй: Прича́стенъ: Похвалѝ і҆ерꙋсали́ме  гдⷭ҇а: 
И҆ во всю̀ седми́цꙋ та́кѡ твори́мъ, и҆ во всю̀  пѧтдесѧ́тницꙋ во всѧ̑ недѣ̑ли. И҆ про́чее послѣ́дованїе  лїтꙋргі́и. И҆ ѿпꙋ́стъ. 
Въ понедѣ́льникъ ве́чера, 
на Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры подѡ́бны, гла́съ д҃. Подо́бенъ: Ꙗ҆́кѡ  до́блѧ: 
Воскре́съ и҆з̾ гро́ба, заключє́ннымъ две́ремъ,  предста́лъ є҆сѝ дрꙋгѡ́мъ твои̑мъ всеси́льне, и҆ ѳѡмѣ̀  невѣ́ровавшꙋ, гвозде́й показа́лъ є҆сѝ ꙗ҆́звы, и҆  ребра̀ є҆́же ѿ копїѧ̀ прободе́нїе, оу҆твержда́ѧ и҆  оу҆вѣрѧ́ѧ того̀ сло́ве, ꙗ҆́кѡ (л. м҃з) ты̀ са́мъ  є҆сѝ, за милосе́рдїе претерпѣ́вый спаси́тєльныѧ  стра́сти. 
За мно́гое снизхожде́нїе, и҆ милосе́рдїе  безмѣ́рное, моѐ зрѧ̀ и҆стоща́нїе не оу҆сꙋмни́сѧ, но  оу҆вѣ́рисѧ бли́знче, гдⷭ҇ь речѐ: ꙗ҆́кѡ са́мъ є҆́смь  а҆́зъ пострада́вый, и҆ тридне́венъ и҆з̾ гро́ба  воскресы́й, и҆ а҆́дова сокрѡ́вища и҆стощи́вый, и҆  ѡ҆живи́вый ѿ вѣ́ка оу҆ме́ршыѧ. 
Оу҆диви́всѧ ꙗ҆́кѡ оу҆зрѣ̀ ѳѡма̀ возопѝ,  є҆гда̀ ви́дѣ тѧ̀ всеси́льне: ты̀ є҆сѝ бг҃ъ мо́й и҆  гдⷭ҇ь, вѣ́рꙋю чл҃вѣколю́бче, ꙗ҆́кѡ са́мъ є҆сѝ  пострада́вый, и҆ стра̑сти и҆сцѣлѧ́ѧй дꙋ́шъ на́шихъ.  кла́нѧюсѧ твое́й держа́вѣ, и҆ мі́рови возвѣща́ю  стра́шное твоѐ и҆ всеси́льное воста́нїе. 
И҆ мине́и г҃. Сла́ва, и҆ ны́нѣ: гла́съ а҃: 
Оу҆ченикѡ́мъ сомнѧ́щымсѧ, во ѻ҆смы́й де́нь  предста̀ сп҃съ, и҆дѣ́же бѧ́хꙋ со́брани, и҆ ми́ръ да́въ,  ѳѡмѣ̀ возопѝ: прїидѝ а҆пⷭ҇ле, ѡ҆сѧжѝ дла̑ни, въ  ни́хже гвѡ́здїѧ вонзо́ша. ѽ до́брое невѣ́рїе ѳѡмино̀,  вѣ́рныхъ сердца̀ въ позна́нїе приведѐ и҆ со стра́хомъ  возопѝ: гдⷭ҇ь мо́й и҆ бг҃ъ мо́й, сла́ва тебѣ̀. 
Свѣ́те ти́хїй: 
На стїхо́внѣ стїхи̑ры, гла́съ а҃: 
Ѡ҆быди́те лю́дїе сїѡ́нъ, и҆ ѡ҆б̾ими́те є҆го̀, и҆  дади́те сла́вꙋ въ не́мъ воскре́сшемꙋ и҆з̾ ме́ртвыхъ:  ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ  беззако́нїй на́шихъ. 
Сті́хъ: Къ тебѣ̀ воздвиго́хъ ѻ҆́чи моѝ. 
Ꙗ҆́кѡ помышле́нїи лꙋка́выми, и҆ дѣ́лы ѡ҆сꙋди́хсѧ  сп҃се, мы́сль мнѣ̀ да́рꙋй ѡ҆браще́нїѧ бж҃е, да зовꙋ̀:  спаси́ мѧ бл҃годѣ́телю бл҃гі́й, и҆ поми́лꙋй мѧ̀. (л. м҃з  ѡ҆б.) 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: 
Є҆́же на сꙋди́щи ва́ше и҆сповѣ́данїе ст҃і́и,  де́мѡнѡвъ ѡ҆плева̀ си́лꙋ, и҆ ѿ пре́лести человѣ́ки  свободѝ. тѣ́мже и҆ глава́мъ оу҆сѣка́ємымъ,  взыва́сте: да бꙋ́детъ, гдⷭ҇и, же́ртва дꙋ́шъ на́шихъ  бл҃гопрїѧ́тна пред̾ тобо́ю, ꙗ҆́кѡ тебѐ возлюби́вше  неради́хомъ ѡ҆ вре́менной жи́зни, чл҃вѣколю́бче. 
Сла́ва, и҆ ны́нѣ: гла́съ в҃: 
По воста́нїи твое́мъ гдⷭ҇и, собра̑ннымъ  оу҆ченикѡ́мъ твои́мъ, и҆ две́ремъ заключє́ннымъ,  посредѣ̀ ста́лъ є҆сѝ, ми́ръ подаѧ̀ и҆̀мъ: вѣ́ровавъ  же и҆ ѳѡма̀, зрѣ́нїемъ рꙋкꙋ̀ и҆ ре́бръ твои́хъ, гдⷭ҇а и҆  бг҃а тѧ̀ и҆сповѣ́да, спаса́ющаго оу҆пова́ющыѧ на тѧ̀,  чл҃вѣколю́бче. 
Ны́нѣ ѿпꙋща́еши: Тропа́рь пра́здника:  Запеча́танꙋ гро́бꙋ: И҆ ѿпꙋ́стъ. 
Во вто́рникъ вторы́ѧ седми́цы, на оу҆́трени, 
на Бг҃ъ гдⷭ҇ь: тропа́рь пра́здника, три́жды. 
По а҃-мъ стїхосло́вїи, сѣда́ленъ, гла́съ а҃. 
Подо́бенъ: Ка́мени запеча́танꙋ: 
Жєны̀ ко гро́бꙋ прїидо́ша оу҆ра́ншыѧ, и҆  а҆́гг҃льское ꙗ҆вле́нїе ви́дѣвшыѧ трепета́хꙋ: гро́бъ  ѡ҆блиста̀ жи́знь, чꙋ́до оу҆дивлѧ́ше ѧ҆̀. сегѡ̀ ра́ди  ше́дшыѧ, оу҆ченикѡ́мъ проповѣ́дахꙋ воста́нїе: а҆́дъ  плѣнѝ хрⷭ҇то́съ, ꙗ҆́кѡ є҆ди́нъ крѣ́покъ и҆ си́ленъ,  и҆ и҆стлѣ́вшыѧ всѧ̑ совоздви́же, ѡ҆сꙋжде́нїѧ стра́хъ  разрꙋши́въ крⷭ҇то́мъ. (л. м҃и) 
Сті́хъ: Гдⷭ҇и да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
А҆́ще пра́ведникъ є҆два̀ спаса́етсѧ, а҆́зъ  грѣ́шный гдѣ̀ ꙗ҆влю́сѧ, тѧготы̀ и҆ ва́ра дневна́гѡ не  поне́сшїй; но съ нае́мники є҆динонадесѧ́тагѡ часа̀  причти́ мѧ бж҃е, и҆ спаси́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Ꙗ҆́кѡ до́брїи во́ини  є҆диномꙋ́дреннѡ вѣ́ровавше, преще́нїѧ мꙋчи́телей не  оу҆боѧ́вшесѧ ст҃і́и, прїидо́сте оу҆се́рднѡ ко хрⷭ҇тꙋ̀,  взе́мше честны́й крⷭ҇тъ, и҆ сконча́вше тече́нїе, съ  нб҃сѐ побѣ́дꙋ прїѧ́сте. сла́ва оу҆крѣ́пльшемꙋ вы̀:  сла́ва вѣнча́вшемꙋ вы̀: сла́ва дѣ́йствꙋющемꙋ ва́ми  всѣ̑мъ и҆сцѣлє́нїѧ. 
Сла́ва, и҆ ны́нѣ: бг҃оро́диченъ: 
Нерꙋши́мꙋю стѣ́нꙋ и҆мꙋ́ще вѣ́рнїи бцⷣꙋ мр҃і́ю,  прїиди́те поклони́мсѧ, и҆ припаде́мъ є҆́й: дерзнове́нїе  бо и҆́мать къ ро́ждшемꙋсѧ и҆з̾ неѧ̀, и҆ моли́ти, и҆  спаса́ти ѿ гнѣ́ва и҆ сме́рти дꙋ́шы на́шѧ. 
По в҃-мъ стїхосло́вїи сѣда́ленъ, гла́съ є҃. 
Подо́бенъ: Собезнача́льное сло́во: 
А҆пⷭ҇ла всѝ и҆ оу҆ченика̀ хрⷭ҇то́ва восхва́лимъ  пѣ́сньми въ па́мѧть є҆гѡ̀: бг҃олѣ́пнѡ бо на́шѧ  помышлє́нїѧ, то́й ꙗ҆́звы гвозде́й ѡ҆сѧза́въ,  и҆звѣ́стнꙋ вѣ́рꙋ и҆зыска́въ,оу҆твердѝ въ мі́рѣ, и҆  мо́литъ сп҃са, поми́ловатисѧ дꙋша́мъ на́шымъ. 
Сла́ва и҆ ны́нѣ: то́йже. (л. м҃и ѡ҆б.) 
Та́же, Воскрⷭ҇нїе хрⷭ҇то́во: Ѱало́мъ н҃.  Канѡ́нъ пра́здника со і҆рмосы̀ на и҃: и҆ мине́и на д҃. По  г҃-й пѣ́сни, сѣда́ленъ мине́и. Конда́къ и҆  є҆ѯапостїла́рїй пра́здника. 
На хвали́техъ, стїхи̑ры на д҃, гла́съ а҃: 
Крⷭ҇тъ претерпѣ́вый, и҆ сме́рть оу҆праздни́вый,  и҆ воскресы́й и҆з̾ ме́ртвыхъ, оу҆мирѝ на́шꙋ жи́знь  гдⷭ҇и, ꙗ҆́кѡ є҆ди́нъ всеси́ленъ. [Два́жды.] 
Не пренебрезѝ менѐ сп҃се мо́й, лѣ́ностїю  грѣхо́вною содержи́ма: воздви́гни моѐ помышле́нїе къ  покаѧ́нїю, и҆ твоегѡ̀ вїногра́да дѣ́лателѧ и҆скꙋ́сна  покажи́ мѧ, да́рꙋѧ мѝ є҆динонадесѧ́тагѡ часа̀ мздꙋ̀, и҆  ве́лїю ми́лость. 
Мꙋ́чениченъ: Сі́и во́ини цр҃ѧ̀ вели́кагѡ,  сопроти́вишасѧ повелѣ́нїємъ мꙋчи́телей до́блественнѡ,  небрего́ша ѡ҆ мꙋ́кахъ, и҆ пре́лесть всю̀ попра́вше,  досто́йнѡ вѣнча́ни бы́вше, про́сѧтъ оу҆ сп҃са ми́ра, и҆  ве́лїѧ ми́лости. 
Сла́ва, и҆ ны́нѣ: гла́съ в҃: 
Две́ремъ заключє́ннымъ, предста́въ сп҃съ  оу҆ченикѡ́мъ, безстра́шїе и҆ ми́ръ даѧ́ше. та́же  глаго́летъ ѳѡмѣ̀: что̀ мнѣ̀ не вѣ́рꙋеши, ꙗ҆́кѡ  воскресо́хъ и҆з̾ ме́ртвыхъ; принесѝ сѣ́мѡ рꙋ́кꙋ твою̀,  и҆ вложѝ въ ре́бра моѧ̑, и҆ ви́ждь. тебѣ́ бо  невѣ́рꙋющꙋ, всѝ навыко́ша стрⷭ҇ти и҆ воскресе́нїе моѐ  зва́ти съ тобо́ю: гдⷭ҇ь мо́й и҆ бг҃ъ мо́й, сла́ва тебѣ̀. 
На стїхо́внѣ стїхи̑ры пра́здника, гла́съ в҃. 
Подо́бенъ: До́ме є҆ѵфра́ѳовъ: 
Воспои́мъ вѣ́рнїи, непреста́ннѡ со а҆́гг҃лы,  хрⷭ҇та̀ воскре́сшаго, тридне́вна и҆з̾ гро́ба, и҆ мі́ръ  совоздви́гшаго. (л. м҃ѳ) 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Ѳѡма̀ твоѧ̑ ре́бра, бл҃гоꙋтро́бне, ѡ҆сѧза́въ, къ  вѣ́рѣ взы́де: и҆ мы̀ тѣ́мъ тѧ̀ бг҃а про́чее  позна́хомъ. 
Сті́хъ: Небеса̀ повѣ́даютъ сла́вꙋ бж҃їю,  творе́нїе же рꙋкꙋ̀ є҆гѡ̀ возвѣща́етъ тве́рдь. 
Подае́ши ѽ и҆зба́вителю, ми́ръ лю́демъ твои̑мъ  воскре́съ и҆з̾ гро́ба, и҆ мі́ръ совоздви́гнꙋвый ѿ  а҆́да, всеси́льне. 
Сла́ва, и҆ ны́нѣ: гла́съ ѕ҃. І҆ѡа́нна мона́ха: 
Две́ремъ заключє́ннымъ, прише́лъ є҆сѝ хрⷭ҇тѐ  ко оу҆ченикѡ́мъ, тогда̀ ѳѡма̀ смотри́тельнѡ не  ѡ҆брѣ́тесѧ съ ни́ми. глаго́лаше бо: не и҆мꙋ̀ вѣ́ры,  а҆́ще не оу҆ви́ждꙋ и҆ а҆́зъ влⷣки. оу҆ви́ждꙋ ребро̀,  ѿѻнꙋ́дꙋже и҆зы́де кро́вь, вода̀, кр҃ще́нїе: оу҆ви́ждꙋ  ꙗ҆́звꙋ, ѿ неѧ́же и҆сцѣлѣ̀ вели́кїй стрꙋ́пъ  человѣ́ческїй: оу҆ви́ждꙋ, ка́кѡ не бѣ̀ ꙗ҆́коже дꙋ́хъ,  но пло́ть и҆ кѡ́сти. сме́рть попра́вый, и҆ ѳѡмꙋ̀  оу҆вѣ́ривый, гдⷭ҇и сла́ва тебѣ̀. 
Ѿпꙋсти́тельный тропа́рь, и҆ ѿпꙋ́стъ. 
Во вто́рникъ ве́чера, 
на Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры, гла́съ а҃. 
Подо́бенъ: Прехва́льнїи мꙋ́чєницы: 
Ѡ҆сѧжѝ, глаго́летъ ѳѡмѣ̀, и҆з̾ ме́ртвыхъ  тридне́венъ воскресы́й чл҃вѣколю́бецъ, и҆ ви́ждь рꙋкꙋ̀  мое́ю и҆ нѡгꙋ̀ ꙗ҆́звы, и҆ ре́бръ прободе́нїе: и҆ позна́й  мѧ̀ бг҃а непремѣ́нна, (л. м҃ѳ ѡ҆б.) земны́мъ  смѣше́нїемъ по сꙋществꙋ̀ воѡбраже́нна и҆ стра́сть въ  не́мъ прїе́мша. 
Недоꙋмѣва́шесѧ близне́цъ, ꙗ҆́звы зрѧ̀ ножны̑ѧ,  и҆ рꙋчна̑ѧ вонзє́нїѧ, и҆ бѧ́ше оу҆жаса́емь стра́шнымъ  чꙋ́домъ: и҆ рꙋко́ю пречи́стое ребро̀ и҆ ѡ҆сѧза́ѧ и҆  ви́дѧ, и҆з̾ ни́хже показа̀ несꙋмнѣ́нное ꙗ҆зы́кѡмъ,  є҆́же и҆з̾ гро́ба тридне́вное воста́нїе. 
Прїе́млю превели́кое ра́дованїе, твоѐ сп҃се мо́й  воста́нїе и҆звѣствꙋ́емое ви́дѧ: ѿ ни́хже сподо́бисѧ  де́рзѡстнымъ ве́щемъ ѳѡма̀ прикоснꙋ́тисѧ. тѣ́мже тѧ̀  про́ста проповѣ́дꙋемъ бг҃а и҆ человѣ́ка, дѣ̑йства два̀  носѧ́ща сꙋ́ществєнна, ѿ ни́хже сложи́лсѧ є҆сѝ. 
И҆ мине́и, г҃. Сла́ва, и҆ ны́нѣ: гла́съ д҃: 
Гдⷭ҇и, нестерпи́мымъ твоегѡ̀ бжⷭ҇тва̀  блиста́нїемъ, две́ремъ прише́лъ є҆сѝ сꙋ́щымъ  заключє́ннымъ, и҆ ста́въ посредѣ̀ оу҆ченикѡ́въ, ребро̀  ѡ҆бнажи́лъ є҆сѝ, и҆ ꙗ҆́звъ твое́ю рꙋкꙋ̀ и҆ нѡгꙋ̀  стрꙋ́пы ꙗ҆влѧ́ѧ, печа́ль же и҆ ско́рбь разрѣша́ѧ,  ꙗ҆́вѣ возгласи́лъ є҆сѝ: и҆́мже ѻ҆́бразомъ во мнѣ̀  ви́дите, ѽ дрꙋ́зи, пло́ти прїѧ́тїе, не дꙋ́ха ношꙋ̀  є҆стество̀. сомнѧ́щемꙋ же сѧ оу҆ченикꙋ̀ повелѣва́лъ  є҆сѝ ѡ҆сѧза́ти тре́петнѡ, ре́къ: и҆спыта́въ всѧ̑,  грѧдѝ про́чее не сꙋмни́сѧ. ѻ҆́нъ же ѡ҆щꙋща́ѧ рꙋко́ю  твоѐ сꙋгꙋ́бое сꙋщество̀, со стра́хомъ вопїѧ́ше вѣ́рнѡ,  вѣ́рою влеко́мь: гдⷭ҇ь мо́й и҆ бг҃ъ мо́й сла́ва тебѣ̀. 
Свѣ́те ти́хїй:  
На стїхо́внѣ стїхи́ра крⷭ҇тна, гла́съ а҃: 
Крⷭ҇тъ водрꙋзи́сѧ на ло́бнѣмъ, и҆ процвѣтѐ  на́мъ безсме́ртїе ѿ и҆сто́чника приснотекꙋ́щагѡ ребра̀  сп҃сова. (л. н҃) 
Сті́хъ: Къ тебѣ̀ возведо́хъ ѻ҆́чи моѝ: 
Прїиди́те лю́дїе воспои́мъ, и҆ поклони́мсѧ  хрⷭ҇тꙋ̀, сла́вѧще є҆гѡ̀ є҆́же и҆з̾ ме́ртвыхъ  воскресе́нїе, ꙗ҆́кѡ то́й є҆́сть бг҃ъ на́шъ, ѿ  пре́лести вра́жїѧ мі́ръ и҆збавле́й. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Ѽ до́брыѧ кꙋ́пли ва́шеѧ ст҃і́и!  ꙗ҆́кѡ крѡ́ви да́сте, и҆ нб҃са̀ наслѣ́довасте, и҆  привре́меннѡ и҆скꙋси́вшесѧ, вѣ́чнѡ веселите́сѧ.  вои́стиннꙋ добра̀ ва́ша кꙋ́плѧ: тлѣ̑ннаѧ бо ѡ҆ста́вльше,  нетлѣ̑ннаѧ воспрїѧ́сте, и҆ со а҆́гг҃лы ликꙋ́юще, пое́те  непреста́ннѡ трⷪ҇цꙋ є҆диносꙋ́щнꙋю. 
Сла́ва, и҆ ны́нѣ: гла́съ и҃: 
Прикосни́сѧ ѳѡмо̀ рꙋко́ю ре́брѡмъ, глаго́летъ  хрⷭ҇то́съ, и҆ ꙗ҆́звы гвозде́й прїидѝ ѡ҆сѧжѝ: вѣ́рою  и҆спыта́й, и҆ бꙋ́ди мѝ вѣ́ренъ, и҆ не бꙋ́ди невѣ́ренъ.  ѳѡма́ же пе́рстомъ ꙗ҆́кѡ прикоснꙋ́сѧ влⷣцѣ, вельмѝ  возопѝ: ты̀ мо́й бг҃ъ и҆ гдⷭ҇ь, бл҃гоꙋтро́бне сла́ва  тебѣ̀. 
Та́же, Ны́нѣ ѿпꙋща́еши: Ѿпꙋсти́тельный  тропа́рь: Запеча́танꙋ гро́бꙋ: Є҆ктенїа̀ и҆  ѿпꙋ́стъ. 
[зрѝ] Вѣ́стно бꙋ́ди, ꙗ҆́кѡ въ сре́ды и҆ пѧткѝ  предварѧ́ютъ стїхи̑ры крє́стныѧ, та́кожде и҆ сѣда́льны  воскре́сны: зане́же гдⷭ҇ь на́шъ пе́рвѣе распѧ́сѧ,  посе́мъ же воскре́се и҆з̾ ме́ртвыхъ. 
Въ сре́дꙋ вторы́ѧ седми́цы на оу҆́трени. 
На Бг҃ъ гдⷭ҇ь: тропа́рь пра́здника.три́жды.По  а҃- мъ стїхосло́вїи, сѣда́ленъ кре́стный, гла́съ а҃: 
Распе́ншꙋсѧ тебѣ̀ хрⷭ҇тѐ, поги́бе мꙋчи́тельство,  попра́на бы́сть си́ла вра́жїѧ: ниже́ бо а҆́гг҃лъ, ни  человѣ́къ, но са́мъ гдⷭ҇и спа́слъ є҆сѝ ны̀, сла́ва  тебѣ̀. (л. н҃ ѡ҆б.) 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю но́гꙋ є҆гѡ̀, ꙗ҆́кѡ ст҃о  є҆́сть. 
І҆саа́къ на хо́лмъ возведе́нъ бы́сть, і҆ѡ́на во  глꙋбинꙋ̀ низведе́сѧ, и҆ ѻ҆́ба стрⷭ҇ть твою̀ сп҃се  ѡ҆бразова́ста. ѻ҆́въ оу҆́бѡ оу҆́зы и҆ заколе́нїе:  ѻ҆́въ же погребе́нїе, и҆ жи́знь пресла́внагѡ воста́нїѧ  твоегѡ̀. гдⷭ҇и сла́ва тебѣ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Болѣ́зньми ст҃ы́хъ, и҆́миже ѡ҆ тебѣ̀  пострада́ша, оу҆моле́нъ бꙋ́ди гдⷭ҇и, и҆ всѧ̑ на́шѧ  болѣ̑зни и҆сцѣлѝ, чл҃вѣколю́бче, мо́лимсѧ. 
Сла́ва, и҆ ны́нѣ: крⷭ҇тобг҃оро́диченъ: 
Твоѐ предста́тельство и҆мꙋ́ще пречⷭ҇таѧ, и҆  твои́ми мл҃твами лю́тыхъ и҆збавлѧ́еми, крⷭ҇то́мъ сн҃а  твоегѡ̀ вездѣ̀ соблюда́еми, по до́лгꙋ тѧ̀ всѝ  бл҃гоче́стнѡ велича́емъ. 
По в҃-мъ стїхосло́вїи, сѣда́ленъ, гла́съ а҃. 
Подо́бенъ: Гро́бъ тво́й сп҃се: 
Прикоснꙋ́выйсѧ рꙋко́ю ре́брѡмъ нестерпи̑мымъ  близне́цъ ѳѡма̀, не ѡ҆пали́сѧ прикоснꙋ́тїемъ: но  пребы́сть ꙗ҆́звы ѡ҆сѧза́ѧ и҆звѣ́стнѣе, и҆ вѣща́ѧ  на́съ ра́ди прободе́нномꙋ: ты̀ мо́й гдⷭ҇ь, ты̀ и҆ бг҃ъ  мо́й є҆сѝ, а҆́ще и҆ стрⷭ҇ть претерпѣ́лъ є҆сѝ. 
Сла́ва, и҆ ны́нѣ: то́йже. 
Воскрⷭ҇нїе хрⷭ҇то́во ви́дѣвше: Ѱало́мъ н҃.  Канѡ́нъ пра́здника, со і҆рмосо́мъ, на и҃: и҆ мине́и на  д҃. По г҃- й пѣ́сни, сѣда́ленъ мине́и, и҆  є҆ѯапостїла́рїй пра́здника. 
На хвали́техъ настоѧ́щыѧ стїхи̑ры крє́стныѧ, на  д҃. гла́съ а҃: 
Тебѐ на дре́вѣ пригво́ждьшагосѧ, и҆ живо́тъ  на́мъ пода́вшаго, ꙗ҆́кѡ сп҃са и҆ влⷣкꙋ пое́мъ  непреста́ннѡ. [Два́жды.] (л. н҃а) 
А҆́да плѣни́вый, и҆ человѣ́ка воскреси́вый,  воскрⷭ҇нїемъ твои́мъ хрⷭ҇тѐ, сподо́би на́съ чи́стымъ  срⷣцемъ тебѐ пѣ́ти и҆ сла́вити. 
Мꙋ́чениченъ: Ва́съ всехва́льнїи мꙋ́чєницы, ни  скѡ́рби, ни тѣснота̀, ни гла́дъ, ни гоне́нїе, нижѐ  ра̑ны, ни ꙗ҆́рость ѕвѣре́й, ни ме́чь, нижѐ ѻ҆́гнь  претѧ́щїй, разлꙋчи́ти ѿ бг҃а возмого́ша: любо́вїю же  па́че къ немꙋ̀, ꙗ҆́кѡ въ чꙋжди́хъ подви́гшесѧ  тѣлесѣ́хъ, є҆стество̀ забы́сте, сме́рть презрѣ́вше:  тѣ́мже и҆ по достоѧ́нїю трꙋдѡ́въ ва́шихъ мздꙋ̀ прїѧ́сте,  нбⷭ҇нагѡ црⷭ҇твїѧ наслѣ̑дницы бы́сте. и҆мꙋ́ще  дерзнове́нїе къ чл҃вѣколю́бцꙋ бг҃ꙋ, мі́рови ми́ръ  и҆спроси́те, и҆ дꙋша́мъ на́шымъ ве́лїю млⷭ҇ть. 
Сла́ва и҆ ны́нѣ: гла́съ и҃: 
Две́ремъ заключє́ннымъ, оу҆ченикѡ́мъ  собра̑ннымъ, предста̀ сп҃съ, и҆дѣ́же бѧ́хꙋ со́брани, и҆  ста́въ посредѣ̀ и҆̀хъ, глаго́летъ ѳѡмѣ̀: прїидѝ,  ѡ҆сѧжѝ, и҆ ви́ждь ѻ҆́бразы гвозде́й. прострѝ рꙋ́кꙋ  твою̀, и҆ косни́сѧ ребрꙋ̀ моемꙋ̀, и҆ не бꙋ́ди невѣ́ренъ,  но вѣ́рою проповѣ́ждь є҆́же и҆з̾ ме́ртвыхъ моѐ  воскресе́нїе. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
Ѽ чꙋдесѐ но́вагѡ! ꙳ ѽ пресла́внагѡ ѻ҆́браза! ꙳  ка́кѡ трава̀ не ѡ҆пали́сѧ, ꙳ рꙋка̀ а҆пⷭ҇лова ѻ҆гне́мъ  бжⷭ҇тва̀; 
Сті́хъ: Во всю̀ зе́млю и҆зы́де: 
Потщи́мсѧ и҆ мы̀ ꙳ рꙋ́ки ѡ҆ст҃и́ти, страсте́й  оу҆пражне́нїемъ, ꙳ и҆ та́кѡ влⷣчнимъ ꙳ ре́брѡмъ  прико́снемсѧ. 
Сті́хъ: Небеса̀ повѣ́даютъ сла́вꙋ бж҃їю: (л. н҃а  ѡ҆б.) 
Ѡ҆бновѝ дꙋшѐ, всѧ̑ твоѧ̑ чꙋ̑вства къ  бжⷭ҇твенномꙋ зрѣ́нїю: хрⷭ҇то́съ бо си́це хо́щетъ  соверша́тисѧ ѡ҆бновле́нїємъ. 
Сла́ва, и҆ ны́нѣ: бг҃оро́диченъ, подо́бенъ: 
Ви́ждь мѝ оу҆́мнѡ, премѣне́нїе мі́ра, и҆  оу҆красѝ ꙗ҆̀же внꙋ́трь, добродѣ́тельми ꙗ҆́кѡ  ли́ствїемъ дꙋшѐ, и҆ оу҆краси́шисѧ. 
Та́же, Бл҃го є҆́сть: Ча́съ а҃. И҆ ѿпꙋ́стъ. 
Въ сре́дꙋ вторы́ѧ седми́цы ве́чера, 
на Гдⷭ҇и воззва́хъ поста́вимъ стїхѡ́въ ѕ҃. И҆  пое́мъ стїхи̑ры подо́бны, гла́съ в҃. Подо́бенъ: Є҆гда̀  ѿ дре́ва: 
Нѣ́дръ не ѡ҆ста́вль ѻ҆ч҃ескихъ, ꙗ҆ви́лсѧ є҆сѝ  на землѝ плотоно́сецъ, за бл҃гоꙋтро́бїе хрⷭ҇тѐ, стрⷭ҇ть  же и҆ сме́рть прїи́мъ, воскре́слъ є҆сѝ тридне́венъ:  две́ремъ заключє́ннымъ внꙋ́трь вше́лъ є҆сѝ, ꙗ҆́кѡ  всеси́ленъ. тѣ́мже ребро̀ твоѐ бж҃е́ственное ра́дꙋѧсѧ  ѳѡма̀ ѡ҆сѧза́въ, гдⷭ҇а и҆ зижди́телѧ тѧ̀ просла́ви. 
Гвоздьмѝ пригвозди́лсѧ є҆сѝ на крⷭ҇тѣ̀,  копїе́мъ въ ре́бра прободе́нъ є҆сѝ, же́лчи вкꙋси́лъ  є҆сѝ хрⷭ҇тѐ, сме́рть претерпѣ́лъ є҆сѝ, во гро́бѣ  положе́нъ бы́въ ꙗ҆́кѡ ме́ртвъ, ꙗ҆́кѡ бг҃ъ же сокрꙋши́лъ  є҆сѝ оу҆́зы а҆́дѡвы, и҆ совоскреси́лъ є҆сѝ ꙗ҆̀же  ѿ вѣ́ка мє́ртвыѧ. тѣ́мже печа́ти не разрꙋши́въ,  твои̑мъ оу҆ченикѡ́мъ ꙗ҆ви́лсѧ є҆сѝ, твоѐ  воскресе́нїе оу҆вѣрѧ́ѧ. 
Па́сха настоѧ́щїй пра́здникъ: па́сха та́йнаѧ:  па́сха (л. н҃в) бж҃е́ственнаѧ: па́сха сп҃си́тельнаѧ:  па́сха къ безсме́ртной жи́зни преводѧ́щаѧ на́съ: па́сха  всѧ́кꙋю ско́рбь ѿе́млющаѧ ѿ среды̀: па́сха весе́лꙋю  блгⷣть даю́щаѧ оу҆ченикѡ́мъ. тѣ́мже ѳѡма̀ вопїѧ́ше:  гдⷭ҇ь бг҃ъ мо́й є҆сѝ, плѣни́вый а҆́дова ца̑рствїѧ. 
И҆ мине́и, г҃. Сла́ва и҆ ны́нѣ: гла́съ д҃: 
Ѽ пресла́внагѡ чꙋдесѐ! невѣ́рїе вѣ́рꙋ  и҆звѣ́стнꙋю родѝ: ре́клъ бо ѳѡма̀: а҆́ще не ви́ждꙋ, не  и҆мꙋ̀ вѣ́ры. ѡ҆сѧза́въ же ре́бра, бг҃осло́витъ  воплоти́вшагосѧ, того́жде сн҃а бж҃їѧ позна̀, ꙗ҆́кѡ  пострада́вша пло́тїю: проповѣ́да воскре́сшаго бг҃а, и҆  возопѝ свѣ́тлымъ гла́сомъ: гдⷭ҇ь мо́й и҆ бг҃ъ мо́й,  сла́ва тебѣ̀. 
На стїхо́внѣ, стїхи́ра воскре́снаѧ, гла́съ а҃: 
Стра́стїю твое́ю хрⷭ҇тѐ, ѿ страсте́й  свободи́хомсѧ, и҆ воскрⷭ҇нїемъ твои́мъ и҆з̾ и҆стлѣ́нїѧ  и҆зба́вихомсѧ: гдⷭ҇и сла́ва тебѣ̀. 
Сті́хъ: Къ тебѣ̀ возведо́хъ ѻ҆́чи моѝ: 
А҆пⷭ҇льскаѧ всесли́чнаѧ цѣвни́ца, ст҃ы́мъ дх҃омъ  дви́жимаѧ, безстꙋ́дныхъ бѣсѡ́въ трє́бища оу҆праздни́ла  є҆́сть: и҆ є҆ди́наго гдⷭ҇а проповѣ́давши, ꙗ҆зы́ки  и҆зба́ви ѿ пре́лести і҆́дѡльскїѧ, и҆ поклонѧ́тисѧ  наꙋчѝ трⷪ҇цѣ є҆диносꙋ́щнѣй. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Всехва́льнїи мꙋ́чєницы, ва́съ ни  землѧ̀ потаи́ла є҆́сть, но нб҃о прїѧ́тъ: ѿверзо́шасѧ  ва́мъ ра́йскаѧ врата̀, и҆ внꙋ́трь бы́вше дре́ва  живо́тнагѡ наслажда́етесѧ: хрⷭ҇то́ви моли́тесѧ, дарова́ти  дꙋша́мъ на́шымъ ми́ръ и҆ ве́лїю ми́лость. (л. н҃в ѡ҆б.) 
Сла́ва, и҆ ны́нѣ: гла́съ д҃: 
Ѽ пресла́внагѡ чꙋдесѐ! ѻ҆гню̀ трава̀  коснꙋ́вшаѧсѧ спасе́сѧ: вложи́въ бо ѳѡма̀ во ѻ҆́гненнаѧ  ре́бра рꙋ́кꙋ і҆и҃са хрⷭ҇та̀ бг҃а, не ѡ҆пали́сѧ  ѡ҆сѧза́нїемъ. дꙋши́ бо ѕловѣ́рство преложѝ на  благовѣ́рїе, те́плѣ возопѝ ѿ глꙋбины̀ дꙋше́вныѧ:  влⷣка ты̀ мо́й є҆сѝ и҆ бг҃ъ, и҆з̾ ме́ртвыхъ  воскресы́й, сла́ва тебѣ̀. 
Та́же, Ны́нѣ ѿпꙋща́еши: Трист҃о́е: и҆ по  Ѻ҆́ч҃е на́шъ: тропа́рь пра́здника, и҆ ѿпꙋ́стъ. 
Въ четверто́къ вторы́ѧ седми́цы на оу҆́трени, 
на Бг҃ъ гдⷭ҇ь: тропа́рь пра́здника, три́жды. 
По а҃-мъ стїхосло́вїи, сѣда́ленъ, гла́съ а҃. 
Подо́бенъ: Ка́мени запеча́танꙋ: 
На крⷭ҇тѣ̀ пригвозди́лсѧ є҆сѝ животѐ всѣ́хъ,  и҆ въ ме́ртвыхъ вмѣни́лсѧ є҆сѝ, безсме́ртный гдⷭ҇и:  воскре́слъ є҆сѝ тридне́венъ сп҃се, совоздви́гъ а҆да́ма  ѿ тлѣ́нїѧ. сегѡ̀ ра́ди си̑лы нбⷭ҇ныѧ вопїѧ́хꙋ тебѣ̀  жизнода́вче: сла́ва бж҃е́ственной стра́сти твое́й  хрⷭ҇тѐ: сла́ва воскрⷭ҇нїю твоемꙋ̀: сла́ва снизхожде́нїю  твоемꙋ̀, є҆ди́не чл҃вѣколю́бче 
Сті́хъ: Во всю̀ зе́млю и҆зы́де вѣща́нїе и҆́хъ: 
Премꙋ́дрїи вселе́нныѧ ловцы̀, ѿ бг҃а прїе́мше  ми́лостивное, моли́тесѧ и҆ ны́нѣ ѡ҆ на́съ вопїю́щихъ:  гдⷭ҇и, спасѝ лю́ди твоѧ̀, и҆ гра́дъ тво́й, и҆ ѿ  содержа́щихъ лю́тыхъ свободѝ а҆по́столми дꙋ́шы на́шѧ. 
Сті́хъ: Ди́венъ бг҃ъ во ст҃ы́хъ свои́хъ: (л. н҃г) 
Мꙋ́чениченъ: Подо́бенъ: Гро́бъ: 
Мꙋ́ченики хрⷭ҇тѡ́вы мо́лимъ всѝ, ті́и бо ѡ҆  на́шемъ спасе́нїи про́сѧтъ, и҆ всѝ пристꙋ́пимъ къ ни́мъ  съ вѣ́рою. сі́и и҆сточа́ютъ и҆сцѣле́нїй бл҃года́ть,  сі́и полкѝ ѿгонѧ́ютъ де́мѡнскїѧ, ꙗ҆́кѡ храни́телїе  вѣ́ры. 
Сла́ва, и҆ ны́нѣ: бг҃оро́диченъ: 
Проро́цы тѧ̀ ꙗ҆́вственнѡ предвозвѣсти́ша  ѻ҆трокови́це мт҃рь бж҃їю, и҆ а҆пⷭ҇ли бж҃е́ственнїи въ  мі́рѣ проповѣ́даша, мы̀ вѣ́ровахомъ. тѣ́мже всѝ  бл҃гочестномꙋ́дреннѡ почита́юще воспѣва́емъ тѧ̀, и҆  бцⷣꙋ гдⷭ҇ьственнѡ при́снѡ и҆менꙋ́емъ. 
По в҃-мъ стїхосло́вїи, сѣда́ленъ, гла́съ а҃. 
Подо́бенъ: Гро́бъ тво́й сп҃се: 
Ви́дѣвъ моѧ̑ ре́бра, не невѣ́рꙋй мѝ бо́лѣе,  сло́во ѳѡмѣ̀ невѣ́рꙋющемꙋ вопїѧ́ше, пе́рстомъ мѧ̀  ѡ҆сѧжѝ, и҆ рꙋко́ю и҆спыта́й: и҆ оу҆вѣ́дѣвъ мои́хъ  ꙗ҆́звъ зна́мєнїѧ, мі́рови проповѣ́ждь живоно́сное моѐ  сїѐ є҆́же и҆з̾ гро́ба воскрⷭ҇нїе. 
Сла́ва, и҆ ны́нѣ, то́йже. Воскрⷭ҇нїе хрⷭ҇то́во:   Ѱало́мъ н҃. Канѡ́нъ пра́здника, со і҆рмосы̀ на и҃:  и҆ мине́и на д҃. По г҃-й пѣ́сни, сѣда́ленъ мине́и.  Конда́къ, и҆ є҆ѯапостїла́рїй пра́здника. 
На хвали́техъ стїхи̑ры, на д҃, гла́съ а҃. 
Воскре́сна: 
Бг҃олѣ́пное твоѐ снизхожде́нїе сла́вѧще, пое́мъ  тѧ̀ хрⷭ҇тѐ, роди́лсѧ є҆сѝ ѿ дв҃ы, и҆ неразлꙋче́нъ  бы́лъ є҆сѝ ѿ ѻ҆ц҃а̀, пострада́лъ є҆сѝ ꙗ҆́кѡ  человѣ́къ, и҆ во́лею претерпѣ́лъ є҆сѝ кре́стъ,  воскре́слъ є҆сѝ ѿ гро́ба, ꙗ҆́кѡ ѿ черто́га  произше́дъ, да спасе́ши мі́ръ, гдⷭ҇и сла́ва тебѣ̀.  [Два́жды.] (л. н҃г ѡ҆б.) 
Петра̀ и҆ па́ѵла, согла́снѡ восхва́лимъ, лꙋкꙋ̀,  матѳе́а, ма́рка, і҆ѡа́нна, а҆ндре́а, ѳѡмꙋ̀, варѳоломе́а,  сі́мѡна канані́та, і҆а́кѡва, фїлі́ппа: и҆ всѐ собра́нїе  оу҆ченикѡ́въ досто́йнѡ да благопохва́лимъ. 
Мꙋ́чениченъ: Ра́дꙋйтесѧ мꙋ́ченицы ѡ҆ гдⷭ҇ѣ,  ꙗ҆́кѡ по́двигомъ до́брымъ подвиза́стесѧ, сопроти́вистесѧ  царє́мъ, и҆ мꙋчи́тели побѣди́сте, ѻ҆гнѧ̀ и҆ меча̀ не  оу҆боѧ́стесѧ, ѕвѣрє́мъ ди́вїимъ снѣда́ющымъ тѣлеса̀  ва̑ша, хрⷭ҇тꙋ̀ со а҆́гг҃лы пѣ́нїе возсыла́юще, ꙗ҆̀же  ѿ нб҃съ вѣнцы̀ прїѧ́сте, проси́те ми́ръ мі́рови  дарова́ти, и҆ дꙋша́мъ на́шымъ ве́лїю млⷭ҇ть. 
Сла́ва, и҆ ны́нѣ: гла́съ д҃: 
Ѽ пресла́внагѡ чꙋдесѐ! і҆ѡа́ннъ на пе́рси сло́ва  возлежѐ, ѳѡма́ же ре́бра ѡ҆сѧза́ти сподо́бисѧ. но ѻ҆́въ  оу҆́бѡ ѿѻнꙋ́дꙋ стра́шнѡ, бг҃осло́вїѧ глꙋбо́кое  и҆звлечѐ смотре́нїе: ѻ҆́въ же сподо́бисѧ тайноꙋчи́ти  на́съ, представлѧ́етъ показа́нїе ꙗ҆́снѡ воста́нїѧ  є҆гѡ̀, вопїѧ̀: гдⷭ҇ь мо́й и҆ бг҃ъ мо́й, сла́ва тебѣ̀. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
Печа́ль страсте́й, и҆ помышле́нїй бꙋ́рѧ, дале́че  да ѿжене́тсѧ, и҆ та́кѡ процвѣте́тъ весна̀ вѣ́ры. 
Сті́хъ: Во всю̀ зе́млю и҆зы́де вѣща́нїе и҆́хъ: 
Ꙗ҆ви́лсѧ є҆сѝ сп҃се, сщ҃є́ннымъ твои́мъ  а҆пⷭ҇лѡмъ, две́ремъ заключє́ннымъ, тѣ́ми ѡ҆бновлѧ́ѧ  на́мъ бж҃е́ственный дх҃ъ дне́сь. 
Сті́хъ: Нб҃са̀ повѣ́даютъ сла́вꙋ бж҃їю: (л. н҃д) 
Ны́нѣ тѧ̀ всецр҃ю̀, ви́дѣвше не ѻ҆чи́ма, но  серде́чною любо́вїю, бг҃а вѣ́ровавше пѣ́сньми  велича́емъ. 
Сла́ва, и҆ ны́нѣ, гла́съ ѕ҃: 
По дне́хъ ѻ҆сми́хъ воста́нїѧ твоегѡ̀, і҆и҃се  цр҃ю̀, є҆диноро́дный сло́ве ѻ҆́ч҃їй, ꙗ҆ви́лсѧ є҆сѝ  оу҆ч҃нкѡ́мъ твои̑мъ, заключє́ннымъ две́ремъ, ми́ръ  тво́й подаѧ̀. и҆ невѣ́рꙋющемꙋ оу҆ченикꙋ̀ зна́мєнїѧ  показа́лъ є҆сѝ: прїидѝ, и҆ ѡ҆сѧжѝ рꙋ́цѣ и҆ но́зѣ,  и҆ нетлѣ̑ннаѧ моѧ̑ ре́бра. ѻ҆́нъ же вѣ́ровавъ,  вопїѧ́ше тебѣ̀: гдⷭ҇ь мо́й и҆ бг҃ъ мо́й, сла́ва тебѣ̀. 
Ча́съ а҃-й. И҆ ѿпꙋ́стъ. 
Въ четверто́къ вторы́ѧ седми́цы ве́чера, 
на Гдⷭ҇и воззва́хъ: поста́вимъ стїхѡ́въ ѕ҃. И҆  пое́мъ стїхи̑ры подо́бны, гла́съ а҃. 
Подо́бенъ: Нбⷭ҇ныхъ чинѡ́въ: 
Пра́вды ѻ҆де́ждею ѡ҆бложе́ни бѣ́лою па́че  снѣ́га, въ настоѧ́щїй па́схи де́нь возвесели́мсѧ,  во́ньже хрⷭ҇то́съ ꙗ҆́кѡ пра́вды сл҃нце, ѿ ме́ртвыхъ  возсїѧ́въ, всѣ́хъ на́съ нетлѣ́нїемъ оу҆ѧснѝ. 
Цр҃ь и҆ гдⷭ҇ь, пра́здникѡвъ пра́здникъ ны́нѣшнїй  є҆́сть де́нь, є҆го́же вои́стиннꙋ сотворѝ гдⷭ҇ь: во́нь,  ꙗ҆́коже пое́тъ дв҃дъ, та́инственнѡ возвесели́мсѧ лю́дїе,  две́ремъ бо заключє́ннымъ, оу҆ченикѡ́мъ ми́ръ дарова̀. 
Ѳѡмино̀ невѣ́рїе, мїроспаси́тельное  бг҃очеловѣ́ка сло́ва, є҆́же ѿ а҆́довы темни́цы  воста́нїе оу҆вѣрѧ́етъ, ꙗ҆́звы рꙋ́къ (л. н҃д ѡ҆б.) и҆  но́гъ де́рзостнѣе ѡ҆сѧза́вшее, ко оу҆вѣре́нїю  мїрско́мꙋ, десни́цею любопы́тною. 
И҆ мине́и, г҃. Сла́ва, и҆ ны́нѣ: гла́съ в҃: 
Две́ремъ заключє́ннымъ, предста́въ і҆и҃съ  оу҆ченикѡ́мъ, безстра́шїе и҆ ми́ръ даѧ́ше. та́же  глаго́летъ ѳѡмѣ̀: почто̀ мѝ не вѣ́рꙋеши, ꙗ҆́кѡ  воскресо́хъ и҆з̾ ме́ртвыхъ; принесѝ сѣ́мѡ рꙋ́кꙋ твою̀,  и҆ вложѝ въ ре́бра моѧ̑, и҆ ви́ждь: тебѣ́ бо  невѣ́рꙋющꙋ, всѝ навыко́ша стра́сти и҆ воскресе́нїе моѐ  зва́ти съ тобо́ю: гдⷭ҇ь мо́й и҆ бг҃ъ мо́й, сла́ва тебѣ̀. 
Свѣ́те ти́хїй: На стїхо́внѣ стїхи̑ры, гла́съ  а҃. 
Крⷭ҇тнаѧ: Неразрꙋши́маѧ стѣна̀ на́мъ є҆́сть  честны́й крⷭ҇тъ сп҃совъ: на́нь бо надѣ́ющесѧ,  спаса́емсѧ, всѝ. 
Сті́хъ: Къ тебѣ̀ возведо́хъ ѻ҆́чи моѝ: 
Воскре́сна: Вечє́рнїѧ на́шѧ моли̑твы прїимѝ  ст҃ы́й гдⷭ҇и, и҆ пода́ждь на́мъ ѡ҆ставле́нїе грѣхѡ́въ,  ꙗ҆́кѡ є҆ди́нъ є҆сѝ ꙗ҆вле́й въ мі́рѣ воскрⷭ҇нїе. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Моли́твами гдⷭ҇и всѣ́хъ ст҃ы́хъ и҆  бцⷣы, тво́й ми́ръ да́ждь на́мъ, и҆ поми́лꙋй на́съ,  ꙗ҆́кѡ є҆ди́нъ ще́дръ. 
Сла́ва и҆ ны́нѣ: гла́съ и҃: 
Прикосни́сѧ ѳѡмо̀ ребрꙋ̀ рꙋко́ю, глаго́летъ  хрⷭ҇то́съ, и҆ ѻ҆́бразы гвозде́й прїидѝ ѡ҆сѧжѝ, вѣ́рою  и҆спыта́й, и҆ бꙋ́ди мѝ вѣ́ренъ, и҆ не бꙋ́ди невѣ́ренъ.  ѳѡма́ же пе́рстомъ ꙗ҆́кѡ прикоснꙋ́сѧ влⷣцѣ, вельмѝ  возопѝ: ты̀ мо́й бг҃ъ и҆ гдⷭ҇ь, бл҃гоꙋтро́бне, сла́ва  тебѣ̀. 
Та́же, Ны́нѣ ѿпꙋща́еши: И҆ про́чее ѻ҆бы́чно,  ꙗ҆́коже пред̾ꙋказа́сѧ. (л. н҃є) 
Въ пѧто́къ вторы́ѧ седми́цы на оу҆́трени, 
на Бг҃ъ гдⷭ҇ь, тропа́рь пра́здника, три́жды. По  а҃-мъ стїхосло́вїи сѣда́ленъ, гла́съ а҃. Подо́бенъ:  Ка́мени запеча́танꙋ: 
Крⷭ҇та̀ твоегѡ̀ дре́вꙋ покланѧ́емсѧ  чл҃вѣколю́бче, ꙗ҆́кѡ на не́мъ пригвозди́лсѧ є҆сѝ  животѐ всѣ́хъ. ра́й ѿве́рзлъ є҆сѝ сп҃се, вѣ́рою  прише́дшемꙋ къ тебѣ̀ разбо́йникꙋ, и҆ сла́дости  сподо́бисѧ, и҆сповѣ́даѧ тѧ̀: помѧни́ мѧ гдⷭ҇и. прїимѝ  ꙗ҆́коже ѻ҆́наго, и҆ на́съ зовꙋ́щихъ: согрѣши́хомъ  всѝ, бл҃гоꙋтро́бїемъ твои́мъ не пре́зри на́съ. 
Сті́хъ: Возноси́те гдⷭ҇а бг҃а на́шего, и҆  покланѧ́йтесѧ подно́жїю нѡ́гꙋ є҆гѡ̀, ꙗ҆́кѡ ст҃о  є҆́сть. 
Воскре́сна: Гро́бъ тво́й, сп҃се, во́ини  стрегꙋ́щїи, ме́ртви ѿ ѡ҆блиста́нїѧ ꙗ҆́вльшагѡсѧ  а҆́гг҃ла бы́ша, проповѣ́дающагѡ жена́мъ воскрⷭ҇нїе.  тебѐ сла́вимъ тлѝ потреби́телѧ, тебѣ̀ припа́даемъ  воскре́сшемꙋ и҆з̾ гро́ба, и҆ є҆ди́номꙋ бг҃ꙋ на́шемꙋ. 
Сті́хъ: Ди́венъ бг҃ъ во ст҃ы́хъ свои́хъ бг҃ъ  і҆и҃левъ. 
Мꙋ́чениченъ: Страда́нїѧ похвало́ю, и҆ вѣне́чною  по́честїю, сла́внїи страстоте́рпцы ѡ҆дѣ́ѧшасѧ тобо́ю  гдⷭ҇и. терпѣ́нїемъ бо ра́нъ беззако́нныхъ побѣди́ша,  си́лою же бж҃їею ѿ нб҃съ побѣ́дꙋ прїѧ́ша. тѣ́хъ  моли́твами, хрⷭ҇тѐ бж҃е, да́рꙋй на́мъ ве́лїю твою̀  ми́лость. 
Сла́ва, и҆ ны́нѣ: крⷭ҇тобг҃оро́диченъ. Подо́бенъ:  Гро́бъ тво́й: 
Нескве́рнаѧ а҆́гница, а҆́гнца и҆ па́стырѧ ви́сима  ме́ртва на дре́вѣ ви́дѧщи, рыда́ющи вѣща́ше, мт҃рски  крича́щи: ка́кѡ претерплю̀ твоѐ є҆́же па́че сло́ва,  сн҃е мо́й, снизхожде́нїе, и҆ вѡ́льнаѧ страда̑нїѧ, бж҃е  пребл҃гі́й; (л. н҃є ѡ҆б.) 
По в҃-мъ стїхосло́вїи сѣда́ленъ, гла́съ а҃.  Подо́бенъ: Гро́бъ тво́й: 
Бл҃же́нъ є҆сѝ ты̀, ꙗ҆́звы ѡ҆сѧза́вый лꙋ́чшагѡ  ребра̀: сїѐ велича́йшее чꙋ́до а҆да́ма и҆сцѣли́вшее, и҆  на́мъ вѣ́ровавшымъ неги́блемое блаже́нство  и҆схода́таившее, самѣ́ми рече́ньми чⷭ҇тны́хъ а҆пⷭ҇лѡвъ,  є҆гѡ̀ воскресе́нїе. 
Сла́ва, и҆ ны́нѣ: то́йже. 
Та́же, Воскресе́нїе хрⷭ҇то́во ви́дѣвше:  Ѱало́мъ н҃. 
Канѡ́нъ пра́здника, со і҆рмосы̀, на и҃: и҆ мине́и,  на д҃. По г҃-й пѣ́сни, сѣда́ленъ мине́и. Конда́къ и҆  є҆ѯапостїла́рїй пра́здника. 
На хвали́техъ стїхи̑ры на д҃, гла́съ а҃. 
Кре́стнаѧ: Крⷭ҇то́мъ твои́мъ хрⷭ҇тѐ, є҆ди́но  ста́до бы́сть а҆́гг҃лъ и҆ человѣ̑къ, и҆ є҆ди́на  цр҃ковь, нб҃о и҆ землѧ̀ весели́тсѧ, гдⷭ҇и сла́ва тебѣ̀.  [Два́жды.] 
Воскре́сна: Пое́мъ твою̀, хрⷭ҇тѐ, сп҃си́тельнꙋю  стра́сть, и҆ сла́вимъ твоѐ воскрⷭ҇нїе. 
Мꙋ́чениченъ: Страстоте́рпцы хрⷭ҇тѡ́вы, прїиди́те  лю́дїе всѝ почти́мъ пѣ́сньми и҆ пѣ́нїи дх҃о́вными,  свѣти̑ла мі́ра, и҆ проповѣ́дники вѣ́ры, и҆сто́чникъ  приснотекꙋ́щїй, и҆з̾ негѡ́же и҆стека́ютъ вѣ̑рнымъ  и҆сцѣлє́нїѧ. тѣ́хъ моли́твами хрⷭ҇тѐ бж҃е на́шъ,  ми́ръ да́рꙋй мі́рови, и҆ дꙋша́мъ на́шымъ ве́лїю ми́лость. 
Сла́ва, и҆ ны́нѣ: гла́съ и҃. А҆нато́лїа: 
Две́ремъ заключє́ннымъ, оу҆ченикѡ́мъ  собра̑ннымъ, предста̀ сп҃съ, и҆дѣ́же бѧ́хꙋ со́брани, и҆  ста́въ посредѣ̀ и҆̀хъ, глаго́летъ ѳѡмѣ̀: прїидѝ  ѡ҆сѧжѝ, и҆ ви́ждь ѻ҆́бразы гвозде́й, прострѝ рꙋ́кꙋ  твою̀, и҆ косни́сѧ ребрꙋ̀ моемꙋ̀, и҆ не бꙋ́ди невѣ́ренъ,  но вѣ́рою проповѣ́ждь, є҆́же и҆з̾ ме́ртвыхъ моѐ  воскресе́нїе. (л. н҃ѕ) 
На стїхо́внѣ стїхи̑ры пра́здника, гла́съ д҃. 
Подо́бенъ: Ꙗ҆́кѡ до́блѧ: 
Распе́нсѧ, ра́й человѣ́кѡмъ ѿве́рзлъ є҆сѝ, и҆  мє́ртвыѧ совоздви́глъ є҆сѝ животѐ на́шъ, и҆  воскре́слъ є҆сѝ, и҆ сме́рть плѣни́въ си́лою твое́ю, и҆  совокꙋпи́въ нбⷭ҇нымъ вои́стиннꙋ земна̑ѧ, и҆спо́лнилъ  є҆сѝ весе́лїѧ безчи́сленнагѡ, бж҃їй сло́ве, ли́къ  а҆пⷭ҇льскїй, си̑мъ ми́ръ вѣща́вый. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Тлѣ́нїе и҆спрове́ржесѧ, нетлѣ́нїе процвѣтѐ,  сою́зъ вре́менный разрѣши́сѧ: нб҃са̀ да веселѧ́тсѧ,  землѧ̀ и҆ подзє́мнаѧ: воскре́се бо хрⷭ҇то́съ, плѣни́сѧ  сме́рть, весе́лый ꙗ҆ви́сѧ де́нь, заключє́ннымъ  две́ремъ, внꙋ́трь вше́лъ є҆сѝ жизнода́вче и҆ гдⷭ҇и. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Въ де́нь, є҆го́же сотворѝ гдⷭ҇ь дне́сь,  возра́дꙋемсѧ веселѧ́щесѧ, жизнода́вецъ воста́лъ є҆́сть,  а҆́дъ плѣне́нъ бы́сть, а҆пⷭ҇льскїй ли́къ ра́дость  слы́шитъ: ѡ҆сѧза́лъ є҆́сть ре́бра влⷣчнѧ невѣ́ровавый  ѳѡма̀, и҆ ѡ҆сѧза́въ, сꙋгꙋ́бое сꙋщество̀ проповѣ́да. 
Сла́ва, и҆ ны́нѣ, гла́съ и҃: 
Прикосни́сѧ ѳѡмо̀ ребрꙋ̀ рꙋко́ю, глаго́летъ  хрⷭ҇то́съ, и҆ ѻ҆́бразы гвозде́й прїидѝ ѡ҆сѧжѝ, вѣ́рою  и҆спытꙋ́й, и҆ бꙋ́ди мѝ вѣ́ренъ, и҆ не бꙋ́ди невѣ́ренъ.  ѳѡма́ же пе́рстомъ ꙗ҆́кѡ прикоснꙋ́сѧ влⷣцѣ, вельмѝ  возопѝ: ты̀ мо́й бг҃ъ и҆ гдⷭ҇ь, бл҃гоꙋтро́бне, сла́ва  тебѣ̀. 
Та́же, Бл҃го є҆́сть и҆сповѣ́датисѧ гдⷭ҇ви:  Ча́съ а҃- й. И҆ ѿпꙋ́стъ. (л. н҃ѕ ѡ҆б.) 
Въ пѧто́къ вторы́ѧ седми́цы по па́сцѣ ве́чера, 
ѻ҆бы́чнаѧ каѳі́сма. 
На Гдⷭ҇и воззва́хъ: стїхи̑ры самогла́сны, гла́съ  а҃: 
Две́ремъ заключє́ннымъ, оу҆ченикѡ́мъ  собра̑ннымъ, вше́лъ є҆сѝ внеза́пꙋ всеси́льне і҆и҃се  бж҃е на́шъ: и҆ ста́въ посредѣ̀ и҆̀хъ, ми́ръ да́въ,  и҆спо́лнилъ є҆сѝ ст҃а́гѡ дх҃а: жда́ти же повелѣ́лъ  є҆сѝ, и҆ ника́коже разлꙋча́тисѧ ѿ і҆ерꙋсали́ма,  до́ндеже ѡ҆блекꙋ́тсѧ є҆́же съ высоты̀ си́лою. тѣ́мже  вопїе́мъ тѝ: просвѣще́нїе, и҆ воскресе́нїе и҆ ми́ре  на́шъ, сла́ва тебѣ̀. 
По дне́хъ ѻ҆сми́хъ воста́нїѧ твоегѡ̀ гдⷭ҇и,  ꙗ҆ви́лсѧ є҆сѝ оу҆ченикѡ́мъ твои́мъ на мѣ́стѣ,  и҆дѣ́же бѧ́хꙋ со́брани, и҆ возгласи́въ и҆̀мъ: ми́ръ  ва́мъ, невѣ́рꙋющемꙋ оу҆ченикꙋ̀ рꙋ́цѣ показа́лъ є҆сѝ,  и҆ пречи́стое ребро̀. ѻ҆́нъ же вѣ́ровавъ вопїѧ́ше  тебѣ̀: гдⷭ҇ь мо́й и҆ бг҃ъ мо́й, сла́ва тебѣ̀. 
Ѳѡма̀ глаго́лемый близне́цъ, не бѣ̀ съ ни́ми,  є҆гда̀ вше́лъ є҆сѝ хрⷭ҇тѐ заключє́ннымъ две́ремъ.  тѣ́мже и҆ не вѣ́роваше речє́ннымъ є҆мꙋ̀, ѿ  невѣ́рїѧ въ вѣ́рꙋ и҆звѣствꙋ́ѧ: не несподо́билъ же  є҆сѝ бл҃же, показа́ти є҆мꙋ̀ пречи́стое ребро̀ твоѐ,  и҆ рꙋкꙋ̀ и҆ ногꙋ̀ ꙗ҆́звы. ѻ҆́нъ же ѡ҆сѧза́въ и҆  ви́дѣвъ, и҆сповѣ́да тебѐ бы́ти бг҃а не на́га, и҆  человѣ́ка не про́ста, и҆ вопїѧ́ше: гдⷭ҇ь мо́й и҆ бг҃ъ  мо́й, сла́ва тебѣ̀. 
Та́же мине́и, г҃. Сла́ва: гла́съ ѕ҃: 
Две́ремъ заключє́ннымъ, прише́лъ є҆сѝ хрⷭ҇тѐ  ко оу҆ченикѡ́мъ, тогда̀ ѳѡма̀ смотри́тельнѡ не  ѡ҆брѣ́тесѧ съ (л. н҃з) ни́ми. глаго́лаше бо: не и҆мꙋ̀  вѣ́ры, а҆́ще не оу҆ви́ждꙋ и҆ а҆́зъ влⷣки. оу҆ви́ждꙋ  ребро̀, ѿѻнꙋ́дꙋже и҆зы́де кро́вь, вода̀, креще́нїе:  оу҆ви́ждꙋ ꙗ҆́звꙋ, ѿ неѧ́же и҆сцѣлѣ̀ вели́кїй  стрꙋ́пъ человѣ́ческїй: оу҆ви́ждꙋ, ка́кѡ не бѣ̀  ꙗ҆́коже дꙋ́хъ, но пло́ть и҆ кѡ́сти. сме́рть попра́вый,  и҆ ѳѡмꙋ̀ оу҆вѣ́ривый, гдⷭ҇и сла́ва тебѣ̀. 
И҆ ны́нѣ: бг҃оро́диченъ, гла́съ а҃: 
Всемі́рнꙋю сла́вꙋ ѿ человѣ̑къ прозѧ́бшꙋю, и҆  влⷣкꙋ ро́ждшꙋю, нбⷭ҇нꙋю две́рь воспои́мъ марі́ю дв҃ꙋ,  безпло́тныхъ пѣ́снь и҆ вѣ́рныхъ оу҆добре́нїе. сїѧ́ бо  ꙗ҆ви́сѧ нб҃о, и҆ хра́мъ бж҃ества̀: сїѧ̀ прегражде́нїе  вражды̀ разрꙋши́вши, ми́ръ введѐ, и҆ црⷭ҇твїе ѿве́рзе.  сїю̀ оу҆́бѡ и҆мꙋ́ще вѣ́ры оу҆твержде́нїе, побо́рника  и҆́мамы и҆з̾ неѧ̀ ро́ждшагосѧ гдⷭ҇а. дерза́йте оу҆̀бо,  дерза́йте лю́дїе бж҃їи, и҆́бо то́й побѣди́тъ врагѝ  ꙗ҆́кѡ всеси́ленъ. 
Свѣ́те ти́хїй: Прокі́менъ днѐ. 
На стїхо́внѣ стїхи̑ры воскре́сныѧ, гла́съ а҃: 
Вечє́рнїѧ на́шѧ мл҃твы, прїимѝ ст҃ы́й гдⷭ҇и, и҆  пода́ждь на́мъ ѡ҆ставле́нїе грѣхѡ́въ, ꙗ҆́кѡ є҆ди́нъ  є҆сѝ ꙗ҆вле́й въ мі́рѣ воскрⷭ҇нїе. 
Сті́хъ: Гдⷭ҇ь воцари́сѧ, въ лѣ́потꙋ ѡ҆блече́сѧ. 
Ѡ҆быди́те лю́дїе сїѡ́нъ, и҆ ѡ҆б̾ими́те є҆го̀, и҆  дади́те сла́вꙋ въ не́мъ, воскре́сшемꙋ и҆з̾ ме́ртвыхъ:  ꙗ҆́кѡ то́й є҆́сть бг҃ъ на́шъ, и҆збавле́й на́съ ѿ  беззако́нїй на́шихъ. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Прїиди́те лю́дїе воспои́мъ, и҆ поклони́мсѧ  хрⷭ҇тꙋ̀, сла́вѧще є҆гѡ̀ и҆з̾ ме́ртвыхъ воскресе́нїе,  ꙗ҆́кѡ то́й є҆́сть бг҃ъ на́шъ, ѿ пре́лести вра́жїѧ  мі́ръ и҆збавле́й. (л. н҃з ѡ҆б.) 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
Стра́стїю твое́ю хрⷭ҇тѐ, ѿ страсте́й  свободи́хомсѧ, и҆ воскрⷭ҇нїемъ твои́мъ и҆з̾ и҆стлѣ́нїѧ  и҆зба́вихомсѧ, гдⷭ҇и сла́ва тебѣ̀. 
Сла́ва, и҆ ны́нѣ: гла́съ є҃: 
Чл҃вѣколю́бче, ве́лїе и҆ безприкла́дное  мно́жество щедро́тъ твои́хъ, ꙗ҆́кѡ долготерпѣ́лъ  є҆сѝ, ѿ і҆ꙋдє́й заꙋша́емь, ѿ а҆пⷭ҇ла ѡ҆сѧза́емь,  и҆ ѿ ѿмета́ющихсѧ тебѐ многоиспытꙋ́емь. ка́кѡ  воплоти́лсѧ є҆сѝ: ка́кѡ распѧ́лсѧ є҆сѝ безгрѣ́шне;  но вразꙋмѝ на́съ, ꙗ҆́кѡ ѳѡмꙋ̀, вопи́ти тебѣ̀: гдⷭ҇ь  мо́й, и҆ бг҃ъ мо́й, сла́ва тебѣ̀. 
Та́же: Ны́нѣ ѿпꙋща́еши: Тропа́рь:  Запеча́танꙋ гро́бꙋ: 
Є҆ктенїа̀, и҆ ѿпꙋ́стъ. 
[зрѝ] И҆звѣ́стно же бꙋ́ди, ꙗ҆́кѡ канѡ́ны ѡ҆  оу҆со́пшихъ ѻ҆ктѡ́иха настоѧ́щагѡ гла́са, по всѧ̀  сꙋббѡ́ты въ пѧтдесѧ́тницѣ до́лжни сꙋ́ть пѣ́тисѧ, въ  пѧтка́хъ ве́чера, на повече́рїахъ. 
Въ сꙋббѡ́тꙋ в҃-ѧ седми́цы по па́сцѣ на оу҆́трени 
на Бг҃ъ гдⷭ҇ь: тропа́рь пра́здника, три́жды. 
По а҃-мъ стїхосло́вїи сѣда́ленъ, гла́съ а҃: 
Гро́бъ тво́й сп҃се во́ини стрегꙋ́щїи, ме́ртви ѿ  ѡ҆блиста́нїѧ ꙗ҆́вльшагѡсѧ а҆́гг҃ла бы́ша,  проповѣ́дающагѡ жена́мъ воскрⷭ҇нїе. тебѐ сла́вимъ тлѝ  потреби́телѧ, тебѣ̀ припа́даемъ воскрⷭ҇шемꙋ и҆з̾  гро́ба, и҆ є҆ди́номꙋ бг҃ꙋ на́шемꙋ. 
Гла́съ то́йже. Подо́бенъ: Ка́мени запеча́танꙋ: 
Жєны̀ ко гро́бꙋ прїидо́ша оу҆ра́ншыѧ, и҆  а҆́гг҃льское (л. н҃и) ꙗ҆вле́нїе ви́дѣвшыѧ трепета́хꙋ:  гро́бъ ѡ҆блиста̀ жи́знь, чꙋ́до оу҆дивлѧ́ше ѧ҆̀. сегѡ̀  ра́ди ше́дшыѧ оу҆ченикѡ́мъ проповѣ́дахꙋ воста́нїе:  а҆́да плѣнѝ хрⷭ҇то́съ, ꙗ҆́кѡ є҆ди́нъ крѣ́покъ и҆  си́ленъ, и҆ и҆стлѣ́вшыѧ совоздви́же всѧ̑, ѡ҆сꙋжде́нїѧ  стра́хъ разрꙋши́въ си́лою крⷭ҇та̀. 
Сла́ва, и҆ ны́нѣ: бг҃оро́диченъ: 
Гаврїи́лꙋ вѣща́вшꙋ тебѣ̀ дв҃о, ра́дꙋйсѧ, со  гла́сомъ воплоща́шесѧ всѣ́хъ влⷣка въ тебѣ̀ ст҃ѣ́мъ  кївѡ́тѣ, ꙗ҆́коже речѐ пра́ведный дв҃дъ: ꙗ҆ви́ласѧ  є҆сѝ ши́ршаѧ нб҃съ, поноси́вши зижди́телѧ твоего̀.  сла́ва все́льшемꙋсѧ въ тѧ̀, сла́ва проше́дшемꙋ и҆з̾  тебѐ, сла́ва свободи́вшемꙋ на́съ ржⷭ҇тво́мъ твои́мъ. 
По в҃-мъ стїхосло́вїи сѣда́ленъ, гла́съ а҃. 
Подо́бенъ: Ка́мени запеча́танꙋ: 
Стра́ха ра́ди і҆ꙋде́йска, сокровє́ннымъ  оу҆ч҃нкѡ́мъ, и҆ въ сїѡ́нѣ сѡ́браннымъ, вше́лъ є҆сѝ къ  ни̑мъ бл҃же, и҆ ста́лъ є҆сѝ посредѣ̀ и҆̀хъ, две́ремъ  заключє́ннымъ, радостотворѧ́й: и҆ показа́лъ є҆сѝ и҆̀мъ  рꙋ́цѣ, и҆ пречⷭ҇тыхъ твои́хъ ре́бръ ꙗ҆́звы, глаго́лѧ  невѣ́рꙋющемꙋ оу҆ченикꙋ̀: принесѝ рꙋ́кꙋ твою̀ и҆  и҆спыта́й, ꙗ҆́кѡ са́мъ а҆́зъ є҆́смь, тебѐ ра́ди  пострада́вый. 
И҆ чте́нїе. Та́же: Воскресе́нїе хрⷭ҇то́во  ви́дѣвше: Ѱало́мъ н҃. 
Канѡ́нъ пра́здника, со і҆рмосы̀, на ѕ҃: и҆ ст҃а́гѡ,  є҆гѡ́же є҆́сть хра́мъ, на д҃: и҆ мине́и, на д҃. По г҃-й  пѣ́сни конда́къ, и҆ сѣда́ленъ мине́и. Сла́ва и҆ ны́нѣ:  пра́здника. По ѕ҃-й пѣ́сни конда́къ пра́здникꙋ, и҆  і҆́косъ. По ѳ҃-й пѣ́сни є҆ѯапостїла́рїй пра́здникꙋ. 
На хвали́техъ стїхи̑ры воскрє́сны, на д҃,  гла́съ а҃: 
Пое́мъ твою̀ хрⷭ҇тѐ спаси́тельнꙋю стра́сть, и҆  сла́вимъ твоѐ воскрⷭ҇нїе. (л. н҃и ѡ҆б.) 
Крⷭ҇тъ претерпѣ́вый, и҆ сме́рть оу҆праздни́вый,  и҆ воскресы́й и҆з̾ ме́ртвыхъ, оу҆мирѝ на́шꙋ жи́знь  гдⷭ҇и, ꙗ҆́кѡ є҆ди́нъ всеси́ленъ. 
А҆́да плѣни́вый, и҆ человѣ́ка воскреси́вый  воскрⷭ҇нїемъ твои́мъ хрⷭ҇тѐ, сподо́би ны̀ чⷭ҇тымъ  срⷣцемъ тебѐ пѣ́ти и҆ сла́вити. 
Бг҃олѣ́пное твоѐ снисхожде́нїе сла́вѧще, пое́мъ  тѧ̀ хрⷭ҇тѐ: роди́лсѧ є҆сѝ ѿ дв҃ы, и҆ неразлꙋче́нъ  бы́лъ є҆сѝ ѿ ѻ҆ц҃а̀: пострада́лъ є҆сѝ ꙗ҆́кѡ  чл҃вѣ́къ, и҆ во́лею претерпѣ́лъ є҆сѝ крⷭ҇тъ.  воскре́слъ є҆сѝ ѿ гро́ба, ꙗ҆́кѡ ѿ черто́га  произше́дъ, да спасе́ши мі́ръ: гдⷭ҇и сла́ва тебѣ̀. 
Сла́ва, и҆ ны́нѣ: гла́съ ѕ҃: 
По дне́хъ ѻ҆сми́хъ воста́нїѧ твоегѡ̀, і҆и҃се  цр҃ю̀, є҆диноро́дный сло́ве ѻ҆́ч҃їй, ꙗ҆ви́лсѧ є҆сѝ  оу҆ч҃нкѡ́мъ твои̑мъ, заключє́ннымъ две́ремъ, ми́ръ  тво́й подаѧ̀, и҆ невѣ́рꙋющемꙋ оу҆ченикꙋ̀ зна́мєнїѧ  показа́лъ є҆сѝ: прїидѝ, ѡ҆сѧжѝ рꙋ́цѣ и҆ но́зѣ, и҆  нетлѣ̑нныѧ моѧ̑ ре́бра. ѻ҆́нъ же вѣ́ровавъ, вопїѧ́ше  тебѣ̀: гдⷭ҇ь мо́й, и҆ бг҃ъ мо́й, сла́ва тебѣ̀. 
На стїхо́внѣ стїхи̑ры пра́здникꙋ, гла́съ а҃. 
Подо́бенъ: Прехва́льнїи мꙋ́чєницы: 
По є҆́же и҆з̾ гро́ба твое́мъ стра́шномъ  жизнода́вче воста́нїи, ꙗ҆́коже печа́тей не разрꙋши́лъ  є҆сѝ хрⷭ҇тѐ гро́бныхъ, та́кѡ заключє́ннымъ две́ремъ,  вше́лъ є҆сѝ къ пресла̑внымъ а҆пⷭ҇лѡмъ твои̑мъ,  радостотворѧ̀ и҆̀мъ, и҆ пра́вый тво́й дх҃ъ подаѧ̀ и҆̀мъ,  за безмѣ́рнꙋю твою̀ ми́лость. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Ѳѡма̀ и҆́же и҆ близне́цъ не бѣ̀ прише́лъ, є҆гда̀  ты̀ (л. н҃ѳ) оу҆ч҃нкѡ́мъ ꙗ҆ви́лсѧ є҆сѝ гдⷭ҇и: тѣ́мже  не вѣ́рова твоемꙋ̀ воскресе́нїю, и҆ ви́дѣвшымъ тѧ̀  вопїѧ́ше: а҆́ще не вложꙋ̀ пе́рста въ ре́бра є҆гѡ̀ и҆  гвозде́й ꙗ҆́звы, не вѣ́рꙋю, ꙗ҆́кѡ воста́лъ є҆́сть. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Ꙗ҆́коже хо́щеши ѡ҆сѧжѝ, хрⷭ҇то́съ ѳѡмѣ̀  вопїѧ́ше, вложѝ рꙋ́кꙋ, и҆ позна́й мѧ̀ кѡ́сти и҆мꙋ́ща, и҆  земно́е тѣ́ло, и҆ не бꙋ́ди невѣ́ренъ, ра́внѡ же со  и҆ны́ми оу҆вѣ́рисѧ. ѻ҆́нъ же возопѝ: бг҃ъ мо́й и҆  гдⷭ҇ь ты̀ є҆сѝ, сла́ва воста́нїю твоемꙋ̀. 
Сла́ва, и҆ ны́нѣ: гла́съ то́йже: 
Оу҆ченикѡ́мъ сомнѧ́щымсѧ, во ѻ҆смы́й де́нь  предста̀ сп҃съ, и҆дѣ́же бѧ́хꙋ со́брани, и҆ ми́ръ да́въ,  ѳѡмѣ̀ возопѝ: прїидѝ а҆пⷭ҇ле, ѡ҆сѧжѝ дла̑ни, въ  ни́хже гвѡ́здїѧ вонзо́ша. ѽ до́брое невѣ́рїе ѳѡмино̀,  вѣ́рныхъ сердца̀ въ позна́нїе приведѐ! и҆ со стра́хомъ  возопѝ: гдⷭ҇ь мо́й и҆ бг҃ъ мо́й, сла́ва тебѣ̀. 
И҆ про́чее оу҆́трени. Тропа́рь: Запеча́танꙋ  гро́бꙋ: Є҆ктенїа̀, и҆ ча́съ пе́рвый, и҆ ѿпꙋ́стъ, и҆  ѻ҆бы́чнаѧ лїті́а въ притво́рѣ. 
На лїтꙋргі́и и҆з̾ѡбрази́тєльнаѧ, и҆ ѿ канѡ́на  пра́здника, пѣ́снь ѳ҃, на ѕ҃. Прокі́менъ, гла́съ г҃:  Ве́лїй гдⷭ҇ь на́шъ, и҆ ве́лїѧ крѣ́пость є҆гѡ̀, и҆  ра́зꙋма є҆гѡ̀ нѣ́сть числа̀. Сті́хъ: Хвали́те  гдⷭ҇а, ꙗ҆́кѡ бл҃гъ: А҆пⷭ҇лъ дѣѧ́нїй, зача́ло є҃і:  Слы́шавше а҆пⷭ҇ли: А҆ллилꙋ́їа, гла́съ и҃: Прїиди́те  возра́дꙋемсѧ гдⷭ҇ви: Сті́хъ: Похвалѝ і҆ерⷭ҇ли́ме  гдⷭ҇а: Є҆ѵⷢ҇лїе і҆ѡа́нна, зача́ло ѳ҃і: Ви́дѣвше  человѣ́цы зна́менїе: Прича́стенъ. Похвалѝ  і҆ерⷭ҇ли́ме гдⷭ҇а: По семꙋ́ же воѡбраже́нїю пое́мъ по  всѧ̑ сꙋббѡ̑ты до вознесе́нїѧ хрⷭ҇то́ва. 


(л. н҃ѳ ѡ҆б.) 
НЕДѢ́ЛѦ ТРЕ́ТІѦ ПО ПА́СЦѢ, 
ст҃ы́хъ же́нъ мѷроно́сицъ, и҆ і҆ѡ́сифа  пра́веднагѡ. 
Въ сꙋббѡ́тꙋ ве́чера, 
На ма́лѣй вече́рни. 
Стїхи̑ры воскре́сны, г҃. Гла́съ в҃: 
Пре́жде вѣ̑къ ѿ ѻ҆ц҃а̀ ро́ждшемꙋсѧ:  Хрⷭ҇то́съ сп҃съ на́шъ, є҆́же на ны̀. Со  а҆рха́гг҃лы воспои́мъ хрⷭ҇то́во воскрⷭ҇нїе: И҆  ꙾восто́ченъ꙾а҆нато́лїевъ а҃, гла́съ то́йже:  Тебѐ  распе́ншагосѧ, и҆ погребе́ннаго: Сла́ва: Почто̀ мѵ́ра  со слеза́ми, ѽ оу҆чени́цы: [Всѧ̀ сїѧ̀ стїхи̑ры и҆щѝ  на вели́цѣй вече́рни.] 
И҆ ны́нѣ: догма́тїкъ, гла́съ в҃: 
Ѽ превє́лїѧ та̑инства! зрѧ̀ чꙋдеса̀,  проповѣ́дꙋю бж҃ество̀: є҆мманꙋ́илъ бо є҆стества̀  оу҆́бѡ врата̀ ѿве́рзе ꙗ҆́кѡ чл҃вѣколю́бецъ:  дѣ́вства же заключе́нїѧ не разрꙋшѝ ꙗ҆́кѡ бг҃ъ: но  си́це ѿ оу҆тро́бы про́йде, ꙗ҆́коже слꙋ́хомъ вни́де:  та́кѡ воплоти́сѧ, ꙗ҆́коже зача́тсѧ. безстра́стнѡ вни́де,  несказа́ннѡ и҆зы́де, по проро́кꙋ глаго́лющемꙋ: сїѧ̑  врата̀ заключє́на бꙋ́дꙋтъ, никто́же про́йдетъ и҆́ми,  то́кмѡ є҆ди́нъ гдⷭ҇ь бг҃ъ і҆и҃левъ, и҆мѣ́ѧй ве́лїю  ми́лость. 
Свѣ́те ти́хїй: Прокі́менъ: Гдⷭ҇ь воцари́сѧ: 
На стїхо́внѣ стїхи́ра воскре́сна, 
и҆ бг҃оро́дицы, гла́съ в҃. Подо́бенъ: Є҆гда̀ ѿ  дре́ва: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. (л. ѯ҃) 
Всѣ́хъ скорбѧ́щихъ ра́досте, и҆ ѡ҆би́димыхъ  предста́тельнице, и҆ оу҆бо́гихъ пита́тельнице,  стра́нныхъ же оу҆тѣше́нїе, и҆ же́зле слѣпы́хъ,  немощны́хъ посѣще́нїе, трꙋжда́ющихсѧ покро́ве и҆  застꙋ́пнице, и҆ си́рыхъ помо́щнице, мт҃и бг҃а вы́шнѧгѡ  ты̀ є҆сѝ пречⷭ҇таѧ: потщи́сѧ, мо́лимсѧ, спасти́сѧ  рабѡ́мъ твои́мъ. 
Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ. 
Всѧ́кое беззако́нїе неща́днѡ, всѧ́кїй грѣ́хъ  невозде́ржнѡ ѻ҆каѧ́нный содѣ́лахъ, всѧ́кагѡ ѡ҆сꙋжде́нїѧ  досто́инъ є҆́смь: вины̀ покаѧ́нїѧ мнѣ̀ пода́ждь дв҃о,  ꙗ҆́кѡ да не ѡ҆сꙋжде́нъ та́мѡ ꙗ҆влю́сѧ. тѧ́ бо написꙋ́ю  мл҃твенницꙋ, тѧ̀ призыва́ю предста́тельницꙋ, да мѧ̀ не  посрами́ши бг҃оневѣ́стнаѧ. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
И҆на́гѡ прибѣ́жища чи́стаѧ, къ творцꙋ̀ и҆ влⷣцѣ  мы̀ и҆́мамы, ра́звѣ тебѐ бг҃оневѣ́сто, да не  ѿри́неши на́съ те́плымъ твои́мъ предста́тельствомъ,  нижѐ посрами́ши любо́вїю притека́ющихъ под̾ кро́въ  тво́й, мт҃и бг҃а на́шегѡ: потщи́сѧ, и҆ твою̀ по́мощь  да́ждь, и҆ ны́нѣшнѧгѡ гнѣ́ва на́съ спасѝ. 
Сла́ва, и҆ ны́нѣ: гла́съ в҃. Мѷронѡ́сицы ра́нѡ  бы́вшѧ: [И҆щѝ на вели́цѣй вече́рни.] По трист҃о́мъ  тропа́рь: Бл҃гоѻбра́зный і҆ѡ́сифъ. И҆ ѿпꙋ́стъ. 
На вели́цѣй вече́рни. 
Хрⷭ҇то́съ воскре́се: ꙗ҆́кѡ ѻ҆бы́чно. Та́же  ѱало́мъ предначина́тельный: Бл҃гословѝ дꙋшѐ моѧ̀  гдⷭ҇а: И҆ каѳі́сма а҃. ѱалти́ра. 
На Гдⷭ҇и воззва́хъ: поста́вимъ стїхѡ́въ і҃, и҆  пое́мъ: (л. ѯ҃ ѡ҆б.) 
Стїхи̑ры воскрⷭ҇ны, г҃, гла́съ в҃. 
Сті́хъ: И҆зведѝ и҆з̾ темни́цы дꙋ́шꙋ мою̀,  и҆сповѣ́датисѧ и҆́мени твоемꙋ̀. 
Пре́жде вѣ̑къ ѿ ѻ҆ц҃а̀ ро́ждшемꙋсѧ бж҃їю  сло́вꙋ, вопло́щшемꙋсѧ ѿ дв҃ы мр҃і́и, прїиди́те  поклони́мсѧ: крⷭ҇тъ бо претерпѣ́въ, погребе́нїю  предаде́сѧ, ꙗ҆́кѡ са́мъ восхотѣ̀: и҆ воскр҃съ и҆з̾  ме́ртвыхъ, сп҃се́ мѧ заблꙋжда́ющаго человѣ́ка. 
Сті́хъ: Менѐ ждꙋ́тъ првⷣницы, до́ндеже возда́си  мнѣ̀. 
Хрⷭ҇то́съ сп҃съ на́шъ, є҆́же на ны̀ рꙋкописа́нїе  пригвозди́въ на крⷭ҇тѣ̀ загла́ди, и҆ сме́ртнꙋю держа́вꙋ  оу҆празднѝ: покланѧ́емсѧ є҆гѡ̀ тридне́вномꙋ  воскрⷭ҇нїю. 
Сті́хъ: И҆з̾ глꙋбины̀ воззва́хъ къ тебѣ̀ гдⷭ҇и,  гдⷭ҇и, оу҆слы́ши гла́съ мо́й. 
Со а҆рха́гг҃лы воспои́мъ хрⷭ҇то́во воскрⷭ҇нїе:  то́й бо є҆́сть и҆зба́витель и҆ сп҃съ дꙋ́шъ на́шихъ, и҆  въ сла́вѣ стра́шнѣй и҆ крѣ́пцѣй си́лѣ, па́ки  грѧде́тъ сꙋди́ти мі́рꙋ, є҆го́же созда̀. 
И҆ ꙾восто́чны꙾а҆нато́лїевы д҃. Гла́съ то́йже. 
Сті́хъ: Да бꙋ́дꙋтъ оу҆́ши твоѝ, вне́млющѣ  гла́сꙋ моле́нїѧ моегѡ̀. 
Тебѐ распе́ншагосѧ и҆ погребе́ннаго, а҆́гг҃лъ  проповѣ́да влⷣкꙋ, и҆ глаго́лаше жена́мъ: прїиди́те  ви́дите, и҆дѣ́же лежа́ше гдⷭ҇ь: воскр҃се бо, ꙗ҆́коже  речѐ, ꙗ҆́кѡ всеси́ленъ. тѣ́мже тебѣ̀ покланѧ́емсѧ  є҆ди́номꙋ безсме́ртномꙋ: жизнода́вче хрⷭ҇тѐ, поми́лꙋй  на́съ. 
Сті́хъ: А҆́ще беззакѡ́нїѧ на́зриши гдⷭ҇и, гдⷭ҇и,  кто̀ постои́тъ; ꙗ҆́кѡ оу҆ тебѐ ѡ҆чище́нїе є҆́сть. (л.  ѯ҃а) 
Крⷭ҇то́мъ твои́мъ оу҆праздни́лъ є҆сѝ, ю҆́же ѿ  дре́ва клѧ́твꙋ, погребе́нїемъ твои́мъ оу҆мертви́лъ  є҆сѝ сме́рти держа́вꙋ: воста́нїемъ же твои́мъ  просвѣти́лъ є҆сѝ ро́дъ человѣ́ческїй. сегѡ̀ ра́ди  вопїе́мъ тѝ: бл҃годѣ́телю хрⷭ҇тѐ бж҃е на́шъ, сла́ва  тебѣ̀. 
Сті́хъ: И҆́мене ра́ди твоегѡ̀, потерпѣ́хъ тѧ̀  гдⷭ҇и, потерпѣ̀ дꙋша̀ моѧ̀ въ сло́во твоѐ, оу҆пова̀  дꙋша̀ моѧ̀ на гдⷭ҇а. 
Ѿверзо́шасѧ тебѣ̀ гдⷭ҇и, стра́хомъ врата̀  смє́ртнаѧ, вра́тницы же а҆́дѡвы ви́дѣвше тѧ̀,  оу҆боѧ́шасѧ: врата́ бо мѣ̑днаѧ сокрꙋши́лъ є҆сѝ, и҆  верєѝ желѣ̑зныѧ сте́рлъ є҆сѝ, и҆ и҆зве́лъ є҆сѝ  на́съ ѿ тьмы̀ и҆ сѣ́ни сме́ртныѧ, и҆ оу҆́зы на́шѧ  растерза́лъ є҆сѝ. 
Сті́хъ: Ѿ стра́жи оу҆́треннїѧ до но́щи, ѿ  стра́жи оу҆́треннїѧ, да оу҆пова́етъ і҆и҃ль на гдⷭ҇а. 
Сп҃си́тельнꙋю пѣ́снь пою́ще, ѿ оу҆́стъ  возсле́мъ: прїиди́те всѝ въ домꙋ̀ гдⷭ҇немъ припаде́мъ,  глаго́люще: на дре́вѣ распны́йсѧ, и҆ и҆з̾ ме́ртвыхъ  воскр҃сы́й, и҆ сы́й въ нѣ́дрѣхъ ѻ҆́ч҃ихъ, ѡ҆чи́сти  грѣхѝ на́шѧ. 
Та́же стїхи̑ры мѷроно́сицамъ самогла́сны г҃, гла́съ  в҃. А҆нато́лїа. 
Сті́хъ: Ꙗ҆́кѡ оу҆ гдⷭ҇а млⷭ҇ть, и҆ мно́гое оу҆  негѡ̀ и҆збавле́нїе и҆ то́й и҆зба́витъ і҆и҃лѧ ѿ всѣ́хъ  беззако́нїй є҆гѡ̀. 
Мѷронѡ́сицы жєны̀, оу҆́трꙋ глꙋбокꙋ̀, а҆рѡма́ты  взе́мшѧ, гдⷭ҇нѧ гро́ба достиго́ша, ꙗ҆̀же не надѣ́ѧхꙋсѧ  ѡ҆брѣ́тшѧ помышлѧ́хꙋ благоговѣ́юще ка́менномꙋ  ѿвале́нїю, и҆ дрꙋ́га ко дрꙋзѣ́й глаго́лахꙋ: гдѣ̀  сꙋ́ть печа̑ти гро́ба; гдѣ̀ є҆́сть пїла́това кꙋстѡді́а,  и҆ ѡ҆па́сное оу҆тверже́нїе; бы́сть же возвѣсти́тель не  разꙋмѣва́ющымъ жена́мъ, блиста́ѧйсѧ а҆́гг҃лъ, и҆  глаго́лѧй къ ни́мъ: что̀ съ рыда́нїемъ (л. ѯ҃а ѡ҆б.)  и҆́щете жива́гѡ и҆ ѡ҆животвори́вшагѡ ро́дъ чл҃вѣ́ческїй;  воста̀ хрⷭ҇то́съ бг҃ъ на́шъ и҆з̾ ме́ртвыхъ ꙗ҆́кѡ  всеси́ленъ, подаѧ́й всѣ́мъ на́мъ нетлѣ́нїе и҆ жи́знь,  просвѣще́нїе и҆ ве́лїю млⷭ҇ть. 
Сті́хъ: Хвали́те гдⷭ҇а всѝ ꙗ҆зы́цы, похвали́те  є҆го̀ всѝ лю́дїе. 
Почто̀ мѵ̑ра со слеза́ми, ѽ оу҆чєни́цы  растворѧ́ете, ка́мень ѿвали́сѧ, гро́бъ и҆стощи́сѧ:  ви́дите тлю̀ живото́мъ попра́ннꙋю, печа̑ти  свидѣ́тельствꙋющѧ ꙗ҆́вственнѡ, спѧ́щыѧ лю́тѣ  стра́жники непокори́выхъ, сме́ртное спасе́сѧ пло́тїю  бж҃їею, а҆́дъ рыда́етъ. те́кшѧ ра́достїю рцы́те  а҆пⷭ҇лѡмъ: оу҆мертви́вый сме́рть хрⷭ҇то́съ,  перворожде́нъ и҆з̾ ме́ртвыхъ, ва́съ предварѧ́етъ въ  галїле́и. 
Сті́хъ: Ꙗ҆́кѡ оу҆тверди́сѧ ми́лость є҆гѡ̀ на  на́съ. и҆ и҆́стина гдⷭ҇нѧ пребыва́етъ во вѣ́къ. 
Мѷронѡ́сицы ра́нѡ бы́вшѧ, и҆ гро́бъ тво́й со  тща́нїемъ дости́гшѧ, и҆ска́хꙋ тебѐ хрⷭ҇тѐ, во є҆́же  пома́зати пречⷭ҇тое тѣ́ло твоѐ. и҆ а҆́гг҃ловыми  глаго́лы ѡ҆гласи́вшесѧ, радостотвѡ́рныѧ ѻ҆́бразы  а҆пⷭ҇лѡмъ проповѣ́дахꙋ, ꙗ҆́кѡ воскре́се нача́льникъ  спасе́нїѧ на́шегѡ, плѣни́вый сме́рть, мі́рови же да́рꙋѧй  живо́тъ вѣ́чный и҆ ве́лїю ми́лость. 
Сла́ва: гла́съ ѕ҃. Космы̀ мона́ха: 
Мѷронѡ́сицы жєны̀, гро́ба твоегѡ̀ дости́гшѧ, и҆  печа̑ти грѡ́бныѧ ви́дѣвшѧ, не ѡ҆брѣ́тшѧ же пречи́стагѡ  тѣ́ла твоегѡ̀, рыда́ющѧ со тща́нїемъ прїидо́ша,  глаго́лющѧ: кто̀ оу҆кра́де на́ше оу҆пова́нїе; кто̀  взѧ́тъ ме́ртва на́га смѵ́рною пома́зана, мт҃ри є҆ди́но  оу҆тѣше́нїе; ѽ ка́кѡ мє́ртвыѧ ѡ҆живи́вый  оу҆мертви́сѧ; а҆́дъ (л. ѯ҃в) плѣни́вый, ка́кѡ  погребе́сѧ; но воскреснѝ сп҃се самовла́стнѡ, ꙗ҆́коже  ре́клъ є҆сѝ, тридне́венъ, спаса́ѧй дꙋ́шы на́шѧ. 
И҆ ны́нѣ: бг҃оро́диченъ, гла́съ в҃: 
Пре́йде сѣ́нь зако́ннаѧ, бл҃года́ти прише́дши:  ꙗ҆́коже бо кꙋпина̀ не сгара́ше ѡ҆палѧ́ема, та́кѡ дв҃о  родила̀ є҆сѝ, и҆ дв҃а пребыла̀ є҆сѝ. вмѣ́стѡ столпа̀  ѻ҆́гненнагѡ, пра́ведное возсїѧ̀ со́лнце: вмѣ́стѡ  мѡѷсе́а, хрⷭ҇то́съ, сп҃се́нїе дꙋ́шъ на́шихъ. 
Вхо́дъ: Свѣ́те ти́хїй: Прокі́менъ: Гдⷭ҇ь  воцр҃и́сѧ: 
На лїті́и стїхи̑ры самогла́сны, гла́съ а҃: 
Мѷронѡ́сицы жєны̀, ко гро́бꙋ что̀ прїидо́сте;  что̀ и҆́щете жива́гѡ въ ме́ртвыхъ; воскре́се гдⷭ҇ь,  дерза́йте, вопїе́тъ а҆́гг҃лъ. 
Со стра́хомъ прїидо́ша жєны̀ на гро́бъ, а҆рѡма́ты  тѣ́ло твоѐ пома́зати тща́щыѧсѧ: и҆ сїѐ не ѡ҆брѣ́тше,  недоꙋмѣва́хꙋсѧ дрꙋга̀ ко дрꙋзѣ́й, не вѣ́дꙋще  воскрⷭ҇нїѧ. но предста̀ и҆̀мъ а҆́гг҃лъ, и҆ речѐ:  воскре́се хрⷭ҇то́съ, да́рꙋѧй на́мъ ве́лїю млⷭ҇ть. 
Прїидо́ша на гро́бъ магдали́на, и҆ дрꙋга́ѧ марі́а  и҆́щꙋще гдⷭ҇а, и҆ а҆́гг҃ла ви́дѣша ꙗ҆́кѡ мо́лнїю  сѣдѧ́ща на ка́мени, и҆ глаго́люща и҆̀мъ: что̀ и҆́щете  жива́гѡ съ ме́ртвыми; воскре́се, ꙗ҆́коже речѐ: въ  галїле́и є҆го̀ ѡ҆брѧ́щете. къ немꙋ́ же возопїи́мъ:  воскресы́й и҆з̾ ме́ртвыхъ, гдⷭ҇и сла́ва тебѣ̀. 
Сла́ва: гла́съ ѕ҃: 
Просѝ і҆ѡ́сифъ тѣ́ло і҆и҃сово, и҆ положѝ є҆̀  въ но́вомъ свое́мъ гро́бѣ: подоба́ше бо є҆мꙋ̀ и҆з̾  гро́ба, ꙗ҆́кѡ ѿ черто́га проитѝ. сокрꙋши́вый держа́вꙋ  сме́рти, и҆ ѿве́рзый врата̀ ра́йскаѧ человѣ́кѡмъ,  гдⷭ҇и сла́ва тебѣ̀. (л. ѯ҃в ѡ҆б.) 
И҆ ны́нѣ: бг҃оро́диченъ. гла́съ то́йже: 
Творе́цъ и҆ и҆зба́витель мо́й пречⷭ҇таѧ, хрⷭ҇то́съ  гдⷭ҇ь и҆з̾ твои́хъ ложе́снъ проше́дъ, въ мѧ̀  ѡ҆болкі́йсѧ, пе́рвыѧ клѧ́твы а҆да́ма свободѝ. тѣ́мже  тѝ всечⷭ҇таѧ, ꙗ҆́кѡ бж҃їи мт҃ри же и҆ дв҃ѣ, вои́стиннꙋ  вопїе́мъ немо́лчнѡ: ра́дꙋйсѧ а҆́гг҃льски, ра́дꙋйсѧ  влⷣчце, предста́тельство и҆ покро́ве, и҆ сп҃се́нїе дꙋ́шъ  на́шихъ. 
На стїхо́внѣ стїхи́ра воскре́сна, гла́съ в҃: 
Воскрⷭ҇нїе твоѐ хрⷭ҇тѐ сп҃се, всю̀ просвѣтѝ  вселе́ннꙋю и҆ призва́лъ є҆сѝ твоѐ созда́нїе:  всеси́льне гдⷭ҇и сла́ва тебѣ̀. 
Та́же стїхи̑ры па́схи съ припѣ́вы и҆́хъ. [Ли́стъ з҃  на ѡ҆боро́тѣ.] 
Сла́ва: гла́съ є҃: 
Тебѐ ѡ҆дѣ́ющагосѧ свѣ́томъ ꙗ҆́кѡ ри́зою сне́мъ  і҆ѡ́сифъ съ дре́ва съ нїкоди́момъ, и҆ ви́дѣвъ ме́ртва  на́га непогребе́на, бл҃госе́рдный пла́чь воспрїи́мъ,  рыда́ѧ глаго́лаше: оу҆вы̀ мнѣ̀ сладча́йшїй і҆и҃се,  є҆го́же вма́лѣ со́лнце на крⷭ҇тѣ̀ ви́сима  оу҆зрѣ́вшее мра́комъ ѡ҆блага́шесѧ, и҆ землѧ̀ стра́хомъ  колеба́шесѧ, и҆ раздира́шесѧ цр҃ко́внаѧ завѣ́са: но сѐ  ны́нѣ ви́жꙋ тѧ̀, менѐ ра́ди во́лею под̾е́мша сме́рть.  ка́кѡ погребꙋ́ тѧ бж҃е мо́й, и҆лѝ како́ю плащани́цею  ѡ҆бвїю̀; ко́има ли рꙋка́ма прикоснꙋ́сѧ нетлѣ́нномꙋ  твоемꙋ̀ тѣ́лꙋ; и҆лѝ кі̑ѧ пѣ̑сни воспою̀ твоемꙋ̀  и҆схо́дꙋ ще́дре, велича́ю стрⷭ҇ти твоѧ̑, пѣсносло́влю и҆  погребе́нїе твоѐ со воскрⷭ҇нїемъ, зовы́й: гдⷭ҇и сла́ва  тебѣ̀. 
И҆ ны́нѣ: Воскресе́нїѧ де́нь: и҆ Хрⷭ҇то́съ  воскре́се: є҆ди́ножды.  
Та́же, Ны́нѣ ѿпꙋща́еши: На бл҃гослове́нїи  хлѣ́бѡвъ тропа́рь Бцⷣе дв҃о: три́жды. И҆ ѻ҆бы́чное  чте́нїе дѣѧ́нїй. (л. ѯ҃г) 
[зрѝ] А҆́ще ли слꙋчи́тсѧ не бы́ти бдѣ́нїю: пою́тсѧ  на Гдⷭ҇и воззва́хъ: стїхи̑ры воскре́сны, д҃. и҆  мѷроно́сицъ съ лїті́йными, на ѕ҃. Вхо́дъ. Прокі́менъ. На  стїхо́внѣ стїхи̑ры па́схи. Сла́ва, и҆ ны́нѣ: гла́съ  є҃, Тебѐ ѡ҆дѣ́ющагосѧ свѣ́томъ: На полꙋ́нощницѣ  канѡ́нъ трⷪ҇ченъ пое́тсѧ по ѻ҆бы́чаю. 
Вѣ́домо же бꙋ́ди, ꙗ҆́кѡ ѿ недѣ́ли ст҃а́гѡ  ѳѡмы̀, не быва́етъ хлѣболомле́нїе по бл҃гослове́нїи  хлѣ́бѡвъ, за кра́ткость но́щи. 
Въ недѣ́лю г҃-ю по па́сцѣ, ст҃ы́хъ мѷроно́сицъ. 
На оу҆́трени, 
на Бг҃ъ гдⷭ҇ь: тропа́рь, гла́съ в҃. 
Є҆гда̀ снизше́лъ є҆сѝ къ сме́рти, животѐ  безсме́ртный, тогда̀ а҆́дъ оу҆мертви́лъ є҆сѝ  блиста́нїемъ бж҃ества̀. є҆гда́ же и҆ оу҆ме́ршыѧ ѿ  преиспо́днихъ воскр҃си́лъ є҆сѝ, всѧ̑ си̑лы нбⷭ҇ныѧ  взыва́хꙋ: жизнода́вче хрⷭ҇тѐ бж҃е на́шъ, сла́ва тебѣ̀.  [Два́жды.] 
Сла́ва: 
Бл҃гоѻбра́зный і҆ѡ́сифъ, съ дре́ва сне́мъ  пречⷭ҇тое тѣ́ло твоѐ, плащани́цею чи́стою ѡ҆бви́въ, и҆  вонѧ́ми во гро́бѣ но́вѣ покры́въ положѝ: но  тридне́венъ воскре́слъ є҆сѝ гдⷭ҇и, подаѧ́й мі́рови  ве́лїю ми́лость. 
И҆ ны́нѣ: 
Мѷроно́сицамъ жена́мъ, при гро́бѣ предста́въ  а҆́гг҃лъ вопїѧ́ше: мѵ̑ра мє́ртвымъ сꙋ́ть прили̑чна,  хрⷭ҇то́съ же и҆стлѣ́нїѧ ꙗ҆ви́сѧ чꙋ́ждь. но возопі́йте:  воскре́се гдⷭ҇ь, подаѧ́й мі́рови ве́лїю ми́лость. (л.  ѯ҃г ѡ҆б.) 
По а҃-мъ стїхосло́вїи сѣда́льны, гла́съ в҃: 
Ка́мень гро́бный запеча́тати не возбрани́въ,  ка́мень вѣ́ры воскресы́й по́далъ є҆сѝ всѣ̑мъ: гдⷭ҇и  сла́ва тебѣ̀. 
Сті́хъ: Воскрⷭ҇нѝ гдⷭ҇и бж҃е мо́й, да вознесе́тсѧ  рꙋка̀ твоѧ̀: 
Нѣ́дро пречⷭ҇тое въ вы́шнихъ не и҆стощи́вый,  погребе́нїе и҆ воскресе́нїе ѡ҆ всѣ́хъ прїѧ́лъ є҆сѝ:  гдⷭ҇и сла́ва тебѣ̀. 
Сла́ва, и҆ ны́нѣ: бг҃оро́диченъ. 
Всѧ̑ па́че смы́сла, всѧ̑ пресла́внаѧ твоѧ̀, бцⷣе,  та̑инства, чистотѣ̀ запеча́танной, и҆ дѣ́вствꙋ  храни́мꙋ, мт҃и позна́ласѧ є҆сѝ нело́жна, бг҃а ро́ждши  и҆́стиннаго: того̀ молѝ, спасти́сѧ дꙋша́мъ на́шымъ. 
По в҃-мъ стїхосло́вїи сѣда́льны, гла́съ в҃: 
Мѷронѡ́сицы оу҆́трѡ прише́дшыѧ, и҆ гро́бъ то́щь  ви́дѣвшыѧ, а҆пⷭ҇лѡмъ глаго́лахꙋ: тлѣ́нїе низложѝ  держа́вный, и҆ сꙋ́щыѧ во а҆́дѣ и҆схитѝ оу҆́зъ:  проповѣ́дите дерзнове́нїемъ, ꙗ҆́кѡ воскре́се хрⷭ҇то́съ  бг҃ъ, да́рꙋѧй мі́рови ве́лїю ми́лость. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ  срⷣцемъ мои́мъ: 
Мѵ́ры погребе́нїѧ твоегѡ̀ жєны̀ носѧ́щѧ, та́й ко  гро́бꙋ прїидо́ша оу҆ра́нше, і҆ꙋде́йскїѧ боѧ́щесѧ  де́рзости, и҆ во́инѡвъ предзрѧ́ще оу҆твержде́нїе. но  є҆стество̀ немощно́е мꙋ́жество побѣдѝ: ꙗ҆́кѡ  намѣ́ренїе ми́лостивное бг҃ꙋ оу҆годѝ. прили́чнѡ  оу҆́бѡ взыва́хꙋ: воскреснѝ гдⷭ҇и, помозѝ на́мъ, и҆  и҆зба́ви на́съ сла́вы ра́ди и҆́мене твоегѡ̀. 
Сла́ва, и҆ ны́нѣ: бг҃оро́диченъ: 
Препросла́вленна є҆сѝ бцⷣе дв҃о, пое́мъ тѧ̀:  крⷭ҇то́мъ бо сн҃а твоегѡ̀ низложи́сѧ а҆́дъ и҆ сме́рть  оу҆мертви́сѧ: оу҆мерщвле́ннїи воста́хомъ и҆ живота̀  сподо́бихомсѧ, ра́й воспрїѧ́хомъ (л. ѯ҃д) дре́внее  наслажде́нїе. Тѣ́мъ бл҃годарѧ́ще славосло́вимъ, ꙗ҆́кѡ  держа́внаго хрⷭ҇та̀ бг҃а на́шего, и҆ є҆ди́наго  многомлⷭ҇тиваго. 
И҆ чте́нїе во є҆ѵⷢ҇лїи толково́мъ по чи́нꙋ  своемꙋ̀. 
По непоро́чнахъ тропарѝ: А҆́гг҃льскїй собо́ръ: 
И҆ а҆́бїе ѵ҆пакоѝ. Гла́съ в҃: 
По стра́сти ше́дше во гро́бъ жєны̀, во є҆́же  пома́зати тѣ́ло твоѐ, хрⷭ҇тѐ бж҃е, ви́дѣша а҆́гг҃лы  во гро́бѣ, оу҆жасо́шасѧ: гла́съ бо слы́шахꙋ ѿ ни́хъ:  ꙗ҆́кѡ воскре́се гдⷭ҇ь, да́рꙋѧй мі́рови ве́лїю ми́лость. 
И҆ чте́нїе. И҆ а҆́бїе степє́нны, гла́съ в҃, по  два́жды. 
А҆нтїфѡ́нъ а҃: 
На нб҃о ѻ҆́чи пꙋща́ю моегѡ̀ срⷣца, къ тебѣ̀  сп҃се: спасѝ мѧ̀ твои́мъ ѡ҆сїѧ́нїемъ. 
Поми́лꙋй на́съ согрѣша́ющихъ тебѣ̀ мно́гѡ на  всѧ́кїй ча́съ, ѽ хрⷭ҇тѐ мо́й, и҆ да́ждь ѻ҆́бразъ  пре́жде конца̀ пока́ѧтисѧ тебѣ̀. 
Сла́ва: 
Ст҃о́мꙋ дх҃ꙋ, є҆́же ца́рствовати подоба́етъ,  ѡ҆свѧща́ти, подвиза́ти тва́рь: бг҃ъ бо є҆́сть,  є҆диносꙋ́щенъ ѻ҆ц҃ꙋ̀ и҆ сло́вꙋ. 
И҆ ны́нѣ: то́йже. 
А҆нтїфѡ́нъ в҃: 
А҆́ще не гдⷭ҇ь бы бы́лъ въ на́съ, кто̀ дово́ленъ  цѣ́лъ сохране́нъ бы́ти ѿ врага̀, кꙋ́пнѡ и҆  человѣкоꙋбі́йцы; 
Зꙋбѡ́мъ и҆́хъ не преда́ждь сп҃се, твоего̀ раба̀:  и҆́бо льво́вымъ ѻ҆́бразомъ на мѧ̀ подвиза́ютсѧ вразѝ  моѝ. 
Сла́ва: 
Ст҃о́мꙋ дх҃ꙋ живонача́лїе и҆ че́сть: всѧ̑ бо (л.  ѯ҃д ѡ҆б.) созда̑ннаѧ, ꙗ҆́кѡ бг҃ъ сы́й, си́лою  соблюда́етъ во ѻ҆ц҃ѣ̀, сн҃омъ же. 
И҆ ны́нѣ: то́йже. 
А҆нтїфѡ́нъ г҃: 
Надѣ́ющїисѧ на гдⷭ҇а, оу҆подо́бишасѧ горѣ̀  ст҃ѣ́й: и҆̀же ника́коже дви́жꙋтсѧ прило́ги вра́жїими. 
Въ беззакѡ́нїѧ рꙋ́къ свои́хъ да не про́стрꙋтъ  бж҃е́ственнѣ живꙋ́щїи: не ѡ҆ставлѧ́етъ бо хрⷭ҇то́съ  жезла̀ на жре́бїи свое́мъ. 
Сла́ва: 
Ст҃ы́мъ дх҃омъ то́читсѧ всѧ́ка премꙋ́дрость:  ѿсю́дꙋ бл҃года́ть а҆по́столѡмъ, и҆ страда́льчествы  вѣнча́ютсѧ мꙋ́чєницы, и҆ прⷪ҇ро́цы зрѧ́тъ. 
И҆ ны́нѣ: то́йже. 
Прокі́менъ, гла́съ в҃: Воста́ни гдⷭ҇и бж҃е мо́й  повелѣ́нїемъ, и҆́мже заповѣ́далъ є҆сѝ, и҆ со́нмъ  люде́й ѡ҆бы́детъ тѧ̀. Сті́хъ: Гдⷭ҇и бж҃е мо́й, на тѧ̀  оу҆пова́хъ, спаси́ мѧ. Всѧ́кое дыха́нїе: Є҆ѵⷢ҇лїе  оу҆́треннее воскре́сное г҃, ѿ ма́рка, заⷱ҇ ѻ҃а:  Воскре́съ і҆и҃съ заꙋ́тра въ пе́рвꙋю сꙋббѡ́тꙋ: та́же:  Воскрⷭ҇нїе хрⷭ҇то́во ви́дѣвше, поклони́мсѧ: три́жды.  ѱало́мъ н҃, и҆ про́чее. 
Канѡ́нъ па́схи со і҆рмосо́мъ, и҆ съ бг҃оро́дичны  є҆гѡ̀, на ѕ҃. Та́же настоѧ́щїѧ недѣ́ли, трїѡ́ди канѡ́нъ  на и҃, гла́съ в҃: Творе́нїе гдⷭ҇и́на а҆ндре́а кри́тскагѡ.  Катава́сїа: Воскрⷭ҇нїѧ де́нь: 
Канѡ́нъ па́схи. Гла́съ а҃. 
Пѣ́снь а҃. 
І҆рмо́съ: Воскрⷭ҇нїѧ де́нь: 
Ѡ҆чи́стимъ чꙋ̑вствїѧ: Нб҃са̀ оу҆̀бо досто́йнѡ  да веселѧ́тсѧ: (л. ѯ҃є) 
И҆́ный канѡ́нъ бг҃оро́диченъ, подо́бенъ. Є҆гѡ́же  краестро́чїе на пе́рвыхъ тропарѣ́хъ: Ѳеофа́нꙋсъ.  Гла́съ то́йже. 
Оу҆мерщвле́нїѧ предѣ́лъ сломи́ла є҆сѝ,  вѣ́чнꙋю жи́знь ро́ждшаѧ хрⷭ҇та̀, и҆з̾ гро́ба  возсїѧ́вшаго дне́сь, дв҃о всенепоро́чнаѧ, и҆ мі́ръ  просвѣти́вшаго. 
Воскре́сшаго ви́дѣвши сн҃а твоего̀ и҆ бг҃а,  ра́дꙋйсѧ со а҆пⷭ҇лы бг҃обл҃года́тнаѧ чⷭ҇таѧ: и҆ є҆́же  ра́дꙋйсѧ пе́рвѣе, ꙗ҆́кѡ всѣ́хъ ра́дости вина̀,  воспрїѧ́ла є҆сѝ, бг҃омт҃и всенепоро́чнаѧ. 
И҆́ный канѡ́нъ мѷроно́сицъ, въ не́мже  поста́вимъ стїхѡ́въ и҃. 
Пѣ́снь а҃. Гла́съ в҃. 
І҆рмо́съ: Мѡѷсе́йскꙋю пѣ́снь воспрїи́мши,  возопі́й дꙋшѐ: помо́щникъ и҆ покрови́тель бы́сть мнѣ̀  во спасе́нїе, се́й мо́й бг҃ъ, и҆ просла́влю є҆го̀. 
Распѧ́лсѧ є҆сѝ пло́тїю, безстра́стный  є҆стество́мъ ѻ҆́ч҃имъ: прободе́нъ бы́лъ є҆сѝ въ  ре́бра, и҆сточи́вый мі́рови кро́вь и҆ во́дꙋ: ты̀ бг҃ъ  на́шъ, и҆ прославлѧ́емъ тѧ̀. 
Крⷭ҇тъ тво́й почита́ю, и҆ погребе́нїе сла́влю  бл҃же, и҆ пою̀, и҆ покланѧ́юсѧ воста́нїю твоемꙋ̀, и҆  взыва́ю: ты̀ бг҃ъ на́шъ, и҆ прославлѧ́емъ тѧ̀. 
А҆́ще и҆ вкꙋси́лъ є҆сѝ же́лчи, сла́досте  цр҃ко́внаѧ, но и҆сточи́лъ є҆сѝ на́мъ нетлѣ́нїе ѿ  ре́бръ твои́хъ: ты̀ бг҃ъ на́шъ, и҆ прославлѧ́емъ тѧ̀. 
Вмѣни́лсѧ є҆сѝ сп҃се съ ме́ртвыми, мє́ртвыѧ  воздви́гнꙋвый, вкꙋси́лъ є҆сѝ тлѝ: и҆стлѣ́нїѧ бо  всѧ́кѡ не позна́лъ є҆сѝ: ты̀ бг҃ъ на́шъ, и҆  прославлѧ́емъ тѧ̀. 
Да весели́тсѧ сїѡ́нъ, да ра́дꙋетсѧ и҆ нб҃о,  воскре́се хрⷭ҇то́съ, мє́ртвыѧ воздви́гнꙋвый,  пѣсносло́вѧщыѧ: ты̀ бг҃ъ на́шъ, и҆ прославлѧ́емъ тѧ̀.  (л. ѯ҃є ѡ҆б.) 
Плащани́цами ѡ҆бви́въ і҆ѡ́сифъ тѣ́ло твоѐ  хрⷭ҇тѐ, во гро́бѣ но́вѣ положи́ тѧ спасе́нїе: ты́ же  мє́ртвыѧ ꙗ҆́кѡ бг҃ъ воскреси́лъ є҆сѝ. 
Предвари́вшыѧ оу҆́тро жєны̀, ви́дѣша хрⷭ҇та̀,  и҆ бж҃є́ственнымъ вопїѧ́хꙋ оу҆ченикѡ́мъ: вои́стиннꙋ  хрⷭ҇то́съ воскре́се, прїиди́те съ на́ми воспо́йте є҆го̀. 
Сла́ва: 
Всест҃а́ѧ трⷪ҇це, є҆ди́но бж҃ество̀,  безнача́льнаѧ є҆ди́нице, ѻ҆́ч҃е и҆ сн҃е и҆  бж҃е́ственный дш҃е, спаса́й мі́ръ: ты̀ бг҃ъ на́шъ, и҆  прославлѧ́емъ тѧ̀. 
И҆ ны́нѣ: 
Дре́внюю клѧ́твꙋ разрѣши́вши чи́стаѧ, во  оу҆тро́бѣ твое́й возрасти́ла є҆сѝ на́мъ  бл҃гослове́нїе, младе́нца роди́вши: се́й бо бг҃ъ, а҆́ще  и҆ пло́ть но́ситъ. 
Пѣ́снь г҃. 
І҆рмо́съ: Прїиди́те пи́во пїе́мъ но́вое: 
Ны́нѣ всѧ̑ и҆спо́лнишасѧ свѣ́та: Вчера̀  спогребо́хсѧ тебѣ̀ хрⷭ҇тѐ: 
Бг҃оро́диченъ: 
На нетлѣ́ннꙋю жи́знь прихождꙋ̀ дне́сь бл҃гостїю  ро́ждшагѡсѧ и҆з̾ тебѐ чи́стаѧ, и҆ всѣ̑мъ концє́мъ  свѣ́тъ ѡ҆блиста́вшагѡ. 
Бг҃а є҆го́же родила̀ є҆сѝ пло́тїю, и҆з̾  ме́ртвыхъ, ꙗ҆́коже речѐ, воста́вша ви́дѣвши чⷭ҇таѧ,  ликꙋ́й, и҆ сегѡ̀ ꙗ҆́кѡ бг҃а пречи́стаѧ возвелича́й. 
И҆́нъ. 
І҆рмо́съ: Непло́дствовавшїй мо́й оу҆́мъ,  плодоно́сенъ бж҃е покажѝ мѝ, дѣ́лателю до́брыхъ  насади́телю бл҃ги́хъ, бл҃гоꙋтро́бїемъ твои́мъ. (л. ѯ҃ѕ) 
Дла̑ни на крⷭ҇тѣ̀ просте́рлъ є҆сѝ і҆и҃се,  ꙗ҆зы́ки всѧ̑ ѿ пре́лести собра́въ, къ позна́нїю  твоемꙋ̀ созва́лъ є҆сѝ сп҃се. 
І҆ꙋде́йстїи лю́дїе пїла́тꙋ вопїю́тъ: ѿпꙋстѝ  на́мъ ѕлодѣ́йственнаго разбо́йника, возмѝ, возмѝ  распнѝ безгрѣ́шнаго. 
Распе́ншꙋсѧ тебѣ̀ хрⷭ҇тѐ, помрачи́сѧ свѣ́тъ,  землѧ̀ потрѧсе́сѧ, и҆ и҆з̾ гробѡ́въ ме́ртвїи воста́ша  мно́зи, стра́хомъ держа́вы твоеѧ̀. 
Предстоѧ́щи крⷭ҇тꙋ̀ а҆́гница твоѧ̀ і҆и҃се,  пла́чемъ вопїѧ́ше: ка́мѡ и҆́деши сн҃е; ка́мѡ грѧде́ши  а҆́гнче, за всѣ́хъ закла́выйсѧ; 
Покланѧ́юсѧ твоемꙋ̀ крⷭ҇тꙋ̀, воспѣва́ю и҆  погребе́нїе, почита́ю стрⷭ҇ти, и҆ гвѡ́здїѧ рꙋкꙋ̀, и҆  копїѐ і҆и҃се, и҆ воскресе́нїе твоѐ. 
Воскре́слъ є҆сѝ і҆и҃се, плѣне́нъ бы́сть вра́гъ,  а҆да́мъ и҆зба́висѧ, и҆ є҆́ѵа съ ни́мъ ѿ оу҆́зъ и҆  тлѝ, воскресе́нїемъ твои́мъ. 
Воскре́сшꙋ тебѣ̀ хрⷭ҇тѐ, сокрꙋши́шасѧ верєѝ и҆  врата̀ а҆́дова, и҆ смє́ртныѧ оу҆́зы разрꙋши́шасѧ,  а҆́бїе стра́хомъ держа́вы твоеѧ̀. 
Бг҃опрїе́мче і҆ѡ́сифе грѧдѝ, ста́ни съ на́ми,  воскре́се зовы́й, і҆и҃съ и҆зба́витель, воздви́гнꙋвый  а҆да́ма бл҃гоꙋтро́бїемъ свои́мъ. 
Да ра́дꙋетсѧ съ на́ми оу҆ченикѡ́въ  двоенадесѧ́тица, съ мѷроно́сицами жена́ми и҆ і҆ѡ́сифомъ,  и҆ со дрꙋги́ми оу҆ченикѝ и҆ оу҆чени́цами хрⷭ҇то́выми. 
Сла́ва: 
Со ѻ҆ц҃е́мъ и҆ сн҃ꙋ и҆ дх҃ꙋ пра́вомꙋ, є҆ди́номꙋ  є҆стествꙋ̀ (л. ѯ҃ѕ ѡ҆б.) покланѧ́юсѧ и҆ воспѣва́ю,  ли́цы раздѣлѧ́ѧ, и҆ сꙋщество́мъ соединѧ́ѧ. 
И҆ ны́нѣ: бг҃оро́диченъ: 
Бл҃же́нна є҆сѝ чⷭ҇таѧ, и҆з̾ ко́рене і҆ессе́ова  сꙋ́щаѧ, и҆з̾ негѡ́же же́злъ и҆ цвѣ́тъ хрⷭ҇та̀, по  пло́ти на́съ ра́ди возрасти́вшаѧ. 
Конда́къ, гла́съ и҃. А҆́ще и҆ во гро́бъ снизше́лъ  є҆сѝ: И҆ і҆́косъ. 
И҆ сѣда́ленъ гла́съ в҃. Подо́бенъ: Вы́шнихъ  и҆щѧ̀: 
Мѵ́ра те́плѣ гро́бꙋ прино́сѧтъ жєны̀ сп҃се,  а҆́гг҃ла свѣ́тлостїю дꙋ́шы веселѧ́хꙋ, и҆ бг҃а тѧ̀  всѣ́хъ проповѣ́дахꙋ, и҆ оу҆ченикѡ́мъ вопїѧ́хꙋ:  вои́стиннꙋ воскре́се и҆з̾ гро́ба всѣ́хъ жи́знь. 
Сла́ва и҆ ны́нѣ: гла́съ то́йже: 
Оу҆ченикѡ́въ твои́хъ ли́къ съ мѷроно́сицами  жена́ми ра́дꙋетсѧ согла́снѡ: ѻ҆́бщїй бо пра́здникъ съ  ни́ми пра́зднꙋютъ, въ сла́вꙋ и҆ че́сть твоегѡ̀  воскресе́нїѧ. и҆ тѣ́ми вопїе́мъ тѝ чл҃вѣколю́бче  гдⷭ҇и: лю́демъ твои̑мъ пода́ждь ве́лїю ми́лость. 
Пѣ́снь д҃. 
І҆рмо́съ: На бж҃е́ственнѣй стра́жи: 
Мꙋ́жескїй оу҆́бѡ по́лъ ꙗ҆́кѡ разве́рзый:  Ꙗ҆́кѡ є҆динолѣ́тный а҆́гнецъ: Бг҃оѻц҃ъ  оу҆́бѡ дв҃дъ: 
Бг҃оро́диченъ то́йже: 
Созда́вый а҆да́ма твоего̀ пра́ѻц҃а чи́стаѧ,  зи́ждетсѧ ѿ тебѐ, и҆ сме́ртное жили́ще разорѝ свое́ю  сме́ртїю дне́сь, и҆ ѡ҆зарѝ всѧ̑ бж҃е́ственными  блиста́ньми воскрⷭ҇нїѧ. 
Є҆го́же родила̀ є҆сѝ хрⷭ҇та̀, прекра́снѡ и҆з̾  ме́ртвыхъ возсїѧ́вша чи́стаѧ зрѧ́щи, до́браѧ и҆  непоро́чнаѧ въ жена́хъ (л. ѯ҃з) и҆ кра́снаѧ, дне́сь во  спасе́нїе всѣ́хъ, со а҆пⷭ҇лы ра́дꙋющисѧ того̀  прославлѧ́й. 
И҆́нъ. 
І҆рмо́съ: Є҆́же ѿ дв҃ы твоѐ ржⷭ҇тво̀ проро́къ  предзрѧ̀, воспроповѣ́даше вопїѧ̀: слꙋ́хъ тво́й  оу҆слы́шахъ, и҆ оу҆боѧ́хсѧ, ꙗ҆́кѡ ѿ ю҆́га и҆ и҆з̾  горы̀ ст҃ы́ѧ прїѡсѣне́нныѧ прише́лъ є҆сѝ хрⷭ҇тѐ. 
Крⷭ҇то́мъ плѣни́лъ є҆сѝ а҆́дово чре́во, и҆  совоздви́глъ є҆сѝ мє́ртвыѧ, и҆ сме́рти разрꙋши́лъ  є҆сѝ мꙋчи́тельство: тѣ́мже и҆̀же ѿ а҆да́ма  покланѧ́ющїисѧ, пое́мъ погребе́нїе твоѐ и҆ воста́нїе  хрⷭ҇тѐ. 
Благоволи́вый сп҃се на́шъ, за благоꙋтро́бїе  ми́лости пригвозди́тисѧ на крⷭ҇тѣ̀, и҆ ѿ пра́ѻч҃їѧ  и҆зба́вити ны̀ клѧ́твы, разрѣшѝ оу҆́зы мно́гихъ мои́хъ  согрѣше́нїй: мо́жеши бо, є҆ли̑ка хо́щеши твори́ти. 
На крⷭ҇тѣ̀ пригвозди́вый мою̀ дре́внюю клѧ́твꙋ,  и҆ и҆сточи́вый мнѣ̀ сп҃се, бл҃гослове́нїе кро́вїю ѿ  ре́бръ твои́хъ, разрѣшѝ оу҆́зы мно́гихъ мои́хъ  согрѣше́нїй: мо́жеши бо, є҆ли̑ка хо́щеши, твори́ти. 
А҆́дъ сп҃се, срѣ́тъ тѧ̀ въ преиспо́днихъ,  ѡ҆горчи́сѧ помышлѧ́ѧ, ꙗ҆́кѡ ꙗ҆̀же дре́вле пожре́ти  возмогі́й, ны́нѣ нево́лею ѿда́въ, и҆стѧзꙋ́етсѧ въ  до́льнихъ, и҆ плѣнѧ́емь и҆ ѡ҆бнажа́емь быва́етъ  ме́ртвыхъ. 
А҆́ще и҆ ка́мень запеча́тасѧ съ кꙋстѡді́ею, ѽ  беззако́ннїи вразѝ, но воскре́се гдⷭ҇ь, ꙗ҆́коже  проречѐ, разрѣша́ѧ оу҆́зы мно́гихъ мои́хъ  согрѣше́нїй: мо́жетъ бо, є҆ли̑ка хо́щетъ, твори́ти. 
Воскресы́й и҆з̾ гро́ба, и҆ плѣни́вый а҆́да, и҆  ѡ҆живи́вый (л. ѯ҃з ѡ҆б.) мє́ртвыѧ, и҆ нетлѣ́нїе  и҆сточи́вшїй мнѣ̀ твои́мъ воста́нїемъ, разрѣшѝ оу҆́зы  мно́гихъ мои́хъ согрѣше́нїй: мо́жеши бо, є҆ли̑ка  хо́щеши, твори́ти. 
Вои́стиннꙋ постыди́тесѧ беззако́ннїи, хрⷭ҇то́съ бо  воскре́се, и҆ совоздви́же мє́ртвыѧ, зовы́й: дерза́йте,  а҆́зъ побѣди́хъ мі́ръ. вѣ́рꙋйте оу҆́бѡ є҆мꙋ̀, и҆лѝ  оу҆молчи́те лестцы̀, ѿмета́ющїисѧ воскресе́нїѧ є҆гѡ̀. 
Мѷроно́сицамъ, є҆́же ра́дꙋйтесѧ, воскресы́й ѿ  гро́ба, возгласи́въ бл҃же, и҆ а҆по́столѡмъ проповѣ́дайте  воста́нїе моѐ, разрѣшѝ оу҆́зы мно́гихъ мои́хъ  согрѣше́нїй: мо́жеши бо, є҆ли̑ка хо́щеши, твори́ти. 
І҆ѡ́сифа бл҃гоѻбра́знаго, ревни́телѧ  бл҃гоче́стїѧ, совѣ́тника и҆ оу҆ченика̀, съ  мѷроно́сицами почти́мъ, и҆ а҆по́столами, зовꙋ́ще съ  ни́ми, и҆ вѣ́рнѡ воспѣва́юще сп҃сово воскресе́нїе  свѣ́тлѡ. 
Сла́ва: 
Пресꙋ́щнагѡ бж҃ества̀ нераздѣ́льнꙋю сла́вꙋ, кто̀  возмо́жетъ и҆зрещѝ; є҆ди́но бо є҆стество́мъ сꙋ́щи  трⷪ҇ца пое́тсѧ безнача́льнаѧ, сра́сленнаѧ ꙗ҆́кѡ  є҆ди́ница, въ трⷪ҇цѣ пѣва́емаѧ ѵ҆поста́сьми просты́ми. 
И҆ ны́нѣ, бг҃оро́диченъ: 
Во чре́во твоѐ все́льшагосѧ безмꙋ́жнѡ ро́ждшаѧ  мт҃и дв҃о чи́стаѧ, непреста́ннѡ молѝ ꙗ҆́кѡ бцⷣа,  разрѣши́ти оу҆́зы мно́гихъ мои́хъ согрѣше́нїй: мо́жеши  бо, є҆ли̑ка хо́щеши помощѝ. 
Пѣ́снь є҃. 
І҆рмо́съ: Оу҆́тренюемъ оу҆́треннюю глꙋбокꙋ̀: 
Безмѣ́рное твоѐ бл҃гоꙋтро́бїе: Пристꙋ́пимъ  свѣщено́снїи: (л. ѯ҃и) 
Бг҃оро́диченъ: 
Просвѣща́етсѧ бж҃е́ственными лꙋча́ми и҆  живоно́сными воскресе́нїѧ сн҃а твоегѡ̀, бг҃омт҃и  пречи́стаѧ, и҆ ра́дости и҆сполнѧ́етсѧ бл҃гочести́выхъ  собра́нїе. 
Не разве́рзлъ є҆сѝ врата̀ дѣ́вства въ  воплоще́нїи, гро́ба не разрꙋши́лъ є҆сѝ печа́тей цр҃ю̀  созда́нїѧ: ѿѻнꙋ́дꙋже воскре́сшаго тѧ̀ зрѧ́щи мт҃и,  ра́довашесѧ. 
И҆́нъ. 
І҆рмо́съ: Мглꙋ̀ дꙋшѝ моеѧ̀ сп҃се мо́й разгна́въ  свѣ́томъ за́повѣдей твои́хъ ѡ҆зари́ мѧ, ꙗ҆́кѡ є҆ди́нъ  цр҃ь ми́ра. 
Ты̀ пе́рвꙋю ѻ҆де́ждꙋ мою̀, ю҆́же мѝ и҆стка̀,  оу҆вы̀ мнѣ̀, сѣ́ѧтель грѣха̀, совле́клъ є҆сѝ сп҃се  мо́й, ѡ҆бле́ксѧ въ мѧ̀. 
Ли́ствїе смоко́вное сшѝ мнѣ̀ грѣ́хъ мо́й,  оу҆вы̀ мнѣ̀, не сохра́ншемꙋ, сп҃се мо́й, пречи́стꙋю  за́повѣдь твою̀, ѕмїи́нымъ совѣ́томъ. 
Оу҆ѧзви́вшꙋюсѧ дꙋ́шꙋ мою̀ разбо́йническими  помышле́ньми мои́ми, предста́вый и҆́же ѿ мр҃і́и, и҆  є҆ле́й возлїѧ́въ, и҆сцѣлѝ хрⷭ҇то́съ. 
Оу҆ крⷭ҇та̀ предстоѧ́щи пречⷭ҇таѧ бцⷣа, мт҃рски  взыва́ше: ѡ҆ста́вилъ мѧ̀ є҆сѝ є҆ди́нꙋ, ѽ сн҃е мо́й и҆  бж҃е! 
Ты̀ ѕлонача́льнаго ѕмі́ѧ ѻ҆рꙋ́жїемъ крⷭ҇та̀  твоегѡ̀ низложи́въ, твои́мъ воста́нїемъ, сокрꙋши́лъ  є҆сѝ жа́ло сме́рти і҆и҃се. 
Гдѣ̀ твоѐ, сме́рте, жа́ло; гдѣ̀ твоѧ̀, а҆́де,  побѣ́да; а҆да́мъ да свопїе́тъ: сокрꙋши́лсѧ є҆сѝ  ѡ҆живле́нїемъ воздви́гшагѡ мє́ртвыѧ. 
Мѷроно́сицы жєны̀ гро́ба твоегѡ̀ дости́гшыѧ,  ѡ҆живи́вшагѡ до́льныхъ, гла́съ слы́шахꙋ глаго́лющїй:  воскре́се хрⷭ҇то́съ. (л. ѯ҃и ѡ҆б.) 
Бл҃гочести́выхъ мѷроно́сицъ па́мѧть соверша́юще,  и҆ всѣ́хъ оу҆чєни́къ твои́хъ, въ свѣ́тломъ твое́мъ  воста́нїи, воспѣва́емъ тѧ̀ хрⷭ҇тѐ. 
Бл҃гоѻбра́знаго всѝ почти́мъ досто́йнѡ, и҆́же  тѣ́ло гдⷭ҇не ѿ дре́ва снѧ̀, и҆ погребѐ вѣ́рнѡ. 
Сла́ва: 
Тебѣ̀ бг҃ꙋ и҆ ѻ҆ц҃ꙋ̀, и҆ сн҃ꙋ, и҆ дх҃ꙋ  покланѧ́юсѧ, тре́мъ ѵ҆поста́семъ, и҆ є҆ди́но трѝ  вѣ́рꙋю, сꙋщество́мъ є҆ди́нѣмъ. 
И҆ ны́нѣ: 
Тѧ̀ безсѣ́меннымъ ржⷭ҇тво́мъ роди́вшꙋю па́че  є҆стества̀ ѡ҆бнови́вшаго є҆стество̀, хрⷭ҇та̀ є҆ди́наго  влⷣкꙋ воспѣва́емъ вѣ́рнїи. 
Пѣ́снь ѕ҃. 
І҆рмо́съ: Снизше́лъ є҆сѝ въ преиспо́днѧѧ землѝ: 
Сохрани́въ цѣ́ла зна́мєнїѧ хрⷭ҇тѐ: Сп҃се  мо́й, живо́е же: 
Бг҃оро́диченъ: 
Возведе́сѧ дре́вле держи́мое сме́ртїю и҆  тлѣ́нїемъ, воплоти́вшимсѧ ѿ твоегѡ̀ пречⷭ҇тагѡ чре́ва,  къ нетлѣ́ннѣй, и҆ присносꙋ́щнѣй жи́зни, бцⷣе дв҃о. 
Сни́де въ преиспѡ́днѧѧ землѝ, въ ложесна̀ твоѧ̑  чⷭ҇таѧ сше́дый, и҆ всели́выйсѧ и҆ воплоти́выйсѧ па́че  оу҆ма̀, и҆ воздви́же съ собо́ю а҆да́ма, воскре́съ ѿ  гро́ба. 
И҆́нъ. 
І҆рмо́съ: Во глꙋбинѣ̀ грѣхо́внѣй содержи́мь  є҆́смь сп҃се, и҆ въ пꙋчи́нѣ жите́йстѣй ѡ҆бꙋрева́емь:  но ꙗ҆́коже і҆ѡ́нꙋ ѿ ѕвѣ́рѧ, и҆ менѐ ѿ страсте́й  возведѝ, и҆ спаси́ мѧ. (л. ѯ҃ѳ) 
Ме́ртвъ є҆́сть а҆́дъ, дерза́йте земноро́днїи,  хрⷭ҇то́съ бо на дре́вѣ ви́сѧй, ве́рже ѻ҆рꙋ́жїе на́нь,  и҆ лежи́тъ ме́ртвъ: ꙗ҆̀же бо и҆мѧ́ше, плѣни́сѧ  ѡ҆бнажи́всѧ. 
Плѣни́сѧ а҆́дъ, дерза́йте ме́ртвїи, и҆ гро́би  ѿверзо́шасѧ, воста́ните ѿ а҆́да, вопїе́тъ ва́мъ  хрⷭ҇то́съ, всѧ̑ прише́дый и҆зба́вити ѿ сме́рти и҆ тлѝ. 
Мє́ртвыѧ ꙗ҆́коже возмо́гъ поже́рлъ є҆сѝ  и҆ногда̀, ны́нѣ и҆стѧзꙋ́емь а҆́де, ѿда́ждь мѝ,  вопїе́тъ тебѣ̀ жизнода́вецъ и҆ бг҃ъ, всѧ̑ прише́дый  и҆зба́вити ѿ несы́тагѡ твоегѡ̀ чре́ва. 
Жєны̀ мѷроно́сицы, что̀ тщите́сѧ про́чее; что́  же живо́мꙋ мѵ̑ра прино́сите, воскре́се хрⷭ҇то́съ,  ꙗ҆́коже предречѐ. да преста́нꙋтъ ва́шѧ сле́зы,  преше́дшыѧ на ра́дость. 
Плащани́цею тѧ̀ хрⷭ҇тѐ ѡ҆бви́въ і҆ѡ́сифъ  бл҃гоѻбра́зный, во гро́бѣ положѝ: мѷропома́завъ же  разоре́нный твоегѡ̀ тѣлесѐ хра́мъ, привалѝ ка́мень  вели́кїй ко гро́бꙋ. 
Гдⷭ҇ь воскре́се плѣни́вый врага̀, и҆ оу҆́зники  и҆сто́ргнꙋвъ, возведѐ всѧ̑, и҆ первозда́ннаго а҆да́ма,  того̀ возставлѧ́ѧ, ꙗ҆́кѡ бл҃гоꙋтро́бенъ и҆  чл҃вѣколю́бецъ бг҃ъ. 
Сла́ва: 
Трⷪ҇цꙋ во є҆ди́нствѣ воспои́мъ вѣ́рнїи, съ  сн҃омъ ѻ҆ц҃а̀ сла́вѧще, и҆ дх҃а є҆диносꙋ́щна сн҃ꙋ, и҆  сꙋ́ща во ѻ҆ц҃ѣ̀ собезнача́льнаго и҆ присносꙋ́щнаго  бг҃а. 
И҆ ны́нѣ: бг҃оро́диченъ: 
Во чре́вѣ невоздѣ́ланнѡ зачала̀ є҆сѝ чⷭ҇таѧ,  нетлѣ́нїѧ гро́здъ, ꙗ҆́кѡ лоза̀: и҆з̾ неѧ́же  безсме́ртїѧ то́ки, ꙗ҆́коже вїно̀ на́мъ и҆сточа́ютъ  вѣ́чнꙋю жи́знь. (л. ѯ҃ѳ ѡ҆б.) 
Конда́къ, гла́съ в҃: 
Ра́доватисѧ мѷроно́сицамъ повелѣ́лъ є҆сѝ,  пла́чь прамт҃ре є҆́ѵы оу҆толи́лъ є҆сѝ воскрⷭ҇нїемъ  твои́мъ хрⷭ҇тѐ бж҃е, а҆пⷭ҇лѡмъ же твои̑мъ проповѣ́дати  повелѣ́лъ є҆сѝ: сп҃съ воскре́се ѿ гро́ба. 
І҆́косъ: 
На гро́бъ тво́й сп҃се мѷронѡ́сицы и҆дꙋ́щыѧ, къ  себѣ̀ недоꙋмѣва́хꙋсѧ оу҆мо́мъ, и҆ вѣща́хꙋ: кто̀ на́мъ  ка́мень ѿвали́тъ гро́бный; и҆ воззрѣ́вшѧ ви́дѧтъ,  ꙗ҆́кѡ ка́мень ѿвале́нъ бѣ̀, зра́кꙋ же а҆́гг҃ловꙋ со  ѡ҆дѣѧ́нїемъ дивлѧ́хꙋсѧ: содержи́ми же бѧ́хꙋ тре́петомъ,  и҆ бѣжа́ти помышлѧ́хꙋ. и҆ къ ни́мъ ю҆́ноша возопѝ: не  бо́йтесѧ вы̀, є҆гѡ́же и҆́щете воста̀, прїиди́те, ви́дите  мѣ́сто, и҆дѣ́же лежа́ше тѣ́ло і҆и҃сово, и҆ ско́рѡ  ше́дшыѧ возвѣсти́те оу҆ченикѡ́мъ: сп҃съ воскре́се ѿ  гро́ба. 
Сѷнаѯа́рь мине́и. Та́же настоѧ́щїй. 
Стїхѝ: Хрⷭ҇тꙋ̀ но́сѧтъ оу҆чени̑цы мѵ̑ра: 
А҆́зъ же си̑мъ пѣ́снь, ꙗ҆́кѡ мѵ̑ра ношꙋ̀. 
Въ сі́й де́нь недѣ́лю тре́тїю по па́сцѣ, ст҃ы́хъ  же́нъ мѷроно́сицъ пра́здникъ пра́зднꙋемъ. Є҆ще́ же и҆  па́мѧть твори́мъ и҆́же ѿ а҆рїмаѳе́а і҆ѡ́сифꙋ, и҆́же  бѣ̀ оу҆чени́къ сокрове́нъ ѿ седми́десѧтихъ є҆ди́нъ  сы́й. Къ си̑мъ же и҆ нощна́гѡ оу҆ченика̀ нїкоди́ма.  и҆́же ѿ кнѧзе́й ко хрⷭ҇тꙋ̀ пристꙋпѝ. Занѐ жєны̀  оу҆́бѡ ты̑ѧ сꙋ́ть, свидѣ́телїе нелѡ́жныѧ и҆ пє́рвыѧ  воскресе́нїѧ, і҆ѡ́сифъ же и҆ нїкоди́мъ погребе́нїѧ:  ꙗ҆̀же оу҆́бѡ и҆ и҆́стиннѣйшаѧ сꙋ́ть и҆  содержитєльнѣ́йшаѧ, є҆́же по на́мъ догма́та. А҆́бїе бо  нїкоди́мъ оу҆́бѡ ѿ со́нмища и҆згна́нъ бы́сть, не  и҆зволѧ́ѧ і҆ꙋде́ємъ смꙋ́дрствовати. І҆ѡ́сифъ же по  є҆́же погребстѝ гдⷭ҇не тѣ́ло, въ ро́въ ѿ і҆ꙋдє́и  вмета́емь быва́етъ, и҆ бж҃е́ственною си́лою ѿѻнꙋ́дꙋ  восхища́етсѧ (л. ѻ҃) и҆ во а҆рїмаѳе́й во своѐ  ѻ҆те́чество ѿхо́дитъ. И҆ воскре́съ хрⷭ҇то́съ, є҆мꙋ̀  ꙗ҆влѧ́етсѧ, оу҆́зами содержи́мꙋ, и҆ оу҆вѣрѧ́етъ  є҆мꙋ̀ вѧ́щше воскресе́нїѧ та́инство. Мнѡ́га же и҆ ѿ  і҆ꙋдє́й стражда̀, молча́нїю та́инствєннаѧ даѧ́ти не  стерпѣ̀, но со дерзнове́нїемъ всѧ̑ бы́вшымъ оу҆ча́ше.  Глаго́летсѧ оу҆́бѡ, ꙗ҆́кѡ и҆ нїкоди́мъ се́й пото́нкꙋ  ꙗ҆̀же ѡ҆ стрⷭ҇ти хрⷭ҇то́вѣ, и҆ ѡ҆ воскресе́нїи  сочине́нїемъ оу҆ѧснѝ пе́рвый всѣ́хъ, ꙗ҆́кѡ со́нмища  сы́й, и҆ и҆звѣ́стнѣе и҆ совѣ́ты і҆ꙋдє́й и҆ словеса̀  и҆ прѡ́ста всѧ̑ вѣ́дый. И҆ сеѧ̀ ра́ди вины̀, ꙗ҆́коже  реко́хомъ, ꙗ҆́кѡ нело́жнїи погребе́нїѧ свидѣ́телїе, съ  ви́дѣвшими жена́ми воскресе́нїе оу҆чини́шасѧ. И҆ по  пе́рвѣмъ ѳѡминѣ̀ оу҆вѣре́нїи ѻ҆́номꙋ пред̾ꙋчине́но  бы́сть, ꙗ҆́кѡ по дне́хъ ѻ҆сми́хъ, глаго́летъ, прїи́де  бл҃говѣ́стїе. Жєны̀ оу҆́бѡ сїѧ̑, пє́рвыѧ воскресе́нїе  ви́дѣша, и҆ оу҆ченикѡ́мъ сїѐ бл҃говѣсти́ша. Подоба́ше  бо пе́рвѣе па́дшемꙋ пле́мени под̾ грѣ́хъ, и҆ клѧ́твꙋ  наслѣ́дствовавшемꙋ, томꙋ̀ пе́рвѣе и҆ воскресе́нїе  ви́дѣти, и҆ ра́дость внꙋши́ти, пе́рвѣе слы́шавшемꙋ: въ  печа́лѣхъ роди́ши ча̑да. Мѷронѡ́сицы же наречены̀  бы́ша: занѐ па́схи настоѧ́щей ꙾пѧтка̀꙾оу҆готовле́нїѧ  ра́ди, ꙗ҆́кѡ вели́къ де́нь бѧ́ше сꙋббѡ́ты ѻ҆́ныѧ,  є҆лма̀ тща́хꙋсѧ и҆ погребстѝ тѣ́ло гдⷭ҇не і҆ѡ́сифъ и҆  нїкоди́мъ, и҆̀же по і҆ꙋде́йскомꙋ ѻ҆бы́чаю мѵ́ры сего̀  пома́заша, но не ꙗ҆́коже досто́ѧше: а҆ло́й бо, и҆  смѵ́рнꙋ вѧ́щше вложи́вше, и҆ плащани́цею ѡ҆бви́вше,  гро́бꙋ преда́ша. Сегѡ̀ ра́ди сїѧ̑ любо́вь те́плѣ ко  хрⷭ҇тꙋ̀ и҆мꙋ́щыѧ, ꙗ҆́кѡ оу҆чєни́цы, мѵ̑ра  многоцѣ̑нныѧ кꙋпи́вшыѧ, но́щїю прїидо́ша. Кꙋ́пнѡ оу҆́бѡ  и҆ і҆ꙋде́йскагѡ ра́ди стра́ха, кꙋ́пнѡ же ꙗ҆́кѡ и҆  ѻ҆бы́чай бѣ̀ ра́нѣе ѡ҆пла́кати и҆ пома́зати то̀, и҆  ѡ҆скꙋ́дное за ско́рость вре́мене тогда̀ наверши́ти,  є҆гда̀ прише́дшыѧ разли̑чнаѧ ꙗ҆влє́нїѧ ви́дѣша,  блиста́ющасѧ же два̀ а҆́гг҃ла внꙋ́трь гро́ба, и҆ на  ка́мени сѣдѧ́ща дрꙋга́го: по си́хъ же хрⷭ҇та̀ ви́дѧтъ,  и҆ покланѧ́ютсѧ. Магдали́на же и҆ ꙗ҆́кѡ ѡ҆гра́дника  мнѧ́щи, того̀ ѡ҆ само́мъ вопроша́ше. Мно́ги оу҆́бѡ бы́ша  мѷронѡ́сицы, по є҆ѵⷢ҇лі́сти ѡ҆ наро́читыхъ то́чїю  сотво́рше помина́нїе, дрꙋгі̑ѧ ѡ҆ста́виша. Бѧ́хꙋ же сїѧ̀:  пе́рваѧ всѣ́хъ магдали́на марі́а, и҆з̾ неѧ́же и҆  де́монѡвъ се́дмь хрⷭ҇то́съ и҆згна̀, ꙗ҆́же и҆ по  хрⷭ҇то́вѣ вознесе́нїи въ ри́мъ прише́дши, ꙗ҆́кѡ  сло́вомъ но́вымъ, сме́рти (л. ѻ҃ ѡ҆б.) пїла́та и҆  а҆рхїере́а предае́тъ, ꙗ҆́же ѡ҆ сп҃сѣ хрⷭ҇тѣ̀ тїве́рїю  ке́сарю возвѣсти́вши. Послѣди́ же во є҆фе́сѣ  оу҆мира́етъ, и҆ ѿ бг҃осло́ва і҆ѡа́нна погреба́етсѧ:  ѿ премꙋ́драгѡ же льва̀ въ кѡнстанті́нь гра́дъ  прино́ситсѧ. Втора́ѧ же салѡ́ми, ꙗ҆́же є҆́сть  ѡ҆брꙋ́чника і҆ѡ́сифа дщѝ, си́це бо и҆ ѻ҆бои́хъ  и҆менова́хꙋ, ꙗ҆́же дщѝ є҆гѡ̀, зеведе́а и҆мѧ́ше мꙋ́жа,  ѿ неѧ́же є҆ѵⷢ҇лі́стъ і҆ѡа́ннъ и҆ і҆а́кѡвъ роди́стасѧ.  Четы́ри бо сы́ны мꙋ́жеска по́лꙋ родѝ і҆ѡ́сифъ: і҆а́кѡва,  глаго́лемаго ма́лаго, и҆ і҆ѡсі́ю, сі́мѡна, и҆ і҆ꙋ́дꙋ, и҆  дщє́ри трѝ: є҆сѳи́рь, ѳа́марь и҆ салѡ́ми зеведе́овꙋ.  Ꙗ҆́коже є҆гда̀ слы́шиши во є҆ѵⷢ҇лїи, марі́ю і҆а́кѡва  ма́лагѡ, и҆ і҆ѡсі́евꙋ ма́терь, бцⷣꙋ непщꙋ́й бы́ти,  ꙗ҆́кѡ ма́терь і҆ѡ́сифовыхъ ча̑дъ бцⷣа вмѣнѧ́шесѧ:  ꙗ҆́коже приключи́тисѧ ѿсю́дꙋ, сестри́чищꙋ бы́ти  хрⷭ҇то́вꙋ є҆ѵⷢ҇лі́стꙋ і҆ѡа́ннꙋ, ꙗ҆́кѡ бра́тню сы́нꙋ.  Тре́тїѧ же мѷроно́сицъ є҆́сть і҆ѡа́нна жена̀ хꙋза́нѧ,  и҆́же бѧ́ше назира́тель и҆ строи́тель до́мꙋ царѧ̀  и҆́рѡда. Четве́ртаѧ же, и҆ пѧ́таѧ, марі́а и҆ ма́рѳа,  сестрѣ̀ ла́заревѣ. Шеста́ѧ марі́а клео́пина. Седма́ѧ  сѡса́нна, и҆ и҆ны̑ѧ множа́йшыѧ бѧ́хꙋ, ꙗ҆́коже лꙋка̀  бж҃е́ственный повѣствꙋ́етъ: ꙗ҆̀же бѧ́хꙋ, глаго́летъ,  слꙋжа́щыѧ хрⷭ҇тꙋ̀, и҆ оу҆ченикѡ́мъ є҆гѡ̀, ѿ и҆мѣ́нїй  свои́хъ. Ꙗ҆́кѡ оу҆́бѡ ты̑ѧ воскресе́нїе проповѣ́даша,  и҆ мнѡ́гїѧ по на́мъ догма́ты сказа́ша, во оу҆вѣре́нїе  и҆ и҆звѣще́нїе и҆́стинное воскресе́нїѧ хрⷭ҇то́ва. По  ѳѡмѣ̀ и҆ си̑мъ прїѧ́тъ пра́здновати хрⷭ҇то́ва цр҃ковь,  ꙗ҆́кѡ ви́дѣвшымъ пє́рвымъ хрⷭ҇та̀ ѿ ме́ртвыхъ  воскре́сша, и҆ всѣ̑мъ и҆звѣсти́вшымъ спаси́тельное  проповѣ́данїе, и҆ є҆́же по хрⷭ҇тѣ̀ жи́тельство  проше́дшымъ и҆зрѧ́днѡ, и҆ ꙗ҆́коже досто́ѧше жена́мъ  наꙋчє́ннымъ ѿ хрⷭ҇та̀. Ст҃ы́хъ мѷроно́сицъ  моли́твами, бж҃е поми́лꙋй на́съ. 
Пѣ́снь з҃. 
І҆рмо́съ: Ѻ҆́троки ѿ пе́щи: 
Жєны̀ съ мѵ́ры: Сме́рти пра́зднꙋемъ:  Ꙗ҆́кѡ вои́стиннꙋ сщ҃е́ннаѧ: 
Бг҃оро́диченъ: 
Оу҆мертви́въ сн҃ъ тво́й сме́рть, всенепоро́чнаѧ  дне́сь, всѣ̑мъ смє́ртнымъ пребыва́ющїй живо́тъ во  вѣ́ки (л. ѻ҃а) вѣкѡ́въ дарова̀, є҆ди́нъ  бл҃гослове́нный ѻ҆тцє́въ бг҃ъ и҆ препросла́вленный. 
Всѣ́мъ црⷭ҇твꙋѧй созда́нїемъ, бы́въ человѣ́къ,  всели́сѧ во твою̀ бг҃облагода́тнаѧ оу҆тро́бꙋ, и҆ распѧ́тїе  претерпѣ́въ и҆ сме́рть, воскре́се бг҃олѣ́пнѡ,  совозста́вивъ на́съ ꙗ҆́кѡ всеси́ленъ. 
И҆́нъ. 
І҆рмо́съ: Херꙋві́мы подража́юще ѻ҆́троцы въ пещѝ  ликовствова́хꙋ, вопїю́ще: бл҃гослове́нъ є҆сѝ бж҃е,  ꙗ҆́кѡ и҆́стиною и҆ сꙋдо́мъ наве́лъ є҆сѝ сїѧ̑ всѧ̑,  грѣ̑хъ ра́ди на́шихъ: препѣ́тый и҆ препросла́вленный во  всѧ̀ вѣ́ки. 
Ты̀ ꙗ҆́кѡ человѣколю́бецъ, хотѧ́й всѧ̑ спастѝ  ѿ пре́лести, ꙗ҆̀же созда́лъ є҆сѝ, претерпѣ́лъ  є҆сѝ пригвозди́тисѧ на крестѣ̀: да погребе́нный  ѻ҆́бразъ страстьмѝ, се́й пло́тїю твое́ю ѡ҆бнови́ши  сп҃се, и҆ а҆́дъ низложи́въ, воскреси́лъ є҆сѝ и҆  оу҆ме́ршыѧ съ собо́ю. 
На крестѣ̀ возвыша́емь, всѧ̑ призва́лъ є҆сѝ къ  себѣ̀ ще́дре, ꙗ҆́коже ѡ҆бѣща́лъ є҆сѝ бл҃же: ꙗ҆́кѡ  вои́стиннꙋ всѧ̑ сїѧ̑ грѣхѡ́въ ра́ди на́шихъ пострада́ти  бл҃говоли́лъ є҆сѝ. тѣ́мже и҆ разбо́йникꙋ ра́йскаѧ  врата̀ ѿве́рзлъ є҆сѝ сп҃се. 
Ты̀ хра́мъ тѣле́сный воздви́глъ є҆сѝ  разоре́нный, тридне́внѡ и҆з̾ гро́ба, ꙗ҆́коже ѡ҆бѣща́лъ  є҆сѝ бл҃же: да вои́стиннꙋ ска́жеши сла́вꙋ твою̀, ю҆́же  на́мъ и҆сточа́еши вѣ́рою, оу҆́зы разрѣши́въ, и҆̀хже  держа́ше дре́вле а҆́дъ свѧ́занныхъ. 
Ѽ і҆ꙋде́йское безꙋ́мїе! ѽ неи́стовство  беззако́нныхъ! что̀ невѣ́рное ви́дѣвше, не вѣ́ровасте  хрⷭ҇тꙋ̀; ꙗ҆́кѡ немѡщны́ѧ, не сло́вомъ ли воздви́же;  и҆лѝ ꙗ҆́кѡ ве́сь мі́ръ (л. ѻ҃а ѡ҆б.) то́й не спасе́  ли, да оу҆вѣрѧ́ютъ ва́съ понѐ во́ини, и҆лѝ  воскре́сшїе и҆з̾ ме́ртвыхъ. 
Ѡ҆мертвѣ́вшїи стра́жїе ны́нѣ да глаго́лютъ,  ка́кѡ оу҆кра́денъ бы́сть, є҆гѡ́же не ви́дѣша  неразꙋ́мнїи всегда̀; а҆́ще бо воскре́сша не ви́дѣша, ни  ѡ҆щꙋти́ша, ка́кѡ оу҆кра́дена сего̀ разꙋмѣ́ти можа́хꙋ  когда̀; да оу҆вѣ́ритъ вы̀ понѐ ка́мень се́й, и҆  погреба̑льнаѧ хрⷭ҇тѡ́ва. 
Что̀ ꙗ҆́кѡ ме́ртва блюде́те; что̀ печа̑ти на  ка́мени положи́сте є҆вре́є, стра́хомъ боѧ́щесѧ  краде́нїѧ; сѐ вои́стиннꙋ гро́бъ запечатлѣ́сѧ: ка́кѡ  оу҆́бѡ воскре́се, а҆́ще не бы бг҃ъ бы́лъ хрⷭ҇то́съ; да  оу҆вѣрѧ́ютъ вы̀ воскре́сшїи, и҆ ви́дѣни бы́вшїи  мно́гими. 
Сла́ва: 
Со ѻ҆ц҃е́мъ сла́вимъ сн҃а, и҆ дх҃а ст҃а́го,  вопїю́ще непреста́ннымъ гла́сомъ: трⷪ҇це є҆ди́нственное  сꙋщество̀, поми́лꙋй, спасѝ всѧ̑, въ трїе́хъ ли́цѣхъ  є҆ди́нице оу҆ще́дри ны̀, препросла́вленный бж҃е во  вѣ́ки. 
И҆ ны́нѣ, бг҃оро́диченъ: 
Во чре́вѣ твое́мъ пречⷭ҇таѧ, ка́кѡ вмѣсти́ла  є҆сѝ млⷣнца, є҆гѡ́же трепе́щꙋтъ си̑лы а҆́гг҃льскїѧ  ꙗ҆́кѡ бг҃а; ра́звѣ ꙗ҆́коже восхотѣ̀, ꙗ҆́коже вѣ́сть  всели́сѧ, всѧ̑ спастѝ хотѧ́й ѿ а҆да́ма земнорѡ́дныѧ,  разрѣши́вый а҆да́ма клѧ́твы ѻ҆́ныѧ, снѣ́дїю го́рькою. 
Пѣ́снь и҃. 
І҆рмо́съ: Се́й нарече́нный: 
Прїиди́те но́вагѡ: Возведѝ ѻ҆́крестъ ѻ҆́чи  твоѝ: Ѻ҆́ч҃е вседержи́телю: (л. ѻ҃в) 
Бг҃оро́диченъ: 
Прїи́де тобо́ю въ мі́ръ гдⷭ҇ь дв҃о бцⷣе, и҆  чре́во а҆́дово расто́ргъ, смє́ртнымъ на́мъ воскресе́нїе  дарова̀: тѣ́мже бл҃гослови́мъ є҆го̀ во вѣ́ки. 
Всю̀ низложи́въ сме́рти держа́вꙋ сн҃ъ тво́й дв҃о,  свои́мъ воскресе́нїемъ, ꙗ҆́кѡ бг҃ъ крѣ́пкїй совознесѐ  на́съ и҆ ѡ҆божѝ: тѣ́мже воспѣва́емъ є҆го̀ во вѣ́ки. 
И҆́нъ. 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀, проѡбрази́вшаго и҆ногда̀ по́йте,  бл҃гослови́те и҆ превозноси́те во всѧ̀ вѣ́ки. 
Со́лнєчныѧ зари̑ спрѧ́тахꙋсѧ стра́хомъ  хрⷭ҇то́выхъ страда́нїй, и҆ востаѧ́хꙋ ме́ртвїи, и҆ го́ры  прекланѧ́хꙋсѧ, и҆ колеба́шесѧ землѧ̀, и҆ а҆́дъ  ѡ҆бнажа́шесѧ. 
Въ пещѝ сꙋ́щїи и҆ногда̀ требл҃же́ннїи ѻ҆́троцы  возвыша́юще рꙋ́ки, проѡбража́хꙋ бл҃же пречⷭ҇тны́й крⷭ҇тъ  тво́й, и҆́мже низложи́лъ є҆сѝ хрⷭ҇тѐ вра́жїю си́лꙋ. 
Ѽ і҆ꙋде́є слѣпі́и прелє́стницы и҆  престꙋ́пницы, хрⷭ҇то́вꙋ воскресе́нїю невѣ́рꙋющїи, ꙗ҆́кѡ  ло́жномꙋ: что̀ невѣ́рное ви́дите, ꙗ҆́кѡ воскре́се  хрⷭ҇то́съ, мє́ртвыѧ воздви́гїй; 
Ѽ і҆ꙋде́є вразѝ, а҆́ще и҆ на́мъ не вѣ́рꙋете,  ва́шѧ во́ины вы̀ вопроси́те, что̀ пострада́ша ѻ҆нѝ;  кто̀ ѿвали́вый рꙋка́ми ка́мень ѿ гро́ба; 
Кто̀ и҆зсꙋши́вый смоко́вницꙋ; кто́ же сꙋхꙋ́ю  и҆сцѣли́вый рꙋ́кꙋ; кто̀ насы́тивый и҆ногда̀ мно́жєства  въ пꙋсты́ни, а҆́ще не хрⷭ҇то́съ бг҃ъ, мє́ртвыѧ  воздви́гнꙋвый; 
Кто̀ просвѣти́вый слѣпцы̀, и҆ прокажє́нныѧ  ѡ҆чи́стивый, и҆ хрѡмы́ѧ и҆спра́вивый, и҆  пѣшеше́ствовавый мо́ре (л. ѻ҃в ѡ҆б.) немо́креннѡ ꙗ҆́кѡ  сꙋ́шꙋ, а҆́ще не хрⷭ҇то́съ бг҃ъ, мє́ртвыѧ воздви́гнꙋвый; 
Кто̀ воздви́гнꙋвый ме́ртва четверодне́вна и҆з̾  гро́ба, вдови́ча сы́на; кто̀ стѧгнꙋ́вый ꙗ҆́кѡ бг҃ъ  разсла́блена на ѻ҆дрѣ̀, а҆́ще не хрⷭ҇то́съ бг҃ъ,  мє́ртвыѧ воздви́гнꙋвый; 
Зове́тъ ка́мень са́мый, печа̑ти вопїю́тъ, ꙗ҆̀же  вы̀ положи́вше, поста́висте стра́жꙋ хранѧ́щꙋю гро́бъ:  вои́стиннꙋ воскре́се хрⷭ҇то́съ, и҆ живе́тъ во вѣ́ки. 
Вои́стиннꙋ воскре́се хрⷭ҇то́съ, плѣне́нъ бы́сть  а҆́дъ, оу҆мертви́сѧ ѕмі́й, и҆зба́висѧ а҆да́мъ,  потрѧсо́шасѧ до́льнїи: что̀ не вѣ́рꙋете про́чее, вразѝ  и҆ престꙋ̑пницы; 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а  гдⷭ҇а. 
Со ѻ҆ц҃е́мъ сн҃а, и҆ дх҃а ст҃а́го ст҃ꙋ́ю трⷪ҇цꙋ  въ бж҃ествѣ̀ є҆ди́номъ прославлѧ́емъ, вопїю́ще: ст҃ъ,  ст҃ъ, ст҃ъ є҆сѝ во вѣ́ки. 
И҆ ны́нѣ: бг҃оро́диченъ: 
Во чре́вѣ твое́мъ чи́стаѧ, присноживо́тный  хлѣ́бъ, смѣше́ный несмѣ́снѡ, смѣше́нїемъ на́шимъ,  родила̀ є҆сѝ непрело́жнѡ є҆ди́наго хрⷭ҇та̀ бг҃а во  двою̀ сꙋществꙋ̀. 
Хва́лимъ, бл҃гослови́мъ, покланѧ́емсѧ гдⷭ҇ви: 
Катава́сїа: Се́й нарече́нный и҆ ст҃ы́й де́нь: 
Честнѣ́йшꙋю: не пое́мъ до ѿда́нїѧ па́схи во  всѧ̀ недѣ́ли. 
Пѣ́снь ѳ҃. 
І҆рмо́съ: Свѣти́сѧ, свѣти́сѧ но́вый  і҆ерꙋсали́ме: 
Ѽ бжⷭ҇твеннагѡ, ѽ любе́знагѡ! Ѽ па́сха  ве́лїѧ и҆ сщ҃е́ннѣйшаѧ! 
Бг҃оро́диченъ: 
Согла́снѡ дв҃о, тебѐ бл҃жи́мъ вѣ́рнїи: ра́дꙋйсѧ  две́ре гдⷭ҇нѧ: ра́дꙋйсѧ гра́де ѡ҆дꙋшевле́нный: ра́дꙋйсѧ,  є҆ѧ́же ра́ди (л. ѻ҃г) на́мъ ны́нѣ возсїѧ̀ свѣ́тъ,  и҆з̾ тебѐ рожде́ннагѡ и҆з̾ ме́ртвыхъ воскресе́нїѧ. 
Весели́сѧ и҆ ра́дꙋйсѧ бжⷭ҇твеннаѧ две́ре свѣ́та:  заше́дый бо і҆и҃съ во гро́бъ возсїѧ̀, просїѧ́въ со́лнца  свѣтлѣ́е, и҆ вѣ̑рныѧ всѧ̑ ѡ҆зари́въ, бг҃ора́дованнаѧ  влⷣчце. 
И҆́нъ. 
І҆рмо́съ: Преесте́ственнѡ пло́тїю заче́ншꙋю во  чре́вѣ, ѿ ѻ҆ц҃а̀ безлѣ́тнѡ предвозсїѧ́вшее сло́во,  въ пѣ́снехъ немо́лчныхъ велича́емъ вѣ́рнїи. 
И҆́же на крⷭ҇тѣ̀ разбо́йника позна́вша тѧ̀ бг҃а,  наслѣ́дника содѣ́лалъ є҆сѝ мы́сленномꙋ раю̀, є҆́же  помѧни́ мѧ вопїю́ща, всеси́льне сп҃се. 
Заꙋше́нъ на́съ ра́ди, и҆ ѡ҆плева́нъ бы́лъ є҆сѝ  і҆и҃се ѿ беззако́нникѡвъ, скрижа̑ли зако́на начерта́вый  въ сїна́и, оу҆го́дникꙋ мѡѷсе́ю. 
Ѻ҆́цта и҆ же́лчи сп҃се, напое́нъ бы́лъ є҆сѝ  на́съ ра́ди, да́вый на́мъ тѣ́ло и҆ честнꙋ́ю кро́вь, въ  снѣ́дь же и҆ питїѐ вѣ́чныѧ твоеѧ̀ жи́зни. 
Въ животвѡ́рнаѧ ре́бра копїе́мъ прободе́нъ бы́въ  хрⷭ҇тѐ, пречи́стꙋю твою̀ кро́вь, и҆ честнꙋ́ю во́дꙋ  и҆сточи́лъ є҆сѝ мі́рови, ꙗ҆́кѡ присноживо́тный  и҆сто́чникъ. 
Вмѣни́лсѧ є҆сѝ въ ме́ртвыхъ, ѡ҆живле́й  мє́ртвыѧ: во гро́бѣ положе́нъ є҆сѝ, и҆стощи́вый  гро́бы: плѣни́лъ є҆сѝ а҆́дъ, воскреси́въ а҆да́ма. 
Воскре́слъ є҆сѝ і҆и҃се, свѧ́занъ бы́сть вра́гъ,  плѣни́сѧ а҆́дъ, и҆спраздни́шасѧ гро́би, воста́ша  до́льнїи, покланѧ́ющесѧ тебѣ̀ хрⷭ҇тѐ. 
Кто̀ оу҆крады́й ме́ртваго, па́че же и҆ на́га;  что̀ (л. ѻ҃г ѡ҆б.) льстите́сѧ є҆вре́є; хрⷭ҇то́съ  воскре́се, и҆ разрꙋша́ютсѧ а҆́дѡвы оу҆́зы и҆ верєѝ. 
Сла́ва тебѣ̀ хрⷭ҇тѐ сп҃се, и҆сточи́вый жи́знь,  и҆ свѣ́тъ возсїѧ́вый сꙋ́щымъ во тмѣ̀ невѣ́дѣнїѧ, и҆  всю̀ зе́млю просвѣти́вый воста́нїемъ твои́мъ. 
Бл҃гоѻбра́зный совѣ́тникъ і҆ѡ́сифъ, да пое́тсѧ  съ мѷроно́сицами, и҆ бж҃е́ственными оу҆ченикѝ, ꙗ҆́кѡ  проповѣ́дникъ сы́й и҆ се́й, воста́нїѧ хрⷭ҇то́ва. 
І҆ѡ́сифа чꙋ́днаго да восхва́лимъ вѣ́рнїи, кꙋ́пнѡ  съ нїкоди́момъ, и҆ мѷроно́сицами вѣ́рными, вопїю́щыѧ:  гдⷭ҇ь воскре́се вои́стиннꙋ. 
Сла́ва: 
Безнача́ленъ є҆сѝ ѻ҆́ч҃е, несозда́ненъ є҆сѝ  сн҃е, сопресто́ленъ и҆ дш҃е ст҃ы́й, є҆ди́но [сїѧ̀ трѝ]  є҆стество́мъ, и҆ трѝ ли́цы, є҆ди́не бж҃е и҆́стинный. 
И҆ ны́нѣ: бг҃оро́диченъ: 
Да весели́тсѧ і҆ессе́й, да ликовствꙋ́етъ и҆ дв҃дъ:  се́ бо дв҃а бг҃ора́сленный же́злъ прозѧбѐ, цвѣ́тъ  присноживо́тный хрⷭ҇та̀. 
Вмѣ́стѡ Досто́йно: і҆рмо́съ, катава́сїа:  Свѣти́сѧ, свѣти́сѧ: 
Та́же, Ст҃ъ гдⷭ҇ь бг҃ъ на́шъ. на гла́съ в҃.  Є҆ѯапостїла́рїй па́сцѣ, Пло́тїю оу҆снꙋ́въ:  є҆ди́ножды, и҆щѝ ли́стъ з҃. 
Сла́ва: мѷроно́сицамъ: 
Жєны̀ оу҆слы́шите гла́съ ра́дованїѧ: мꙋчи́телѧ  а҆́да попра́вый, ѿ тлѝ мі́ръ воздви́же, тецы́те,  дрꙋгѡ́мъ рцы́те мои̑мъ бл҃говѣ̑стїѧ: хощꙋ́ бо созда́нїе  своѐ ра́достїю ѡ҆зари́ти, ѿѻнꙋ́дꙋже прїи́де печа́ль. 
И҆ ны́нѣ: то́йже. (л. ѻ҃д) 
На хвали́техъ, Всѧ́кое дыха́нїе: поста́вимъ  стїхѡ́въ и҃. И҆ пое́мъ стїхи̑ры воскре́сны д҃, гла́съ  в҃. 
Сті́хъ: Сотвори́ти въ ни́хъ сꙋ́дъ напи́санъ:  сла́ва сїѧ̀ бꙋ́детъ всѣ̑мъ прпⷣбнымъ є҆гѡ̀. 
Всѧ́кое дыха́нїе и҆ всѧ̀ тва́рь, тѧ̀ сла́витъ  гдⷭ҇и, ꙗ҆́кѡ крⷭ҇то́мъ сме́рть оу҆праздни́лъ є҆сѝ, да  пока́жеши лю́демъ, є҆́же и҆з̾ ме́ртвыхъ твоѐ  воскрⷭ҇нїе, ꙗ҆́кѡ є҆ди́нъ чл҃вѣколю́бецъ. 
Сті́хъ: Хвали́те бг҃а во ст҃ы́хъ є҆гѡ̀, хвали́те  є҆го̀ во оу҆тверже́нїи си́лы є҆гѡ̀. 
Да рекꙋ́тъ і҆ꙋдє́е, ка́кѡ во́ини погꙋби́ша  стрегꙋ́щїи цр҃ѧ̀; почто́ бо ка́мень не сохранѝ ка́мене  жи́зни; и҆лѝ погребе́ннаго да дадѧ́тъ, и҆лѝ воскрⷭ҇шемꙋ  да покло́нѧтсѧ, глаго́люще съ на́ми: сла́ва мно́жествꙋ  щедро́тъ твои́хъ, сп҃се на́шъ, сла́ва тебѣ̀. 
Сті́хъ: Хвали́те є҆го̀ на си́лахъ є҆гѡ̀,  хвали́те є҆го̀ по мно́жествꙋ вели́чествїѧ є҆гѡ̀. 
Ра́дꙋйтесѧ лю́дїе и҆ весели́тесѧ, а҆́гг҃лъ сѣдѧ́й  на ка́мени гро́бнѣмъ, то́й на́мъ бл҃говѣстѝ, ре́къ:  хрⷭ҇то́съ воскр҃се и҆з̾ ме́ртвыхъ, сп҃съ мі́ра, и҆  и҆спо́лни всѧ́чєскаѧ бл҃гоꙋха́нїѧ: ра́дꙋйтесѧ лю́дїе и҆  весели́тесѧ. 
Сті́хъ: Хвали́те є҆го̀ во гла́сѣ трꙋ́бнѣмъ:  хвали́те є҆го̀ во ѱалти́ри и҆ гꙋ́слехъ. 
А҆́гг҃лъ оу҆́бѡ є҆́же ра́дꙋйсѧ, пре́жде твоегѡ̀  зача́тїѧ гдⷭ҇и, бл҃года́тнѣй принесѐ: а҆́гг҃лъ же  ка́мень сла́внагѡ твоегѡ̀ гро́ба въ твоѐ воскрⷭ҇нїе  ѿвалѝ: ѻ҆́въ оу҆́бѡ въ печа́ли мѣ́сто, весе́лїѧ  ѡ҆́бразы возвѣща́ѧ: се́й же въ сме́рти мѣ́сто, влⷣкꙋ  жизнода́вца проповѣ́дꙋѧ на́мъ, тѣ́мже вопїе́мъ тѝ:  бл҃годѣ́телю всѣ́хъ, гдⷭ҇и сла́ва тебѣ̀. 
Сті́хъ: Хвали́те є҆го̀ въ тѷмпа́нѣ и҆ ли́цѣ,  хвали́те є҆го̀ во стрꙋ́нахъ и҆ ѻ҆рга́нѣ. 
И҆ ꙾восто́чны꙾ д҃:а҆нато́лїевы 
Возлїѧ́ша мѵ́ра со слеза́ми на гро́бъ тво́й  жєны̀, и҆ (л. ѻ҃д) и҆спо́лнишасѧ ра́дости оу҆ста̀  и҆́хъ, внегда̀ глаго́лати: воскре́се гдⷭ҇ь. 
Сті́хъ: Хвали́те є҆го̀ въ кѷмва́лѣхъ  доброгла́сныхъ: 
Да похва́лѧтъ ꙗ҆зы́цы и҆ лю́дїе хрⷭ҇та̀ бг҃а  на́шего, во́лею на́съ ра́ди крⷭ҇тъ претерпѣ́вшаго, и҆ во  а҆́дѣ тридне́вновавшаго, и҆ да покло́нѧтсѧ є҆гѡ̀ и҆з̾  ме́ртвыхъ воскресе́нїю, и҆́мже просвѣти́шасѧ всегѡ̀  мі́ра концы̀. 
Сті́хъ: Воскреснѝ гдⷭ҇и бж҃е мо́й, да вознесе́тсѧ  рꙋка̀ твоѧ̀: 
Ра́спѧтъ и҆ погребе́нъ бы́лъ є҆сѝ хрⷭ҇тѐ,  ꙗ҆́коже и҆зво́лилъ є҆сѝ, и҆спрове́рглъ є҆сѝ сме́рть,  и҆ воскре́слъ є҆сѝ во сла́вѣ, ꙗ҆́кѡ бг҃ъ и҆ влⷣка,  да́рꙋѧ мі́рови жи́знь вѣ́чнꙋю, и҆ ве́лїю ми́лость. 
Сті́хъ: И҆сповѣ́мсѧ тебѣ̀ гдⷭ҇и всѣ́мъ срⷣцемъ  мои́мъ: 
[Сїѧ́ же запѣ́вы по всѧ̀ воскресє́нїѧ.] 
Ѽ вои́стиннꙋ беззако́ннїи печа́тавшїи ка́мень,  бо́льшихъ на́съ чꙋде́съ сподо́бисте! и҆́мꙋтъ ра́зꙋмъ  стра́жїе, дне́сь про́йде и҆з̾ гро́ба, и҆ глаго́лахꙋ:  рцы́те, ꙗ҆́кѡ на́мъ спѧ́щымъ, прїидо́ша оу҆ченицы̀, и҆  оу҆крадо́ша є҆го̀. и҆ кто̀ кра́детъ мертвеца̀, па́че же  и҆ на́га; са́мъ воскре́се самовла́стнѡ ꙗ҆́кѡ бг҃ъ,  ѡ҆ста́вль во гро́бѣ и҆ погреба́тєльнаѧ своѧ̑. прїиди́те  ви́дите і҆ꙋде́є, ка́кѡ не расто́рже печа́ти сме́рть  попра́вый, и҆ ро́дꙋ человѣ́ческомꙋ безконе́чнꙋю жи́знь  да́рꙋѧй, и҆ ве́лїю ми́лость. 
Сла́ва: гла́съ в҃. Стїхи́ра є҆ѵⷢ҇льскаѧ: 
Съ мѵ́ры прише́дшымъ ꙗ҆̀же съ марі́ею жена́мъ, и҆  недоꙋмѣва́ющымсѧ, ка́кѡ бꙋ́детъ и҆̀мъ оу҆лꙋчи́ти  жела́нїе, ꙗ҆ви́сѧ ка́мень взѧ́тый, и҆ бж҃е́ственный  ю҆́ноша оу҆толѧ́ѧй мѧте́жъ дꙋ́шъ и҆́хъ: воста́ бо,  глаго́летъ, і҆и҃съ гдⷭ҇ь. тѣ́мже (л. ѻ҃є)  проповѣ́дите проповѣ́дникѡмъ є҆гѡ̀ оу҆ченикѡ́мъ, въ  галїле́ю тещѝ, и҆ ви́дѣти є҆го̀ воскре́сша и҆з̾  ме́ртвыхъ, ꙗ҆́кѡ жизнода́вца и҆ гдⷭ҇а. 
И҆ ны́нѣ: Пребл҃гослове́нна є҆сѝ бцⷣе дв҃о:  Славосло́вїе вели́кое. Тропа́рь воскре́сенъ.  Є҆ктєнїѝ, и҆ ѿпꙋ́стъ. И҆ ѻ҆бы́чное и҆схожде́нїе въ  притво́ръ. И҆ поꙋче́нїе стꙋді́тово. И҆ ча́съ а҃-й. И҆  соверше́нный ѿпꙋ́стъ. На часѣ́хъ тропа́рь воскре́сенъ.  Сла́ва: Благоѻбра́зный і҆ѡ́сифъ: И҆ ны́нѣ:  бг҃оро́диченъ часѡ́въ. По трист҃о́мъ конда́къ:  Ра́доватисѧ мѷроно́сицамъ: Та́кожде быва́етъ и҆ на  про́чихъ часѣ́хъ. 
На лїтꙋргі́и бл҃жє́нна гла́са, на д҃, гла́съ в҃: 
Помѧнѝ бл҃гоꙋтро́бне и҆ на́съ, ꙗ҆́коже помѧнꙋ́лъ  є҆сѝ разбо́йника во црⷭ҇твїи нбⷭ҇нѣмъ. 
Дре́во и҆згна̀ а҆да́ма, крⷭ҇тъ введѐ разбо́йника  въ црⷭ҇тво нбⷭ҇ное. 
Гро́бъ под̾ѧ́тъ тѧ̀ сп҃се, гро́бы и҆стощи́вшаго,  и҆ мє́ртвымъ живо́тъ дарова́вшаго, ꙗ҆́кѡ бг҃а. 
А҆пⷭ҇ли сла́внїи хрⷭ҇тѡ́вы, того̀ моли́те  прилѣ́жнѡ, да ѿ бѣ́дъ спасе́тъ ны̀. 
И҆ ѿ канѡ́на днѐ, пѣ́снь ѕ҃, на д҃. 
По вхо́дѣ тропа́рь: Є҆гда̀ снизше́лъ є҆сѝ къ  сме́рти: и҆ Бл҃гоѻбра́зный і҆ѡ́сифъ: Сла́ва:  конда́къ трїѡ́ди: И҆ ны́нѣ: па́схи: А҆́ще и҆ во  гро́бъ: Прокі́менъ, гла́съ ѕ҃: Спасѝ гдⷭ҇и лю́ди  твоѧ̀, и҆ бл҃гословѝ достоѧ́нїе твоѐ. Сті́хъ: Къ  тебѣ̀ гдⷭ҇и воззовꙋ̀, бж҃е мо́й, да не премолчи́ши ѿ  менѐ. А҆пⷭ҇лъ дѣѧ́нїй, зача́ло ѕ҃і:  Оу҆мно́жившымсѧ оу҆ченикѡ́мъ: А҆ллилꙋ́їа, гла́съ  и҃: Бл҃говоли́лъ є҆сѝ гдⷭ҇и зе́млю твою̀, возврати́лъ  (л. ѻ҃є ѡ҆б.) є҆сѝ плѣ́нъ і҆а́кѡвль. Сті́хъ:  Ми́лость и҆ и҆́стина срѣто́стѣсѧ, пра́вда и҆ ми́ръ  ѡ҆блобыза́стасѧ. Є҆ѵⷢ҇лїе ѿ ма́рка, зача́ло ѯ҃ѳ:  Прїи́де і҆ѡ́сифъ. Прича́стный: Тѣ́ло хрⷭ҇то́во  прїими́те: Дрꙋгі́й: Хвали́те гдⷭ҇а съ нб҃съ: 
[зрѝ] А҆́ще хра́мъ ст҃ы́хъ же́нъ мѷроно́сицъ, на  ма́лѣй и҆ вели́цѣй вече́рни, и҆ на оу҆́трени, и҆ на  лїтꙋргі́и, пое́мъ во все́мъ подо́бнѣ, ꙗ҆́коже  великомꙋ́ченикꙋ геѡ́ргїю. То́чїю на вече́рни парємїѝ  чте́мъ, пи́саны въ недѣ́лю всѣ́хъ ст҃ы́хъ. 
На оу҆́трени по полѷеле́и велича́нїе пое́мъ си́це:   
Велича́емъ ва́съ ст҃ы̑ѧ мѷронѡ́сицы, и҆ чте́мъ  ст҃ꙋ́ю па́мѧть ва́шꙋ: вы́ бо моли́те ѡ҆ на́съ хрⷭ҇та̀  бг҃а на́шего. 
Ѱало́мъ: Бл҃же́нъ мꙋ́жъ боѧ́йсѧ гдⷭ҇а: и҆  прѡ́чаѧ. 


(л. ѻ҃є ѡ҆б.) 
Въ недѣ́лю ве́чера, 
На Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры пра́здника г҃. 
Стїхи̑ры пра́здника, гла́съ є҃. 
Подо́бенъ: Ра́дꙋйсѧ по́стникѡмъ: 
Гвоздьмѝ пригвозди́всѧ, клѧ́твꙋ ю҆́же на дре́вѣ,  дре́вомъ потреби́лъ є҆сѝ: положи́въ же сѧ во гро́бѣ,  ꙗ҆̀же ѿ вѣ́ка мє́ртвыѧ бж҃е́ственною си́лою  воскреси́лъ є҆сѝ, твою̀ си́лꙋ велегла́снѡ сла́вимъ:  па́сха бж҃е́ственнаѧ і҆и҃се всеси́льне, животѐ на́шъ,  ѻ҆́ч҃ее сїѧ́нїе. тѣ́мже нбⷭ҇наѧ съ земны́ми ра́дꙋютсѧ,  побѣ̑дныѧ пѣ̑сни тебѣ̀ побѣдотво́рче (л. ѻ҃ѕ) сло́ве  пою́ще, хрⷭ҇тѐ вседержи́телю, подаю́щемꙋ мі́рови ве́лїю  ми́лость. 
Оу҆̀бо съ ме́ртвыми живо́тъ, под̾ земле́ю же  невече́рнее сл҃нце, є҆щѐ и҆ ны́нѣ є҆́сть,  мѷроно́сицъ ли́къ рыда́ѧ вопїѧ́ше: прїиди́те теце́мъ  тща́тельнѡ, и҆ оу҆́зримъ оу҆ гро́ба ст҃а́гѡ. внꙋ́трь же  сегѡ̀ блиста́ющасѧ а҆́гг҃ла оу҆зрѣ́вше, недоꙋмѣ́ющесѧ  оу҆жаса́хꙋсѧ: и҆́же преложи́въ и҆́хъ рыда́нїе, возопѝ:  жизнода́вецъ воскре́се, не оу҆жаса́йтесѧ любоче́стнїи,  то́й ца́рствꙋетъ, да́рꙋѧй мі́рови ве́лїю ми́лость. 
Ра́нѡ же́нскїй ли́къ, пре́жде со́лнца, сꙋ́щаго  взыска́ше со́лнца, во гро́бъ заше́дшаго тогда̀,  свѣтоза́рный же тѣ̑мъ провозглаша́ше а҆́гг҃лъ: возсїѧ̀  свѣ́тъ, ѡ҆зарѧ́ѧй во тмѣ̀ спѧ́щыѧ, свѣтоза̑рнымъ  оу҆ченикѡ́мъ возвѣсти́те: пла́чь въ ра́дость  преложи́те, па́схꙋ же ра́достнꙋю и҆ мїроспаси́тельнꙋю,  несꙋмнѣ́ннымъ се́рдцемъ пле́щꙋще ликꙋ́йте: хрⷭ҇то́съ  воскре́се, да́рꙋѧй мі́рови ве́лїю млⷭ҇ть. 
И҆ мине́и г҃. Сла́ва и҆ ны́нѣ: гла́съ а҃: 
Мѷронѡ́сицы жєны̀ ко гро́бꙋ что̀ прїидо́сте;  что̀ и҆́щете жива́гѡ въ ме́ртвыхъ; воскре́се гдⷭ҇ь,  дерза́йте, вопїе́тъ а҆́гг҃лъ. 
Та́же: Свѣ́те ти́хїй: 
На стїхо́внѣ стїхи́ра воскре́сна, гла́съ в҃: 
Пре́жде вѣ̑къ ѿ ѻ҆ц҃а̀ ро́ждшемꙋсѧ бж҃їю  сло́вꙋ, вопло́щшемꙋсѧ ѿ дв҃ы мр҃і́и, прїиди́те  поклони́мсѧ: крⷭ҇тъ бо претерпѣ́въ, погребе́нїю  предаде́сѧ, ꙗ҆́кѡ са́мъ восхотѣ̀: и҆ воскр҃съ и҆з̾  ме́ртвыхъ, сп҃се́ мѧ заблꙋжда́ющаго человѣ́ка. (л. ѻ҃ѕ  ѡ҆б.) 
Сті́хъ: Къ тебѣ̀ возведо́хъ ѻ҆́чи моѝ: 
Согрѣши́хъ къ тебѣ̀ сп҃се, ꙗ҆́кѡ блꙋ́дный  сы́нъ, прїими́ мѧ ѻ҆́ч҃е ка́ющасѧ, и҆ поми́лꙋй мѧ̀ бж҃е. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Земна́гѡ наслажде́нїѧ не возлюби́вшїи  стрⷭ҇тоте́рпцы, нбⷭ҇ныхъ бл҃ги́хъ сподо́бишасѧ, и҆  а҆́гг҃лѡмъ согра́ждане бы́ша: гдⷭ҇и, моли́твами и҆́хъ,  поми́лꙋй и҆ спасѝ на́съ. 
Сла́ва, и҆ ны́нѣ: гла́съ а҃: 
Со стра́хомъ прїидо́ша жєны̀ на гро́бъ, а҆рѡма́ты  тѣ́ло твоѐ пома́зати тща́щыѧсѧ, и҆ сїѐ не ѡ҆брѣ́тше,  недоꙋмѣва́хꙋсѧ дрꙋга̀ ко дрꙋзѣ́й, не вѣ́дꙋще  воскресе́нїѧ. но предста̀ и҆̀мъ а҆́гг҃лъ, и҆ речѐ:  воскре́се хрⷭ҇то́съ, да́рꙋѧй на́мъ ве́лїю млⷭ҇ть. 
Та́же: Ны́нѣ ѿпꙋща́еши: Тропа́рь:  Бл҃гоѻбра́зный і҆ѡ́сифъ: Сла́ва: Є҆гда̀ снизше́лъ  є҆сѝ: И҆ ны́нѣ: Мѷроно́сицамъ: [зрѝ] А҆́ще ли  и҆́мать ст҃ы́й тропа́рь, глаго́лемъ пре́жде тропа́рь:  Бл҃гоѻбра́зный і҆ѡ́сифъ: Сла́ва: ст҃а́гѡ: И҆ ны́нѣ:  Мѷроно́сицамъ жена́мъ: [Тропа́рь: Бл҃гоѻбра́зный  і҆ѡ́сифъ: и҆ тропа́рь воскре́сенъ: Є҆гда̀ снизше́лъ  є҆сѝ къ сме́рти: въ ве́черъ глаго́лемъ и҆̀хъ  премѣнѧ́юще, во всю̀ седми́цꙋ, ꙗ҆́коже и҆ пре́жде ѡ҆  се́мъ ꙗ҆вле́но є҆́сть.] И҆ є҆ктенїа̀, и҆ ѿпꙋ́стъ.  Слꙋ́жба же ст҃а́гѡ мине́и слꙋчи́вшагѡсѧ въ сїю̀ недѣ́лю,  пое́тсѧ на повече́рїи. По трист҃о́мъ конда́къ є҆ди́нъ  трїѡ́ди пра́здникꙋ. Си́це глаго́лемъ да́же и҆ до недѣ́ли  всѣ́хъ ст҃ы́хъ. (л. ѻ҃з) 
Въ понедѣ́льникъ г҃-ѧ седми́цы на оу҆́трени: 
Нача́ло ѻ҆бы́чное, ꙗ҆́коже оу҆каза́сѧ въ  понедѣ́льникъ вторы́ѧ седми́цы по па́сцѣ. На Бг҃ъ  гдⷭ҇ь: тропа́рь, гла́съ в҃: Бл҃гоѻбра́зный і҆ѡ́сифъ:  два́жды. Сла́ва: Є҆гда̀ снизше́лъ є҆сѝ: И҆  ны́нѣ: Мѷроно́сицамъ жена́мъ: Си́це же глаго́лютсѧ  тропарѝ сїѧ̑ чрез̾ всю̀ седми́цꙋ. [А҆́ще є҆́сть  тропа́рь ст҃а́гѡ, глаго́лемъ тропа́рь пре́жде:  Бл҃гоѻбра́зный і҆ѡ́сифъ: є҆ди́ножды. И҆ тропа́рь:  Є҆гда̀ снизше́лъ є҆сѝ: є҆ди́ножды. Сла́ва:  ст҃а́гѡ: И҆ ны́нѣ: Мѷроно́сицамъ жена́мъ:] 
По а҃-мъ стїхосло́вїи сѣда́ленъ, гла́съ в҃: 
Ка́мень гро́бный запеча́тати не возбрани́въ,  ка́мень вѣ́ры воскресы́й по́далъ є҆сѝ всѣ̑мъ, гдⷭ҇и,  сла́ва тебѣ̀. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ, нижѐ гнѣ́вомъ твои́мъ нака́жеши менѐ. 
Ꙗ҆́кѡ во́лны мѡрскі́ѧ воста́ша на мѧ̀ беззакѡ́нїѧ  моѧ̑, и҆ ꙗ҆́кѡ кора́бль въ пꙋчи́нѣ, а҆́зъ є҆ди́нъ  погрꙋжа́юсѧ согрѣше́ньми мно́гими: но въ ти́хое  приста́нище наста́ви мѧ̀ гдⷭ҇и, покаѧ́нїемъ, и҆ спаси́  мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Тебѐ ѡ҆дѣ́ющаго нб҃о ѻ҆́блаки,  и҆мꙋ́ще ст҃і́и ѡ҆дѣѧ́нїе, въ мі́рѣ мꙋ̑ки ѿ  беззако́нныхъ претерпѣ́ша, пре́лесть і҆́дѡльскꙋю  оу҆праздни́ша. тѣ́хъ моли́твами и҆ на́съ свободѝ ѿ  неви́димагѡ врага̀ сп҃се, и҆ спаси́ ны. 
Сла́ва, и҆ ны́нѣ, бг҃оро́диченъ: 
Бл҃гоꙋтро́бїѧ сꙋ́щи и҆сто́чникъ, ми́лости сподо́би  на́съ бцⷣе, при́зри на лю́ди согрѣши́вшыѧ, ꙗ҆вѝ  ꙗ҆́кѡ при́снѡ (л. ѻ҃з ѡ҆б.) си́лꙋ твою̀: на тѧ́ бо  оу҆пова́юще, ра́дꙋйсѧ, вопїе́мъ тѝ, ꙗ҆́коже и҆ногда̀  гаврїи́лъ безпло́тныхъ а҆рхїстрати́гъ. 
И҆ чте́нїе. 
По в҃-мъ стїхосло́вїи, сѣда́ленъ, гла́съ в҃. 
Подо́бенъ: Вы́шнихъ и҆щѧ̀: 
Мѵ̑ра те́плѣ гро́бꙋ прино́сѧтъ жєны̀ сп҃се,  а҆́гг҃ла свѣ́тлостїю дꙋ́шы веселѧ́хꙋ, и҆ бг҃а тѧ̀  всѣ́хъ проповѣ́дахꙋ, и҆ оу҆ченикѡ́мъ вопїѧ́хꙋ:  вои́стиннꙋ воскре́се и҆з̾ гро́ба всѣ́хъ живо́тъ. 
Сла́ва, и҆ ны́нѣ: то́йже. И҆ чте́нїе. 
Та́же, Воскресе́нїе хрⷭ҇то́во: є҆ди́ножды.  Канѡ́нъ пра́здника со і҆рмосы̀ на и҃, и҆ мине́и на д҃. По  г҃-й пѣ́сни, сѣда́ленъ ст҃а́гѡ По ѕ҃-й пѣ́сни конда́къ  пра́здникꙋ: Ра́доватисѧ мѷроно́сицамъ: И҆ і҆́косъ.  И҆ чте́мъ про́логъ, є҆ѯапостїла́рїи пра́здника:  Сла́ва, ст҃а́гѡ: И҆ ны́нѣ: пра́здника. 
На хвали́техъ стїхи̑ры на д҃, гла́съ в҃: 
Всѧ́кое дыха́нїе и҆ всѧ̀ тва́рь, тѧ̀ сла́витъ  гдⷭ҇и, ꙗ҆́кѡ крⷭ҇то́мъ сме́рть оу҆праздни́лъ є҆сѝ, да  пока́жеши лю́демъ, є҆́же и҆з̾ ме́ртвыхъ твоѐ  воскрⷭ҇нїе, ꙗ҆́кѡ є҆ди́нъ чл҃вѣколю́бецъ.  [Два́жды.] 
Содѣ́ѧнныхъ мно́ю лю́тыхъ помышлѧ́ѧ безмѣ̑стнаѧ,  къ твои̑мъ прибѣга́ю щедро́тамъ, мытарѧ̀ подража́ѧ, и҆  блꙋдни́цꙋ слези́вшꙋю, и҆ блꙋ́днаго сы́на. тѣ́мже и҆  припа́даю тѝ ми́лостиве, пре́жде да́же не ѡ҆сꙋ́диши мѧ̀,  пощади́ мѧ бж҃е, и҆ поми́лꙋй мѧ̀. 
За хрⷭ҇та̀ пострада́вше да́же до сме́рти, ѽ  страстоте́рпцы мꙋ́чєницы! дꙋ́шы оу҆́бѡ и҆́мате на  небесѣ́хъ въ рꙋцѣ̀ бж҃їи, и҆ по всемꙋ̀ мі́рꙋ  почита́ютсѧ ва́шѧ мо́щи, (л. ѻ҃и) свѧще́нницы и҆ ца́рїе  кла́нѧютсѧ, и҆ лю́дїе всѝ веселѧ́тсѧ, и҆ мы̀ ѻ҆бы́чнѡ  вопїе́мъ: со́нъ честны́й пред̾ гдⷭ҇емъ сме́рть  преподо́бныхъ є҆гѡ̀. 
Сла́ва, и҆ ны́нѣ: гла́съ в҃: 
Прїидо́ша на гро́бъ магдали́на, и҆ дрꙋга́ѧ марі́а,  и҆́щꙋще гдⷭ҇а, и҆ а҆́гг҃ла ви́дѣша ꙗ҆́кѡ мо́лнїю  сѣдѧ́ща на ка́мени, и҆ глаго́люща и҆̀мъ: что̀ и҆́щете  жива́гѡ съ ме́ртвыми; воскре́се, ꙗ҆́коже речѐ, въ  галїле́и є҆го̀ ѡ҆брѧ́щете. къ немꙋ́ же возопїи́мъ:  воскресы́й и҆з̾ ме́ртвыхъ, гдⷭ҇и, сла́ва тебѣ̀. 
На стїхо́внѣ стїхи̑ры пра́здника, гла́съ  ѕ҃: 
Подо́бенъ: Тридне́венъ: 
Начни́те лю́дїе ѱало́мски, воспо́йте хрⷭ҇та̀ съ  ра́достїю: па́сха ве́лїѧ возсїѧ̀ на́мъ, воскресы́й и҆з̾  гро́ба хрⷭ҇то́съ жизнода́вецъ, и҆ и҆зба́витель всегѡ̀  созда́нїѧ. 
Сті́хъ: Бл҃говоли́лъ є҆сѝ гдⷭ҇и зе́млю твою̀,  возврати́лъ є҆сѝ плѣ́нъ і҆а́кѡвль. 
Ра́доватисѧ мѷроно́сицамъ ре́къ, є҆́ѵино  ѡ҆сꙋжде́нїе разрꙋши́въ, и҆ ра́дость оу҆ченикѡ́мъ  воскре́съ посыла́еши, проповѣ́дати є҆́же и҆з̾ гро́ба  тридне́вное твоѐ воскрⷭ҇нїе. 
Сті́хъ: Ми́лость и҆ и҆́стина срѣто́стѣсѧ.  пра́вда и҆ ми́ръ ѡ҆блобыза́стасѧ. 
Па́схꙋ честнꙋ́ю и҆ ст҃ꙋ́ю, хрⷭ҇то́съ на́мъ  ѡ҆зарѝ, прїиди́те всѝ просвѣти́мсѧ дꙋша́ми: се́ бо  ны́нѣ де́нь возсїѧ̀, въ сі́й ра́дꙋйтесѧ и҆ весели́тесѧ. 
Сла́ва и҆ ны́нѣ: гла́съ в҃: 
Возлїѧ́ша мѵ́ра со слеза́ми, на гро́бъ тво́й  жєны̀, и҆ и҆спо́лнишасѧ ра́дости оу҆ста̀ и҆́хъ, внегда̀  глаго́лати: воскре́се гдⷭ҇ь. (л. ѻ҃и ѡ҆б.) 
На лїтꙋргі́и, на блаже́ннахъ, пѣ́снь а҃-ѧ  пра́здника, на ѕ҃. По вхо́дѣ тропарѝ: Благоѻбра́зный  і҆ѡ́сифъ: Є҆гда̀ снизше́лъ є҆сѝ къ сме́рти:  Мѷроно́сицамъ жена́мъ: И҆ хра́ма ст҃а́гѡ: И҆  тропа́рь ст҃а́гѡ, а҆́ще є҆́сть. А҆́ще ли бꙋ́детъ и҆  дрꙋга́гѡ ст҃а́гѡ тропа́рь, то̀ рцы̀ є҆го̀: та́же  конда́къ хра́ма. Сла́ва: ст҃а́гѡ. А҆́ще ли бꙋ́детъ и҆  дрꙋга́гѡ ст҃а́гѡ конда́къ, та́кожде рцы̀ є҆го̀: И҆  ны́нѣ, конда́къ пра́здника: Ра́доватисѧ  мѷроно́сицамъ: 
Та́кожде глаго́лемъ тропарѝ, по всѧ̀ днѝ сеѧ̀  ст҃ы́ѧ седми́цы, кромѣ̀ ст҃а́гѡ полѷеле́йнагѡ. Си́це  быва́етъ слꙋ́жба ве́черъ, и҆ на оу҆́трени, по всѧ̀ днѝ  сеѧ̀ седми́цы. 
Въ понедѣ́льникъ ве́чера, 
на Гдⷭ҇и воззва́хъ: поста́вимъ стїхѡ́въ ѕ҃. И҆  пое́мъ настоѧ́щыѧ стїхи̑ры пра́здника г҃. Гла́съ  в҃. 
Подо́бенъ: Є҆гда̀ ѿ дре́ва: 
Є҆гда̀ мѷронѡ́сицы тѧ̀ хрⷭ҇тѐ, ѕѣлѡ̀ ра́нѡ  взыска́хꙋ всѣ́хъ живота̀, мѵ́ры и҆ а҆рѡма́ты и҆мꙋ́щыѧ  и҆дѧ́хꙋ, и҆ любо́вїю пла́чꙋщыѧ, слы́шахꙋ ѿ гро́ба  ю҆́ношꙋ глаго́люща: преста́ните пла́чꙋще, ѻ҆ба́че  ва́шемꙋ спасе́нїю ра́дꙋющесѧ возопі́йте всѣ̑мъ: ꙗ҆́кѡ  воста̀ гдⷭ҇ь. 
Вѣ́мы, ѽ благоѻбра́зный і҆ѡ́сифе! тебѐ ꙗ҆́кѡ  херꙋві́мскꙋю колесни́цꙋ, цр҃ѧ̀ хрⷭ҇та̀ на ра́мꙋ свое́ю  поне́сша, и҆ со крⷭ҇та̀ сне́мша, оу҆блажа́емъ рꙋ́цѣ  твоѝ, и҆ ѻ҆́чи бж҃е́ственнїи: почита́емъ дла̑ни твоѧ̑,  и҆́миже со́лнца сло́ва (с. ѻ҃ѳ) и҆ бг҃а, на гро́бъ носѧ̀  положи́лъ є҆сѝ. тѣ́мже и҆ па́мѧть твою̀ любо́вїю  почита́емъ. 
Ꙗ҆ви́сѧ торжество̀ на́мъ бг҃олѣ́пныхъ  мѷроно́сицъ, и҆ і҆ѡ́сифа честна́гѡ, ꙗ҆́коже дрꙋгі́й  ра́й, и҆сто́чникъ подаѧ́й жи́зни: благода̑тныѧ во́ды  и҆сточа́ѧй мі́рови, и҆злива́етъ воста́нїѧ хрⷭ҇то́ва  стрꙋи̑ те́плѣ. мно́жєства вѣ́рныхъ пра́зднꙋютъ и҆  взыва́ютъ: сла́ва да́вшемꙋ своѐ воскресе́нїе концє́мъ. 
И҆ мине́и г҃. Сла́ва, и҆ ны́нѣ: гла́съ в҃: 
Мѷронѡ́сицы ра́нѡ бы́вшѧ, и҆ гро́бъ тво́й со  тща́нїемъ дости́гшѧ, и҆ска́хꙋ тебѐ хрⷭ҇тѐ, во є҆́же  пома́зати пречи́стое тѣ́ло твоѐ, и҆ а҆́гг҃ловыми  глаго́лы ѡ҆гласи́вшесѧ, радостотвѡ́рныѧ ѻ҆́бразы  а҆по́столѡмъ проповѣ́дахꙋ: ꙗ҆́кѡ воскре́се нача́льникъ  спасе́нїѧ на́шегѡ, плѣни́вый сме́рть, мі́рови же да́рꙋѧй  живо́тъ вѣ́чный, и҆ ве́лїю ми́лость. 
Та́же: Свѣ́те ти́хїй: 
На стїхо́внѣ стїхи̑ры, гла́съ в҃. Воскре́сна: 
Хрⷭ҇то́съ сп҃съ на́шъ, є҆́же на ны̀ рꙋкописа́нїе  пригвозди́въ на крⷭ҇тѣ̀ загла́ди, и҆ сме́ртнꙋю держа́вꙋ  оу҆празднѝ: покланѧ́емсѧ є҆гѡ̀ тридне́вномꙋ  воскрⷭ҇нїю. 
Сті́хъ: Къ тебѣ̀ возведо́хъ ѻ҆́чи моѝ: 
Оу҆мили́теленъ: Вопїю́ ти хрⷭ҇тѐ сп҃се,  мытаре́вымъ гла́сомъ: ѡ҆чи́сти мѧ̀ ꙗ҆́коже ѻ҆́наго, и҆  поми́лꙋй мѧ̀ бж҃е. 
Сті́хъ: Поми́лꙋй на́съ: 
Мꙋ́чениченъ: Ст҃ы́мъ мꙋ́ченикѡмъ молѧ́щымсѧ ѡ҆  на́съ, и҆ хрⷭ҇та̀ пою́щымъ, всѧ́ка пре́лесть преста̀, и҆  человѣ́ческїй ро́дъ вѣ́рою спаса́етсѧ. (л. ѻ҃ѳ ѡ҆б.) 
Сла́ва, и҆ ны́нѣ: 
Почто̀ мѵ̑ра со слеза́ми, ѽ оу҆чени̑цы  растворѧ́ете, ка́мень ѿвали́сѧ, гро́бъ и҆стощи́сѧ:  ви́дите тлю̀ живото́мъ попра́ннꙋю. печа̑ти  свидѣ́тельствꙋющѧ ꙗ҆́вственнѣ, спѧ́щыѧ лю́тѣ  стра́жники непокори́выхъ, сме́ртное спасе́сѧ пло́тїю  бж҃їею, а҆́дъ рыда́етъ, те́кше ра́достїю рцы́те  а҆пⷭ҇лѡмъ: оу҆мертви́вый хрⷭ҇то́съ сме́рть,  перворожде́нъ и҆з̾ ме́ртвыхъ, ва́съ предварѧ́етъ въ  галїле́и. 
Та́же, Ны́нѣ ѿпꙋща́еши: Трист҃о́е. Тропарѝ  ѻ҆бы́чнѡ. И҆ ѿпꙋ́стъ. 
Во вто́рникъ г҃-ѧ седми́цы по па́сцѣ на  оу҆́трени 
тропарѝ пра́здника по ѻ҆бы́чаю. По а҃-мъ  стїхосло́вїи сѣда́льны, гла́съ в҃: 
Нѣ́дро пречи́стое въ вы́шнихъ не и҆стощи́вый,  погребе́нїе и҆ воскресе́нїе ѿ всѣ́хъ прїѧ́лъ є҆сѝ:  гдⷭ҇и сла́ва тебѣ̀. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ: 
А҆́зъ є҆́смь дре́во непло́дное, гдⷭ҇и,  оу҆миле́нїѧ плода̀ не носѧ̀ ѿню́дъ, и҆ посѣче́нїѧ  бою́сѧ, и҆ ѻ҆гнѧ̀ ѻ҆́нагѡ оу҆страша́юсѧ неꙋгаси́магѡ.  тѣ́мже тѧ̀ молю̀: пре́жде ѻ҆́ныѧ нꙋ́жди ѡ҆братѝ, и҆  спаси́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ: 
Мꙋ́чениченъ: Просвѣти́вый ст҃ы̑ѧ твоѧ̑ па́че  зла́та, и҆ просла́вивый преподѡ́бныѧ твоѧ̑ ꙗ҆́кѡ бл҃гъ,  тѣ́ми оу҆моле́нъ быва́ѧ хрⷭ҇тѐ бж҃е, жи́знь на́шꙋ  оу҆мирѝ, ꙗ҆́кѡ человѣколю́бецъ, и҆ моли́твꙋ и҆спра́ви  ꙗ҆́кѡ кади́ло, є҆ди́не во ст҃ы́хъ почива́ѧй. (л. п҃) 
Сла́ва, и҆ ны́нѣ: бг҃оро́диченъ: 
Зако́нѡвъ оу҆таи́вшисѧ є҆стества̀,  бж҃е́ственномꙋ ржⷭ҇твꙋ̀ дѣ́вство совокꙋпи́ла є҆сѝ:  є҆ди́на бо родила̀ є҆сѝ пре́жде тебѐ ро́ждшагосѧ  безлѣ́тнѡ. тѣ́мже тѧ̀ бцⷣе велича́емъ. 
По в҃-мъ стїхосло́вїи, сѣда́ленъ пра́здника, гла́съ  в҃: 
Подо́бенъ: Вы́шнихъ и҆щѧ̀: 
Мѷронѡ́сицы оу҆́трѡ прише́дшыѧ и҆ гро́бъ то́щь  ви́дѣвшыѧ, а҆по́столѡмъ глаго́лахꙋ: тлѣ́нїе низложѝ  держа́вный, и҆ сꙋ́щихъ во а҆́дѣ восхитѝ оу҆́зъ:  проповѣ́дите дерзнове́нїемъ, ꙗ҆́кѡ воскре́се хрⷭ҇то́съ  бг҃ъ, да́рꙋѧ мі́рови ве́лїю ми́лость. 
Сла́ва, и҆ ны́нѣ: то́йже. 
Воскресе́нїе хрⷭ҇то́во: и҆ ѱало́мъ н҃.  Канѡ́нъ пра́здника, со і҆рмосы̀ на и҃: и҆ мине́и на д҃.  Конда́къ и҆ є҆ѯапостїла́рїй пра́здника. На  хвали́техъ, поста́вимъ стїхѝ д҃, и҆ пое́мъ  настоѧ́щыѧ стїхи̑ры ѻ҆смогла́сника, гла́съ в҃: 
Да рекꙋ́тъ і҆ꙋде́е, ка́кѡ во́ини погꙋби́ша  стрегꙋ́щїи цр҃ѧ̀; почто́ бо ка́мень не сохранѝ ка́мене  жи́зни; и҆лѝ погребе́ннаго да дадѧ́тъ, и҆лѝ воскрⷭ҇шемꙋ  да покло́нѧтсѧ, глаго́люще съ на́ми: сла́ва мно́жествꙋ  щедро́тъ твои́хъ, сп҃се на́шъ, сла́ва тебѣ̀.  [Два́жды.] 
Беззакѡ́нїѧ моѧ̑ пре́зри гдⷭ҇и, ѿ дв҃ы  рожде́йсѧ, и҆ срⷣце моѐ ѡ҆чи́сти, хра́мъ то̀ творѧ̀  ст҃а́гѡ твоегѡ̀ дх҃а: да мѧ̀ не оу҆ничижи́ши ѿ твоегѡ̀  лица̀, безмѣ́рнꙋю и҆мѣ́ѧй ми́лость. 
Мꙋ́чениченъ: 
Крⷭ҇тъ хрⷭ҇то́въ воспрїе́мше ст҃і́и мꙋ́чєницы,  ѻ҆рꙋ́жїе непобѣди́мое, всю̀ дїа́волю крѣ́пость  оу҆праздни́ша, и҆ (л. п. ѡ҆б.) прїи́мше вѣнцы̀  небе́сныѧ, стѣна̀ на́мъ бы́ша, ѡ҆ на́съ молѧ́щесѧ. 
Сла́ва, и҆ ны́нѣ: гла́съ в҃: 
Мѷронѡ́сицы жєны̀, оу҆́трꙋ глꙋбокꙋ̀, а҆рѡма́ты  взе́мшѧ, гдⷭ҇нѧ гро́ба достиго́ша, ꙗ҆̀же не надѣ́ѧхꙋсѧ  ѡ҆брѣ́тшѧ, помышлѧ́хꙋ благоговѣ́юще ка́менномꙋ  ѿвале́нїю, и҆ дрꙋ́га ко дрꙋзѣ́й глаго́лахꙋ: гдѣ̀  сꙋ́ть печа̑ти гро́ба; гдѣ̀ є҆́сть пїла́това кꙋстѡді́а,  и҆ ѻ҆па́сное оу҆твержде́нїе; бы́сть же возвѣсти́тель  не вѣ́дꙋщымъ жена́мъ, блиста́ѧйсѧ а҆́гг҃лъ, и҆ глаго́лѧй  къ ни̑мъ: что̀ съ рыда́нїемъ и҆́щете жива́гѡ, и҆  ѡ҆животвори́вшагѡ ро́дъ человѣ́ческїй; воста̀ хрⷭ҇то́съ  бг҃ъ на́шъ и҆з̾ ме́ртвыхъ ꙗ҆́кѡ всеси́ленъ, подаѧ́й  всѣ́мъ на́мъ нетлѣ́нїе и҆ жи́знь, просвѣще́нїе и҆  ве́лїю ми́лость. 
На стїхо́внѣ стїхи̑ры пра́здника, гла́съ  в҃: 
Подо́бенъ: Є҆гда̀ ѿ дре́ва: 
Свѣ́тъ трисо́лнечный на землѝ дне́сь ꙗ҆́снѡ  блиста́етъ, и҆ мра́къ взе́млетъ страсте́й, ꙗ҆влѧ́етсѧ  воскресе́нїе хрⷭ҇то́во, соблюда́ющее вѣ̑рныѧ:  а҆пⷭ҇льстїи ликꙋ́ютъ чи́ни любо́вїю, і҆ѡ́сифъ весели́тсѧ,  и҆ мѷроно́сицъ честны́хъ па́мѧть свѣ́тлаѧ вѣнча́етъ  вѣ́рнѡ тѣ́хъ восхвалѧ́ющыѧ, и҆ бж҃е́ственное воста́нїе  сла́вѧщыѧ. 
Сті́хъ: Бл҃говоли́лъ є҆сѝ гдⷭ҇и зе́млю твою̀,  возврати́лъ є҆сѝ плѣ́нъ і҆а́кѡвль. 
Взе́мъ на ра́мо і҆ѡ́сифе, въ десни́цѣ ѻ҆́ч҃ей  сн҃а сѣдѧ́щаго, мѵ́ро неистощи́мое съ мѵ́ры погре́блъ  є҆сѝ, мі́рови воскресе́нїе предложи́лъ є҆сѝ гро́бꙋ,  ѡ҆дѣва́ющагосѧ свѣ́томъ ꙗ҆́кѡ ри́зою, ка́менїемъ  спокрыва́еши неизрече́ннѡ. (л. п҃а) тѣ́мже є҆гѡ̀ пое́мъ  пѣ́сньми, свѣтонѡ́снаѧ страда̑нїѧ и҆ воскресе́нїе. 
Сті́хъ: Ми́лость и҆ и҆́стина срѣто́стѣсѧ,  пра́вда и҆ ми́ръ ѡ҆блобыза́стасѧ. 
Оу҆дивлѧ́етсѧ а҆́гг҃лѡвъ мно́жество, и҆ тебѐ  і҆ѡ́сифе зрѧ́ще хрⷭ҇та̀ погреба́юща, мі́ръ оу҆блажа́етъ  тѧ̀, вѣ́рнїи чꙋди́мсѧ: честно́е же воскресе́нїе чтꙋ́ще  бж҃е́ственнѡ, и҆ съ мѷроно́сицами тѧ̀ те́плѣ  почита́емъ. тѣ́мже и҆ вопїе́мъ непреста́ннѡ: моли́сѧ съ  ни́ми спасти́сѧ и҆ на́мъ бѣ́дъ же и҆ скорбе́й. 
Сла́ва, и҆ ны́нѣ: гла́съ а҃: 
Со стра́хомъ прїидо́ша жєны̀ на гро́бъ, а҆рѡма́ты  тѣ́ло твоѐ пома́зати тща́щыѧсѧ, и҆ сїѐ не ѡ҆брѣ́тше,  недоꙋмѣва́хꙋсѧ дрꙋ́га ко дрꙋзѣ́й, не вѣ́дꙋще  воскресе́нїѧ. но предста̀ и҆̀мъ а҆́гг҃лъ, и҆ речѐ:  воскре́се хрⷭ҇то́съ, да́рꙋѧй на́мъ ве́лїю ми́лость. 
Та́же, ча́съ пе́рвый. И҆ ѿпꙋ́стъ. 
Во вто́рникъ г҃ седми́цы ве́чера, 
на Гдⷭ҇и воззва́хъ, стїхи̑ры пра́здника г҃,  гла́съ в҃. 
Подо́бенъ: Є҆гда̀ ѿ дре́ва: 
Ра́дꙋютсѧ оу҆чєни́цы хрⷭ҇тѡ́вы, ѿ а҆́гг҃ла  глаго́лы слы́шашѧ, ѿѻнꙋ́дꙋже воскресе́нїе на́съ ра́ди  въ ме́ртвыхъ вмѣни́вшагѡсѧ навыка́ютъ. а҆́ще и҆ пре́жде  мѷронѡ́сицы (л. п҃а ѡ҆б.) гро́бꙋ предста́ша, и҆ рыда́юще  ѡ҆ хрⷭ҇тѣ̀, ка́мень оу҆зрѣ́вше внеза́пꙋ ѿвале́нъ,  є҆гѡ́же недоꙋмѣва́хꙋсѧ преложе́нїю. 
Непреста́ющꙋю и҆ бж҃е́ственнꙋю ра́дость подаю́щѧ,  бж҃є́ственнымъ и҆ сщ҃є́ннымъ оу҆ченикѡ́мъ ꙗ҆ви́шасѧ,  оу҆чєни́цы мѷронѡ́сицы хрⷭ҇тѡ́вы, и҆спо́лнившѧ  повелѣ́нїе бж҃е́ственнагѡ а҆́гг҃ла. є҆гѡ́же  оу҆жасо́шасѧ бѣлоно́сныѧ ѻ҆де́жды, глаго́люща:  плѣне́нъ бы́сть а҆́дъ всесп҃си́тельнымъ воскресе́нїемъ  на́съ ра́ди оу҆ме́ршагѡ цр҃ѧ̀. 
Стрꙋи̑ ѿ сле́знагѡ и҆сто́чника, рыда́нїе  и҆спꙋсти́вшѧ, бж҃є́ственныѧ хрⷭ҇тѡ́вы оу҆чєни́цы,  глаго́лы ра́дѡстныѧ приноша́ютъ ны́нѣ самови́дцємъ  бл҃года́ти, возвѣща́юще си̑мъ сло́ва воста́нїе, и҆  ꙗ҆́же и҆з̾ гро́ба ра́дость. тѣ́мже вмѣ́стѡ печа́ли  слы́шахꙋ гла́съ пресла́внѡ, си̑мъ є҆́же ра́дꙋйтесѧ  повелѣва́ющъ. 
И҆ мине́и г҃. Сла́ва, и҆ ны́нѣ, гла́съ ѕ҃: 
Мѷронѡ́сицы жєны̀, гро́ба твоегѡ̀ дости́гшѧ, и҆  печа̑ти грѡ́бныѧ ви́дѣвшѧ, не ѡ҆брѣ́тшѧ же пречи́стагѡ  тѣ́ла твоегѡ̀, рыда́ющѧ со тща́нїемъ прїидо́ша,  глаго́лющѧ: кто̀ оу҆кра́де на́шꙋ наде́ждꙋ; кто̀ взѧ́тъ  ме́ртва на́га смѵ́рною пома́зана, мт҃ри є҆ди́но  оу҆тѣше́нїе; ѽ ка́кѡ мє́ртвыѧ ѡ҆живи́вый  оу҆мертви́сѧ! а҆́да плѣни́вый, ка́кѡ погребе́сѧ! но  воскреснѝ сп҃се самовла́стнѡ, ꙗ҆́коже ре́клъ є҆сѝ,  тридне́венъ, спаса́ѧй дꙋ́шы на́шѧ. 
Та́же, Свѣ́те ти́хїй: 
На стїхо́внѣ стїхи̑ры воскре́сны, гла́съ в҃: 
Спаси́ мѧ хрⷭ҇тѐ сп҃се си́лою кре́стною, спасы́й  петра̀ въ мо́ри, и҆ поми́лꙋй мѧ̀ бж҃е. 
Сті́хъ: Въ тебѣ̀ возведо́хъ ѻ҆́чи моѝ: (л. п҃в) 
Со а҆рха́гг҃лы воспои́мъ хрⷭ҇то́во воскрⷭ҇нїе:  то́й бо є҆́сть и҆зба́витель и҆ сп҃съ дꙋ́шъ на́шихъ, и҆  въ сла́вѣ стра́шнѣй и҆ крѣ́пцѣй си́лѣ, па́ки  грѧде́тъ сꙋди́ти мі́рꙋ, є҆го́же созда̀. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Ли́цы мꙋ́ченичестїи сопроти́вишасѧ  мꙋчи́телємъ, глаго́люще: мы̀ во́инствꙋемъ цр҃ю̀ си́лъ,  а҆́ще и҆ ѻ҆гню̀ и҆ мꙋ́камъ преда́сте на́съ, не  ѿмета́емсѧ трⷪ҇ческїѧ си́лы. 
Сла́ва, и҆ ны́нѣ: гла́съ ѕ҃: 
Просѝ і҆ѡ́сифъ тѣ́ло і҆и҃сово, и҆ положѝ є҆̀  въ но́вомъ свое́мъ гро́бѣ: подоба́ше бо є҆мꙋ̀ и҆з̾  гро́ба, ꙗ҆́кѡ ѿ черто́га проитѝ. сокрꙋши́вый держа́вꙋ  сме́рти, и҆ ѿве́рзый врата̀ ра̑йскаѧ человѣ́кѡмъ,  сла́ва тебѣ̀. 
Та́же, Ны́нѣ ѿпꙋща́еши: Тропарѝ ѻ҆бы̑чныѧ,  и҆ ѿпꙋ́стъ. 
Въ сре́дꙋ тре́тїѧ недѣ́ли по па́сцѣ на  оу҆́трени, 
на Бг҃ъ гдⷭ҇ь: тропа́рь пра́здника. По а҃-мъ  стїхосло́вїи, сѣда́ленъ, гла́съ в҃: 
Сп҃се́нїе содѣ́лалъ є҆сѝ посредѣ̀ землѝ  хрⷭ҇тѐ бж҃е, на крⷭ҇тѣ̀ пречи́стѣи рꙋ́цѣ твоѝ  просте́рлъ є҆сѝ, собира́ѧ всѧ̑ ꙗ҆зы́ки зовꙋ́щыѧ: гдⷭ҇и  сла́ва тебѣ̀. 
Сті́хъ: Воскреснѝ гдⷭ҇и бж҃е мо́й: 
Воскре́съ и҆з̾ гро́ба, и҆ оу҆́зы растерза́лъ  є҆сѝ а҆́да, разрꙋши́лъ є҆сѝ ѡ҆сꙋжде́нїе сме́рти  гдⷭ҇и, всѧ̑ ѿ сѣте́й врага̀ и҆зба́вивый: ꙗ҆ви́вый же  себѐ а҆по́столѡмъ твои̑мъ, (л. п҃в ѡ҆б.) посла́лъ є҆сѝ  ѧ҆̀ на про́повѣдь, и҆ тѣ́ми ми́ръ тво́й по́далъ є҆сѝ  все́й вселе́ннѣй, є҆ди́не многоми́лостиве. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Страстоте́рпцы гдⷭ҇ни, бл҃же́нна  землѧ̀ напи́вшаѧсѧ кровьмѝ ва́шими, и҆ ст҃а селє́нїѧ  прїє́мшаѧ тѣлеса̀ ва́шѧ: въ по́двизѣ бо врага̀  побѣди́сте, и҆ хрⷭ҇та̀ со дерзнове́нїемъ проповѣ́дасте.  того̀ ꙗ҆́кѡ бл҃га моли́те, спасти́сѧ, мо́лимсѧ дꙋша́мъ  на́шымъ. 
Сла́ва и҆ ны́нѣ: крⷭ҇тобг҃оро́диченъ: 
Предстоѧ́щи крⷭ҇тꙋ̀ твоемꙋ̀ безсѣ́меннѡ ро́ждшаѧ  тѧ̀, и҆ не терпѧ́щи ви́дѣти непра́веднѡ стра́ждꙋща,  рыда́ше съ пла́чемъ, и҆ вопїѧ́ше тебѣ̀: ка́кѡ стра́ждеши  є҆стество́мъ безстра́стный, сладча́йшїй сн҃е; воспѣва́ю  твою̀ кра́йнюю бл҃госты́ню. 
По в҃-мъ стїхосло́вїи, сѣда́ленъ, гла́съ в҃: 
Подо́бенъ: Благоꙋтро́бїѧ: 
Ко гро́бꙋ твоемꙋ̀ сп҃се, честны̑ѧ мѷронѡ́сицы  прише́дшѧ, влⷣкꙋ пома́завшыѧ мѵ́ры, ꙗ҆́кѡ чл҃вѣ́ка тѧ̀  мнѧ́хꙋ: а҆́гг҃лъ же и҆̀мъ ра́дость возвѣстѝ, воскре́се  гдⷭ҇ь. тѣ́мъ и҆ проповѣ́дите а҆по́столѡмъ, и҆з̾ гро́ба  вои́стиннꙋ стра́шное є҆гѡ̀ воскрⷭ҇нїе. 
Сла́ва, и҆ ны́нѣ: то́йже. 
Воскрⷭ҇нїе хрⷭ҇то́во: и҆ ѱало́мъ н҃. Канѡ́нъ  пра́здника, со і҆рмосы̀ на и҃, и҆ мине́и на д҃: конда́къ,  и҆ є҆ѯапостїла́рїй пра́здника. 
На хвали́техъ поста́вимъ стїхѝ д҃. и҆ пое́мъ  настоѧ́щыѧ стїхи̑ры, гла́съ в҃. 
Во́лею ѡ҆бнища́въ нището́ю а҆да́млею хрⷭ҇тѐ бж҃е,  прише́лъ є҆сѝ на зе́млю ѿ дв҃ы вопло́щсѧ, и҆ крⷭ҇тъ  воспрїѧ́лъ (л. п҃г) є҆сѝ, да на́съ свободи́ши ѿ  рабо́ты вра́жїѧ: гдⷭ҇и сла́ва тебѣ̀. [Два́жды.] 
Ра́дꙋйтесѧ лю́дїе и҆ весели́тесѧ, а҆́гг҃лъ сѣдѧ́й  на ка́мени гро́бнѣмъ, то́й на́мъ бл҃говѣстѝ, ре́къ:  хрⷭ҇то́съ воскр҃се и҆з̾ ме́ртвыхъ, сп҃съ мі́ра, и҆  и҆спо́лни всѧ́чєскаѧ бл҃гоꙋха́нїѧ: ра́дꙋйтесѧ лю́дїе и҆  весели́тесѧ. 
Мꙋ́чениченъ: 
Ст҃ы́хъ твои́хъ мно́жєства мо́лѧтъ тѧ̀ хрⷭ҇тѐ,  поми́лꙋй на́съ ꙗ҆́кѡ чл҃вѣколю́бецъ. 
Сла́ва, и҆ ны́нѣ: гла́съ а҃: 
Со стра́хомъ прїидо́ша жєны̀ на гро́бъ, а҆рѡма́ты  тѣ́ло твоѐ пома́зати тща́щесѧ, и҆ сїѐ не ѡ҆брѣ́тше,  недоꙋмѣва́хꙋсѧ дрꙋга̀ ко дрꙋзѣ́й, не вѣ́дꙋще  воскрⷭ҇нїѧ, но предста̀ и҆̀мъ а҆́гг҃лъ, и҆ речѐ:  воскре́се хрⷭ҇то́съ, да́рꙋѧй на́мъ ве́лїю млⷭ҇ть. 
На стїхо́внѣ стїхи̑ры, гла́съ в҃. 
Подо́бенъ: Є҆гда̀ ѿ дре́ва: 
Оу҆̀бо въ ме́ртвыхъ ли и҆зба́витель; рыда́ньми  мѷронѡ́сицы вопїѧ́хꙋ, хрⷭ҇тѡ́вы оу҆чєни́цы. сл҃нце же  преве́лїе да́же и҆ до дне́сь под̾ земле́ю ли, и҆лѝ  воскре́се, ꙗ҆́коже речѐ; и҆ си́це пла́чꙋщымъ, ѿ  гро́ба а҆́гг҃лъ бж҃е́ственнꙋю вои́стиннꙋ ра́дость речѐ:  хрⷭ҇то́съ воскре́се, тецы́те, проповѣ́дите всѣ̑мъ,  є҆гѡ̀ и҆з̾ гро́ба бж҃е́ственное воскрⷭ҇нїе. 
Сті́хъ: Бл҃говоли́лъ є҆сѝ гдⷭ҇и зе́млю твою̀: 
Мѵ̑ра оу҆гото́ваша честна̑ѧ, є҆щѐ тмѣ̀ сꙋ́щей  во є҆ди́нꙋ ѿ сꙋббѡ́тъ, прїидо́ша на гро́бъ тво́й  мѷронѡ́сицы хрⷭ҇тѐ, є҆́же пома́зати пречⷭ҇тое и҆  бж҃е́ственное твоѐ тѣ́ло. тѣ́мже воскрⷭ҇нїе  оу҆вѣ́дѣвшѧ твоѐ, потща́хꙋсѧ возвѣсти́ти и҆  таи́нникѡмъ: (л. п҃г ѡ҆б.) и҆̀хже предсрѣ́тъ и҆з̾  гро́ба, ра́дꙋйтесѧ, возопи́лъ є҆сѝ чл҃вѣколю́бнѣйше. 
Сті́хъ: Ми́лость и҆ и҆́стина срѣто́стѣсѧ: 
Вы́шнѧго бг҃а на землѝ погребе́на, ꙗ҆́кѡ ме́ртва  пома́зати тща́тсѧ є҆гѡ̀ оу҆чєни́цы, а҆рѡма́ты  честны́ми: и҆ во гро́бѣ сѣдѧ́ща но́ва ю҆́ношꙋ,  ви́дѣвшѧ въ блиста́ющемъ зра́цѣ, оу҆жасо́шасѧ. тѣ́мже  сло́ва и҆з̾ гро́ба воста́нїе тридне́вное оу҆вѣ́дѣвшѧ,  и҆ а҆по́столѡмъ возвѣща́хꙋ. 
Сла́ва, и҆ ны́нѣ, гла́съ є҃: 
Тебѐ ѡ҆дѣ́ющагосѧ свѣ́томъ ꙗ҆́кѡ ри́зою сне́мъ  і҆ѡ́сифъ съ дре́ва съ нїкоди́момъ, и҆ ви́дѣвъ ме́ртва  на́га непогребе́на, бл҃госе́рдный пла́чь воспрїи́мъ,  рыда́ѧ глаго́лаше: оу҆вы̀ мнѣ̀ сладча́йшїй і҆и҃се,  є҆го́же вма́лѣ со́лнце на крⷭ҇тѣ̀ ви́сима  оу҆зрѣ́вшее мра́комъ ѡ҆блага́шесѧ, и҆ землѧ̀ стра́хомъ  колеба́шесѧ, и҆ раздира́шесѧ цр҃ко́внаѧ завѣ́са: но сѐ  ны́нѣ ви́жꙋ тѧ̀, менѐ ра́ди во́лею под̾е́мша сме́рть.  ка́кѡ погребꙋ́ тѧ бж҃е мо́й, и҆лѝ како́ю плащани́цею  ѡ҆бвїю̀; ко́има ли рꙋка́ма прикоснꙋ́сѧ нетлѣ́нномꙋ  твоемꙋ̀ тѣ́лꙋ; и҆лѝ кі̑ѧ пѣ̑сни воспою̀ твоемꙋ̀  и҆схо́дꙋ ще́дре, велича́ю стрⷭ҇ти твоѧ̑, пѣсносло́влю и҆  погребе́нїе твоѐ со воскрⷭ҇нїемъ, зовы́й: гдⷭ҇и сла́ва  тебѣ̀. 
Та́же тропарѝ пра́здника. Ча́съ а҃. И҆ ѿпꙋ́стъ.  (л. п҃д) 
Въ сре́дꙋ г҃-ѧ недѣ́ли ве́чера, 
на Гдⷭ҇и воззва́хъ: поста́вимъ стїхѡ́въ ѕ҃:  пра́здника г҃, и҆ мине́и г҃. 
Стїхи̑ры пра́здника, гла́съ в҃. Подо́бенъ:  Є҆гда̀ ѿ дре́ва: 
Глаго́лы оу҆слы́шавшѧ ра́дости, ѿ ю҆́ношъ  присѣдѧ́щихъ гро́бꙋ сло́ва, тече́нїе показа́ша  тщали́вѣйшагѡ оу҆стремле́нїѧ: и҆ чи́нъ ѡ҆ста́вльше  пре́жнѧгѡ мѷроноше́нїѧ, ꙗ҆́кѡ бл҃говѣ̑стницы  ꙗ҆ви́шасѧ, воста́нїе ѿ преиспо́днихъ а҆́да  бл҃говѣствꙋ́юще таи́нникѡмъ, ѡ҆ на́съ вочл҃вѣ́чшагѡсѧ. 
Оу҆́тро предвари́вшѧ глꙋбо́кое, стра́хомъ  мѷронѡ́сицы жєны̀ гро́бꙋ предста́ша, мѵ̑ра приносѧ́ще  жизнода́вцꙋ хрⷭ҇тꙋ̀, въ ме́ртвыхъ вмѣнѧ́юще, а҆́дъ  оу҆мертви́вшаго. но бж҃е́ственный а҆́гг҃лъ предста̀  тѣ̑мъ вопїѧ̀: что̀ живоно́снаго и҆ жива́го съ ме́ртвыми  и҆́щете; и҆ди́те воста́нїе проповѣ́дающе. 
Несе́ши на ра́мꙋ херꙋві́мскꙋю почива́ющаго,  блаже́нне і҆ѡ́сифе, ꙗ҆́кѡ и҆но́е носи́ло на ра́мꙋ  твое́ю, воплоще́нна пре́жде, и҆ ны́нѣ оу҆мерщвле́нна,  и҆́же ѡ҆животворѝ на́съ оу҆мерщвле́нныхъ: є҆гѡ́же  воскресе́нїе зрѧ̀, ра́дꙋешисѧ съ честны́ми  мѷроно́сицами, а҆́ще и҆ предрыда́сте сегѡ̀  оу҆мерщвле́нїе. 
Сла́ва и҆ ны́нѣ: гла́съ а҃: 
Прїидо́ша на гро́бъ магдали́на и҆ дрꙋга́ѧ марі́а,  и҆́щꙋще гдⷭ҇а, и҆ а҆́гг҃ла ви́дѣша ꙗ҆́кѡ мо́лнїю  сѣдѧ́ща на ка́мени, и҆ глаго́люща и҆̀мъ: что̀ и҆́щете  жива́гѡ съ ме́ртвыми; воскре́се, ꙗ҆́коже речѐ, въ  галїле́и є҆го̀ ѡ҆брѧ́щете. къ немꙋ́же возопїи́мъ:  воскресы́й и҆з̾ ме́ртвыхъ, гдⷭ҇и сла́ва тебѣ̀. (л. п҃д  ѡ҆б.) 
Та́же, Свѣ́те ти́хїй: 
На стїхо́внѣ стїхи́ра воскр҃сна, гла́съ в҃: 
Воскрⷭ҇нїе твоѐ хрⷭ҇тѐ сп҃се, всю̀ просвѣтѝ  вселе́ннꙋю и҆ призва́лъ є҆сѝ твоѐ созда́нїе:  всеси́льне гдⷭ҇и сла́ва тебѣ̀. 
Сті́хъ: Въ тебѣ̀ возведо́хъ ѻ҆́чи моѝ: 
А҆пⷭ҇лѡмъ: Возвели́чилъ є҆сѝ сп҃се во  вселе́ннѣй, верхо́вныхъ а҆по́стѡлъ и҆мена̀: навыко́ша  нбⷭ҇нымъ неизречє́ннымъ, да́ша сꙋ́щымъ на землѝ  и҆сцѣлє́нїѧ, и҆ сѣ́ни и҆́хъ са̑мыѧ стра̑сти  оу҆врачева́хꙋ. и҆́же ѿ ры́барей чꙋдотворѧ́ше, и҆ и҆́же  ѿ і҆ꙋдє́й, бг҃осло́вѧше бл҃года́ти оу҆чє́нїѧ:  и҆́миже бл҃гоꙋтро́бне, да́ждь на́мъ вели́кꙋю твою̀  ми́лость. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Ве́лїѧ сла́ва, ю҆́же стѧжа́сте ст҃і́и  вѣ́рою: не то́кмѡ бо внегда̀ пострада́ти, врага̀  побѣди́сте, но и҆ по сме́рти дꙋ́хи прогонѧ́ете,  недꙋ̑жныѧ и҆сцѣлѧ́ете, дꙋ́шъ и҆ тѣле́съ вра́чеве,  моли́тесѧ ко гдⷭ҇ꙋ, поми́ловатисѧ дꙋша́мъ на́шымъ. 
Сла́ва, и҆ ны́нѣ: гла́съ в҃: 
Возлїѧ́ша мѵ́ра со слеза́ми на гро́бъ тво́й  жєны̀, и҆ и҆спо́лнишасѧ ра́дости оу҆ста̀ и҆́хъ, внегда̀  глаго́лати: воскре́се гдⷭ҇ь. 
Та́же, Ны́нѣ ѿпꙋща́еши: Трист҃о́е. Тропа́рь,  и҆ ѿпꙋ́стъ. 
Въ четверто́къ г҃-ѧ недѣ́ли по па́сцѣ, на  оу҆́трени, 
на Бг҃ъ гдⷭ҇ь: тропарѝ пра́здника. 
По а҃-мъ стїхосло́вїи сѣда́ленъ, гла́съ в҃. 
Подо́бенъ: Пребл҃гослове́нна: 
Мѵ́ра погребе́нїѧ твоегѡ̀ жєны̀ носѧ́щѧ, та́й ко  (л. п҃є) гро́бꙋ прїидо́ша оу҆ра́нше, і҆ꙋде́йскїѧ  боѧ́щесѧ де́рзости, и҆ во́инѡвъ предзрѧ́ще  оу҆твержде́нїе: но є҆стество̀ немощно́е мꙋ́жество  побѣдѝ, ꙗ҆́кѡ намѣ́ренїе ми́лостивное бг҃ꙋ оу҆годѝ.  прили́чнѡ оу҆́бѡ взыва́хꙋ: воскреснѝ гдⷭ҇и, помозѝ  на́мъ, и҆ и҆зба́ви на́съ сла́вы ра́ди и҆́мене твоегѡ̀. 
Сті́хъ: Во всю̀ зе́млю и҆зы́де вѣща́нїе и҆́хъ: 
Оу҆мꙋдри́вый па́че ри́тѡръ ловцы̀, и҆ посла́вый  ꙗ҆́коже проповѣ́дники по все́й землѝ,  неизглаго́ланнымъ человѣколю́бїемъ твои́мъ хрⷭ҇тѐ бж҃е,  тѣ́ми оу҆твердѝ цр҃ковь твою̀, и҆ вѣ̑рнымъ низпослѝ  бл҃гослове́нїе твоѐ, є҆ди́не ми́лостиве и҆  чл҃вѣколю́бче. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мч҃нченъ: А҆пⷭ҇ли, мꙋ́чєницы и҆ проро́цы,  ст҃и́телїе, преподо́бнїи и҆ пра́веднїи, до́брѣ по́двигъ  соверши́вшїи, и҆ вѣ́рꙋ соблю́дшїи, дерзнове́нїе и҆мꙋ́ще  ко сп҃сꙋ, ѡ҆ на́съ того̀ моли́те спасти́сѧ, мо́лимсѧ,  дꙋша́мъ на́шымъ. 
Сла́ва, и҆ ны́нѣ: бг҃оро́диченъ: 
Бж҃е́ственнагѡ бы́хомъ ѡ҆́бщницы є҆стества̀,  тобо́ю бцⷣе приснодв҃о: бг҃а бо на́мъ воплоти́вшагосѧ  родила̀ є҆сѝ. тѣ́мже по до́лгꙋ тѧ̀ всѝ благоче́стнѡ  велича́емъ. 
По в҃-мъ стїхосло́вїи, сѣда́ленъ, гла́съ в҃: 
Подо́бенъ: Вы́шнихъ и҆щѧ̀: 
Мѵ̑ра сп҃се жєны̀ приносѧ́ще, и҆ска́хꙋ тща́нїемъ  пома́зати тѧ̀ чл҃вѣколю́бче, ѿ гро́ба же а҆́гг҃лъ къ  ни́мъ вопїѧ́ше: воста̀ жизнода́вецъ и҆ гдⷭ҇ь, попра́въ  а҆́дъ и҆ сме́рть. 
Сла́ва, и҆ ны́нѣ: то́йже. 
Воскресе́нїе хрⷭ҇то́во: Ѱало́мъ н҃. Канѡ́нъ  пра́здника, и҆ про́чее послѣ́дованїе, ꙗ҆́коже  предписа́сѧ. (л. п҃є ѡ҆б.) 
На хвали́техъ поста́вимъ стїхѝ д҃, и҆ пое́мъ  настоѧ́щыѧ стїхи́ры, гла́съ в҃: 
А҆́гг҃лъ оу҆́бѡ є҆́же ра́дꙋйсѧ, пре́жде твоегѡ̀  зача́тїѧ гдⷭ҇и, бл҃года́тнѣй принесѐ: а҆́гг҃лъ же  ка́мень сла́внагѡ твоегѡ̀ гро́ба въ твоѐ воскрⷭ҇нїе  ѿвалѝ: ѻ҆́въ оу҆́бѡ въ печа́ли мѣ́сто, весе́лїѧ  ѡ҆́бразы возвѣща́ѧ: се́й же въ сме́рти мѣ́сто, влⷣкꙋ  жизнода́вца проповѣ́дꙋѧ на́мъ, тѣ́мже вопїе́мъ тѝ:  бл҃годѣ́телю всѣ́хъ, гдⷭ҇и сла́ва тебѣ̀.[Два́жды.] 
Ѿ непра́ведныхъ дѣѧ́нїй всегда̀ бори́ми, и҆ къ  тебѣ̀ прибѣга́юще вои́стиннꙋ сꙋ́щемꙋ бг҃ꙋ, гла́съ  твои́хъ оу҆чєни́къ прино́симъ тѝ, глаго́люще: спаси́  ны наста́вниче, погиба́емъ. покажѝ и҆ ны́нѣ врагѡ́мъ  на́шымъ, мо́лимсѧ, ꙗ҆́кѡ покрыва́еши лю́ди, и҆ спаса́еши  ѿ бѣ́дъ, мл҃твами а҆пⷭ҇тѡлъ, презрѧ̀ грѣхѝ, за  мно́гꙋю благосты́ню гдⷭ҇и. 
Мꙋ́чениченъ: 
Всѧ́кїй гра́дъ и҆ страна̀ почита́ютъ мо́щи ва́шѧ,  ѽ страстоте́рпцы мꙋ́чєницы! вы́ бо зако́ннѡ  пострада́вше, вѣне́цъ нбⷭ҇ный прїѧ́сте, и҆ сегѡ̀ ра́ди  сщ҃е́нникѡвъ є҆стѐ похвала̀, цр҃е́й побѣ́да, цр҃кве́й  бл҃голѣ́пїе. 
Сла́ва, и҆ ны́нѣ: гла́съ в҃: 
Мѷронѡ́сицы жєны̀, оу҆́трꙋ глꙋбокꙋ̀, а҆рѡма́ты  взе́мшѧ, гдⷭ҇нѧ гро́ба достиго́ша, ꙗ҆̀же не надѣ́ѧхꙋсѧ  ѡ҆брѣ́тшѧ, помышлѧ́хꙋ благоговѣ́юще ка́менномꙋ  ѿвале́нїю, и҆ дрꙋга̀ ко дрꙋзѣ́й глаго́лахꙋ: гдѣ̀  сꙋ́ть печа̑ти гро́ба; гдѣ̀ є҆́сть пїла́това кꙋстѡді́а,  и҆ ѻ҆па́сное оу҆твержде́нїе; бы́сть же возвѣсти́тель  невѣ́дꙋщымъ жена́мъ, блиста́ѧйсѧ а҆́гг҃лъ, и҆ глаго́лѧй  къ ни̑мъ: что̀ съ рыда́нїемъ и҆́щете жива́гѡ, и҆  ѡ҆животвори́вшагѡ ро́дъ человѣ́ческїй; воста̀ хрⷭ҇то́съ  (л. п҃ѕ) бг҃ъ на́шъ и҆з̾ ме́ртвыхъ, ꙗ҆́кѡ всеси́ленъ,  подаѧ́й всѣ́мъ на́мъ нетлѣ́нїе и҆ жи́знь, просвѣще́нїе  и҆ ве́лїю млⷭ҇ть. 
На стїхо́внѣ стїхи̑ры, гла́съ в҃. 
Подо́бенъ: Є҆гда̀ ѿ дре́ва: 
Є҆гда̀ воскре́слъ є҆сѝ ꙗ҆́кѡ бг҃ъ, тогда̀  ра́доватисѧ да́лъ є҆сѝ сло́ве, мѷроно́сицамъ ре́къ: не  оу҆̀ взыдо́хъ ко ѻ҆ц҃ꙋ̀ моемꙋ̀, и҆ про́чее не  прикаса́йтесѧ мнѣ̀, и҆ди́те то́кмѡ рцы́те дрꙋгѡ́мъ  мои̑мъ: сѐ предварѧ́етъ ва́съ. тѣ́мже по си́хъ ви́дѣнъ  бы́лъ є҆сѝ, и҆ дꙋнове́нїемъ си̑мъ да́лъ є҆сѝ сп҃се  дх҃а ст҃а́го. 
Сті́хъ: Бл҃говоли́лъ є҆сѝ гдⷭ҇и зе́млю твою̀: 
Рече́нїємъ мѷроно́сицъ же́нъ, ѿ ме́ртвыхъ  проповѣ́дающымъ хрⷭ҇то́во воскресе́нїе, таи̑нницы не  вѣ́ровавше, потща́шасѧ гро́бъ ви́дѣти: и҆ сїндѡ́нъ и҆  сꙋда́рь зри́тсѧ во гро́бѣ, са́мъ же и҆ско́мый не  ви́дитсѧ. тѣ́мже воскресе́нїе позна́вше, проповѣ̑дницы  зрѧ́тсѧ въ мі́рѣ, сїѐ и҆ ꙗ҆зы́кѡмъ возвѣща́юще. 
Сті́хъ: Ми́лость и҆ и҆́стина срѣто́стѣсѧ: 
Ꙗ҆ви́сѧ свѣ́тъ непристꙋ́пный на́мъ, сїѧ́ѧ ѿ  гро́ба кра́сный хрⷭ҇то́съ гдⷭ҇ь. а҆́дъ плѣни́сѧ, сатана̀  и҆счезѐ: ра́дꙋютсѧ мі́ра концы̀, ликꙋ́етъ тва́рь, пое́тъ  пра́зднꙋющи цр҃ковь хрⷭ҇то́ва па́мѧть і҆ѡ́сифа  всемꙋ́драгѡ, и҆ мѷроно́сицъ съ ни́мъ же́нъ почита́етъ  торжество̀. 
Сла́ва, и҆ ны́нѣ: гла́съ в҃: 
Почто̀ мѵ́ра со слеза́ми, ѽ оу҆чени́цы,  растворѧ́ете; ка́мень ѿвали́сѧ, гро́бъ и҆стощи́сѧ:  ви́дите тлю̀ живото́мъ попра́нꙋю, печа̑ти  свидѣ́тельствꙋющѧ ꙗ҆́вственнѡ, спѧ́щыѧ лю́тѣ  стра́жники непокори́выхъ, сме́ртное спасе́сѧ пло́тїю  бж҃їею, а҆́дъ рыда́етъ. те́кшѧ ра́достїю рцы́те (л. п҃ѕ  ѡ҆б.) а҆пⷭ҇лѡмъ: оу҆мертви́вый хрⷭ҇то́съ сме́рть,  перворожде́нъ и҆з̾ ме́ртвыхъ, ва́съ предварѧ́етъ въ  галїле́и. 
Та́же тропа́рь, и҆ ча́съ а҃. И҆ ѿпꙋ́стъ. 
Въ четверто́къ ве́чера, 
на Гдⷭ҇и воззва́хъ: поста́вимъ стїхѡ́въ ѕ҃: и҆  пое́мъ стїхи̑ры пра́здника г҃, и҆ мине́и г҃. 
Стїхи̑ры пра́здника, гла́съ и҃. 
Подо́бенъ: Ѽ пресла́внагѡ чꙋдесѐ!: 
Хрⷭ҇та̀ ꙗ҆́вльшагѡсѧ стопа́мъ послѣ́дꙋюще  честні́и, и҆ томꙋ̀ слꙋжа́ще, нра́вомъ оу҆се́рднымъ  мѷронѡ́сицы пра́востїю, нижѐ оу҆ме́рша сего̀  ѡ҆ста́висте: но ше́дше мѵ̑ра со слеза́ми принесо́сте,  млⷭ҇тивнѡ дви́жꙋщесѧ. тѣ́мже ва́шꙋ па́мѧть всесщ҃е́ннꙋю  торжествꙋ́емъ. 
Бж҃е́ственныхъ же́нъ сосло́вїе, ви́дѣти жела́юще  жи́знь оу҆мерщвле́ннꙋю во гро́бѣ, но́щїю прїи́де, и҆  а҆́гг҃ла слы́ша, ꙗ҆́коже проречѐ хрⷭ҇то́съ: воста̀,  тща́нїемъ сегѡ̀ оу҆ченикѡ́мъ рцы́те, и҆ оу҆ны́нїе ѿ  дꙋшѝ ѿри́ните, вмѣ́стѡ пла́ча ра́дость  неизглаго́ланнꙋю воспрїе́мше. 
Дне́сь вѣ́рнїи ликꙋ́имъ въ па́мѧти ва́шей  мѷронѡ́сицы, сла́вѧще ва́съ просла́вившаго пребл҃га́го  гдⷭ҇а: є҆го́же моли́те непреста́ннѡ всечестні́и,  вѣ́чнꙋющꙋю сла́вꙋ полꙋчи́ти на́мъ, и҆ свѣ́тлость  ст҃ы́хъ, и҆мꙋ́ще къ немꙋ̀ дерзнове́нїе всегда̀,  бг҃обл҃же́ннїи. (л. п҃з) 
Сла́ва, и҆ ны́нѣ: гла́съ в҃: 
Мѷронѡ́сицы ра́нѡ бы́вшѧ, и҆ гро́бъ тво́й со  тща́нїемъ дости́гшѧ, и҆ска́хꙋ тебѐ хрⷭ҇тѐ во є҆́же  пома́зати пречи́стое тѣ́ло твоѐ. и҆ а҆́гг҃ловыми  глаго́лы ѡ҆гласи́вшесѧ, радостотвѡ́рныѧ ѻ҆́бразы  а҆по́столѡмъ проповѣ́дахꙋ: ꙗ҆́кѡ воскре́слъ є҆́сть  нача́льникъ спасе́нїѧ на́шегѡ, плѣни́вый сме́рть,  мі́рови же да́рꙋѧй живо́тъ вѣ́чный, и҆ ве́лїю ми́лость. 
Та́же, Свѣ́те ти́хїй: 
На стїхо́внѣ стїхи̑ры, гла́съ в҃: 
Кре́стнаѧ: Да ра́спнетсѧ, вопїѧ́хꙋ, и҆̀же твои́хъ  дарова́нїй при́снѡ наслажда́ющїисѧ, и҆ ѕлодѣ́ѧ вмѣ́стѡ  благодѣ́телѧ проси́ша прїѧ́ти, пра́ведныхъ оу҆бі́йцы:  молча́лъ же є҆сѝ хрⷭ҇тѐ, терпѧ̀ и҆́хъ сꙋровство̀,  пострада́ти хотѧ̀ и҆ спастѝ на́съ, ꙗ҆́кѡ  чл҃вѣколю́бецъ. 
Сті́хъ: Къ тебѣ̀ возведо́хъ ѻ҆́чи моѝ: 
Воскре́сенъ: Пре́жде вѣ̑къ ѿ ѻ҆ц҃а̀  ро́ждшемꙋсѧ бж҃їю сло́вꙋ, вопло́щшемꙋсѧ ѿ дв҃ы мр҃і́и,  прїиди́те поклони́мсѧ: крⷭ҇тъ бо претерпѣ́въ,  погребе́нїю предаде́сѧ, ꙗ҆́кѡ са́мъ восхотѣ̀: и҆  воскр҃съ и҆з̾ ме́ртвыхъ, сп҃се́ мѧ заблꙋжда́ющаго  человѣ́ка. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Земны́ѧ сла́дѡсти не возлю́бльше страстоте́рпцы,  нбⷭ҇ныхъ бла̑гъ сподо́бишасѧ, и҆ а҆́гг҃лѡмъ согра́ждане  бы́ша: гдⷭ҇и, моли́твами и҆́хъ поми́лꙋй, и҆ спасѝ на́съ. 
Сла́ва, и҆ ны́нѣ: гла́съ ѕ҃: 
Просѝ і҆ѡ́сифъ тѣ́ло і҆и҃сово, и҆ положѝ є҆̀  въ но́вомъ свое́мъ гро́бѣ: подоба́ше бо є҆мꙋ̀ и҆з̾  гро́ба, ꙗ҆́кѡ ѿ (л. п҃з ѡ҆б.) черто́га проитѝ.  сокрꙋши́вый держа́вꙋ сме́рти, и҆ ѿве́рзый врата̀  ра̑йскаѧ человѣ́кѡмъ, гдⷭ҇и сла́ва тебѣ̀. 
Та́же, Ны́нѣ ѿпꙋща́еши: Трист҃о́е. Тропарѝ.  И҆ ѿпꙋ́стъ. 
Въ пѧто́къ г҃-ѧ седми́цы по па́сцѣ на оу҆́трени, 
на Бг҃ъ гдⷭ҇ь: тропа́рь пра́здника. 
По а҃-й каѳі́смѣ сѣда́ленъ, гла́съ в҃: 
Пречⷭ҇томꙋ ѡ҆́бразꙋ твоемꙋ̀ покланѧ́емсѧ бл҃гі́й,  просѧ́ще проще́нїѧ прегрѣше́нїй на́шихъ хрⷭ҇тѐ бж҃е:  во́лею бо бл҃говоли́лъ є҆сѝ пло́тїю взы́ти на крⷭ҇тъ,  да и҆зба́виши, ꙗ҆̀же созда́лъ є҆сѝ, ѿ рабо́ты  вра́жїѧ. тѣ́мъ бл҃года́рственнѡ вопїе́мъ тѝ: ра́дости  и҆спо́лнилъ є҆сѝ всѧ̑ сп҃се на́шъ, прише́дый сп҃стѝ  мі́ръ. 
Сті́хъ: И҆сповѣ́мсѧ тебѣ̀ гдⷭ҇и: 
Ка́мень гро́бный запеча́тати не возбрани́въ,  ка́мень вѣ́ры воскресы́й по́далъ є҆сѝ всѣ̑мъ, гдⷭ҇и  сла́ва тебѣ̀. 
Сті́хъ: Ди́венъ бг҃ъ во ст҃ы́хъ свои́хъ: 
Мꙋ́чениченъ: Є҆гда̀ во страда́льчествѣхъ  подвиза́шасѧ гдⷭ҇ни мꙋ́чєницы, тогда̀ де́рзость  помрача́шесѧ нечести́выхъ вѣ́рою. є҆гда́ же ле́сть  і҆́дѡлѡвъ бж҃е́ственнѡ оу҆праздни́ша, тогда̀ вѣнцы̀  побѣ́ды воспрїѧ́ша свы́ше, и҆ мо́лѧтсѧ ѡ҆ дꙋша́хъ  на́шихъ. 
Сла́ва, и҆ ны́нѣ: крⷭ҇тобг҃оро́диченъ: 
Дв҃а и҆ мт҃и твоѧ̀ хрⷭ҇тѐ, на дре́вѣ ви́дѧщи тѧ̀  ме́ртва просте́рта, пла́чꙋщи го́рькѡ, сн҃е мо́й,  глаго́лаше: (л. п҃и) что̀ стра́шное сїѐ та́инство,  всѣ̑мъ да́рꙋѧй жи́знь вѣ́чнꙋю, во́лею на крⷭ҇тѣ̀ ка́кѡ  стра́ждеши сме́рть поно́снꙋю; 
По в҃-мъ стїхосло́вїи сѣда́ленъ, гла́съ в҃. 
Подо́бенъ: Вы́шнихъ и҆щѧ̀: 
Мѵ̑ра те́плѣ гро́бꙋ прино́сѧтъ жєны̀ сп҃се,  а҆́гг҃ла свѣ́тлостїю дꙋ́шы веселѧ́хꙋ, и҆ бг҃а тѧ̀  всѣ́хъ проповѣ́дахꙋ, и҆ оу҆ченикѡ́мъ вопїѧ́хꙋ:  вои́стиннꙋ воскре́се и҆з̾ гро́ба всѣ́хъ живо́тъ. 
Сла́ва, и҆ ны́нѣ: то́йже. 
Воскресе́нїе хрⷭ҇то́во: Ѱало́мъ н҃: Канѡ́нъ  пра́здника, со і҆рмосы̀ на и҃: и҆ мине́и на д҃. Конда́къ,  и҆ є҆ѯапостїла́рїй пра́здника. 
На хвали́техъ поста́вимъ стїхѝ д҃, и҆ пое́мъ  настоѧ́щыѧ стїхи̑ры, гла́съ в҃: 
Крⷭ҇та̀ твоегѡ̀ дре́вꙋ покланѧ́емсѧ хрⷭ҇тѐ бж҃е,  дре́во живота̀ показа́лъ є҆сѝ на́мъ вѣ́рꙋющымъ въ тѧ̀:  и҆ тѣ́мъ оу҆праздни́въ держа́вꙋ и҆мꙋ́щаго сме́рти,  ѡ҆животвори́лъ є҆си́ ны оу҆мерщвлє́нныѧ грѣхо́мъ.  тѣ́мже вопїе́мъ тебѣ̀: бл҃годѣ́телю всѣ́хъ гдⷭ҇и,  сла́ва тебѣ̀. [Два́жды.] 
Всѧ́кое дыха́нїе, и҆ всѧ̀ тва́рь тѧ̀ сла́витъ  гдⷭ҇и, ꙗ҆́кѡ крⷭ҇то́мъ сме́рть оу҆праздни́лъ є҆сѝ, да  пока́жеши лю́демъ, є҆́же и҆з̾ ме́ртвыхъ твоѐ  воскресе́нїе, ꙗ҆́кѡ є҆ди́нъ чл҃вѣколю́бецъ. 
Мꙋ́чениченъ: 
За хрⷭ҇та̀ пострада́вше да́же до сме́рти, ѽ  страстоте́рпцы мꙋ́чєницы, дꙋ́шы оу҆́бѡ и҆́мате на  нб҃сѣ́хъ въ рꙋцѣ̀ бж҃їей, и҆ по всемꙋ̀ мі́рꙋ  почита́ютсѧ мо́щи ва́шѧ: свѧще́нницы и҆ ца́рїе  кла́нѧютсѧ, и҆ лю́дїе всѝ веселѧ́тсѧ, и҆ мы̀ ѻ҆бы́чнѡ  вопїе́мъ: со́нъ честны́й пред̾ гдⷭ҇емъ сме́рть  преподо́бныхъ є҆гѡ̀. (л. п҃и ѡ҆б.) 
Сла́ва, и҆ ны́нѣ: гла́съ а҃: 
Мѷронѡ́сицы жєны̀ ко гро́бꙋ что̀ прїидо́сте;  что̀ и҆́щете жива́гѡ въ ме́ртвыхъ, воскре́се гдⷭ҇ь,  дерза́йте, вопїе́тъ а҆́гг҃лъ. 
На стїхо́внѣ стїхи̑ры пра́здника, гла́съ  в҃. 
Подо́бенъ: Є҆гда̀ ѿ дре́ва: 
Ра́дꙋютсѧ оу҆чени̑цы хрⷭ҇тѡ́вы, ѿ а҆́гг҃ла  глаго́лы слы́шавшѧ: ѿѻнꙋ́дꙋже воскресе́нїе на́съ ра́ди  въ ме́ртвыхъ вмѣни́вшагѡсѧ навыка́ютъ. а҆́ще и҆ пре́жде  мѷронѡ́сицы гро́бꙋ предста́ша, и҆ рыда́юще ѡ҆ хрⷭ҇тѣ̀,  ка́мень оу҆зрѣ́вше внеза́пꙋ ѿвале́нъ, є҆гѡ́же  недоꙋмѣва́хꙋсѧ преложе́нїю. 
Сті́хъ: Бл҃говоли́лъ є҆сѝ гдⷭ҇и: 
Непрестаю́щꙋю и҆ бж҃е́ственнꙋю ра́дость подаю́щѧ,  бж҃є́ственнымъ и҆ свѧщє́ннымъ оу҆ченикѡ́мъ ꙗ҆ви́шасѧ  оу҆чени̑цы мѷронѡ́сицы хрⷭ҇тѡ́вы, и҆спо́лнившѧ  повелѣ́нїе бж҃е́ственнагѡ а҆́гг҃ла, є҆гѡ́же  оу҆жасо́шасѧ бѣлоно́сныѧ ѻ҆де́жды, глаго́лющѧ:  плѣне́нъ бы́сть а҆́дъ всеспаси́тельнымъ воскресе́нїемъ  на́съ ра́ди оу҆ме́ршагѡ цр҃ѧ̀. 
Сті́хъ: Ми́лость и҆ и҆́стина срѣто́стѣсѧ: 
Стрꙋи̑ ѿ сле́знагѡ и҆сто́чника, рыда́нїе  и҆спꙋсти́вшѧ, бж҃є́ственныѧ хрⷭ҇тѡ́вы оу҆чєни́цы,  глаго́лы ра́дѡстныѧ приноша́ютъ ны́нѣ самови́дцємъ  благода́ти, возвѣща́юще си̑мъ сло́ва воста́нїе, и҆  ꙗ҆́же и҆з̾ гро́ба ра́дость. тѣ́мже вмѣ́стѡ печа́ли  ше́дшѧ слы́шахꙋ гла́съ, пресла́внѡ си̑мъ, є҆́же  ра́дꙋйтесѧ, повелѣва́ющъ. 
Сла́ва, и҆ ны́нѣ: гла́съ а҃: 
Со стра́хомъ прїидо́ша жєны̀ на гро́бъ, а҆рѡма́ты  тѣ́ло твоѐ пома́зати тща́щыѧсѧ, и҆ сїѐ не ѡ҆брѣ́тше,  (л. п҃ѳ) недоꙋмѣва́хꙋсѧ дрꙋга̀ ко дрꙋзѣ́й, не вѣ́дꙋще  воскресе́нїѧ: но предста̀ и҆̀мъ а҆́гг҃лъ, и҆ речѐ:  воскре́се хрⷭ҇то́съ, да́рꙋѧй на́мъ ве́лїю ми́лость. 
Та́же тропарѝ. И҆ ѿпꙋ́стъ. И҆ ча́съ а҃. 
Въ пѧто́къ тре́тїѧ седми́цы, ве́чера, 
ѻ҆бы́чнаѧ каѳі́сма. На Гдⷭ҇и воззва́хъ:  стїхи̑ры самогла́сны мѷроно́сицъ. Гла́съ в҃: 
Мѷронѡ́сицы жєны̀, оу҆́трꙋ глꙋбокꙋ̀, а҆рѡма́ты  взе́мшѧ, гдⷭ҇нѧ гро́ба достиго́ша. ꙗ҆̀же не надѣ́ѧхꙋсѧ  ѡ҆брѣ́тшѧ, помышлѧ́хꙋ благоговѣ́ющѧ ка́менномꙋ  ѿвале́нїю, и҆ дрꙋга̀ ко дрꙋзѣ́й глаго́лахꙋ: гдѣ̀  сꙋ́ть печа̑ти гро́ба; гдѣ̀ є҆́сть пїла́това кꙋстѡді́а,  и҆ ѡ҆па́сное оу҆твержде́нїе; бы́сть же возвѣсти́тель  неразꙋмѣва́ющымъ жена́мъ, блиста́ѧйсѧ а҆́гг҃лъ, и҆  глаго́лѧй къ ни́мъ: что̀ съ рыда́нїемъ и҆́щете жива́гѡ,  и҆ ѡ҆животвори́вшагѡ ро́дъ человѣ́ческїй; воста̀  хрⷭ҇то́съ бг҃ъ на́шъ и҆з̾ ме́ртвыхъ ꙗ҆́кѡ всеси́ленъ,  подаѧ́й всѣ́мъ на́мъ нетлѣ́нїе и҆ жи́знь, просвѣще́нїе  и҆ ве́лїю ми́лость. 
Почто̀ мѵ́ра со слеза́ми, ѽ оу҆чени̑цы,  растворѧ́ете; ка́мень ѿвали́сѧ, гро́бъ и҆стощи́сѧ:  ви́дите тлю̀ живото́мъ попра́нꙋю, печа̑ти  свидѣ́тельствꙋющѧ ꙗ҆́вственнѡ, спѧ́щыѧ лю́тѣ  стра́жники непокори́выхъ, сме́ртное спасе́сѧ пло́тїю  бж҃їею, а҆́дъ рыда́етъ, те́кше ра́достїю (л. п҃ѳ ѡ҆б.)  рцы́те а҆пⷭ҇лѡмъ: оу҆мертви́вый хрⷭ҇то́съ сме́рть,  перворожде́нъ и҆з̾ ме́ртвыхъ, ва́съ предварѧ́етъ въ  галїле́и. 
Мѷронѡ́сицы ра́нѡ бы́вшѧ, и҆ гро́бъ тво́й со  тща́нїемъ дости́гшѧ, и҆ска́хꙋ тебѐ хрⷭ҇тѐ, во є҆́же  пома́зати пречи́стое тѣ́ло твоѐ. и҆ а҆́гг҃ловыми  глаго́лы ѡ҆гласи́вшесѧ, радостотвѡ́рныѧ ѻ҆́бразы  а҆по́столѡмъ проповѣ́дахꙋ: ꙗ҆́кѡ воскре́слъ є҆́сть  нача́льникъ спасе́нїѧ на́шегѡ, плѣни́вый сме́рть,  мі́рови же да́рꙋѧй живо́тъ вѣ́чный, и҆ ве́лїю ми́лость. 
И҆ мине́и, г҃. Сла́ва: гла́съ ѕ҃: 
Мѷронѡ́сицы жєны̀, гро́ба твоегѡ̀ дости́гшѧ, и҆  печа̑ти грѡ́бныѧ ви́дѣвшѧ, не ѡ҆брѣ́тшѧ же пречи́стагѡ  тѣ́ла твоегѡ̀, рыда́ющѧ со тща́нїемъ прїидо́ша,  глаго́лющѧ: кто̀ оу҆кра́де на́ше оу҆пова́нїе; кто̀  взѧ́тъ ме́ртва на́га смѵ́рною пома́занна, мт҃ри є҆ди́но  оу҆тѣше́нїе; ѽ ка́кѡ мє́ртвыѧ ѡ҆живи́вый  оу҆мертви́сѧ; а҆́да плѣни́вый, ка́кѡ погребе́сѧ; но  воскрⷭ҇нѝ сп҃се самовла́стнѡ, ꙗ҆́коже ре́клъ є҆сѝ,  тридне́венъ, спаса́ѧ дꙋ́шы на́шѧ. 
И҆ ны́нѣ: бг҃оро́диченъ, гла́съ в҃: Пре́йде  сѣ́нь зако́ннаѧ: Ли́стъ ѯ҃в. Та́же, Свѣ́те  ти́хїй: 
На стїхо́внѣ настоѧ́щыѧ стїхи̑ры воскре́сны.  Гла́съ в҃: 
Пре́жде вѣ̑къ ѿ ѻ҆ц҃а̀ ро́ждшемꙋсѧ бж҃їю  сло́вꙋ, вопло́щшемꙋсѧ ѿ дв҃ы мр҃і́и, прїиди́те  поклони́мсѧ: крⷭ҇тъ бо претерпѣ́въ, погребе́нїю  предаде́сѧ, ꙗ҆́кѡ са́мъ восхотѣ̀: и҆ воскр҃съ и҆з̾  ме́ртвыхъ, сп҃се́ мѧ заблꙋжда́ющаго человѣ́ка. 
Сті́хъ: Гдⷭ҇ь воцари́сѧ, въ лѣ́потꙋ ѡ҆блече́сѧ.  (л. ч҃) 
Хрⷭ҇то́съ сп҃съ на́шъ, є҆́же на ны̀ рꙋкописа́нїе  пригвозди́въ на крⷭ҇тѣ̀ загла́ди, и҆ сме́ртнꙋю держа́вꙋ  оу҆празднѝ: покланѧ́емсѧ є҆гѡ̀ тридне́вномꙋ  воскрⷭ҇нїю. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Со а҆рха́гг҃лы воспои́мъ хрⷭ҇то́во воскрⷭ҇нїе:  то́й бо є҆́сть и҆зба́витель и҆ сп҃съ дꙋ́шъ на́шихъ, и҆  въ сла́вѣ стра́шнѣй и҆ крѣ́пцѣй си́лѣ, па́ки  грѧде́тъ сꙋди́ти мі́рꙋ, є҆го́же созда̀. 
Сті́хъ: До́мꙋ твоемꙋ̀ подоба́етъ: 
Воскрⷭ҇нїе твоѐ хрⷭ҇тѐ сп҃се, всю̀ просвѣтѝ  вселе́ннꙋю и҆ призва́лъ є҆сѝ твоѐ созда́нїе:  всеси́льне гдⷭ҇и сла́ва тебѣ̀. 
Сла́ва, и҆ ны́нѣ, гла́съ є҃: 
Тебѐ ѡ҆дѣ́ющагосѧ свѣ́томъ ꙗ҆́кѡ ри́зою сне́мъ  і҆ѡ́сифъ съ дре́ва съ нїкоди́момъ, и҆ ви́дѣвъ ме́ртва  на́га непогребе́на, бл҃госе́рдный пла́чь воспрїи́мъ,  рыда́ѧ глаго́лаше: оу҆вы̀ мнѣ̀ сладча́йшїй і҆и҃се,  є҆го́же вма́лѣ со́лнце на крⷭ҇тѣ̀ ви́сима  оу҆зрѣ́вшее мра́комъ ѡ҆блага́шесѧ, и҆ землѧ̀ стра́хомъ  колеба́шесѧ, и҆ раздира́шесѧ цр҃ко́внаѧ завѣ́са: но сѐ  ны́нѣ ви́жꙋ тѧ̀, менѐ ра́ди во́лею под̾е́мша сме́рть.  ка́кѡ погребꙋ́ тѧ бж҃е мо́й, и҆лѝ како́ю плащани́цею  ѡ҆бвїю̀; ко́има ли рꙋка́ма прикоснꙋ́сѧ нетлѣ́нномꙋ  твоемꙋ̀ тѣ́лꙋ; и҆лѝ кі̑ѧ пѣ̑сни воспою̀ твоемꙋ̀  и҆схо́дꙋ ще́дре, велича́ю стрⷭ҇ти твоѧ̑, пѣсносло́влю и҆  погребе́нїе твоѐ со воскрⷭ҇нїемъ, зовы́й: гдⷭ҇и сла́ва  тебѣ̀. 
Ны́нѣ ѿпꙋща́еши: Трист҃о́е. Тропа́рь:  Бл҃гоѻбра́зный і҆ѡ́сифъ: Сла́ва: Є҆гда̀ снизше́лъ  є҆сѝ: И҆ ны́нѣ: Мѷроно́сицамъ жена́мъ:  Є҆ктенїа̀, и҆ ѿпꙋ́стъ. 
Си́це слꙋ́жба быва́етъ и҆ во всѣ́хъ пѧтка́хъ  пѧтдесѧ́тницы. (л. ч҃ ѡ҆б.) 
Въ сꙋббѡ́тꙋ седми́цы по па́сцѣ, на оу҆́трени, 
на Бг҃ъ гдⷭ҇ь: тропа́рь пра́здника, ꙗ҆́коже  пред̾ꙋказа́сѧ. 
По а҃-мъ стїхосло́вїи, сѣда́ленъ, гла́съ в҃: 
Ка́мень гро́бный запеча́тати не возбрани́въ,  ка́мень вѣ́ры воскресы́й, по́далъ є҆сѝ всѣ̑мъ, гдⷭ҇и  сла́ва тебѣ̀. 
Сті́хъ: Воскреснѝ гдⷭ҇и бж҃е мо́й: 
Нѣ́дро пречи́стое въ вы́шнихъ не и҆стощи́вый,  погребе́нїе и҆ воскресе́нїе за всѣ́хъ прїѧ́лъ є҆сѝ:  гдⷭ҇и сла́ва тебѣ̀. 
Сла́ва, и҆ ны́нѣ: бг҃оро́диченъ: 
Всѧ̑ па́че смы́сла, всѧ̑ пресла̑внаѧ твоѧ̑, бцⷣе,  та̑инства, чистотѣ̀ запеча́танной, и҆ дѣ́вствꙋ  храни́мꙋ, мт҃и позна́ласѧ є҆сѝ нело́жна, бг҃а ро́ждши  и҆́стиннаго. того̀ молѝ, спасти́сѧ дꙋша́мъ на́шымъ. 
По в҃-мъ стїхосло́вїи, сѣда́ленъ, гла́съ в҃. 
Подо́бенъ: Мѷроно́сицамъ жена́мъ: 
Оу҆ченикѡ́въ твои́хъ ли́къ, съ мѷроно́сицами  жена́ми, ра́дꙋетсѧ согла́снѡ: ѻ҆́бщїй бо пра́здникъ съ  ни́ми пра́зднꙋемъ, въ сла́вꙋ и҆ че́сть твоегѡ̀  воскресе́нїѧ, и҆ тѣ́ми вопїе́мъ тѝ: чл҃вѣколю́бче  гдⷭ҇и, лю́демъ твои̑мъ пода́ждь ве́лїю ми́лость. 
Сла́ва, и҆ ны́нѣ: то́йже. 
Воскресе́нїе хрⷭ҇то́во: Ѱало́мъ н҃. Канѡ́нъ  пра́здника со і҆рмосо́мъ на ѕ҃: и҆ ст҃а́гѡ хра́ма на д҃:  и҆ мине́и ст҃а́гѡ на д҃. Конда́къ и҆ є҆ѯапостїла́рїй  пра́здника. 
На хвали́техъ поста́вимъ стїхѝ д҃, и҆ пое́мъ  настоѧ́щыѧ стїхи̑ры, гла́съ в҃: 
Всѧ́кое дыха́нїе и҆ всѧ̀ тва́рь, тѧ̀ сла́витъ  гдⷭ҇и, ꙗ҆́кѡ крⷭ҇то́мъ сме́рть оу҆праздни́лъ є҆сѝ, да  пока́жеши (л. ч҃а) лю́демъ, є҆́же и҆з̾ ме́ртвыхъ твоѐ  воскрⷭ҇нїе, ꙗ҆́кѡ є҆ди́нъ чл҃вѣколю́бецъ. 
Да рекꙋ́тъ і҆ꙋде́е, ка́кѡ во́ини погꙋби́ша  стрегꙋ́щїи цр҃ѧ̀; почто́ бо ка́мень не сохранѝ ка́мене  жи́зни; и҆лѝ погребе́ннаго да дадѧ́тъ, и҆лѝ воскрⷭ҇шемꙋ  да покло́нѧтсѧ, глаго́люще съ на́ми: сла́ва мно́жествꙋ  щедро́тъ твои́хъ, сп҃се на́шъ, сла́ва тебѣ̀. 
Ра́дꙋйтесѧ лю́дїе и҆ весели́тесѧ, а҆́гг҃лъ сѣдѧ́й  на ка́мени гро́бнѣмъ, то́й на́мъ бл҃говѣстѝ, ре́къ:  хрⷭ҇то́съ воскр҃се и҆з̾ ме́ртвыхъ, сп҃съ мі́ра, и҆  и҆спо́лни всѧ́ческаѧ бл҃гоꙋха́нїѧ: ра́дꙋйтесѧ лю́дїе и҆  весели́тесѧ. 
А҆́гг҃лъ оу҆́бѡ є҆́же ра́дꙋйсѧ, пре́жде твоегѡ̀  зача́тїѧ гдⷭ҇и, бл҃года́тнѣй принесѐ: а҆́гг҃лъ же  ка́мень сла́внагѡ твоегѡ̀ гро́ба въ твоѐ воскрⷭ҇нїе  ѿвалѝ: ѻ҆́въ оу҆́бѡ въ печа́ли мѣ́сто, весе́лїѧ  ѡ҆́бразы возвѣща́ѧ: се́й же въ сме́рти мѣ́сто, влⷣкꙋ  жизнода́вца проповѣ́дꙋѧ на́мъ, тѣ́мже вопїе́мъ тѝ:  бл҃годѣ́телю всѣ́хъ, гдⷭ҇и сла́ва тебѣ̀. 
Сла́ва, и҆ ны́нѣ: гла́съ а҃: 
Прїидо́ша на гро́бъ магдали́на, и҆ дрꙋга́ѧ марі́а,  и҆́щꙋще гдⷭ҇а и҆ а҆́гг҃ла ви́дѣша, ꙗ҆́кѡ мо́лнїю  сѣдѧ́ща на ка́мени, и҆ глаго́люща и҆̀мъ: что̀ и҆́щете  жива́гѡ съ ме́ртвыми; воскре́се, ꙗ҆́коже речѐ, въ  галїле́и є҆го̀ ѡ҆брѧ́щете. къ немꙋ́ же возопїе́мъ:  воскресы́й и҆з̾ ме́ртвыхъ, гдⷭ҇и сла́ва тебѣ̀. 
На стїхо́внѣ стїхи̑ры пра́здника, гла́съ  в҃. Самоподо́бны: 
Є҆гда̀ ѿ дре́ва тѧ̀ ме́ртва, а҆рїмаѳе́й снѧ́тъ  всѣ́хъ живота̀, смѵ́рною и҆ плащани́цею тѧ̀ хрⷭ҇тѐ  ѡ҆бви́въ, и҆ любо́вїю подвиза́шесѧ, се́рдцемъ и҆  оу҆стна́ми тѣ́ло нетлѣ́нное твоѐ ѡ҆блобыза́ти.  ѻ҆ба́че ѡ҆держи́мь стра́хомъ, (л. ч҃а ѡ҆б.) ра́дꙋѧсѧ  вопїѧ́ше тѝ: сла́ва снизхожде́нїю твоемꙋ̀,  чл҃вѣколю́бче. 
Сті́хъ: Бл҃говоли́лъ є҆сѝ гдⷭ҇и зе́млю твою̀: 
Є҆гда̀ во гро́бѣ но́вѣ за всѣ́хъ положи́лсѧ  є҆сѝ, и҆зба́вителю всѣ́хъ, а҆́дъ всесмѣхли́вый  ви́дѣвъ тѧ̀ оу҆жасе́сѧ, верєѝ сокрꙋши́шасѧ,  сломи́шасѧ врата̀, гро́би ѿверзо́шасѧ, ме́ртвїи  воста́ша. тогда̀ а҆да́мъ бл҃года́рственнѡ ра́дꙋѧсѧ  вопїѧ́ше тебѣ̀: сла́ва снизхожде́нїю твоемꙋ̀,  чл҃вѣколю́бче. 
Сті́хъ: Ми́лость и҆ и҆́стина срѣто́стѣсѧ: 
Є҆гда̀ си̑лы зрѧ́хꙋ тѧ̀ хрⷭ҇тѐ, ꙗ҆́кѡ  преле́стника ѿ беззако́нныхъ ѡ҆клевета́ема,  оу҆жаса́хꙋсѧ неизглаго́ланномꙋ долготерпѣ́нїю твоемꙋ̀,  и҆ ка́мень гро́ба рꙋка́ми запеча́танный, и҆́миже твоѧ̑  нетлѣ̑ннаѧ ре́бра прободо́ша. ѻ҆ба́че на́шемꙋ сп҃се́нїю  ра́дꙋющесѧ вопїѧ́хꙋ тѝ: сла́ва снизхожде́нїю твоемꙋ̀,  чл҃вѣколю́бче. 
Сла́ва, и҆ ны́нѣ: гла́съ ѕ҃: 
Просѝ і҆ѡ́сифъ тѣ́ло і҆и҃сово, и҆ положѝ є҆̀  въ но́вомъ свое́мъ гро́бѣ: подоба́ше бо є҆мꙋ̀ и҆з̾  гро́ба ꙗ҆́кѡ ѿ черто́га проитѝ. сокрꙋши́вый держа́вꙋ  сме́рти, и҆ ѿве́рзый врата̀ ра̑йскаѧ человѣ́кѡмъ,  гдⷭ҇и сла́ва тебѣ̀. 
Та́же: Бл҃го є҆́сть и҆сповѣ́датисѧ: И҆  тропа́рь. Ча́съ а҃-й, и҆ ѿпꙋ́стъ. 
На лїтꙋргі́и, блажє́нна, пѣ́снь ѳ҃-ѧ на ѕ҃.  Прокі́менъ и҆ а҆ллилꙋ́їа пра́здника. А҆пⷭ҇лъ дѣѧ́нїй,  зача́ло к҃в: Па́ѵелъ съ сꙋ́щими въ дама́сцѣ:  Є҆ѵⷢ҇лїе і҆ѡа́нна, зача́ло н҃в: Сѝ заповѣ́даю  ва́мъ: 


(л. ч҃в) 
Недѣ́лѧ четве́ртаѧ по па́сцѣ, разсла́бленнагѡ. 
Въ сꙋббѡ́тꙋ ве́чера, на ма́лѣй вече́рни. 
На Гдⷭ҇и воззва́хъ: стїхи̑ры воскре́сны д҃,  гла́съ г҃: Твои́мъ крⷭ҇то́мъ хрⷭ҇тѐ сп҃се:  Просвѣти́шасѧ всѧ́чєскаѧ: Сла́влю ѻ҆ц҃а̀ и҆  сн҃а си́лꙋ: Крⷭ҇тꙋ̀ твоемꙋ̀ честно́мꙋ: Сла́ва:  гла́съ є҃: Взы́де і҆и҃съ во і҆ерꙋсали́мъ: [Всѧ̀ сїѧ̀  стїхи̑ры и҆щѝ на вели́цѣй вече́рни.] 
И҆ ны́нѣ: бг҃оро́диченъ, догма́тїкъ, гла́съ г҃: 
Преве́лїе чꙋ́до: дв҃а ро́ждшаѧ, и҆ рожде́нное  бг҃ъ, пре́жде вѣ́къ пред̾ѧвле́нное рожде́нїе, и҆  соверше́нное па́че є҆стества̀. ѽ та́инства стра́шнагѡ,  є҆́же и҆ мы́слимое неизрече́ннѡ пребыва́етъ, и҆ зри́мое  не пое́млетсѧ! бл҃же́нна ты̀ є҆сѝ пречи́стаѧ  ѻ҆трокови́це, а҆да́ма земноро́днагѡ дщѝ, и҆ бг҃а  вы́шнѧгѡ ꙗ҆́вльшаѧсѧ мт҃и: того̀ молѝ спасти́сѧ дꙋша́мъ  на́шымъ. 
На стїхо́внѣ стїхи́ра воскре́сна: Стрⷭ҇тїю  твое́ю: [ли́стъ ч҃д]. 
Та́же стїхи̑ры бцⷣы, гла́съ г҃. Подо́бенъ: Ве́лїѧ  крⷭ҇та̀: 
Сті́хъ: Слы́ши дщѝ и҆ ви́ждь: 
Вели́кое тобо́ю благодѣѧ́нїе пречⷭ҇таѧ  полꙋчи́вше, со а҆́гг҃лы рожде́нїе твоѐ сла́вимъ,  сподо́бльшеесѧ и҆з̾ оу҆тро́бы (л. ч҃в ѡ҆б.) твоеѧ̀  роди́тисѧ, кра́йнѧгѡ ра́ди благоꙋтро́бїѧ, и҆  возсозда́вшаго человѣ́ческїй ро́дъ. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Тѧ̀ всѝ прибѣ́жище и҆ бж҃е́ственный покро́въ  чи́стаѧ, грѣ́шнїи въ житїѝ стѧжа́хомъ, дв҃о: мо́лимъ  оу҆́бѡ всѝ твоѐ бл҃гоꙋтро́бїе, не ѿстꙋпѝ ѿ на́съ,  мо́лимсѧ, но поми́лꙋй и҆ спасѝ. 
Сті́хъ: Лицꙋ̀ твоемꙋ̀ помо́лѧтсѧ: 
Є҆́же ра́дꙋйсѧ бцⷣе мт҃и приснодв҃о, пе́рстнїи  твоѝ рабѝ прино́симъ досто́йнѡ, съ гаврїи́ломъ  бж҃е́ственнымъ чинонача́льникомъ: и҆́бо ра́дости  хода́таица, и҆ ра́дованїе ты̀ была̀ є҆сѝ мі́рови. 
Сла́ва, и҆ ны́нѣ: гла́съ и҃: Въ притво́рѣ  соломѡ́новѣ: [и҆щѝ на вели́цѣй вече́рни, на  стїхо́внѣ, Сла́ва:] 
Тропа́рь гла́са. И҆ ѿпꙋ́стъ. 
На вели́цѣй вече́рни. 
На Гдⷭ҇и воззва́хъ: поста́вимъ стїхѡ́въ і҃. И҆  пое́мъ стїхи̑ры воскре́сны г҃, и҆  ꙾восто́чны꙾а҆нато́лїевы д҃: и҆ ѡ҆ разсла́бленномъ  самогла́сны, в҃, повторѧ́юще пе́рвꙋю. 
Стїхи̑ры воскре́сны, гла́съ г҃: 
Твои́мъ крⷭ҇то́мъ хрⷭ҇тѐ сп҃се, сме́рти держа́ва  разрꙋши́сѧ, и҆ дїа́волѧ пре́лесть оу҆праздни́сѧ: ро́дъ  же человѣ́ческїй вѣ́рою спаса́емый, пѣ́снь тебѣ̀  всегда̀ прино́ситъ. 
Просвѣти́шасѧ всѧ́чєскаѧ, воскресе́нїемъ твои́мъ  гдⷭ҇и, и҆ ра́й па́ки ѿве́рзесѧ: всѧ́ же тва́рь  восхвалѧ́ющи тѧ̀, пѣ́снь тебѣ̀ всегда̀ прино́ситъ. 
Сла́влю ѻ҆ц҃а̀ и҆ сн҃а си́лꙋ, и҆ ст҃а́гѡ дх҃а  пою̀ вла́сть, (л. ч҃г) нераздѣ́льное, несозда́нное  бж҃ество̀, трⷪ҇цꙋ є҆диносꙋ́щнꙋю, ца́рствꙋющꙋю въ вѣ́къ  вѣ́ка. 
И҆́ны стїхи̑ры, а҆нато́лїевы: 
Крⷭ҇тꙋ̀ твоемꙋ̀ честно́мꙋ покланѧ́емсѧ хрⷭ҇тѐ, и҆  воскрⷭ҇нїе твоѐ пое́мъ и҆ сла́вимъ: ра́ною бо твое́ю мы̀  всѝ и҆сцѣлѣ́хомъ. 
Пое́мъ сп҃са ѿ дв҃ы вопло́щшагосѧ: на́съ бо  ра́ди распѧ́тсѧ, и҆ въ тре́тїй де́нь воскр҃се, да́рꙋѧ  на́мъ ве́лїю млⷭ҇ть. 
Сꙋ́щымъ во а҆́дѣ соше́дъ хрⷭ҇то́съ благовѣстѝ:  дерза́йте, глаго́лѧ, ны́нѣ побѣди́хъ, а҆́зъ є҆́смь  воскрⷭ҇нїе, а҆́зъ вы̀ возведꙋ̀, разрꙋши́въ смє́ртнаѧ  врата̀. 
Недосто́йнѡ стоѧ́ще въ пречи́стомъ домꙋ̀ твое́мъ,  вече́рнюю пѣ́снь возсыла́емъ, и҆з̾ глꙋбины̀ взыва́юще  хрⷭ҇тѐ бж҃е: просвѣти́вый мі́ръ тридне́внымъ  воскрⷭ҇нїемъ твои́мъ, и҆змѝ лю́ди твоѧ̀ ѿ рꙋкѝ  врагѡ́въ твои́хъ чл҃вѣколю́бче. 
И҆́ны стїхи̑ры самогла́сны, ѡ҆ разсла́бленномъ.  Гла́съ а҃: 
Дла́нїю пречи́стою созда́вый человѣ́ка, прише́лъ  є҆сѝ благоꙋтро́бне недꙋ́гꙋющыѧ и҆сцѣли́ти хрⷭ҇тѐ,  разсла́бленнаго во ѻ҆́вчей кꙋпѣ́ли, сло́вомъ твои́мъ  возста́вилъ є҆сѝ: кровоточи́вой же болѣ́знь  и҆сцѣли́лъ є҆сѝ: ханане́и ѻ҆трокови́цꙋ стꙋжа́емꙋю  поми́ловалъ є҆сѝ, и҆ проше́нїѧ со́тника не презрѣ́лъ  є҆сѝ. сегѡ̀ ра́ди зове́мъ: всеси́льне гдⷭ҇и, сла́ва  тебѣ̀. [Два́жды.] 
Непогребе́нъ мертве́цъ сы́й, разсла́бленный  ви́дѣвъ тѧ̀, возопѝ: поми́лꙋй мѧ̀ гдⷭ҇и, ꙗ҆́кѡ ѻ҆́дръ  мо́й гро́бъ мнѣ̀ бы́сть. что́ ми прїѡбрѣ́тенїе живота̀;  не тре́бꙋю ѻ҆́вчїѧ (л. ч҃г ѡ҆б.) кꙋпѣ́ли, не и҆́мамъ бо  никогѡ́же влага́юща мѧ̀, возмꙋща́ющымсѧ вода́мъ: но къ  тебѣ̀ и҆сто́чникꙋ прихождꙋ̀ и҆сцѣле́нїй, да и҆ а҆́зъ со  всѣ́ми зовꙋ̀: всеси́льне гдⷭ҇и, сла́ва тебѣ̀. 
Сла́ва: гла́съ є҃: 
Взы́де і҆и҃съ во і҆ерꙋсали́мъ на ѻ҆́вчꙋю  кꙋпѣ́ль, глаго́лемꙋю і҆ꙋде́йски виѳесда̀, пѧ́ть  притво́рѡвъ и҆мꙋ́щꙋю: въ тѣ́хъ бо слежа́ше мно́жество  немощствꙋ́ющихъ. а҆́гг҃лъ бо бж҃їй по всѧ̑ лѣ̑та сходѧ̀,  возмꙋща́ше ю҆̀, и҆ здра́вїе подава́ше пристꙋпа́ющымъ  вѣ́рою. и҆ ви́дѣвъ гдⷭ҇ь многовре́менна человѣ́ка,  глаго́летъ къ немꙋ̀: хо́щеши ли здра́въ бы́ти;  немощствꙋ́ѧй ѿвѣщава́ше: гдⷭ҇и, человѣ́ка не и҆́мамъ,  да є҆гда̀ возмꙋти́тсѧ вода̀, вве́ржетъ мѧ̀ въ кꙋпѣ́ль:  врачє́мъ и҆зда́хъ всѐ и҆мѣ́нїе моѐ, и҆ ми́лости  оу҆лꙋчи́ти не сподо́бихсѧ. но вра́чь дꙋ́шъ и҆ тѣле́съ  глаго́летъ къ немꙋ̀: возмѝ тво́й ѻ҆́дръ и҆ ходѝ,  проповѣ́дꙋѧ мою̀ си́лꙋ, и҆ ве́лїю ми́лость въ концѣ́хъ. 
И҆ ны́нѣ, бг҃оро́диченъ, гла́съ г҃: 
Ка́кѡ не диви́мсѧ бг҃омꙋ́жномꙋ ржⷭ҇твꙋ̀ твоемꙋ̀,  пречⷭ҇тна́ѧ; и҆скꙋше́нїѧ бо мꙋ́жескагѡ не прїе́мши  всенепоро́чнаѧ, родила̀ є҆сѝ без̾ ѻ҆ц҃а̀ сн҃а пло́тїю  пре́жде вѣ́къ ѿ ѻ҆ц҃а̀ рожде́ннаго без̾ мт҃ре,  ника́коже претерпѣ́вшаго и҆змѣне́нїѧ, и҆лѝ смѣше́нїѧ,  и҆лѝ раздѣле́нїѧ, но ѻ҆бою̀ сꙋществꙋ̀ сво́йство цѣ́ло  сохра́ншаго. тѣ́мже мт҃и дв҃о влⷣчце, того̀ молѝ  сп҃сти́сѧ дꙋша́мъ, правосла́внѡ бцⷣꙋ и҆сповѣ́дающихъ  тѧ̀. 
Вхо́дъ: Свѣ́те ти́хїй: Прокі́менъ: Гдⷭ҇ь  воцари́сѧ: со стїхѝ є҆гѡ̀. (л. ч҃д) 
На лїті́и стїхи́ра хра́ма. 
Сла́ва, гла́съ є҃: 
При ѻ҆́вчей кꙋпѣ́ли, человѣ́къ лежа́ше въ  не́мощи, и҆ ви́дѣвъ тѧ̀ гдⷭ҇и, вопїѧ́ше: человѣ́ка не  и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ  ню̀. є҆гда́ же прихождꙋ̀, и҆́нъ предварѧ́етъ мѧ̀, и҆  прїе́млетъ и҆сцѣле́нїе: а҆́зъ же немощствꙋ́ѧй лежꙋ̀. и҆  а҆́бїе оу҆милосе́рдивсѧ сп҃съ, глаго́летъ къ немꙋ̀:  тебѐ ра́ди человѣ́къ бы́въ, тебѐ ра́ди въ пло́ть  ѡ҆блеко́хсѧ, и҆ глаго́леши: человѣ́ка не и҆́мамъ: возмѝ  ѻ҆́дръ тво́й и҆ ходѝ. всѧ̑ тебѣ̀ возмѡ́жна, всѧ̑  послꙋ́шаютъ, всѧ̑ повинꙋ́ютсѧ: всѣ́хъ на́съ помѧнѝ, и҆  поми́лꙋй ст҃ы́й, ꙗ҆́кѡ чл҃вѣколю́бецъ. 
И҆ ны́нѣ: бг҃оро́диченъ, гла́съ то́йже: 
Хра́мъ и҆ две́рь є҆сѝ, пала́та и҆ престо́лъ  цр҃е́въ, дв҃о всечестна́ѧ: є҆́юже и҆зба́витель мо́й,  хрⷭ҇то́съ гдⷭ҇ь, во тмѣ̀ спѧ́щымъ ꙗ҆ви́сѧ, сл҃нце сы́й  пра́вды, просвѣти́ти хотѧ̀, ꙗ҆̀же созда̀ по ѻ҆́бразꙋ  своемꙋ̀ рꙋко́ю свое́ю. тѣ́мже всепѣ́таѧ, ꙗ҆́кѡ  ма́терне дерзнове́нїе къ немꙋ̀ стѧжа́вшаѧ, непреста́ннѡ  молѝ спасти́сѧ дꙋша́мъ на́шымъ. 
На стїхо́внѣ стїхи́ра воскре́сна, гла́съ г҃: 
Стрⷭ҇тїю твое́ю хрⷭ҇тѐ, ѡ҆мрачи́вый со́лнце и҆  свѣ́томъ твоегѡ̀ воскрⷭ҇нїѧ, просвѣти́вый всѧ́чєскаѧ,  прїимѝ на́шꙋ вече́рнюю пѣ́снь чл҃вѣколю́бче. 
И҆ стїхи̑ры па́сцѣ, съ припѣ́вы и҆́хъ: и҆щѝ въ  недѣ́лю па́схи на оу҆́трени, ли́стъ з҃ на ѡ҆боро́тѣ. 
Сла́ва: гла́съ и҃: 
Въ притво́рѣ соломѡ́новѣ, та́мѡ слежа́ше  мно́жество немощствꙋ́ющихъ, и҆ преполови́вшꙋсѧ  пра́здникꙋ, ѡ҆брѣ́те (л. ч҃д ѡ҆б.) хрⷭ҇то́съ три́десѧть  ѻ҆́смь лѣ́тъ разсла́блена лежа́ща, влⷣчнимъ гла́сомъ  глаго́летъ къ немꙋ̀: хо́щеши ли здра́въ бы́ти;  немощствꙋ́ѧй ѿвѣщава́ше: гдⷭ҇и, человѣ́ка не и҆́мамъ,  да є҆гда̀ возмꙋти́тсѧ вода̀, вве́ржетъ мѧ̀ въ кꙋпѣ́ль.  ѻ҆́нъ же глаго́летъ къ немꙋ̀: возмѝ ѻ҆́дръ тво́й, и҆  ходѝ: сѐ здра́въ бы́лъ є҆сѝ, ктомꙋ̀ не согрѣша́й.  бцⷣы моли́твами низпослѝ на́мъ ве́лїю ми́лость. 
И҆ ны́нѣ: Воскресе́нїѧ де́нь: Хрⷭ҇то́съ  воскре́се: є҆ди́ножды. И҆ про́чее, ꙗ҆́кѡ предписа́сѧ  въ мимоше́дшꙋю недѣ́лю. 
Ѿпꙋсти́тельный тропа́рь, гла́съ г҃: 
Да веселѧ́тсѧ небє́снаѧ, да ра́дꙋютсѧ земна̑ѧ,  ꙗ҆́кѡ сотворѝ держа́вꙋ мы́шцею свое́ю гдⷭ҇ь: попра̀  сме́ртїю сме́рть, пе́рвенецъ ме́ртвыхъ бы́сть, и҆з̾  чре́ва а҆́дова и҆зба́ви на́съ, и҆ подадѐ мі́рови ве́лїю  ми́лость. 
Сла́ва, и҆ ны́нѣ: бг҃оро́диченъ. 
Тѧ̀ хода́тайствовавшꙋю спасе́нїе ро́да на́шегѡ  воспѣва́емъ, бцⷣе дв҃о: пло́тїю бо ѿ тебѐ  воспрїѧ́тою сн҃ъ тво́й, и҆ бг҃ъ на́шъ, кресто́мъ  воспрїи́мъ стра́сть, и҆зба́ви на́съ ѿ тлѝ, ꙗ҆́кѡ  чл҃вѣколю́бецъ. 
А҆́ще же не бꙋ́детъ бдѣ́нїѧ, на полꙋ́нощницѣ  пое́мъ канѡ́нъ трⷪ҇ченъ во ѻ҆ктѡ́ихѣ, гла́са г҃-гѡ. И҆  Досто́йно є҆́сть: и҆ про́чее ꙗ҆́кѡ ѻ҆бы́чно. И҆  ѿпꙋ́стъ. (л. ч҃є) 
Въ недѣ́лю четве́ртꙋю по па́сцѣ, на оу҆́трени. 
На Бг҃ъ гдⷭ҇ь: тропа́рь воскре́сенъ два́жды.  Сла́ва и҆ ны́нѣ: бг҃оро́диченъ. 
По а҃-мъ стїхосло́вїи сѣда́ленъ, гла́съ г҃: 
Хрⷭ҇то́съ ѿ ме́ртвыхъ воста̀, нача́токъ  оу҆со́пшихъ, перворожде́нъ тва́ри, и҆ содѣ́тель всѣ́хъ  бы́вшихъ, и҆стлѣ́вшее є҆стество̀ ро́да на́шегѡ въ  себѣ̀ само́мъ ѡ҆бновѝ. не ктомꙋ̀ сме́рте, ѡ҆блада́еши:  и҆́бо всѣ́хъ влⷣка держа́вꙋ твою̀ разрꙋшѝ. 
Сті́хъ: Воскреснѝ гдⷭ҇и бж҃е мо́й: 
Пло́тїю сме́рти вкꙋси́вый гдⷭ҇и, го́ресть сме́рти  пресѣ́клъ є҆сѝ воста́нїемъ твои́мъ, и҆ человѣ́ка на  ню̀ оу҆крѣпи́вый, пе́рвыѧ клѧ́твы ѡ҆долѣ́нїе  призыва́ѧ: защи́тниче жи́зни на́шеѧ, гдⷭ҇и сла́ва тебѣ̀. 
Сла́ва, и҆ ны́нѣ: 
Красотѣ̀ дѣ́вства твоегѡ̀, и҆ пресвѣ́тлой  чистотѣ̀ твое́й, гаврїи́лъ оу҆диви́всѧ, вопїѧ́ше тѝ  бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же  воз̾именꙋ́ю тѧ̀; недоꙋмѣва́ю, и҆ оу҆жаса́юсѧ. тѣ́мже,  ꙗ҆́коже повелѣ́нъ бы́хъ, вопїю̀ тѝ: ра́дꙋйсѧ  бл҃года́тнаѧ. 
По в҃ стїхосло́вїи сѣда́ленъ, гла́съ г҃. 
Подо́бенъ: Красотѣ̀ дѣ́вства: 
Всѧ̑ человѣ́чєскаѧ воспрїи́мъ, всѧ̑ на̑ша  присво́ивъ, на крⷭ҇тѣ̀ пригвозди́тисѧ бл҃говоли́лъ  є҆сѝ тво́рче мо́й, сме́рть прїи́мъ претерпѣ́ти ꙗ҆́кѡ  человѣ́къ, да чл҃вѣ́ческое ѿ сме́рти и҆зба́виши  ꙗ҆́кѡ бг҃ъ. тѣ́мже ꙗ҆́кѡ жизнода́вцꙋ вопїе́мъ тѝ:  сла́ва хрⷭ҇тѐ бл҃гоꙋтро́бїю твоемꙋ̀. (л. ч҃є ѡ҆б.) 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ  се́рдцемъ мои́мъ: 
Непостижи́мое распѧ́тїѧ, и҆ несказа́нное  воста́нїѧ, бг҃осло́вствꙋемъ вѣ́рнїи та́инство  неизрече́нное: дне́сь бо сме́рть и҆ а҆́дъ плѣни́сѧ,  ро́дъ же человѣ́ческїй въ нетлѣ́нїе ѡ҆блече́сѧ. тѣ́мъ  благодарѧ́ще вопїе́мъ тѝ: сла́ва хрⷭ҇тѐ воста́нїю  твоемꙋ̀. 
Сла́ва, и҆ ны́нѣ: бг҃оро́диченъ: 
Нбⷭ҇наѧ любо́вїю веселѧ́хꙋсѧ, и҆ земна̑ѧ  тре́петомъ оу҆жаса́хꙋсѧ, є҆гда̀ пречи́стый гла́съ  на́йде на тѧ̀ бцⷣе: є҆ди́но бо торжество̀ ѻ҆бои́мъ  возсїѧ̀, є҆гда̀ первозда́ннаго ѿ сме́рти и҆зба́ви.  тѣ́мъ со а҆́гг҃ломъ вопїе́мъ тѝ: ра́дꙋйсѧ чи́стаѧ дв҃о  мт҃и. 
По непоро́чнахъ, Бл҃гослове́нъ є҆сѝ гдⷭ҇и: 
Та́же ѵ҆пакоѝ, гла́съ г҃: 
Оу҆дивлѧ́ѧ видѣ́нїемъ, ѡ҆роша́ѧ глаго́ланїи,  блиста́ѧйсѧ а҆́гг҃лъ мѷроно́сицамъ глаго́лаше: что̀  жива́гѡ и҆́щете во гро́бѣ; воста̀ и҆стощи́вый гро́бы:  тлѝ премѣни́телѧ разꙋмѣ́йте непремѣ́ннаго. рцы́те  бг҃ꙋ: ко́ль стра́шна дѣла̀ твоѧ̀, ꙗ҆́кѡ ро́дъ спа́слъ  є҆сѝ человѣ́ческїй. 
Степє́нна, гла́съ г҃. А҆нтїфѡ́нъ а҃: 
Плѣ́нъ сїѡ́нь ты̀ и҆з̾ѧ́лъ є҆сѝ ѿ  вавѷлѡ́на: и҆ менѐ ѿ страсте́й къ животꙋ̀ привлецы̀  сло́ве. 
Въ ю҆́гъ сѣ́ющїи слеза́ми бж҃е́ственными, жнꙋ́тъ  кла́сы ра́достїю присноживо́тїѧ. 
Сла́ва: 
Ст҃о́мꙋ дх҃ꙋ всѧ́кое бл҃года́рїе, ꙗ҆́коже ѻ҆ц҃ꙋ̀  и҆ сн҃ꙋ соѡблиста́етъ, въ не́мже всѧ̑ живꙋ́тъ и҆  дви́жꙋтсѧ. 
И҆ ны́нѣ: то́йже. (л. ч҃ѕ) 
А҆нтїфѡ́нъ в҃: 
А҆́ще не гдⷭ҇ь сози́ждетъ до́мъ добродѣ́телей,  всꙋ́е трꙋжда́емсѧ: дꙋ́шꙋ же покрыва́ющꙋ, никто́же на́шъ  разори́тъ гра́дъ. 
Плода̀ чре́вна дх҃омъ, сынотворе́ное тебѣ̀  хрⷭ҇тꙋ̀, ꙗ҆́коже и҆ ѻ҆ц҃ꙋ̀, ст҃і́и всегда̀ сꙋ́ть. 
Сла́ва: 
Ст҃ы́мъ дх҃омъ прозри́тсѧ всѧ́каѧ свѧты́нѧ,  премꙋ́дрость, ѡ҆сꙋществꙋ́етъ бо всѧ́кꙋю тва́рь: томꙋ̀  послꙋ́жимъ, бг҃ъ бо, ꙗ҆́кѡ ѻ҆ц҃ꙋ́ же и҆ сло́вꙋ. 
И҆ ны́нѣ: то́йже. 
А҆нтїфѡ́нъ г҃: 
Боѧ́щїисѧ гдⷭ҇а бл҃же́ни, въ пꙋтѝ ходѧ́ще  за́повѣдей, снѣ́дѧтъ бо живо́тное всепло́дїе. 
Ѻ҆́крестъ трапе́зы твоеѧ̀ возвесели́сѧ, зрѧ̀  твоѧ̑ пастыренача́льниче и҆сча̑дїѧ носѧ́щѧ вѣ̑тви  благодѣ́ланїѧ. 
Сла́ва: 
Ст҃ы́мъ дх҃омъ всѧ́кое бога́тство сла́вы, ѿ  негѡ́же бл҃года́ть, и҆ живо́тъ всѧ́кой тва́ри: со  ѻ҆ц҃е́мъ бо воспѣва́емь є҆́сть и҆ съ сло́вомъ. 
И҆ ны́нѣ: то́йже. 
Та́же прокі́менъ, гла́съ г҃: Рцы́те во  ꙗ҆зы́цѣхъ, ꙗ҆́кѡ гдⷭ҇ь воцр҃и́сѧ: и҆́бо и҆спра́ви  вселе́ннꙋю, ꙗ҆́же не подви́житсѧ. Сті́хъ: Воспо́йте  гдⷭ҇ви пѣ́снь но́вꙋ, воспо́йте гдⷭ҇ви всѧ̀ землѧ̀.  Всѧ́кое дыха́нїе: Є҆ѵⷢ҇лїе ѿ лꙋкѝ, д҃,  воскре́сное зача́ло рв҃і. Та́же, Воскресе́нїе  хрⷭ҇то́во: По н҃-мъ ѱалмѣ̀, по ѻ҆бы́чаю. (л. ч҃ѕ  ѡ҆б.) 
Та́же канѡ́нъ па́схи, пи́санъ въ недѣ́лю па́схи, со  і҆рмосы̀ и҆ съ бг҃оро́дичнами є҆гѡ̀, на и҃: пи́саны въ  недѣ́лю ст҃ы́хъ мѷроно́сицъ. И҆ ѡ҆ разсла́бленномъ на  ѕ҃. 
Катава́сїа: Воскресе́нїѧ де́нь: ѻ҆́ба ли́ка  вкꙋ́пѣ. 
КАНѠ́НЪ, гла́съ г҃. 
Пѣ́снь а҃. 
І҆рмо́съ: Ди́внѡ, сла́внѡ творѧ́й чꙋдеса̀. ты̀  є҆сѝ бж҃е, бе́зднꙋ ѡ҆землени́вый, и҆ колесни̑цы  потопи́вый, и҆ лю́ди спасы́й пою́щыѧ тебѣ̀, ꙗ҆́кѡ цр҃ю̀  на́шемꙋ и҆ бг҃ꙋ. 
Дѣ́йствꙋѧй зна́мєнїѧ, творѧ́й чꙋдеса̀ є҆ди́не  цр҃ю̀, распѧ́тїе во́лею претерпѣ́лъ є҆сѝ, ꙗ҆́кѡ  ще́дръ, и҆ сме́рть сме́ртїю оу҆мертви́въ, ѡ҆животвори́лъ  є҆сѝ на́съ. 
Во хрⷭ҇то́вѣ воста́нїи лю́дїе дне́сь ликꙋ́имъ  вѣ́рнѡ, плѣне́нъ бы́сть а҆́дъ, ю҆́зники ꙗ҆̀же  содержа́ше, ѿдадѐ со тща́нїемъ, пою́щыѧ вели̑чїѧ  бж҃їѧ. 
Си́лою бж҃е́ственною, и҆ногда̀ разсла́бленнаго  сло́вомъ твои́мъ хрⷭ҇тѐ стѧгнꙋ́вый, и҆ повелѣ́вый  є҆мꙋ̀ ѻ҆́дръ взѧ́ти, мно́гимъ вре́менемъ немощствꙋ́ющꙋю  лю́тѣ дꙋ́шꙋ мою̀ и҆сцѣлѝ. 
Въ кꙋпѣ́ль и҆ногда̀ ѻ҆́вчꙋю а҆́гг҃лъ схожда́ше,  и҆ є҆ди́наго и҆сцѣлева́ше на всѧ́кое лѣ́то:  креще́нїемъ же бж҃е́ственнымъ ны́нѣ ѡ҆чища́етъ  безчи̑сленнаѧ мно́жества хрⷭ҇то́съ. 
А҆рха́гг҃лꙋ мїхаи́лꙋ: 
Нача́льниче а҆́гг҃лѡвъ, а҆рхїстрати́же вы́шнихъ  слꙋжи́телей, собра́вшыѧсѧ въ честнѣ́мъ хра́мѣ твое́мъ,  и҆ бг҃а воспѣва́ющыѧ, покрыва́й и҆ сохранѧ́й ѿ  всѧ́кихъ и҆скꙋше́нїй. 
Сла́ва: трⷪ҇ченъ: 
Въ трїе́хъ ли́цѣхъ, є҆ди́номъ же є҆стествѣ̀  безнача́льнаго (л. ч҃з) бг҃а пои́мъ непреста́ннѡ со  безпло́тными, ѻ҆ц҃а̀, сло́ва и҆ дх҃а, црⷭ҇тво и҆  держа́вꙋ и҆мꙋ́ща нераздѣ́льнꙋю. 
И҆ ны́нѣ, бг҃оро́диченъ: 
Чтꙋ́щїй се́й чи́стаѧ гра́дъ тво́й всегда̀ вѣ́рнѡ,  спаса́й ѿ бѣ́дъ, плѣне́нїѧ ва́рварскагѡ,  междоꙋсо́бныѧ бра́ни, и҆ меча̀, и҆ всѧ́кагѡ и҆но́гѡ  преще́нїѧ. 
Пѣ́снь г҃. 
І҆рмо́съ: Непло́днаѧ дꙋшѐ и҆ безча́днаѧ, стѧжѝ  пло́дъ благосла́вный, веселѧ́щисѧ возопі́й:  оу҆тверди́хсѧ тобо́ю бцⷣе, нѣ́сть ст҃ъ, нѣ́сть  пра́веденъ, па́че тебѐ гдⷭ҇и. 
Зрѧ̀ тебѐ и҆ногда̀ со́лнце, на дре́вѣ ви́сѧща  сло́ве, свѣ́тъ скры̀, и҆ трѧса́шесѧ землѧ̀ всѧ̀,  ме́ртвїи воста́ша, ме́ртвꙋ бы́вшꙋ тебѣ̀ всеси́льне. 
Съ дꙋше́ю прише́дшꙋ тебѣ̀ во оу҆тро́бꙋ землѝ,  дꙋ́шы ꙗ҆́же стѧжа̀ а҆́дъ, и҆здава́ше со тща́нїемъ,  вопїю́щыѧ держа́вѣ твое́й пѣ́снь благода́рнꙋю, є҆ди́не  гдⷭ҇и. 
Въ лѣ́тѣхъ мно́гихъ немощствꙋ́ющꙋю лю́тѣ дꙋ́шꙋ  мою̀ преблагі́й и҆сцѣлѝ, ꙗ҆́коже разсла́бленнаго  пре́жде, ꙗ҆́кѡ да послѣ́дꙋю твои́мъ стезѧ́мъ, ꙗ҆̀же  показа́лъ є҆сѝ лю́бѧщымъ тѧ̀. 
А҆рха́гг҃лꙋ мїхаи́лꙋ: 
Съ вы́шними чи́нми бж҃їи а҆рха́гг҃ле, мольбꙋ̀  сотворѝ ѡ҆ вѣ́рою пою́щихъ тѧ̀, соблюда́ѧ и҆ хранѧ̀  на́съ, жите́йскими страстьмѝ напада́емыхъ. 
Сла́ва, трⷪ҇ченъ: 
Сла́ва ѻ҆ц҃ꙋ̀ возопїи́мъ, сн҃ꙋ, и҆ дх҃ꙋ, є҆ди́нъ  бо є҆́сть є҆стество́мъ бг҃ъ, є҆го́же си̑лы всѧ̀  нбⷭ҇ныѧ со стра́хомъ сла́вѧтъ, ст҃ъ, ст҃ъ, ст҃ъ є҆сѝ  зовꙋ́ще. (л. ч҃з ѡ҆б.) 
И҆ ны́нѣ: бг҃оро́диченъ: 
Безсѣ́менное и҆мѣ́ла є҆сѝ зача́тїе, и҆ па́че  оу҆ма̀ ржⷭ҇тво̀, дв҃о мт҃и чⷭ҇таѧ: дѣ́ло стра́шное,  чꙋ́до преве́лїе, а҆́гг҃лы почита́емое и҆ человѣ́ки  сла́вимое, ѻ҆трокови́це влⷣчце. 
Конда́къ па́сцѣ и҆ і҆́косъ. 
И҆ сѣда́ленъ, гла́съ г҃: 
Глаго́лъ разсла́бленнаго то́кмѡ стѧгнꙋ̀, ꙗ҆́кѡ  всемі́рное сло́во є҆ди́но, на́съ ра́ди на землѝ  ꙗ҆́вльшагѡсѧ за благоꙋтро́бїе. тѣ́мже и҆ ѻ҆́дръ носѧ̀  мимохожда́ше, а҆́ще и҆ кни́жницы зрѣ́ти содѣ́ѧнное не  терпѧ́хꙋ, ѕло́бы содержи́ми за́вистїю, дꙋ́шы  разслаблѧ́ющею. 
Сла́ва, и҆ ны́нѣ: бг҃оро́диченъ: 
Красотѣ̀ дѣ́вства твоегѡ̀, и҆ пресвѣ́тлой  чистотѣ̀ твое́й, гаврїи́лъ оу҆диви́всѧ, вопїѧ́ше тѝ  бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же  воз̾именꙋ́ю тѧ̀; недоꙋмѣва́ю и҆ оу҆жаса́юсѧ. тѣ́мже,  ꙗ҆́кѡ повелѣ́нъ бы́хъ, вопїю́ ти: ра́дꙋйсѧ  бл҃года́тнаѧ. 
Пѣ́снь д҃. 
І҆рмо́съ: Прїѡсѣне́ннꙋю го́рꙋ, а҆ввакꙋ́мъ  прозрѧ́ше пречⷭ҇тꙋю твою̀ оу҆тро́бꙋ чⷭ҇таѧ. тѣ́мъ  взыва́ше: ѿ ю҆́га прїи́детъ бг҃ъ, и҆ ст҃ы́й ѿ горы̀  прїѡсѣне́нныѧ ча́щи. 
Є҆вре́йскїй собо́ръ за́вистїю растаѧва́емь, на  дре́вѣ распѧ́тъ тѧ̀ гдⷭ҇и: и҆ разори́въ ѡ҆сꙋжде́нїе  сме́рти, ꙗ҆́кѡ си́ленъ воста́лъ є҆сѝ, мі́ръ съ собо́ю  совоздви́гнꙋвъ. 
Съ мѵ́ры жєны̀, что̀ неистощи́мое мѵ́ро и҆́щете;  воста́лъ є҆́сть, мѷроно́сицамъ речѐ, сѣдѧ́й въ  бѣ́лыхъ ри́захъ, поднебе́снꙋю и҆спо́лнивъ мы́сленнагѡ  благоꙋха́нїѧ. 
Ра́бїй носѧ̀ ѻ҆́бразъ, за мно́гое бл҃гоꙋтро́бїе  ходѧ́й (л. ч҃и) прише́лъ є҆сѝ, и҆ здра́ва показа́лъ  є҆сѝ, во мно́гихъ лѣ́тѣхъ лежа́щаго, сло́ве,  повелѣ́въ и҆ ѻ҆́дръ взѧ́ти. 
А҆́гг҃лъ оу҆́бѡ гдⷭ҇нь, на всѧ́кое лѣ́то  схожда́ѧ, во́дꙋ въ кꙋпѣ́ли возмꙋща́ше, соверша́ѧ здра́ва  є҆ди́наго то́чїю: хрⷭ҇то́съ же мно́жество безчи́сленное  бжⷭ҇твеннымъ креще́нїемъ спаса́етъ. 
А҆рха́гг҃лꙋ мїхаи́лꙋ: 
Нача́льниче а҆́гг҃лѡвъ и҆ наста́вниче  заблꙋжда́ющихъ, гдⷭ҇нь нача́льный воево́до, въ ча́съ се́й  посредѣ̀ на́съ прїидѝ, и҆ моли̑твы всѣ́хъ принесѝ  є҆ди́номꙋ творцꙋ̀ и҆ влⷣцѣ. 
Сла́ва, трⷪ҇ченъ: 
Соединѧ́емаѧ є҆стество́мъ, и҆ раздѣлѧ́емаѧ  ли́цы, є҆́сть ст҃а́ѧ трⷪ҇ца, ѻ҆ц҃ъ пресꙋ́щный,  соприсносꙋ́щный же сн҃ъ, и҆ ст҃ы́й и҆ є҆ди́ный  всеси́льный дх҃ъ. 
И҆ ны́нѣ: бг҃оро́диченъ: 
Чи́стаѧ, ка́кѡ дои́ши; ка́кѡ же родила̀ є҆сѝ  млⷣнца, а҆да́ма дре́внѣйшаго; ка́кѡ на рꙋкꙋ̀ но́сиши  сн҃а, сꙋ́щаго на ра́мꙋ херꙋві́мскꙋ, ꙗ҆́кѡ зна́етъ,  ꙗ҆́коже вѣ́сть, всѧ̑ ѡ҆сꙋществова́вый. 
Пѣ́снь є҃. 
І҆рмо́съ: Свѣ́томъ твои́мъ невече́рнимъ хрⷭ҇тѐ,  ѡ҆зарѝ бж҃е смире́ннꙋю мою̀ дꙋ́шꙋ, и҆ наста́ви на  стра́хъ тво́й, занѐ свѣ́тъ повелѣ̑нїѧ твоѧ̀. 
Вознесы́йсѧ на дре́вѣ крⷭ҇тнѣмъ, и҆ совознесы́й  мі́ръ ве́сь, и҆ бы́въ въ ме́ртвыхъ бж҃е, ѿ вѣ́ка  мє́ртвыѧ воздвиза́еши. 
Воскре́се ꙗ҆́коже речѐ хрⷭ҇то́съ, и҆стощи́вый  всѧ̀ а҆́дова ца̑рствїѧ, и҆ ꙗ҆влѧ́етсѧ а҆по́столѡмъ,  ра́дость подава́ѧ вѣ́чнꙋющꙋю. (л. ч҃и ѡ҆б.) 
Бѣлоѻбра́зенъ ви́дѣнъ бы́сть жена́мъ  блиста́ѧйсѧ а҆́гг҃лъ: не ктомꙋ̀ пла́чите, жи́знь ва́ша  воста̀, сꙋ́щыѧ во гробѣ́хъ мє́ртвыѧ ѡ҆живи́вшаѧ. 
Разсла́бленнаго ꙗ҆́кѡ воздви́глъ є҆сѝ хрⷭ҇тѐ,  разсла́бленнꙋю мою̀ дꙋ́шꙋ престꙋпле́ньми ѡ҆здра́ви, и҆  ше́ствовати мнѣ̀ твоѧ̑ пра̑выѧ стєзѝ споспѣшествꙋ́й. 
А҆рха́гг҃лꙋ мїхаи́лꙋ: 
А҆́гг҃лѡвъ наста́вниче мїхаи́ле, собира́ющыѧсѧ въ  хра́мѣ твое́мъ лю́ди дне́сь, и҆ проповѣ́дающыѧ бж҃їѧ  вели̑чїѧ спаса́й. 
Сла́ва: трⷪ҇ченъ: 
Равноче́стнаѧ тричи́сленнаѧ є҆ди́нице,  раздѣлѧ́емаѧ оу҆́бѡ вѣ́рнѡ ѵ҆поста́сьми, соединѧ́емаѧ  же є҆стество́мъ є҆́сть, ѻ҆ц҃ъ, сн҃ъ и҆ бж҃е́ственный  дх҃ъ. 
И҆ ны́нѣ: бг҃оро́диченъ: 
Безсѣ́менное ржⷭ҇тво̀ твоѐ чи́стаѧ,  непостижи́мое пое́мъ рожде́нїе, блажа́ще тѧ̀ ꙗ҆́кѡ мт҃рь  творца̀ всѣ́хъ и҆ влⷣки. 
Пѣ́снь ѕ҃. 
І҆рмо́съ: Глꙋбина̀ страсте́й воста̀ на мѧ̀, и҆  бꙋ́рѧ проти́вныхъ вѣ́трѡвъ: но предвари́въ мѧ̀ ты̀  спасѝ сп҃се, и҆ и҆зба́ви ѿ тлѝ, ꙗ҆́кѡ спа́слъ є҆сѝ  ѿ ѕвѣ́рѧ проро́ка. 
Вознесы́йсѧ во́лею на дре́во, положи́лсѧ є҆сѝ  ꙗ҆́кѡ ме́ртвъ во гро́бѣ, и҆ сꙋ́щыѧ во а҆́дѣ мє́ртвыѧ  всѧ̑ вкꙋ́пѣ ѡ҆живи́въ хрⷭ҇тѐ, воскреси́лъ є҆сѝ  бж҃е́ственною си́лою. 
А҆́дъ срѣ́тъ тѧ̀ ще́дре до́лѣ ѡ҆горчи́сѧ,  свѧ̑занныѧ ѿдава́ѧ со тща́нїемъ, твоѐ стра́шное  пою́щыѧ сп҃се воскресе́нїе, во гла́сѣхъ немо́лчныхъ. (л.  ч҃ѳ) 
Бж҃е́ственнїи оу҆ченицы̀, ви́дѣвше жи́знь  всѣ́хъ и҆з̾ гро́ба воста́вша хрⷭ҇та̀, любо́вїю мно́гою,  и҆ нра́вомъ пра́вымъ, и҆ весе́лїемъ дꙋше́внымъ  покланѧ́хꙋсѧ. 
Дре́вле на ѻ҆дрѣ̀ болѣ́зненномъ, въ лѣ́тѣхъ  мно́зѣхъ слежа́й, твои̑мъ хрⷭ҇тѐ повелѣ́нїемъ  и҆сцѣлѣ́въ, сла́витъ воспѣва́ѧ бл҃гоꙋтро́бїе твоѐ,  жизнода́телю. 
А҆рха́гг҃лꙋ мїхаи́лꙋ: 
А҆́гг҃лѡвъ наста́вниче мїхаи́ле, предстоѧ́й  престо́лꙋ влⷣчню, прїидѝ посредѣ̀ на́съ, наставлѧ́ѧ къ  стезѧ́мъ жи́зни, тебѐ предста́телѧ те́пла стѧжа́вшихъ. 
Сла́ва: трⷪ҇ченъ: 
Трⷪ҇цꙋ ли́цы тѧ̀ чтꙋ̀, є҆ди́ницꙋ же сꙋщество́мъ  проповѣ́даю, безнача́льне ѻ҆́ч҃е, сн҃е, дш҃е пра́вый:  бж҃е всѣ́хъ, съ вы́шними стра́шными во́инствы. 
И҆ ны́нѣ: бг҃оро́диченъ: 
Всѧ̑ бж҃е́ственнымъ манове́нїемъ носѧ́й, держи́мь  є҆́сть бцⷣе дв҃о во ѡ҆б̾ѧ́тїѧхъ твои́хъ, всѣ́хъ на́съ  восхища́ѧ, ѿ рꙋкѝ рабо́ты лꙋка́вагѡ, ꙗ҆́кѡ ще́дръ. 
Конда́къ, гла́съ г҃: Подо́бенъ: 
Дꙋ́шꙋ мою̀ гдⷭ҇и, во грѣсѣ́хъ всѧ́ческихъ, и҆  безмѣ́стными дѣѧ́ньми лю́тѣ разсла́бленꙋ, воздви́гни  бж҃е́ственнымъ твои́мъ предста́тельствомъ, ꙗ҆́коже и҆  разсла́бленнаго воздви́глъ є҆сѝ дре́вле, да зовꙋ́ ти  спаса́емь: ще́дрый, сла́ва хрⷭ҇тѐ держа́вѣ твое́й. 
І҆́косъ: 
Рꙋкѝ твоеѧ̀ го́рстїю содержа́й концы̀ і҆и҃се  бж҃е, ѻ҆ц҃ꙋ̀ собезнача́льный, и҆ дх҃ꙋ ст҃о́мꙋ  совлады́чествꙋѧй всѣ́ми, пло́тїю ꙗ҆ви́лсѧ є҆сѝ,  недꙋ́ги и҆сцѣлѧ́ѧ, и҆ стра̑сти ѿгна́лъ (л. ч҃ѳ ѡ҆б.)  є҆сѝ: слѣпцы̀ просвѣти́лъ є҆сѝ, и҆ разсла́бленнаго  сло́вомъ бж҃е́ственнымъ ты̀ возста́вилъ є҆сѝ, семꙋ̀  напра́снѡ ходи́ти повелѣ́въ, и҆ сего̀ носи́вшїй ѻ҆́дръ  на ра́мꙋ взѧ́ти. тѣ́мже всѝ съ ни́мъ воспѣва́емъ, и҆  возопїи́мъ: ще́дрый, сла́ва хрⷭ҇тѐ держа́вѣ твое́й. 
Сѷнаѯа́рїй въ недѣ́лю четве́ртꙋю по па́сцѣ, ѡ҆  разсла́бленномъ. 
Стїхѝ: Глаго́лъ хрⷭ҇то́въ, стѧгне́нїе  разсла́бленномꙋ: 
Си́це и҆сцѣле́нїе се́й глаго́лъ и҆ то́кмо. 
Въ то́йже де́нь, въ недѣ́лю четве́ртꙋю по  па́сцѣ, разсла́бленнагѡ па́мѧть твори́мъ, и҆ ꙗ҆́коже  подоба́етъ сицево́е гдⷭ҇а бг҃а и҆ сп҃са на́шегѡ і҆и҃са  хрⷭ҇та̀ пра́зднꙋемъ чꙋ́до. Положи́сѧ оу҆́бѡ и҆ сїѐ  здѣ̀, ꙗ҆́кѡ во вре́мѧ оу҆ є҆врє́й пѧтдесѧ́тницы  хрⷭ҇то́съ содѣ́ѧ сїѐ: вше́дъ бо во і҆ерⷭ҇ли́мъ на  пра́здникъ, и҆ въ пѧтопритво́рнѣй кꙋпѣ́ли бы́въ, ю҆́же  соломѡ́нъ созда̀, ꙗ҆́же и҆ ѻ҆́вчаѧ нарече́на бы́сть,  ꙗ҆́кѡ во ст҃и́лищи на же́ртвꙋ закала́емыхъ ѻ҆ве́цъ,  та́мѡ внꙋ́трєннѧѧ и҆змыва́хꙋ. И҆лѝ за є҆́же пе́рвѣе  та́мѡ входѧ́щꙋ, внегда̀ ѿ а҆́гг҃ла є҆ди́ницею въ  лѣ́то вода̀ возмꙋща́ема бѣ̀, здра́вꙋ ꙗ҆влѧ́тисѧ.  Ѡ҆брѣта́етъ оу҆́бѡ та́мѡ человѣ́ка, три́десѧть и҆  ѻ҆́смь лѣ́тъ и҆мꙋ́ща, и҆ въ недоꙋмѣ́нїи сꙋ́ща, кто̀ бы  вве́рглъ въ во́дꙋ є҆го̀ лежа́щаго: ѿ негѡ́же и҆  наказꙋ́емсѧ, коли́ко благо́е жда́нїе и҆ терпѣ́нїе. и҆  ꙗ҆́кѡ поне́же креще́нїе да́тисѧ и҆мѧ́ше чисти́тельное  грѣха̀ всѧ́кагѡ, оу҆смотрѝ бг҃ъ въ ве́тхомъ водо́ю  содѣва́тисѧ чꙋдесє́мъ, да є҆гда̀ ѻ҆́ное бꙋ́детъ,  оу҆до́бнѡ прїи́метсѧ. Над̾ сего̀ оу҆́бѡ  разсла́бленнаго, і҆а́ра си́це нѣ́какѡ и҆менꙋ́ема,  прихо́дитъ і҆и҃съ, и҆ вопроша́етъ є҆го̀. Ѻ҆́нъ же  неимѣ́нїе споспѣшествꙋ́ющагѡ є҆мꙋ̀ предлага́етъ. И҆  хрⷭ҇то́съ, є҆́же ѡ҆ толи́цѣ и҆ста́ѧтисѧ семꙋ̀ не́мощїю  вѣ́дый, глаго́летъ: возмѝ ѻ҆́дръ тво́й, и҆ ходѝ. И҆  а҆́бїе здра́въ ꙗ҆влѧ́етсѧ: и҆ ѻ҆́дръ на ра́мо взе́мъ,  да не привидѣ́нїе дѣ́ло мни́тсѧ, несѧ́ше въ до́мъ  сво́й. Сꙋббѡ́тѣ же сꙋ́щей, возбранѧ́емь бѧ́ше ѿ  і҆ꙋдє́й ходи́ти. Ѻ҆́нъ же и҆сцѣли́вшаго и҆  предлага́ше, ꙗ҆́кѡ ре́кша въ сꙋббѡ́тꙋ ходи́ти, не  вѣ́дый како́въ є҆́сть: і҆и҃съ бо, глаго́летъ, наро́дꙋ  та́мѡ (л. р҃) собра́вшꙋсѧ, оу҆клони́сѧ оу҆кры́всѧ. По  си́хъ же ѡ҆брѣ́те є҆го̀ і҆и҃съ во ст҃и́лищи, и҆  глаго́летъ є҆мꙋ̀: сѐ здра́въ бы́лъ є҆сѝ, ктомꙋ̀ не  согрѣша́й, да не го́ршее что̀ тебѣ̀ бꙋ́детъ. Сїе́ же  реко́ша нѣ́цыи рещѝ хрⷭ҇тꙋ̀ непра́вѡ глаго́люще:  поне́же то́й и҆мѧ́ше да́ти і҆и҃сꙋ оу҆даре́нїе  по́слѣжде, є҆гда̀ а҆рхїере́ю каїа́фѣ предстоѧ́ше, и҆  го́ршее разслабле́нїѧ и҆скꙋше́нїе ѿтꙋ́дꙋ наслѣ́дити,  вѣ́чнымъ ѻ҆гне́мъ, не три́десѧть и҆ ѻ҆́смь лѣ́тъ  то́кмѡ, но при́снѡ мꙋ́читисѧ. Па́че же показа̀ хрⷭ҇то́съ,  ѿ грѣ̑хъ є҆мꙋ̀ разслабле́нїѧ приключи́тисѧ не́мощи.  Не оу҆́бѡ же всѧ́каѧ болѣ́знь ѿ грѣ̑хъ, но и҆ ѿ  є҆сте́ственна недꙋ́га, и҆ ѿ ѡ҆б̾ѧде́нїѧ, и҆  неполе́знства, и҆ и҆ны́хъ мно́гихъ нахо́дитъ. Разꙋмѣ́въ  оу҆́бѡ разсла́бленный, ꙗ҆́кѡ і҆и҃съ є҆́сть сотвори́вый  є҆го̀ здра́ва, сего̀ і҆ꙋде́ємъ оу҆строѧ́етъ вѣ́дома.  Ѻ҆ни́ же на гнѣ́въ поѡстри́вшесѧ, и҆ска́хꙋ оу҆би́ти  хрⷭ҇та̀, ꙗ҆́кѡ оу҆́бѡ сꙋббѡ́тꙋ разрꙋша́ше. Ѻ҆́нъ же  тѣ̑мъ мнѡ́гаѧ глаго́лаше, составлѧ́ѧ, ꙗ҆́кѡ пра́веднѡ  и҆ въ сꙋббѡ́тꙋ благодѣ́йствовати: и҆ ꙗ҆́кѡ то́й са́мъ  є҆́сть, и҆́же сꙋббѡ́тꙋ рекі́й блюстѝ, ꙗ҆́кѡ ра́венъ  є҆́сть ѻ҆ц҃ꙋ̀, и҆ ꙗ҆́коже ѻ҆́нъ є҆щѐ дѣ́лаетъ,  та́кѡ и҆ се́й. Вѣ́домо же, ꙗ҆́кѡ и҆́нъ се́й  разсла́бленный, ѻ҆́нагѡ и҆́же въ матѳе́и  разсла́бленнагѡ: ѻ҆́но оу҆́бѡ въ хра́минѣ содѣ́ѧсѧ,  и҆ слꙋжа́щымъ ѻ҆́номꙋ человѣ́кѡмъ, и҆ ѡ҆ставлѧ́ютсѧ  тебѣ̀ грѣсѝ, слы́шавшꙋ. Сїе́ же въ притво́рѣ  содѣ́ѧсѧ, и҆ человѣ́ка не и҆мѣ́ѧше, ꙗ҆́коже  глаго́летъ сщ҃е́нное є҆ѵⷢ҇лїе, и҆ ꙗ҆́кѡ ѻ҆́дръ взѧ́тъ  ꙗ҆́коже и҆ ѻ҆́ный. Пра́зднꙋетсѧ же ны́нѣ, за є҆́же въ  пѧтдесѧ́тницѣ и҆ семꙋ̀ содѣ́ѧтисѧ, ꙗ҆́коже и҆ є҆́же  ѡ҆ самарѧны́нѣ и҆ ѡ҆ слѣпо́мъ. Ѳѡмꙋ́ бо и҆  мѷронѡ́сицы, во оу҆вѣре́нїе є҆́же и҆з̾ ме́ртвыхъ  воскресе́нїѧ хрⷭ҇то́ва пра́зднꙋемъ: прѡ́чаѧ же до  вознесе́нїѧ: занѐ сїѧ̑ во вре́мѧ пѧтдесѧ́тницы и҆́же ѿ  є҆врє́й разли́чнѡ дѣ́йствова, и҆ ꙗ҆́кѡ ѡ҆ си́хъ  і҆ѡа́ннъ вкра́тцѣ та́кѡ помѧнꙋ̀. Неизрече́нною ми́лостїю  твое́ю хрⷭ҇тѐ бж҃е на́шъ, поми́лꙋй на́съ. а҆ми́нь. 
Пѣ́снь з҃. 
І҆рмо́съ: Пла́мень ѡ҆роси́вый пе́щный, и҆  ѻ҆́троки неѡпали́мы спасы́й, благослове́нъ є҆сѝ во  вѣ́ки, гдⷭ҇и бж҃е ѻ҆тє́цъ на́шихъ. (л. р҃ ѡ҆б.) 
Просте́рта тѧ̀ на дре́вѣ ꙗ҆́кѡ зрѧ́ше, свѣ́тъ  скры̀ со́лнце, не могꙋ́щее мі́рови свѣти́ти, тебѣ̀  во́лею заше́дшꙋ всецр҃ю̀, на просвѣще́нїе всѣ́хъ  ꙗ҆зы́кѡвъ. 
Воскре́слъ є҆сѝ и҆стощи́вый гро́бы, и҆  плѣни́вый а҆́дъ си́лою всеси́льною: тѣ́мже пое́мъ  честно́е твоѐ хрⷭ҇тѐ, и҆ бж҃е́ственное воста́нїе. 
Ꙗ҆́кѡ ме́ртва что̀ жива́го и҆́щете; воста̀,  нѣ́сть во гро́бѣ, мѷроно́сицамъ вопїѧ́ше дре́вле,  блиста́ѧйсѧ зра́комъ бж҃е́ственный а҆́гг҃лъ. 
Слежа́ща въ лѣ́тѣхъ мно́зѣхъ разсла́бленнаго  сло́вомъ и҆сцѣли́вый, вопїѧ́лъ є҆сѝ: возмѝ ѻ҆́дръ  тво́й, и҆ ходѝ, поѧ̀ вели̑чїѧ бж҃їѧ. 
А҆рха́гг҃лꙋ мїхаи́лꙋ: 
Мїхаи́ле нача́льный воево́до гдⷭ҇нь, вѣ́рнѡ въ  бж҃е́ственнѣмъ твое́мъ хра́мѣ собира́ющихсѧ, во  хвале́нїе бж҃їе наставлѧ́й, покрыва́й ѡ҆ всѧ́ческихъ  ѕѡ́лъ хода́тайствомъ твои́мъ. 
Сла́ва: 
Ѽ трⷪ҇це, вѣ́рою пою́щыѧ тѧ̀, ꙗ҆́кѡ бг҃а  всѣ́хъ и҆ влⷣкꙋ, ѿ всѧ́кихъ бѣ́дъ спаса́й, и҆  твои́хъ бла́гъ прича́стники сотворѝ. 
И҆ ны́нѣ, бг҃оро́диченъ: 
Дѣ́вствꙋеши ро́ждши па́че сло́ва, пре́жде всѣ́хъ  вѣ̑къ роди́вшагосѧ ѿ безнача́льна ѻ҆ц҃а̀ нетлѣ́ннѡ:  сегѡ̀ ра́ди чи́стаѧ тебѐ оу҆блажа́емъ. 
Пѣ́снь и҃. 
І҆рмо́съ: А҆́гг҃льми немо́лчнѡ въ вы́шнихъ  сла́вимаго бг҃а, нб҃са̀ нб҃съ, землѧ̀ и҆ го́ры, и҆  хо́лми, и҆ глꙋбина̀, и҆ ве́сь (л. р҃а) ро́дъ  человѣ́ческїй, пѣ́сньми того̀, ꙗ҆́кѡ созда́телѧ и҆  и҆зба́вителѧ благослови́те и҆ превозноси́те во всѧ̀  вѣ́ки. 
Завѣ́са раздра́сѧ распе́ншꙋсѧ тебѣ̀ сп҃се на́шъ,  и҆ ѿдава́ше мє́ртвыѧ, ꙗ҆̀же пожрѐ сме́рть: и҆ а҆́дъ  ѡ҆бнажи́сѧ, тебѐ зрѧ̀ въ преиспо́днихъ землѝ бы́вша. 
Гдѣ̀ твоѐ жа́ло є҆́сть сме́рте; гдѣ̀ твоѧ̀  а҆́де, ны́нѣ побѣ́да; воскре́сшꙋ цр҃ю̀, оу҆мертви́лсѧ  є҆сѝ и҆ поги́блъ, не ктомꙋ̀ ца́рствꙋеши: крѣ́пкїй бо  взѧ́тъ ꙗ҆̀же и҆мѣ́лъ є҆сѝ свѧ̑занныѧ. 
Тецы́те ско́рѡ, возвѣсти́те а҆пⷭ҇лѡмъ  воскресе́нїе, мѷроно́сицамъ ꙗ҆вле́йсѧ ю҆́ноша вѣща́ше:  воскре́се влⷣка, и҆ съ ни́мъ и҆̀же ѿ вѣ́ка ме́ртвїи  пресла́внѡ. 
Лѣ́ты мно́гими слежа́й разсла́бленный взыва́ше:  поми́лꙋй мѧ̀ и҆зба́вителю, недоꙋмѣ́нїемъ содержи́ма.  се́й же повелѣва́етъ є҆мꙋ̀ взѧ́ти тща́тельнѡ ѻ҆́дръ,  и҆ пра́вѡ стꙋпа́ти. 
А҆рха́гг҃лꙋ: 
Ꙗ҆́кѡ невеще́ственныхъ предводи́тель  а҆рхїстрати́же си́лъ, съ на́ми просѝ на́мъ прегрѣше́нїй  и҆збавле́нїе, и҆справле́нїе же житїѧ̀, и҆ та́мошнихъ  наслажде́нїе бла̑гъ вѣ́чныхъ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́гѡ дх҃а,  гдⷭ҇а. 
Несозда́нное, непресѣко́мое сꙋщество̀,  трїѷпоста́сное бж҃ество̀, ѻ҆ц҃а̀ безнача́льна бг҃а, и҆  сн҃а, и҆ дх҃а ст҃а́го воспои́мъ согла́снѡ, серафі́мскꙋю  зовꙋ́ще стра́шнꙋю пѣ́снь. 
И҆ ны́нѣ, бг҃оро́диченъ: 
Сви́токъ тѧ̀ дре́вле зрѧ́ше и҆са́їа приснодв҃о, въ  не́мже пе́рстомъ ѻ҆́ч҃имъ, сло́во безлѣ́тное написа́сѧ,  ѿ всѧ́кагѡ безслове́сїѧ спаса́ющее на́съ, словесы́ тѧ  сщ҃е́нными воспѣва́ющихъ. 
Хва́лимъ, бл҃гослови́мъ: И҆ катава́сїа.  Чⷭ҇тнѣ́йшꙋю не пое́мъ. (л. р҃а ѡ҆б.) 
Пѣ́снь ѳ҃. 
І҆рмо́съ: На сїна́йстѣй горѣ̀ ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ: данїи́лъ же тѧ̀ ви́дѣ, го́рꙋ несѣко́мꙋю:  же́злъ прозѧ́бшїй, и҆са́їа взыва́ше, ѿ ко́рене дв҃дова. 
І҆и҃се на дре́вѣ возвыша́емь, совозне́слъ є҆сѝ  на́съ, и҆ положи́всѧ во́лею во гро́бѣ, и҆з̾ гробѡ́въ  мє́ртвыѧ воскреси́лъ є҆сѝ всѧ̀, пою́щыѧ держа́вꙋ твою̀  непостижи́мꙋю, и҆ си́лꙋ твою̀ непобѣди́мꙋю. 
Краснѣ́йшїй ѿ гро́ба возсїѧ́лъ є҆сѝ, ꙗ҆́кѡ  жени́хъ ѿ черто́га, краснѣ́йшїй сло́ве, и҆ разрꙋши́лъ  є҆сѝ а҆́да мра́чное, и҆ ю҆́зники и҆зве́лъ є҆сѝ,  согла́снѡ зовꙋ́щыѧ: сла́ва сла́вѣ твое́й, сла́ва і҆и҃се  бж҃е воста́нїю твоемꙋ̀. 
Воздыха̑нїѧ же и҆ сле́зы носѧ́щѧ, съ мѵ́ры во  тща́нїи всест҃ы́й гро́бъ достиго́ша жєны̀, и҆ хрⷭ҇то́вꙋ  оу҆чи́ми бѧ́хꙋ вѣ́рою сла́вномꙋ воста́нїю, є҆́же  пра́зднꙋемъ въ ра́дости дꙋше́вной веселѧ́щесѧ. 
Послѣ́доваше здра́вїе тѣ́ла, повелѣ́нїю твоемꙋ̀  хрⷭ҇тѐ и҆ ви́димь бѧ́ше пре́жде разсла́бленный, текі́й  со тща́нїемъ, и҆ ѻ҆́дръ носѧ́й, на не́мже возлежа́ше  лѣ́ты мно́гими, пѣсносло́вѧ мно́гꙋю си́лꙋ твою̀. 
А҆рха́гг҃лꙋ мїхаи́лꙋ: 
Просвѣще́нїе на́мъ и҆спросѝ, вели́кїй  а҆рхїстрати́же, при́снѡ свѣ́тꙋ вели́комꙋ предстоѧ́й, и҆  оу҆мирѝ на́шꙋ жи́знь, напа́стьми всегда̀ ѕмїе́выми и҆  ѡ҆бстоѧ́ньми житїѧ̀ зы́блемꙋю при́снѡ, достохва́льне. 
Сла́ва: 
Свѣ́тъ и҆ свѣ́тове, жи́знь же и҆ жи̑зни, сла́влю  тѧ̀ (л. р҃в) всеблагоче́стнѡ, ѻ҆́ч҃е, сло́ве и҆ дш҃е  ст҃ы́й, трїѷпоста́снаѧ є҆ди́нице, нераздѣли́маѧ  держа́во, бж҃ество̀ несли́тное, ст҃ъ, ст҃ъ, ст҃ъ, вопїѧ̀  съ вы́шними си́лами. 
И҆ ны́нѣ: 
Ѿ свѣтоно́сныхъ про́йде ложе́снъ твои́хъ  вели́кое сл҃нце хрⷭ҇то́съ, и҆ мі́ръ просвѣтѝ пречⷭ҇таѧ,  ѡ҆сїѧ́ньми свѣ́тлыми, и҆ тмꙋ̀ ѿѧ́тъ престꙋпле́нїѧ:  тѣ́мже пое́мъ тѧ̀ ꙗ҆́кѡ винꙋ̀ всѣ́хъ до́брыхъ,  бг҃оневѣ́сто. 
Та́же, Ст҃ъ гдⷭ҇ь бг҃ъ на́шъ. три́жды, на гла́съ  г҃. 
Є҆ѯапостїла́рїй, Пло́тїю оу҆снꙋ́въ:  є҆ди́ножды. 
Сла́ва: Дрꙋгі́й. Подо́бенъ: Жєны̀ оу҆слы́шите: 
Предста̀ чл҃вѣколю́бецъ и҆ всеще́дрый гдⷭ҇ь  ѻ҆́вчей кꙋпѣ́ли, є҆́же и҆сцѣли́ти недꙋ́ги: ѡ҆брѣ́те  же человѣ́ка слежа́ща мно́гими лѣ́ты, и҆ къ немꙋ̀  возопѝ: возмѝ ѻ҆́дръ, и҆ и҆дѝ на пꙋтѝ пра̑выѧ. 
И҆ ны́нѣ: то́йже. 
На хвали́техъ поста́вимъ стїхѡ́въ, и҃. И҆ пое́мъ  стїхи̑ры воскре́сны, гла́съ г҃: 
Прїиди́те всѝ ꙗ҆зы́цы, оу҆разꙋмѣ́йте стра́шныѧ  та́йны си́лꙋ: хрⷭ҇то́съ бо сп҃съ на́шъ, є҆́же въ  нача́лѣ сло́во, распѧ́тсѧ на́съ ра́ди, и҆ во́лею  погребе́сѧ, и҆ воскр҃се и҆з̾ ме́ртвыхъ, є҆́же сп҃стѝ  всѧ́чєскаѧ: томꙋ̀ поклони́мсѧ. 
Повѣ́даша всѧ̑ чꙋдеса̀ стра́жїе твоѝ гдⷭ҇и: но  собо́ръ сꙋеты̀ и҆спо́лни мздо́ю десни́цꙋ и҆́хъ, скры́ти  мнѧ́ше воскрⷭ҇нїе твоѐ, є҆́же мі́ръ сла́витъ: поми́лꙋй  на́съ. 
Ра́дости всѧ̑ и҆спо́лнишасѧ воскрⷭ҇нїѧ и҆скꙋ́съ  прїи́мша: марі́а бо магдали́на ко гро́бꙋ прїи́де,  ѡ҆брѣ́те а҆́гг҃ла на ка́мени сѣдѧ́ща, ри́зами  блиста́ющасѧ и҆ глаго́люща: (л. р҃в ѡ҆б.) что̀ и҆́щете  жива́гѡ съ ме́ртвыми: нѣ́сть здѣ̀, но воста̀, ꙗ҆́коже  речѐ, предварѧ́ѧ вы̀ въ галїле́и. 
Во свѣ́тѣ твое́мъ влⷣко, оу҆́зримъ свѣ́тъ  чл҃вѣколю́бче: воскрⷭ҇лъ бо є҆сѝ и҆з̾ ме́ртвыхъ,  сп҃се́нїе ро́дꙋ человѣ́ческомꙋ да́рꙋѧ: да тѧ̀ всѧ̀  тва́рь славосло́витъ є҆ди́наго безгрѣ́шнаго, поми́лꙋй  на́съ. 
И҆ ꙾восто́чны꙾а҆нато́лїевы, гла́съ то́йже: 
Пѣ́снь оу҆́треннюю мѷронѡ́сицы жены̀ со  слеза́ми приноша́хꙋ тебѣ̀ гдⷭ҇и, бл҃гоꙋха́нїѧ бо  а҆рѡма́ты и҆мꙋ́щѧ, гро́ба твоегѡ̀ достиго́ша, пречⷭ҇тое  тѣ́ло твоѐ пома́зати тща́щѧсѧ. а҆́гг҃лъ сѣдѧ́й на  ка́мени тѣ̑мъ бл҃говѣстѝ: что̀ и҆́щете жива́гѡ съ  ме́ртвыми; сме́рть бо попра́въ воскр҃се ꙗ҆́кѡ бг҃ъ,  подаѧ̀ всѣ̑мъ ве́лїю млⷭ҇ть. 
Блиста́ѧсѧ а҆́гг҃лъ на гро́бѣ твое́мъ  животво́рнѣмъ, мѷроно́сицамъ глаго́лаше: и҆стощи́въ  гро́бы и҆зба́витель плѣнѝ а҆́да, и҆ воскр҃се  тридне́венъ, ꙗ҆́кѡ є҆ди́нъ бг҃ъ и҆ всеси́ленъ. 
Во гро́бѣ тѧ̀ и҆ска́ше, прише́дши во є҆ди́нꙋ ѿ  сꙋббѡ́тъ, марі́а магдали́на, не ѡ҆брѣ́тши же рыда́ше съ  пла́чемъ вопїю́щи: оу҆вы̀ мнѣ̀ сп҃се мо́й, оу҆кра́денъ  бы́лъ є҆сѝ всѣ́хъ цр҃ю̀! сꙋпрꙋ́гъ же живоно́сныхъ  а҆́гг҃лъ внꙋ́трь гро́ба вопїѧ́ше: что̀ пла́чеши, ѽ  же́но; пла́чꙋ, глаго́летъ, ꙗ҆́кѡ взѧ́ша гдⷭ҇а моего̀ ѿ  гро́ба, и҆ не вѣ́мъ гдѣ̀ положи́ша є҆го̀. Сїѧ́ же  ѡ҆брати́вшисѧ вспѧ́ть, ꙗ҆́кѡ ви́дѣ тѧ̀, а҆́бїе возопѝ:  гдⷭ҇ь мо́й и҆ бг҃ъ мо́й, сла́ва тебѣ̀. 
Є҆вре́и затвори́ша во гро́бѣ живо́тъ,  разбо́йникъ же ѿве́рзе ѧ҆зы́комъ наслажде́нїе, зовы́й  и҆ глаго́лѧ: со мно́ю менѐ ра́ди распны́йсѧ, соѡбѣ́сисѧ  мѝ на дре́вѣ, и҆ ꙗ҆ви́сѧ (л. р҃г) мнѣ̀, на престо́лѣ  со ѻ҆ц҃е́мъ сѣдѧ̀: то́й бо є҆́сть хрⷭ҇то́съ бг҃ъ  на́шъ, и҆мѣ́ѧй ве́лїю ми́лость. 
Сла́ва: гла́съ и҃: 
Гдⷭ҇и, разсла́бленнаго не кꙋпѣ́ль и҆сцѣлѝ, но  твоѐ сло́во ѡ҆бновѝ, и҆ нижѐ многолѣ́тный запѧ́тъ  є҆мꙋ̀ недꙋ́гъ: ꙗ҆́кѡ гла́са твоегѡ̀ скорѣ́йшее  дѣ́йство показа́сѧ, и҆ неꙋдобоноси́мꙋю тѧ́жесть  ѿве́рже, и҆ бре́мѧ ѻ҆дра̀ понесѐ, во свидѣ́тельство  мно́жества щедро́тъ твои́хъ, сла́ва тебѣ̀. 
И҆ ны́нѣ: Пребл҃гослове́нна є҆сѝ: 
Славосло́вїе вели́кое. Тропа́рь воскрⷭ҇нъ,  є҆ктєнїѝ, и҆ ѿпꙋ́стъ, и҆ и҆схожде́нїе въ  притво́ръ. 
Сла́ва, и҆ ны́нѣ: Стїхи́ра є҆ѵⷢ҇льскаѧ, гла́съ  г҃: 
Магдали́нѣ марі́и, сп҃сово бл҃говѣствꙋ́ющей  и҆з̾ ме́ртвыхъ воскресе́нїе и҆ ꙗ҆вле́нїе, не вѣ́рꙋюще  же оу҆ченицы̀, поноси́ми бы́ша ѡ҆ жестосе́рдїи: но  зна́меньми воѡрꙋжи́вшесѧ и҆ чꙋдесы̀, ко проповѣ́данїю  посыла́хꙋсѧ. и҆ ты̀ оу҆́бѡ гдⷭ҇и, къ нача́льномꙋ свѣ́тꙋ  возне́слсѧ є҆сѝ ѻ҆ц҃ꙋ̀: ѻ҆ни́ же проповѣ́даша всю́дꙋ  сло́во, чꙋдесы̀ оу҆вѣрѧ́юще. тѣ́мже просвѣти́вшесѧ  тѣ́ми, сла́вимъ твоѐ є҆́же и҆з̾ ме́ртвыхъ  воскресе́нїе, чл҃вѣколю́бче гдⷭ҇и. 
И҆ поꙋче́нїе стꙋді́тово. И҆ коне́чный ѿпꙋ́стъ.  Ча́съ а҃. На часѣ́хъ тропа́рь воскре́сенъ. По трист҃о́мъ  конда́къ трїѡ́ди: Дꙋ́шꙋ мою̀ гдⷭ҇и: 
На лїтꙋргі́и бл҃жє́нна гла́са, гла́съ г҃, на  д҃: 
Ѿве́ргшаго хрⷭ҇тѐ за́повѣдь твою̀, пра́ѻц҃а  а҆да́ма и҆з̾ раѧ̀ и҆згна́лъ є҆сѝ: разбо́йника же  ще́дре, и҆сповѣ́давша тѧ̀ на крⷭ҇тѣ̀, во́нь всели́лъ  є҆сѝ, зовꙋ́ща: помѧни́ мѧ сп҃се, во црⷭ҇твїи твое́мъ.  (л. р҃г ѡ҆б.) 
Воскре́съ и҆з̾ ме́ртвыхъ, совоскреси́лъ є҆сѝ  на́съ ѿ страсте́й воскресе́нїемъ твои̑мъ гдⷭ҇и:  сме́ртнꙋю же всю̀ си́лꙋ погꙋби́лъ є҆сѝ сп҃се. сегѡ̀  ра́ди вѣ́рою тѝ зове́мъ: помѧнѝ и҆ на́съ во црⷭ҇твїи  твое́мъ. 
Тридне́внымъ твои́мъ погребе́нїемъ, ꙗ҆̀же во  а҆́дѣ оу҆мерщвлє́нныѧ, ꙗ҆́кѡ бг҃ъ ѡ҆животвори́вый  совоздви́глъ є҆сѝ, и҆ нетлѣ́нїе всѣ̑мъ ꙗ҆́кѡ бла́гъ  и҆сточи́лъ є҆сѝ на́мъ, вѣ́рою зовꙋ́щымъ всегда̀:  помѧнѝ и҆ на́съ во црⷭ҇твїи твое́мъ. 
Согрѣ́шшихъ на́съ сме́ртною ѡ҆сꙋди́лъ є҆сѝ  клѧ́твою, жизнода́вче и҆ гдⷭ҇и: тѣ́ломъ же твои́мъ  безгрѣ́шне влⷣко пострада́въ, смє́ртныѧ ѡ҆живи́лъ  є҆сѝ, зовꙋ́щыѧ: помѧнѝ и҆ на́съ во црⷭ҇твїи твое́мъ. 
И҆ ѿ канѡ́на пѣ́снь ѕ҃-ѧ, на д҃. По вхо́дѣ  тропа́рь воскре́сенъ: Сла́ва, конда́къ трїѡ́ди. И҆  ны́нѣ: па́схи: А҆́ще и҆ во гро́бъ: Хра́ма же  хрⷭ҇то́ва, и҆ бцⷣы, и҆ ст҃ы́хъ, тропарѧ̀ и҆ кондака̀ не  глаго́лемъ. Прокі́менъ, гла́съ а҃: Бꙋ́ди гдⷭ҇и ми́лость  твоѧ̀ на на́съ, ꙗ҆́коже оу҆пова́хомъ на тѧ̀. Сті́хъ:  Ра́дꙋйтесѧ пра̑веднїи ѡ҆ гдⷭ҇ѣ: пра̑вымъ подоба́етъ  похвала̀. А҆пⷭ҇лъ дѣѧ́нїй, зача́ло к҃г: Бы́сть  петрꙋ̀ посѣща́ющꙋ всѣ́хъ: А҆ллилꙋ́їа, гла́съ є҃:  Ми́лѡсти твоѧ̀ гдⷭ҇и во вѣ́къ воспою̀. Сті́хъ:  Занѐ ре́клъ є҆сѝ: въ вѣ́къ ми́лость сози́ждетсѧ.  Є҆ѵⷢ҇лїе і҆ѡа́нна, зача́ло д҃і: Взы́де і҆и҃съ во  і҆ерꙋсали́мъ: Прича́стный: Тѣ́ло хрⷭ҇то́во:  Дрꙋгі́й: Хвали́те гдⷭ҇а съ нб҃съ: 
[зрѝ] Подоба́етъ вѣ́дати, ꙗ҆́кѡ вослѣ́дованїе  разсла́бленнагѡ пое́тсѧ въ недѣ́лю, въ понедѣ́льникъ:  во вто́рникъ же ѿдае́тсѧ. 


(л. р҃д) 
Въ тꙋ́южде недѣ́лю ве́чера, 
на Гдⷭ҇и воззва́хъ: стїхи̑ры пра́здника г҃: и҆  мине́и г҃. 
Стїхи̑ры пра́здника, гла́съ и҃. 
Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! творе́цъ всѣ́хъ  плотоно́сецъ бы́въ, въ на́ше ѡ҆бнища̀ є҆стество̀, хотѧ̀  ꙗ҆́кѡ благоꙋтро́бенъ, и҆ съ человѣ́ки пожи́въ, чꙋде́съ  мно́жество є҆вре́ѡмъ показа̀. тѣ́мже и҆сцѣлѝ и҆ногда̀  разсла́бленнаго, ре́къ є҆мꙋ̀: возмѝ ѻ҆́дръ тво́й, въ  виѳесдꙋ̀ прише́дъ. 
Сп҃се бж҃е мо́й и҆ гдⷭ҇и, па́дшыѧ человѣ́ки  воскреси́ти хотѧ̀, на землѝ ꙗ҆́кѡ человѣ́къ  ѡ҆бхожда́лъ є҆сѝ и҆сцѣлѧ́ѧ всѣ́хъ недꙋ́ги, мно́гагѡ  ра́ди бл҃гоꙋтро́бїѧ. тѣ́мже прише́дъ ко ѻ҆́вчей  кꙋпѣ́ли, цѣ́ла воздви́глъ є҆сѝ, и҆ногда̀  разсла́бленнаго, сло́вомъ твои́мъ, три́десѧть ѻ҆́смь  лѣ́тъ лежа́ща. 
За́вистїю є҆вре́и снѣда́еми, благодѣѧ́нїємъ  твои̑мъ преблагі́й гдⷭ҇и, винꙋ̀ творѧ́ще, и҆ неи́стовства  разжже́нїемъ, беззако́ннꙋюще са́ми въ зако́нѣ при́снѡ,  тебѐ и҆ска́хꙋ оу҆би́ти вои́стиннꙋ жи́знь, сꙋббѡ́ты  ра́ди, є҆гда̀ всего̀ человѣ́ка показа́лъ є҆сѝ ты̀  здра́ва, пре́жде разсла́бленна сꙋ́ща. 
Сла́ва, и҆ ны́нѣ: гла́съ є҃: 
При ѻ҆́вчей кꙋпѣ́ли человѣ́къ лежа́ше въ  не́мощи, и҆ ви́дѣвъ тѧ̀ гдⷭ҇и, вопїѧ́ше: человѣ́ка не  и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ  ню̀: є҆гда́ же прихождꙋ̀, и҆́нъ предварѧ́етъ мѧ̀, и҆  прїе́млетъ и҆сцѣле́нїе, (л. р҃д ѡ҆б.) а҆́зъ же  немощствꙋ́ѧй лежꙋ̀. и҆ а҆́бїе оу҆милосе́рдивсѧ сп҃съ,  глаго́летъ къ немꙋ̀: тебѐ ра́ди чл҃вѣ́къ бы́хъ, тебѐ  ра́ди въ пло́ть ѡ҆блеко́хсѧ, и҆ глаго́леши: человѣ́ка не  и҆́мамъ. возмѝ ѻ҆́дръ тво́й и҆ ходѝ. всѧ̑ тебѣ̀  возмѡ́жна, всѧ̑ послꙋ́шаютъ, всѧ̑ повинꙋ́ютсѧ: всѣ́хъ  на́съ помѧнѝ, и҆ поми́лꙋй ст҃ы́й, ꙗ҆́кѡ  чл҃вѣколю́бецъ. 
На стїхо́внѣ стїхи̑ры, гла́съ г҃: 
Твои́мъ крⷭ҇то́мъ хрⷭ҇тѐ сп҃се, сме́рти держа́ва  разрꙋши́сѧ, и҆ дїа́волѧ пре́лесть оу҆праздни́сѧ: ро́дъ  же человѣ́ческїй вѣ́рою сп҃са́емый: пѣ́снь тебѣ̀  всегда̀ прино́ситъ. 
Сті́хъ: Къ тебѣ̀ возведо́хъ ѻ҆́чи моѝ: 
Вече́рнюю пѣ́снь прино́симъ тѝ хрⷭ҇тѐ, съ  кади́ломъ и҆ пѣ́сньми дꙋхо́вными: поми́лꙋй сп҃се дꙋ́шы  на́шѧ. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Ве́лїѧ крⷭ҇та̀ твоегѡ̀ гдⷭ҇и си́ла:  водрꙋзи́ бо сѧ на мѣ́стѣ, и҆ дѣ́йствꙋетъ въ мі́рѣ, и҆  показа̀ ѿ ры́барей а҆пⷭ҇лы, и҆ ѿ ꙗ҆зы̑къ мꙋ́ченики,  да мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ, гла́съ а҃: 
Дла́нїю пречи́стою созда́вый человѣ́ка, прише́лъ  є҆сѝ бл҃гоꙋтро́бне, недꙋ́гꙋющыѧ и҆сцѣли́ти хрⷭ҇тѐ,  разсла́бленнаго во ѻ҆́вчей кꙋпѣ́ли сло́вомъ твои́мъ  возста́вилъ є҆сѝ: кровоточи́вой же болѣ́знь  и҆сцѣли́лъ є҆сѝ: ханане́и ѻ҆трокови́цꙋ стꙋжа́емꙋю  поми́ловалъ є҆сѝ, и҆ проше́нїе со́тника не презрѣ́лъ  є҆сѝ. сегѡ̀ ра́ди зове́мъ: всеси́льне гдⷭ҇и, сла́ва  тебѣ̀. 
Та́же тропа́рь воскре́сенъ. И҆ ѿпꙋ́стъ.  (л.  р҃є) 
Въ понедѣ́льникъ д҃-ѧ седми́цы по па́сцѣ, на  оу҆́трени, 
на Бг҃ъ гдⷭ҇ь: тропа́рь воскре́сенъ, два́жды.  Сла́ва: ст҃а́гѡ, а҆́ще и҆́мать. И҆ ны́нѣ: бг҃оро́диченъ  а҃-й во гла́съ тропарѧ̀ ст҃а́гѡ. А҆́ще ли нѝ, Сла́ва, и҆  ны́нѣ: бг҃оро́диченъ а҃-й гла́са. 
По а҃-мъ стїхосло́вїи, сѣда́ленъ, гла́съ г҃: 
Хрⷭ҇то́съ ѿ ме́ртвыхъ воста̀, нача́токъ  оу҆со́пшихъ, перворожде́нъ тва́ри, и҆ содѣ́тель всѣ́хъ  бы́вшихъ, и҆стлѣ́вшее є҆стество̀ ро́да на́шегѡ въ  себѣ̀ само́мъ ѡ҆бновѝ. не ктомꙋ̀ сме́рте ѡ҆блада́еши:  и҆́бо всѣ́хъ влⷣка держа́вꙋ твою̀ разрꙋшѝ. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ: 
Живꙋ́щи на землѝ дꙋшѐ моѧ̀, пока́йсѧ, пе́рсть во  гро́бѣ не пое́тъ, согрѣше́нїй не и҆збавлѧ́етъ, возопі́й  хрⷭ҇тꙋ̀ бг҃ꙋ: сердцевѣ́дче, согрѣши́хъ, пре́жде да́же  не ѡ҆сꙋ́диши мѧ̀, поми́лꙋй мѧ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ: 
Мч҃ниченъ: Бл҃годꙋ́шїе терпѣ́нїѧ ва́шегѡ,  побѣдѝ кѡ́зни ѕлонача́льнагѡ врага̀, страстоте́рпцы  бл҃же́ннїи. сегѡ̀ ра́ди вѣ́чнагѡ сподо́бистесѧ  блаже́нства: но моли́тесѧ гдⷭ҇ви, хрⷭ҇толюби́выхъ люде́й  спастѝ ста́до, мꙋ́чєницы сꙋ́ще и҆́стины. 
Сла́ва, и҆ ны́нѣ: 
Красотѣ̀ дѣ́вства твоегѡ̀, и҆ пресвѣ́тлой  чистотѣ̀ твое́й, гаврїи́лъ оу҆диви́всѧ, вопїѧ́ше тѝ  бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же  воз̾именꙋ́ю тѧ̀; недоꙋмѣва́ю; и҆ оу҆жаса́юсѧ. тѣ́мже,  ꙗ҆́коже повелѣ́нъ бы́хъ, вопїю́ ти: ра́дꙋйсѧ  бл҃года́тнаѧ. (л. р҃є ѡ҆б.) 
По в҃-мъ стїхосло́вїи сѣда́ленъ, гла́съ г҃. 
Подо́бенъ: Красотѣ̀ дѣ́вства: 
Разслабле́нїе ѡ҆брѣто́ша всетѣле́сное  разсла́бленнїи, за́вистїю стѧгне́ни въ сꙋббѡ́тꙋ  разсла́бленнагѡ стѧгнꙋ́тїе помышлѧ́юще, глаго́люще: не  досто́итъ цѣли́ти въ сꙋббѡ́ты, разорѧ́ти же ѻ҆те́ческое  сꙋббѡ́ты поко́ище, зако́на тебѐ не вѣ́дꙋще влⷣкꙋ, и҆  цѣли́телѧ дꙋ́шъ на́шихъ. 
Сла́ва, и҆ ны́нѣ: то́йже: 
Та́же, Воскресе́нїе хрⷭ҇то́во: Ѱало́мъ н҃.  Та́же канѡ́ны пра́здника со і҆рмосы̀, на и҃: и҆ мине́и,  на д҃. Конда́къ и҆ є҆ѯапостїла́рїй пра́здника. 
На хвали́техъ поста́вимъ стїхѝ, д҃: и҆ пое́мъ  настоѧ́щыѧ стїхи̑ры ѻ҆смогла́сника, гла́съ г҃: 
Прїиди́те всѝ ꙗ҆зы́цы, оу҆разꙋмѣ́йте стра́шныѧ  та́йны си́лꙋ: хрⷭ҇то́съ бо сп҃съ на́шъ, є҆́же въ  нача́лѣ сло́во, распѧ́тсѧ на́съ ра́ди, и҆ во́лею  погребе́сѧ, и҆ воскр҃се и҆з̾ ме́ртвыхъ, є҆́же сп҃стѝ  всѧ́чєскаѧ: томꙋ̀ поклони́мсѧ. 
Мно́жицею пѣснопѣ́нїе соверша́ѧ, ѡ҆брѣто́хсѧ  грѣ́хъ и҆сполнѧ́ѧ, ѧ҆зы́комъ оу҆́бѡ пѣ́нїе вѣща́ѧ,  дꙋше́ю же безмѣ̑стнаѧ помышлѧ́ю: но ѻ҆боѧ̑ и҆спра́ви  хрⷭ҇тѐ бж҃е покаѧ́нїемъ, и҆ поми́лꙋй мѧ̀. 
Мꙋ́чениченъ: 
Ст҃ы́хъ страстоте́рпєцъ па́мѧть, прїиди́те лю́дїе  всѝ почти́мъ: ꙗ҆́кѡ позо́ръ бы́вше а҆́гг҃лѡмъ и҆  чл҃вѣ́кѡмъ, побѣ́ды вѣне́цъ ѿ хрⷭ҇та̀ прїѧ́ша, и҆  мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ: гла́съ а҃: 
Непогребе́нъ мертве́цъ сы́й разсла́бленный,  ви́дѣвъ тѧ̀ (л. р҃ѕ) возопѝ: поми́лꙋй мѧ̀ гдⷭ҇и, ꙗ҆́кѡ  ѻ҆́дръ мо́й гро́бъ мнѣ̀ бы́сть. что́ ми прїѡбрѣ́тенїе  живота̀; не тре́бꙋю ѻ҆́вчїѧ кꙋпѣ́ли: не и҆́мамъ бо  никогѡ́же влага́юща мѧ̀, возмꙋща́ющымсѧ вода́мъ: но  тебѣ̀ и҆сто́чникꙋ прихождꙋ̀ и҆сцѣле́нїй, да и҆ а҆́зъ со  всѣ́ми вопїю̀: всеси́льне гдⷭ҇и, сла́ва тебѣ̀. 
На стїхо́внѣ стїхи̑ры, гла́съ г҃. 
Подо́бенъ: Ве́лїѧ крⷭ҇та̀: 
Зна́менїй и҆ чꙋде́съ ви́дѧще си́лꙋ, за́вистїю  разсла́бленнїи и҆ си́льнїи ѕло́бою не вѣ́ровахꙋ, ꙗ҆́кѡ  ты̀ є҆сѝ сн҃ъ бж҃їй и҆ строи́тель всѣ́хъ, и҆  разсла́бленнаго здра́ва показа́вый сло́вомъ. 
Сті́хъ: Ми́лѡсти твоѧ̀ гдⷭ҇и, во вѣ́къ воспою̀. 
Ви́дѣвше сꙋббѡ́тъ храни́телїе, разсла́бленнаго  стѧ́гнꙋта въ сꙋббѡ́тꙋ, и҆ дꙋше́ю ѡ҆мрача́хꙋсѧ: и҆ не  подоба́етъ въ сꙋббѡ́тꙋ цѣли́ти, и҆ скверни́ти сꙋббѡ́тꙋ,  не́гли ꙗ҆́кѡ зако́ннїи кни̑жницы, вопїѧ́хꙋ. 
Сті́хъ: Ꙗ҆́кѡ ре́клъ є҆сѝ: въ вѣ́къ ми́лость  сози́ждетсѧ. 
Сꙋббѡ́тъ самодѣ́телѧ не вѣ́дꙋще тѧ̀ и҆ гдⷭ҇а,  сꙋббѡ́ты хранѧ́щїи, ѡ҆ разсла́бленнагѡ стѧгнꙋ́тїи  ропта́хꙋ, въ сꙋббѡ́тꙋ бы́вшемъ, ꙗ҆́кѡ не добро̀,  глаго́люще, взѧ́ти ѻ҆́дръ въ де́нь сꙋббѡ́тный. 
Сла́ва, и҆ ны́нѣ: гла́съ є҃: 
Взы́де і҆и҃съ во і҆ерꙋсали́мъ на ѻ҆́вчꙋю  кꙋпѣ́ль, глаго́лемꙋю і҆ꙋде́йски виѳесда̀, пѧ́ть  притво́рѡвъ и҆мꙋ́щꙋю, въ тѣ́хъ бо слежа́ше мно́жество  немощствꙋ́ющихъ: а҆́гг҃лъ бо бж҃їй по всѧ̑ лѣ̑та сходѧ̀,  возмꙋща́ше ю҆̀, и҆ здра́вїе подава́ше пристꙋпа́ющымъ  вѣ́рою. и҆ ви́дѣвъ гдⷭ҇ь (л. р҃ѕ ѡ҆б.) многовре́менна  человѣ́ка, глаго́летъ къ немꙋ̀: хо́щеши ли здра́въ  бы́ти; немощствꙋ́ѧй ѿвѣщава́ше: гдⷭ҇и, человѣ́ка не  и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ  кꙋпѣ́ль: врачє́мъ и҆зда́хъ всѐ и҆мѣ́нїе моѐ, и҆  ми́лости оу҆лꙋчи́ти не сподо́бихсѧ. но вра́чь дꙋ́шъ и҆  тѣле́съ глаго́летъ къ немꙋ̀: возмѝ тво́й ѻ҆́дръ и҆  ходѝ, проповѣ́дꙋѧ мою̀ си́лꙋ, и҆ ве́лїю ми́лость въ  концѣ́хъ. 
Та́же: Бл҃го є҆́сть и҆сповѣ́датисѧ: ча́съ  пе́рвый. И҆ ѿпꙋ́стъ. 
Въ понедѣ́льникъ ве́чера, 
на Гдⷭ҇и воззва́хъ: поста́вимъ стїхѡ́въ ѕ҃. И҆  пое́мъ настоѧ́щыѧ два̀ самогла́сна, повторѧ́юще пе́рвый.  И҆ мине́и г҃. 
Гла́съ а҃: 
Дла́нїю пречи́стою созда́вый человѣ́ка, прише́лъ  є҆сѝ бл҃гоꙋтро́бне, недꙋ́гꙋющыѧ и҆сцѣли́ти хрⷭ҇тѐ:  разсла́бленнаго во ѻ҆́вчей кꙋпѣ́ли, сло́вомъ твои́мъ  возста́вилъ є҆сѝ: кровоточи́вой же болѣ́знь  и҆сцѣли́лъ є҆сѝ: ханане́и ѻ҆трокови́цꙋ стꙋжа́емꙋю  поми́ловалъ є҆сѝ: и҆ проше́нїе со́тника не презрѣ́лъ  є҆сѝ. сегѡ̀ ра́ди зове́мъ: всеси́льне гдⷭ҇и, сла́ва  тебѣ̀. [Два́жды.] 
Непогребе́нъ мертве́цъ сы́й разсла́бленный,  ви́дѣвъ тѧ̀ возопѝ: поми́лꙋй мѧ̀ гдⷭ҇и, ꙗ҆́кѡ ѻ҆́дръ  мо́й гро́бъ мнѣ̀ бы́сть. что́ ми прїѡбрѣ́тенїе живота̀;  не тре́бꙋю ѻ҆́вчїѧ кꙋпѣ́ли: не и҆́мамъ бо никогѡ́же  влага́юща мѧ̀, возмꙋща́ющымсѧ вода́мъ. но тебѣ̀  и҆сто́чникꙋ прихождꙋ̀ (л. р҃з) и҆сцѣле́нїй, да и҆ а҆́зъ  со всѣ́ми вопїю̀: всеси́льне гдⷭ҇и, сла́ва тебѣ̀. 
Сла́ва, и҆ ны́нѣ: гла́съ є҃: 
Взы́де і҆и҃съ во і҆ерꙋсали́мъ на ѻ҆́вчꙋю  кꙋпѣ́ль, глаго́лемꙋю і҆ꙋде́йски виѳесда̀, пѧ́ть  притво́рѡвъ и҆мꙋ́щꙋю: въ тѣ́хъ бо слежа́ше мно́жество  немощствꙋ́ющихъ: а҆́гг҃лъ бо бж҃їй по всѧ̑ лѣ̑та сходѧ̀,  возмꙋща́ше ю҆̀, и҆ здра́вїе подава́ше пристꙋпа́ющымъ  вѣ́рою, и҆ ви́дѣвъ гдⷭ҇ь многовре́менна человѣ́ка,  глаго́летъ къ немꙋ̀: хо́щеши ли здра́въ бы́ти;  немощствꙋ́ѧй ѿвѣщава́ше: гдⷭ҇и, человѣ́ка не и҆́мамъ,  да є҆гда̀ возмꙋти́тсѧ вода̀, вве́ржетъ мѧ̀ въ кꙋпѣ́ль:  врачє́мъ и҆зда́хъ всѐ и҆мѣ́нїе моѐ, и҆ ми́лости  оу҆лꙋчи́ти не сподо́бихсѧ. но вра́чь дꙋ́шъ и҆ тѣле́съ  глаго́летъ къ немꙋ̀: возмѝ тво́й ѻ҆́дръ и҆ ходѝ,  проповѣ́дꙋѧ мою̀ си́лꙋ, и҆ ве́лїю ми́лость въ концѣ́хъ. 
И҆ а҆́бїе, Свѣ́те ти́хїй: Прокі́менъ днѐ. 
На стїхо́внѣ стїхи̑ры ѻ҆смогла́сника,  гла́съ г҃: 
Просвѣти́шасѧ всѧ́чєскаѧ воскрⷭ҇нїемъ твои́мъ  гдⷭ҇и, и҆ ра́й па́ки ѿве́рзесѧ: всѧ́ же тва́рь  восхвалѧ́ющи тѧ̀, пѣ́снь тебѣ̀ всегда̀ прино́ситъ. 
Сті́хъ: Къ тебѣ̀ возведо́хъ ѻ҆́чи моѝ: 
Спаси́ мѧ гдⷭ҇и бж҃е мо́й, ты́ бо всѣ́хъ є҆сѝ  спасе́нїе, бꙋ́рѧ мѧ̀ страсте́й смꙋща́етъ, и҆ бре́мѧ  беззако́нїй погрꙋжа́етъ: да́ждь мѝ рꙋ́кꙋ по́мощи, и҆ къ  свѣ́тꙋ возведи́ мѧ оу҆миле́нїѧ, ꙗ҆́кѡ є҆ди́нъ  бл҃гоꙋтро́бенъ и҆ чл҃вѣколю́бецъ. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Ве́лїѧ мꙋ́чєникъ твои́хъ хрⷭ҇тѐ  си́ла: во (л. р҃з ѡ҆б.) гробѣ́хъ бо лежа́тъ, и҆ дꙋ́хи  прогонѧ́ютъ, и҆ оу҆праздни́ша вра́жїю вла́сть, вѣ́рою  трⷪ҇ческою подви́гшесѧ по бл҃гоче́стїи. 
Сла́ва и҆ ны́нѣ: гла́съ и҃: 
Въ притво́рѣ соломѡ́новѣ, та́мѡ слежа́ше  мно́жество немощствꙋ́ющихъ, и҆ преполови́вшꙋсѧ  пра́здникꙋ, ѡ҆брѣ́те хрⷭ҇то́съ три́десѧть ѻ҆́смь лѣ́тъ  разсла́бленна лежа́ща, влⷣчнимъ гла́сомъ глаго́летъ къ  немꙋ̀: хо́щеши ли здра́въ бы́ти; немощствꙋ́ѧй  ѿвѣщава́ше: гдⷭ҇и, человѣ́ка не и҆́мамъ, да є҆гда̀  возмꙋти́тсѧ вода̀, вве́ржетъ мѧ̀ въ кꙋпѣ́ль. ѻ҆́нъ же  глаго́летъ къ немꙋ̀: возмѝ ѻ҆́дръ тво́й, и҆ ходѝ, сѐ  здра́въ бы́лъ є҆сѝ, ктомꙋ̀ не согрѣша́й. бцⷣы  моли́твами низпослѝ на́мъ ве́лїю ми́лость. 
Та́же, Ны́нѣ ѿпꙋща́еши: По Ѻ҆́ч҃е на́шъ:  тропа́рь, и҆ ѿпꙋ́стъ. 
Во вто́рникъ четве́ртыѧ седми́цы на оу҆́трени, 
на Бг҃ъ гдⷭ҇ь: тропа́рь воскрⷭ҇ный, два́жды.  Сла́ва, и҆ ны́нѣ: бг҃оро́диченъ.  
По а҃-мъ стїхосло́вїи, сѣда́ленъ, гла́съ г҃: 
Пло́тїю сме́рть вкꙋси́вый гдⷭ҇и, го́ресть сме́рти  пресѣ́клъ є҆сѝ воста́нїемъ твои́мъ, и҆ человѣ́ка на  ню̀ оу҆крѣпи́вый, пе́рвыѧ клѧ́твы ѡ҆долѣ́нїе  призыва́ѧ, защи́тниче жи́зни на́шеѧ, гдⷭ҇и, сла́ва  тебѣ̀. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ: 
Доко́лѣ дꙋшѐ моѧ̀, пребыва́еши во грѣсѣ́хъ;  доко́лѣ прїе́млеши покаѧ́нїѧ преложе́нїе; прїимѝ во  оу҆мѣ̀ сꙋ́дъ бꙋ́дꙋщїй, возопі́й гдⷭ҇ви: согрѣши́хъ,  безгрѣ́шне, поми́лꙋй мѧ̀. (л. р҃и) 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Сїѧ́ете вѣ́рою пресвѣ̑тлаѧ  свѣти̑ла ст҃і́и, бл҃гоче́стїѧ рачи́телїе, страстоте́рпцы  прехва́льнїи: мꙋчи́телей бо не оу҆боѧ́вшесѧ ра́нъ,  і҆́дѡльскꙋю пре́лесть низложи́сте, побѣ́дꙋ и҆мꙋ́ще  непобѣди́мꙋю, крⷭ҇тъ и҆́стинный. 
Сла́ва, и҆ ны́нѣ: бг҃оро́диченъ: 
Прибѣ́жище и҆ си́ло бцⷣе, держа́внаѧ по́моще  мі́ра, моли́твами твои́ми спаса́й рабы̑ твоѧ̀ ѿ всѧ́кїѧ  нꙋ́жды, є҆ди́на бл҃гослове́ннаѧ. 
По в҃-мъ стїхосло́вїи сѣда́ленъ, гла́съ г҃. 
Подо́бенъ: Красотѣ̀ двⷭ҇тва: 
Разслабле́нїе ѡ҆брѣто́ша всетѣле́сное  разсла́бленнїи, за́вистїю стѧгне́ннїи, въ сꙋббѡ́тꙋ  разсла́бленнагѡ стѧгнꙋ́тїе помышлѧ́юще, глаго́люще: не  досто́итъ цѣли́ти въ сꙋббѡ́ты, разорѧ́ти же ѻ҆те́ческое  сꙋббѡ́ты поко́ище, зако́на тебѐ не вѣ́дꙋще влⷣкꙋ, и҆  цѣли́телѧ дꙋ́шъ на́шихъ. 
Сла́ва, и҆ ны́нѣ: то́йже. 
Воскресе́нїе хрⷭ҇то́во: ѱало́мъ н҃. Канѡ́ны  пра́здника, со і҆рмосо́мъ на и҃, и҆ мине́и на д҃.  Конда́къ и҆ є҆ѯапостїла́рїй пра́здника. 
На хвали́техъ поста́вимъ стїхѝ д҃, и҆ пое́мъ  настоѧ́щыѧ стїхи̑ры, повторѧ́юще пе́рвꙋю, гла́съ г҃: 
Повѣ́даша всѧ̑ чꙋдеса̀ стра́жїе твоѝ гдⷭ҇и: но  собо́ръ сꙋеты̀ и҆спо́лни мздо́ю десни́цꙋ и҆́хъ, скры́ти  мнѧ́ше воскрⷭ҇нїе твоѐ, є҆́же мі́ръ сла́витъ: поми́лꙋй  на́съ. [Два́жды.] 
Разсѣ́ѧнный мо́й оу҆́мъ соберѝ гдⷭ҇и, и҆  ѡ҆лѧденѣ́вшее се́рдце моѐ ѡ҆чи́сти, ꙗ҆́кѡ петрꙋ̀ даѧ́й  мнѣ̀ покаѧ́нїе, ꙗ҆́кѡ мытарю̀ воздыха́нїе, и҆ ꙗ҆́кѡ  блꙋдни́цѣ сле́зы, (л. р҃и ѡ҆б.) да ве́лїимъ гла́сомъ  взыва́ю тѝ: бж҃е, спаси́ мѧ, ꙗ҆́кѡ є҆ди́нъ  бл҃гоꙋтро́бенъ и҆ человѣколю́бецъ. 
Мꙋ́чениченъ: Царе́й и҆ мꙋчи́телей стра́хъ  ѿри́нꙋша хрⷭ҇то́вы во́ини, и҆ бл҃годерзнове́ннѡ и҆  мꙋ́жески того̀ и҆сповѣ́даша всѣ́хъ гдⷭ҇а бг҃а, и҆ цр҃ѧ̀  на́шего: и҆ мо́лѧтсѧ непреста́ннѡ ѡ҆ дꙋша́хъ на́шихъ. 
Сла́ва, и҆ ны́нѣ: гла́съ и҃: 
Гдⷭ҇и, разсла́бленнаго не кꙋпѣ́ль и҆сцѣлѝ, но  твоѐ сло́во ѡ҆бновѝ, и҆ нижѐ многолѣ́тный запѧ́тъ  є҆мꙋ̀ недꙋ́гъ: ꙗ҆́кѡ гла́са твоегѡ̀ скорѣ́йшее  дѣ́йство показа́сѧ, и҆ неꙋдобоноси́мꙋю тѧ́жесть  ѿве́рже, и҆ бре́мѧ ѻ҆дра̀ понесѐ, во свидѣ́тельство  мно́жества щедро́тъ твои́хъ, сла́ва тебѣ̀. 
На стїхо́внѣ стїхи̑ры, гла́съ г҃. Подо́бенъ:  Ве́лїѧ крⷭ҇та̀: 
Ꙗ҆ви́сѧ разсла̑бленнымъ оу҆десє́мъ сло́во  твоѐ, ꙗ҆́коже свѧза́нїе живоно́сное, животво́рче мо́й  сло́ве, є҆гѡ́же свидѣ́тельство, па́че наде́жди ѻ҆дра̀  взѧ́тїе: є҆го́же повелѣ́нъ ноша́ше, слежа́въ на не́мъ  на мно́зѣ. 
Сті́хъ: Ми́лѡсти твоѧ̑ гдⷭ҇и, во вѣ́къ воспою̀. 
Ра́дꙋѧсѧ и҆сполнѧ́етъ повелѣ́нїе разсла́бленный,  твоеѧ̀ всеси́льныѧ влады́чнїѧ крѣ́пости, и҆ ѻ҆́дръ  сво́й носѧ̀ хожда́ше, и҆ свидѣ́тельствꙋѧ взыва́ше:  и҆сцѣли́вый сїѐ мнѣ̀ твори́ти повелѣва́етъ. 
Сті́хъ: Ꙗ҆́кѡ ре́клъ є҆сѝ: въ вѣ́къ ми́лость  сози́ждетсѧ. 
Въ лѣ́тѣхъ мно́гихъ и҆ временѣ́хъ слежа́й,  поми́лꙋй мѧ̀, зове́тъ разсла́бленный оу҆десы̀,  свободи́телю хрⷭ҇тѐ, свѧ́зана недоꙋмѣ́нїемъ, и҆ сп҃съ  ѻ҆́дръ взѧ́ти повелѣва́ше, стѧгнꙋ́въ оу҆́ды. (л. р҃ѳ) 
Сла́ва, и҆ ны́нѣ: гла́съ є҃: 
При ѻ҆́вчей кꙋпѣ́ли, человѣ́къ лежа́ше въ  не́мощи, и҆ ви́дѣвъ тѧ̀ гдⷭ҇и, вопїѧ́ше: человѣ́ка не  и҆́мамъ, да є҆гда̀ возмꙋти́тсѧ вода̀, вве́ржетъ мѧ̀ въ  ню̀. є҆гда́ же прихождꙋ̀, и҆́нъ предварѧ́етъ мѧ̀, и҆  прїе́млетъ и҆сцѣле́нїе, а҆́зъ же немощствꙋ́ѧй лежꙋ̀. и҆  а҆́бїе оу҆милосе́рдивсѧ сп҃съ глаго́летъ къ немꙋ̀: тебѐ  ра́ди человѣ́къ бы́хъ, тебѐ ра́ди въ пло́ть  ѡ҆блеко́хсѧ, и҆ глаго́леши человѣ́ка не и҆́мамъ. возмѝ  ѻ҆́дръ тво́й и҆ ходѝ. всѧ̑ тебѣ̀ возмо́жна, всѧ̑  послꙋ́шаютъ, всѧ̑ повинꙋ́ютсѧ, всѣ́хъ на́съ помѧнѝ, и҆  поми́лꙋй ст҃ы́й, ꙗ҆́кѡ чл҃вѣколю́бецъ. 
Та́же, Бл҃го є҆́сть и҆сповѣ́датисѧ гдⷭ҇ви:  Тропа́рь воскре́сенъ, и҆ бг҃оро́диченъ є҆гѡ̀. И҆  ѿпꙋ́стъ. 
Во вто́рникъ д҃ седми́цы по па́сцѣ, ве́чера, 
нача́ло по ѻ҆бы́чаю, и҆ каѳі́сма рѧдова́ѧ. 
На Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры настоѧ́щыѧ г҃, повторѧ́юще ѧ҆̀. Гла́съ  д҃. 
Подо́бенъ: Гдⷭ҇и, возше́дъ на крⷭ҇тъ: 
Наста̀ преполове́нїе дне́й, ѿ спаси́тельнагѡ  начина́емыхъ воста́нїѧ, пѧтдесѧ́тницею же бж҃е́ственною  печа́таемое, и҆ свѣ́титсѧ свѣ́тлѡсти ѻ҆бою́дꙋ  и҆мꙋ́щее, и҆ соединѧ́ющее ѻ҆боѧ̀, и҆ прїитѝ сла́вѣ  пред̾ѧвлѧ́ющее, влⷣчнѧгѡ вознесе́нїѧ предпочита́етъ. 
Слы́ша и҆ возвесели́сѧ сїѡ́нъ, бл҃говѣсти́вшꙋсѧ  хрⷭ҇то́вꙋ (л. р҃ѳ ѡ҆б.) воскресе́нїю: вѣ́рнїи же є҆гѡ̀  сы́нове возра́довашасѧ сего̀ ви́дѣвше, и҆ ѡ҆мыва́юща  дх҃омъ скве́рнꙋ хрⷭ҇тоꙋбі́йства: гото́витсѧ  торжествꙋ́ющи, ѻ҆бои́хъ весе́лое преполове́нїе. 
Прибли́жисѧ бж҃е́ственнагѡ и҆з̾ѻби́льное  и҆зли́тїе на всѣ́хъ, ꙗ҆́коже написа́сѧ, дх҃а:  пред̾ꙋзаконе́нїе проповѣ́дꙋетъ преполови́вшеесѧ, по  хрⷭ҇то́вѣ сме́рти и҆ погребе́нїи и҆ воскресе́нїи, ѿ  негѡ̀ да́ннꙋ сꙋ́щꙋ оу҆ченикѡ́мъ, нело́жномꙋ ѡ҆бѣща́нїю,  оу҆тѣ́шителево показꙋ́ющꙋ ꙗ҆вле́нїе. 
Сла́ва, и҆ ны́нѣ гла́съ ѕ҃: 
Пра́здникꙋ преполовлѧ́ющꙋсѧ, твоегѡ̀ хрⷭ҇тѐ  воскрⷭ҇нїѧ, и҆ бжⷭ҇твеннагѡ прише́ствїѧ ст҃а́гѡ твоегѡ̀  дх҃а, соше́дшесѧ чꙋде́съ твои́хъ воспѣва́емъ та̑инства,  во́ньже низпослѝ на́мъ ве́лїю ми́лость. 
Вхо́дъ. Прокі́менъ днѐ. Чте́нїѧ трѝ: 
Проро́чества мїхе́ина чте́нїе. [глава̀ д҃.] 
Та́кѡ глаго́летъ гдⷭ҇ь: ѿ сїѡ́на и҆зы́детъ  зако́нъ, и҆ сло́во гдⷭ҇не и҆з̾ і҆ерꙋсали́ма, и҆ сꙋ́дитъ  посредѝ люде́й мно́гихъ, и҆ ѡ҆бличи́тъ ꙗ҆зы́ки  крѣ̑пкїѧ да́же на до́лзѣ, ꙗ҆́кѡ всѝ лю́дїе по́йдꙋтъ  кі́йждо свои́мъ пꙋте́мъ: мы́ же по́йдемъ и҆́менемъ гдⷭ҇а  бг҃а на́шегѡ въ вѣ́къ. Та́кѡ глаго́летъ гдⷭ҇ь  вседержи́тель: оу҆слы́шите хо́лми сꙋ́дъ гдⷭ҇нь, и҆  дє́бри ѡ҆снова̑нїѧ землѝ, ꙗ҆́кѡ сꙋ́дъ гдⷭ҇ви къ  лю́демъ є҆гѡ̀, и҆ со і҆и҃лемъ сопри́тсѧ, глаго́лѧ:  лю́дїе моѝ, что̀ сотвори́хъ ва́мъ; и҆лѝ чи́мъ  ѡ҆печа́лихъ ва́съ; ѿвѣща́йте мѝ: занѐ возведо́хъ вы̀  ѿ землѝ є҆гѵ́петскїѧ, и҆ и҆з̾ до́мꙋ рабо́ты  и҆зба́вихъ ва́съ, и҆ посла́хъ пред̾ лице́мъ ва́шимъ  мѡѷсе́а и҆ а҆арѡ́на и҆ марїа́мъ. Лю́дїе моѝ [помѧни́те  оу҆́бѡ], что̀ совѣща́ша на ва́съ (л. р҃і)  сопроти́внїи; кто̀ возвѣстѝ тебѣ̀; возвѣсти́хъ бо  тебѣ̀, человѣ́че, что̀ добро̀, и҆лѝ что̀ гдⷭ҇ь и҆́щетъ  ѿ тебѐ, ра́звѣ твори́ти сꙋ́дъ, и҆ люби́ти млⷭ҇ть, и҆  гото́вꙋ бы́ти, є҆́же ходи́ти съ гдⷭ҇емъ бг҃омъ твои́мъ:  занѐ въ крѣ́пости возвели́читсѧ гдⷭ҇ь, и҆ оу҆пасе́тъ  ста́до своѐ въ ми́рѣ, да́же до конє́цъ землѝ. 
Проро́чества и҆са́їина чте́нїе. [глава̀ н҃є.] 
Та́кѡ глаго́летъ гдⷭ҇ь: жа́ждꙋщїи и҆ди́те на  во́дꙋ, и҆ є҆ли́цы не и҆́мате сребра̀, ше́дше кꙋпи́те, и҆  ꙗ҆ди́те, пі́йте без̾ сребра̀ и҆ цѣны̀, вїно̀ и҆ тꙋ́къ.  Ꙗ҆́кѡ та́кѡ глаго́летъ гдⷭ҇ь вседержи́тель ва́мъ: лю́дїе  моѝ, почерпи́те во́дꙋ съ весе́лїемъ ѿ и҆стѡ́чникъ  спасе́нїѧ. И҆ рече́ши въ де́нь ѻ҆́ный: воспо́йте гдⷭ҇ви,  призови́те и҆́мѧ є҆гѡ̀, возвѣсти́те во ꙗ҆зы́цѣхъ  сла̑внаѧ є҆гѡ̀: помѧни́те, ꙗ҆́кѡ вознесе́сѧ и҆́мѧ  є҆гѡ̀. Лю́дїе моѝ, оу҆слы́шите менѐ, и҆ снѣ́сте  блага̑ѧ, и҆ наслади́тсѧ во благи́хъ дꙋша̀ ва́ша. Внꙋши́те  оу҆ши́ма ва́шима, и҆ послѣ́дꙋйте пꙋтє́мъ мои́мъ.  Оу҆слы́шите менѐ, и҆ жива̀ бꙋ́детъ во благи́хъ дꙋша̀  ва́ша, и҆ завѣща́ю ва́мъ завѣ́тъ вѣ́чный, и҆  призови́те. Внегда́ же а҆́ще прибли́житесѧ мнѣ̀, да  ѡ҆ста́витъ нечести́вый пꙋти̑ своѧ̑, и҆ мꙋ́жъ беззако́нный  совѣ́ты своѧ̑, и҆ ѡ҆брати́тесѧ ко мнѣ̀, и҆ поми́лꙋю  ва́съ, и҆ ѡ҆ста́влю грѣхѝ ва́шѧ. Не сꙋ́ть бо совѣ́ти  моѝ, ꙗ҆́коже совѣ́ти ва́ши, ни ꙗ҆́коже пꙋтїѐ ва́ши  пꙋтїѐ моѝ, глаго́летъ гдⷭ҇ь. Но ꙗ҆́коже ѿстои́тъ  нб҃о ѿ землѝ, та́кѡ ѿстои́тъ пꙋ́ть мо́й ѿ пꙋте́й  ва́шихъ, и҆ оу҆мышлє́нїѧ ва́ша ѿ мы́сли моеѧ̀.  Ꙗ҆́коже бо а҆́ще сни́детъ до́ждь, и҆лѝ снѣ́гъ съ  нб҃сѐ, и҆ не возврати́тсѧ ѿтꙋ́дꙋ, до́ндеже оу҆пои́тъ  (л. р҃і ѡ҆б.) зе́млю, и҆ и҆зрасти́тъ, и҆ прозѧ́бнетъ, и҆  да́стъ сѣ́мѧ сѣ́ющемꙋ, и҆ хлѣ́бъ въ снѣ́дь: Си́це  бꙋ́детъ глаго́лъ мо́й, и҆́же а҆́ще и҆зы́детъ и҆з̾  оу҆́стъ мои́хъ, не возврати́тсѧ ко мнѣ̀ то́щъ, до́ндеже  сконча́етъ всѧ̑, є҆ли̑ка восхотѣ́хъ, и҆ и҆спра́влю  пꙋти̑ твоѧ̑, и҆ за́пѡвѣди моѧ̑. Съ весе́лїемъ бо  и҆зы́дете, и҆ съ ра́достїю наꙋчи́тесѧ: го́ры бо и҆ хо́лми  возска́чꙋтъ, ждꙋ́ще ва́съ въ ра́дости, и҆ всѧ̑ древа̀  сє́льнаѧ воспле́щꙋтъ вѣ́твьми. И҆ вмѣ́стѡ дра́чїѧ  взы́детъ кѷпарі́съ, вмѣ́стѡ же кропи́вы взы́детъ  мѷрсі́на: и҆ бꙋ́детъ гдⷭ҇ь во и҆́мѧ, и҆ въ зна́менїе  вѣ́чное, и҆ не ѡ҆скꙋдѣ́етъ, глаго́летъ гдⷭ҇ь бг҃ъ  ст҃ы́й і҆и҃левъ. 
При́тчей чте́нїе. [глава̀ ѳ҃.] 
Премꙋ́дрость созда̀ себѣ̀ до́мъ, и҆ оу҆твердѝ  столпѡ́въ се́дмь. Закла̀ своѧ̑ же́ртвєннаѧ, и҆ растворѝ  въ ча́ши свое́й вїно̀, и҆ оу҆гото́ва свою̀ трапе́зꙋ.  Посла̀ своѧ̑ рабы̑, созыва́ющи съ высо́кимъ  проповѣ́данїемъ на ча́шꙋ, глаго́лющи: И҆́же є҆́сть  безꙋ́менъ, да оу҆клони́тсѧ ко мнѣ̀. И҆ тре́бꙋющымъ  оу҆ма̀ речѐ: прїиди́те, ꙗ҆ди́те мо́й хлѣ́бъ и҆ пі́йте  вїно̀, є҆́же раствори́хъ ва́мъ. Ѡ҆ста́вите безꙋ́мїе, и҆  жи́ви бꙋ́дете: и҆ взыщи́те ра́зꙋма, да поживетѐ, и҆  и҆спра́вите ра́зꙋмъ въ вѣ́дѣнїи. Наказꙋ́ѧй ѕлы̑ѧ,  прїи́метъ себѣ̀ безче́стїе: ѡ҆блича́ѧй же нечести́ваго,  поро́чна сотвори́тъ себѐ: ѡ҆бличє́нїѧ бо нечести́вомꙋ  ра̑ны є҆мꙋ̀. Не ѡ҆блича́й ѕлы́хъ, да не возненави́дѧтъ  тебѐ: ѡ҆блича́й премꙋ́дра, и҆ возлю́битъ тѧ̀. Да́ждь  премꙋ́дромꙋ винꙋ̀, и҆ премꙋ́дршїй бꙋ́детъ: сказꙋ́й  пра́ведномꙋ, и҆ приложи́тъ прїима́ти. Нача́ло  премꙋ́дрости, стра́хъ гдⷭ҇нь, и҆ совѣ́тъ ст҃ы́хъ  ра́зꙋмъ: разꙋмѣ́ти бо зако́нъ, по́мысла є҆́сть (л.  ра҃і) блага́гѡ. Си́мъ бо ѻ҆́бразомъ мно́гое поживе́ши  вре́мѧ и҆ приложа́тсѧ тебѣ̀ лѣ̑та живота̀. 
Та́же, є҆ктенїа̀: Рце́мъ всѝ: и҆ возгла́съ.  Та́же: Сподо́би гдⷭ҇и: Посе́мъ: И҆спо́лнимъ  вече́рнюю: 
На стїхо́внѣ стїхи̑ры самогла́сны, гла́съ а҃.  І҆ѡа́нна мона́ха: 
Пѧтдесѧ́тницы наста̀ дне́й преполове́нїе, въ  не́мже хрⷭ҇то́съ ѡ҆бнажи́въ малови́днѡ бж҃е́ственнꙋю  си́лꙋ, разсла́бленнаго стѧгнꙋ̀ сло́вомъ, того̀ ѿ  ѻ҆дра̀ возста́вивъ, и҆ бг҃олѣ́пнѡ чꙋдотворѧ́й въ  зда́нномъ тѣ́лѣ, человѣ́кѡмъ дарова̀ вѣ́чный живо́тъ,  и҆ ве́лїю ми́лость. 
Сті́хъ: Помѧнѝ со́нмъ тво́й, є҆го́же стѧжа́лъ  є҆сѝ и҆спе́рва. 
Во ст҃и́лище прише́лъ є҆сѝ премꙋ́дросте бж҃їѧ,  преполовлѧ́ющꙋсѧ пра́здникꙋ, оу҆чѧ̀ и҆ ѡ҆блича́ѧ  непокори̑выѧ і҆ꙋдє́и, фарїсє́и и҆ кни́жники, и҆ вопїѧ̀  со дерзнове́нїемъ къ ни́мъ: жа́ждай да грѧде́тъ ко мнѣ̀,  и҆ пїе́тъ во́дꙋ живо́тнꙋю, и҆ не вжа́ждетъ во вѣ́къ:  вѣ́рꙋѧй мое́й бла́гости, рѣ́ки потекꙋ́тъ и҆з̾ чре́ва  є҆гѡ̀ жи́зни вѣ́чныѧ. ѽ бла́гости и҆ благоꙋтро́бїѧ  твоегѡ̀ хрⷭ҇тѐ бж҃е на́шъ, сла́ва тебѣ̀! 
Гла́съ в҃. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла спасе́нїе: 
Є҆гда̀ преполове́нїе пра́здника наста̀, взы́де  і҆и҃съ во ст҃и́лище, и҆ оу҆ча́ше непокори́выѧ і҆ꙋдє́и,  глаго́лѧ: жа́ждай да грѧде́тъ ко мнѣ̀, и҆ пїе́тъ во́дꙋ  живо́тнꙋю, вѣ́чнꙋю, и҆ не вжа́ждетсѧ во вѣ́къ. вѣ́рꙋѧй  въ мѧ̀, рѣ́ки потекꙋ́тъ и҆з̾ чре́ва є҆гѡ̀, и҆ и҆мѣ́ти  бꙋ́детъ свѣ́тъ живо́тный. (л. ра҃і ѡ҆б.) 
Сла́ва, и҆ ны́нѣ: гла́съ и҃: 
Преполови́вшꙋсѧ пра́здникꙋ, оу҆ча́щꙋ тѝ сп҃се,  глаго́лахꙋ і҆ꙋде́є: ка́кѡ се́й вѣ́сть пи́смена, не  оу҆чи́всѧ; не разꙋмѣ́юще, ꙗ҆́кѡ ты̀ є҆сѝ  премꙋ́дрость оу҆стро́ившаѧ мі́ръ, сла́ва тебѣ̀. 
По Ны́нѣ ѿпꙋща́еши: и҆ по Ѻ҆́ч҃е на́шъ: 
Тропа́рь, гла́съ и҃: 
Преполови́вшꙋсѧ пра́здникꙋ, жа́ждꙋщꙋю дꙋ́шꙋ мою̀  бл҃гоче́стїѧ напо́й вода́ми, ꙗ҆́кѡ всѣ̑мъ сп҃се  возопи́лъ є҆сѝ: жа́ждай да грѧде́тъ ко мнѣ̀ и҆ да  пїе́тъ, и҆сто́чниче жи́зни на́шеѧ хрⷭ҇тѐ бж҃е, сла́ва  тебѣ̀. 
Та́же і҆ере́й: Премꙋ́дрость. И҆ ѿпꙋ́стъ по  ѻ҆бы́чаю. 
зрѝ На повече́рїи ст҃а́гѡ рѧдова́гѡ пое́мъ  стїхи̑ры, и҆ канѡ́нъ. Конда́къ пра́здника. На  полꙋ́нощницѣ по а҃-мъ трист҃о́мъ тропа́рь пра́здника. По  в҃-мъ трист҃о́мъ конда́къ пра́здника. Та́же, Гдⷭ҇и  поми́лꙋй в҃і. И҆ ѿпꙋ́стъ. Моли̑твы заꙋпоко́йныѧ:  Помѧнѝ гдⷭ҇и въ наде́жди: не глаго́лемъ. 
Въ сре́дꙋ преполове́нїѧ, на оу҆́трени, 
на Бг҃ъ гдⷭ҇ь: тропа́рь пра́здника, три́жды. По  а҃-мъ стїхосло́вїи сѣда́ленъ, гла́съ д҃. Подо́бенъ:  Ско́рѡ предварѝ: 
Всѣ́хъ серде́цъ помышлє́нїѧ вѣ́дый, посредѣ̀  ст҃и́лища ста́въ взыва́ше лжи̑вымъ глаго́лѧ и҆́стинꙋ:  что̀ и҆́щете оу҆би́ти мѧ̀ животода́вца, пра́здникꙋ  преполовлѧ́ющꙋсѧ, вопїѧ̀ де́рзостнѡ; не на лица̀ зрѧ́ще  сꙋ́дъ сꙋди́те законопрестꙋ̑пницы. 
Сла́ва, и҆ ны́нѣ: то́йже. 
И҆ чте́нїе въ толкова́нїи є҆ѵⷢ҇лїа і҆ѡа́нна. (л.  рв҃і) 
По в҃-мъ стїхосло́вїи сѣда́ленъ, гла́съ є҃. 
Подо́бенъ: Собезнача́льное сло́во: 
Влⷣка всѣ́хъ во хра́мѣ стоѧ̀, пра́здникꙋ  преполови́вшꙋсѧ пѧтдесѧ́тницы честны́ѧ, є҆вре́ємъ  бесѣ́дꙋѧ, ѡ҆блича́ше ꙗ҆́вѣ въ дерзнове́нїи мно́зѣ,  ꙗ҆́кѡ цр҃ь сы́й и҆ бг҃ъ, мꙋчи́тельство тѣ́хъ  де́рзостное: на́мъ же всѣ̑мъ да́рꙋетъ за благоꙋтро́бїе,  ве́лїю ми́лость. 
Сла́ва, и҆ ны́нѣ: то́йже. 
Та́же, Воскрⷭ҇нїе хрⷭ҇то́во: и҆ ѱало́мъ н҃. 
Канѡ́на пра́здника два̀ со і҆рмосы̀ на д҃і. Пе́рвый  со і҆рмосы̀ на и҃, вторы́й на ѕ҃. Послѣди́ же  катава́сїа, і҆рмо́съ втора́гѡ канѡ́на, ѻ҆́ба ли́ка  вкꙋ́пѣ. 
Канѡ́нъ, гла́съ д҃, 
гдⷭ҇и́на ѳеофа́на, є҆гѡ́же краестро́чїе сїѐ: 
Преполове́нїе пра́здникѡвъ превели́кихъ похвалю̀. 
Пѣ́снь а҃. 
І҆рмо́съ: Мо́рѧ чермнꙋ́ю пꙋчи́нꙋ, невла́жными  стопа́ми, дре́внїй пѣшеше́ствовавъ і҆и҃ль,  крⷭ҇тоѻбра́зными мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. 
Вє́лїѧ ꙗ҆̀же па́че оу҆ма̀ влⷣко, бжⷭ҇твеннагѡ  твоегѡ̀ воплоще́нїѧ, бл҃годѣѧ̑нїѧ сїѧ́ютъ на́мъ, да́рове  же и҆ бл҃года̑ти, и҆ бжⷭ҇твенныѧ свѣ́тлѡсти,  бл҃гопода́тнѡ и҆стека́ющыѧ. 
Прише́лъ є҆сѝ хрⷭ҇тѐ, свѣ́тлѡсти бж҃ества̀  и҆спꙋща́ѧ, пра́здника посредѣ̀ ꙗ҆вле́ннѡ: пра́здникъ бо  ра́достный спаса́емыхъ є҆сѝ, и҆ спасе́нїѧ на́шегѡ  хода́тай. 
Премꙋ́дрость, пра́вда, гдⷭ҇и, и҆ и҆збавле́нїе оу҆  бг҃а ты̀ бы́лъ є҆сѝ на́мъ, ѿ землѝ къ нбⷭ҇ной  преводѧ̀ высотѣ̀, и҆ дх҃ъ бж҃е́ственный да́рꙋѧ. (л.  рв҃і ѡ҆б.) 
Пло́ть твоѧ̀ и҆стлѣ́нїѧ во гро́бѣ не ви́дѣ,  влⷣко, но ꙗ҆́кѡ соста́висѧ кромѣ̀ сѣ́мене, тлѣ́нїѧ  не прїѧ́тъ, послѣ́дованїю є҆стества̀, пресꙋ́щественнѡ  не рабо́тавшаѧ. 
Дрꙋгі́й канѡ́нъ, 
творе́нїе гдⷭ҇и́на а҆ндре́а кри́тскагѡ, гла́съ и҃. 
Пѣ́снь а҃. 
І҆рмо́съ: Мо́ре ѡ҆гꙋсти́лъ є҆сѝ: 
Ꙗ҆зы́цы восплещи́те, є҆вре́и воспла́чите,  животода́вецъ бо хрⷭ҇то́съ, оу҆́зы а҆́довы расто́рже, и҆  мє́ртвыѧ воскресѝ, и҆ недꙋ́ги и҆сцѣлѝ сло́вомъ: се́й  є҆́сть бг҃ъ на́шъ, да́вый жи́знь вѣ́рꙋющымъ во и҆́мѧ  є҆гѡ̀. 
Чꙋ́до показа́лъ є҆сѝ, во́дꙋ въ вїно̀ преше́дшꙋю,  во є҆гѵ́птѣ рѣ́ки преложи́вый влⷣко въ кро́вь, и҆  мє́ртвыѧ воскреси́лъ є҆сѝ, зна́менїе сїѐ второ́е  сконча́въ. сла́ва сп҃се несказа́нномꙋ твоемꙋ̀ совѣ́тꙋ:  сла́ва и҆стоща́нїю твоемꙋ̀, и҆́мже ѡ҆бнови́лъ є҆сѝ  на́съ. 
Стрꙋѧ̀ приснотекꙋ́щаѧ сы́й гдⷭ҇и жи́зни  и҆́стинныѧ, ты̀ є҆сѝ воскресе́нїе на́ше: хотѧ̀  трꙋди́лсѧ є҆сѝ сп҃се мо́й, и҆ во́лею вжа́ждалсѧ є҆сѝ,  зако́нѡмъ є҆стества̀ повинꙋ́ѧсѧ, и҆ въ сѷха́рь ше́дъ  пло́тїю, воды̀ проси́лъ є҆сѝ оу҆ самарѧны́ни пи́ти. 
Хлѣ́бы бл҃гослови́лъ є҆сѝ, ры̑бы оу҆мно́жилъ  є҆сѝ, непостижи́мый бж҃е, и҆ лю́ди насы́тилъ є҆сѝ  незави́стнѡ, и҆ и҆сто́чникъ приснотекꙋ́щїй премꙋ́дрость,  жа́ждꙋщымъ ѡ҆бѣща́лъ є҆сѝ. ты̀ є҆сѝ сп҃съ бг҃ъ  на́шъ, да́вый живо́тъ вѣ́рꙋющымъ во и҆́мѧ твоѐ. 
Сла́ва: трⷪ҇ченъ: 
Трѝ собезнача́льны сла́влю и҆ сопресто́льны,  ѻ҆ц҃а̀ (л. рг҃і) безнача́льна бг҃а, и҆ сн҃а  собезнача́льна, и҆ дх҃а соприсносꙋ́щна сн҃ꙋ, є҆ди́но  трїѷпоста́сное сꙋщество̀: є҆ди́но нача́ло  пребезнача́льное пою̀, безнача́льнагѡ бж҃ества̀ и҆  сꙋщества̀ чтꙋ̀. 
И҆ ны́нѣ: бг҃оро́диченъ: 
Є҆ди́на вмѣсти́ла є҆сѝ зижди́телѧ твоего̀  бг҃ороди́тельнице во чре́вѣ, и҆ пло́тїю родила̀ є҆сѝ  неизрече́ннѡ, и҆ дв҃а пребыла̀ є҆сѝ, ничто́же дѣ́вствꙋ  ѡ҆скверни́вшꙋсѧ. сего̀ чⷭ҇таѧ, ꙗ҆́кѡ сн҃а твоего̀ и҆  бг҃а непреста́ннѡ молѝ ѡ҆ ста́дѣ твое́мъ при́снѡ. 
Катава́сїа: Мо́ре ѡ҆гꙋсти́лъ є҆сѝ, погрꙋзи́вый  со ѻ҆рꙋ́жїемъ го́рдаго фараѡ́на, и҆ лю́ди спа́слъ є҆сѝ  немо́креннѡ гдⷭ҇и, и҆ вве́лъ є҆сѝ ѧ҆̀ въ го́рꙋ ст҃ы́ни,  вопїю́щыѧ: пои́мъ тебѣ̀ бг҃ꙋ на́шемꙋ пѣ́снь побѣ́днꙋю,  ꙗ҆́кѡ просла́висѧ. 
Пѣ́снь г҃. 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀  хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆  прибѣ́жище и҆ оу҆твержде́нїе. 
Во́дъ животво́рныхъ и҆сто́чники ѿве́рзлъ є҆сѝ  цр҃кви, а҆́ще кто̀ жа́ждетъ, оу҆се́рднѡ да прихо́дитъ и҆  пїе́тъ, вопїѧ̀ бл҃же. 
Ѿ землѝ оу҆́бѡ на нб҃о вознести́сѧ,  проѧвле́ннѡ глаго́лалъ є҆сѝ: съ нб҃се́ же дх҃а посла́ти  ѡ҆бѣща́лъ є҆сѝ ст҃а́го. 
Є҆стество́мъ животворѧ́й, и҆ ѿ дв҃ы роди́выйсѧ  гдⷭ҇ь, всѣ́мъ вѣ̑рнымъ дарова̀ безсме́ртїе, ꙗ҆́кѡ  бл҃гоꙋтро́бенъ. 
И҆́нъ.  
І҆рмо́съ: Оу҆тверди́сѧ се́рдце моѐ во гдⷭ҇ѣ: 
Не и҆́же на лицѐ сꙋ́дъ сꙋди́те і҆ꙋде́є, оу҆чѧ̀  глаго́лаше влⷣка, є҆гда̀ прїи́де во ст҃и́лище, ꙗ҆́коже  пи́сано є҆́сть, преполови́вшꙋсѧ зако́нномꙋ пра́здникꙋ.  (л. рг҃і) 
Не и҆́же на лицѐ сꙋ́дъ сꙋди́те і҆ꙋде́є:  хрⷭ҇то́съ бо прїи́де, є҆го́же нарица́хꙋ проро́цы ѿ  сїѡ́на грѧдꙋ́ща. и҆ мі́ръ взыва́юща. 
А҆́ще и҆ словесє́мъ не вѣ́рꙋете і҆ꙋде́є,  дѣлѡ́мъ вѣ́рꙋйте влⷣки: что̀ прельща́етесѧ,  ѿмета́ющесѧ ст҃а́гѡ, є҆го́же написа̀ въ зако́нѣ  мѡѷсе́й; 
А҆́ще мессі́и всѧ́кѡ подоба́етъ прїитѝ і҆ꙋде́є,  хрⷭ҇то́съ же прїи́де ны́нѣ мессі́а: что̀ прельща́етесѧ,  ѿмета́ющесѧ пра́веднагѡ, є҆го́же написа̀ въ зако́нѣ  мѡѷсе́й, 
Сла́ва, трⷪ҇ченъ: 
Тебѣ̀ покланѧ́емсѧ ѻ҆́ч҃е, безнача́льный  сꙋщество́мъ, пое́мъ безнача́льнаго сн҃а твоего̀, и҆ дх҃а  благоче́стнѡ всест҃а́го, ꙗ҆́кѡ є҆ди́наго трѝ,  є҆стество́мъ бг҃а. 
И҆ ны́нѣ: бг҃оро́диченъ: 
Є҆ди́нъ ѿ трⷪ҇цы сы́й бы́въ, пло́ть ви́дѣлсѧ  є҆сѝ, не прело́жь гдⷭ҇и сꙋщества̀, нижѐ ѡ҆пали́въ  ро́ждшїѧ нетлѣ́нное чре́во, бг҃ъ сы́й ве́сь и҆ ѻ҆́гнь. 
Катава́сїа: Оу҆тверди́сѧ се́рдце моѐ во гдⷭ҇ѣ,  вознесе́сѧ ро́гъ мо́й въ бз҃ѣ мое́мъ, разшири́шасѧ на  врагѝ моѧ̑ оу҆ста̀ моѧ̀, возвесели́хсѧ ѡ҆ спасе́нїи  твое́мъ. 
Сѣда́ленъ, гла́съ и҃. Подо́бенъ: Премꙋ́дрости  сло́ва: 
Стоѧ̀ посредѣ̀ свѧти́лища, преполовлѧ́ющꙋсѧ  бж҃е́ственнѡ пра́здникꙋ, жа́ждай взыва́лъ є҆сѝ, да  грѧде́тъ ко мнѣ̀ и҆ пїе́тъ: пїѧ́й бо ѿ сеѧ̀  бж҃е́ственныѧ моеѧ̀ воды̀, рѣ́ки и҆з̾ чре́ва и҆сточи́тъ  велѣ́нїй мои́хъ: а҆ и҆́же вѣ́рꙋетъ въ мѧ̀, по́сланнаго  ѿ бж҃е́ственнагѡ роди́телѧ, со мно́ю просла́витсѧ.  сегѡ̀ ра́ди вопїе́мъ тѝ: сла́ва тебѣ̀ хрⷭ҇тѐ бж҃е,  ꙗ҆́кѡ бога́тнѡ и҆злїѧ́лъ є҆сѝ во́ды твоегѡ̀  человѣколю́бїѧ рабѡ́мъ твои́мъ. (л. рд҃і) 
Сла́ва, и҆ ны́нѣ: Подо́бенъ: 
Премꙋ́дрости во́дꙋ и҆ жи́зни, и҆сточа́ѧ мі́рови,  всѣ́хъ сп҃се призыва́еши почерпстѝ спасе́нїѧ во́ды:  бжⷭ҇твенный бо зако́нъ тво́й прїи́мъ человѣ́къ, въ  себѣ̀ оу҆гаша́етъ пре́лести оу҆́глїе, ѿѻнꙋ́дꙋже во  вѣ́ки не вжа́ждетъ, ни преста́нетъ насыще́нїѧ твоегѡ̀  влⷣко цр҃ю̀ пренебе́сный. сегѡ̀ ра́ди сла́вимъ держа́вꙋ  твою̀ хрⷭ҇тѐ бж҃е, прегрѣше́нїй ѡ҆ставле́нїе просѧ́ще  низпосла́ти бога́тнѡ рабѡ́мъ твои́мъ. 
Пѣ́снь д҃. 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Растерза́въ сме́рти врата̀ си́лою твое́ю, пꙋти̑  жи́зни сказа́лъ є҆сѝ, безсме́ртїѧ же двє́ри ѿве́рзлъ  є҆сѝ, вѣ́рою зовꙋ́щымъ: сла́ва си́лѣ твое́й гдⷭ҇и. 
Преполове́нїе всѣ́хъ и҆ коне́цъ и҆мѣ́ѧй, и҆  нача̑ла ꙗ҆́кѡ безнача́ленъ ѡ҆бдержа́й, ста́лъ є҆сѝ  посредѣ̀ вопїѧ̀: бж҃е́ственныхъ бг҃омꙋ́дрїи прїиди́те  дарѡ́въ наслади́тесѧ. 
Ꙗ҆́кѡ бг҃ъ и҆ всѣ́хъ и҆мѣ́ѧй вла́сть, ꙗ҆́кѡ  си́ленъ держа́вꙋ низложи́въ сме́рти, посла́ти ѡ҆бѣща́лсѧ  є҆сѝ хрⷭ҇тѐ дх҃а ст҃а́го, ѿ ѻ҆ц҃а̀ происходѧ́щаго. 
Бг҃оро́диченъ: 
Дае́ши бога́тнѡ бл҃года́ть тебѐ пою́щымъ, и҆  и҆з̾ тебѐ ро́ждшагосѧ превѣ́чнаго сло́ва, мт҃и  неискꙋсобра́чнаѧ, прегрѣше́нїй ѡ҆ставле́нїе си̑мъ  просѧ́щи, пречи́стаѧ. 
И҆́нъ. 
І҆рмо́съ: Проро́къ а҆ввакꙋ́мъ: (л. рд҃і ѡ҆б.) 
А҆́ще мессі́и подоба́етъ прїитѝ: мессі́а же  хрⷭ҇то́съ є҆́сть, беззако́ннїи, что̀ не вѣ́рꙋете  є҆мꙋ̀; сѐ прїи́де, и҆ свидѣ́тельствꙋетъ, ꙗ҆̀же то́й  твори́тъ: во́дꙋ вїно̀ сотворѝ, разсла́бленнаго сло́вомъ  стѧгнꙋ̀. 
Не разꙋмѣ́юще писа́нїй, прельща́етесѧ всѝ вы̀  є҆вре́и беззако́ннїи: вои́стиннꙋ бо прїи́де хрⷭ҇то́съ,  и҆ всѣ́хъ просвѣтѝ, и҆ въ ва́съ показа̀ мнѡ́гаѧ  зна́мєнїѧ, и҆ чꙋдеса̀, и҆ всꙋ́е ѿрица́етесѧ  и҆́стиннагѡ живота̀. 
Є҆ди́но дѣ́ло показа́хъ ва́мъ, и҆ всѝ оу҆жѐ  дивите́сѧ, взыва́ше і҆ꙋде́ємъ хрⷭ҇то́съ. вы̀  ѡ҆брѣ́зꙋете и҆ въ сꙋббѡ́тꙋ человѣ́ка, речѐ: мене́ же  что̀ ѡ҆клевета́ете про́чее, воздви́гшаго сло́вомъ  разсла́бленнаго; 
Дѣла̀ сотвори́хъ мнѡ́гаѧ, и҆ ко́егѡ ра́ди дѣ́ла  ка́менїемъ бїете́ мѧ; і҆ꙋде́ємъ хрⷭ҇то́съ, ѡ҆блича́ѧ,  взыва́ше: є҆да̀ занѐ человѣ́ка здра́ва всего̀ сло́вомъ  сотвори́хъ, не сꙋди́те на лицѐ человѣ́цы. 
Во а҆по́столѣхъ дѣ́йствꙋѧй, и҆ во проро́цѣхъ  са́мъ почива́ѧй съ дх҃омъ, безнача́льное рожде́нїе  ѻ҆те́ческагѡ є҆стества̀ хрⷭ҇тѐ, ꙗ҆зы́ки къ позна́нїю  возве́лъ є҆сѝ зна́меньми твои́ми. 
Сла́ва: трⷪ҇ченъ: 
Трⷪ҇це нераздѣ́льнаѧ є҆ди́нице, безнача́льне  ѻ҆́ч҃е, сн҃е и҆ дш҃е ст҃ы́й, во є҆ди́ницѣ трⷪ҇ца  равноче́стнаѧ, сопресто́льнаѧ, животворѧ́щаѧ,  несозда́нный бж҃е, спаса́й воспѣва́ющыѧ тѧ̀, и҆ и҆зба́ви  ѿ бѣ́дъ и҆ скорбе́й. 
И҆ ны́нѣ: бг҃оро́диченъ: 
Во чре́вѣ твое́мъ, бг҃а неѡпи́саннѡ вмѣсти́вшаѧ,  бг҃оневѣ́сто дв҃о мт҃и чи́стаѧ, не преста́й молѧ́щи ѡ҆  на́съ, (л. рє҃і) ꙗ҆́кѡ да тобо́ю и҆зба́вимсѧ ѿ  ѡ҆бстоѧ́нїй, къ тебѣ́ бо при́снѡ прибѣга́емъ. 
Катава́сїа: і҆рмо́съ: Прⷪ҇ро́къ а҆ввакꙋ́мъ  оу҆́мныма ѻ҆чи́ма прови́дѣ гдⷭ҇и, прише́ствїе твоѐ,  тѣ́мъ и҆ вопїѧ́ше: ѿ ю҆́га прїи́детъ бг҃ъ, сла́ва  си́лѣ твое́й, сла́ва снизхожде́нїю твоемꙋ̀. 
Пѣ́снь є҃. 
І҆рмо́съ: Ты̀ гдⷭ҇и мо́й, свѣ́тъ въ мі́ръ  прише́лъ є҆сѝ, свѣ́тъ свѧты́й, ѡ҆браща́ѧй и҆з̾  мра́чна невѣ́дѣнїѧ, вѣ́рою воспѣва́ющыѧ тѧ̀. 
Бж҃е́ственныхъ пра́здникѡвъ преполове́нїѧ  дости́гше, соверше́нною бж҃е́ственною добродѣ́телїю  ѡ҆бꙋчи́тисѧ потщи́мсѧ бг҃омꙋ́дрїи. 
Ꙗ҆́кѡ вои́стиннꙋ сщ҃е́нное настоѧ́щее торжество̀  преполове́нїе: превели́кихъ бо пра́здникѡвъ ко́рень, и҆  свѣ́титсѧ ѻ҆бою́дꙋ. 
Бг҃оро́диченъ: 
Оу҆́мъ а҆рха́гг҃льскїй не мо́жетъ разꙋмѣ́ти  твоѐ неизрече́нное и҆з̾ дв҃ы и҆ пречⷭ҇тое ржⷭ҇тво̀,  сп҃се многоми́лостиве. 
И҆́нъ. І҆рмо́съ: Гдⷭ҇и бж҃е на́шъ, ми́ръ да́ждь  на́мъ: 
Чꙋдесы̀ оу҆краси́лъ є҆сѝ а҆по́столы твоѧ̑,  дивесы̀ возвели́чилъ є҆сѝ оу҆ченикѝ, во все́мъ мі́рѣ  просла́вивъ сп҃се на́шъ, и҆ да́въ и҆̀мъ ца́рствїе твоѐ. 
Всѧ̑ просвѣти́ша землѝ концы̀ оу҆ченицы̀,  чꙋдесы̀ и҆ оу҆че́ньми, и҆ разли́чными ѻ҆́бразы сло́во  проповѣ́давше, хрⷭ҇тѐ сп҃се, ца́рствїѧ твоегѡ̀. 
Хвалꙋ̀ возсыла́емъ ца́рствїю твоемꙋ̀, пѣ́нїе же  тебѣ̀ прино́симъ, на́съ ра́ди на землѝ ꙗ҆ви́вшемꙋсѧ,  и҆ мі́ръ просвѣти́вшемꙋ, и҆ а҆да́ма воззва́вшемꙋ. (л.  рє҃і ѡ҆б.) 
Сла́ва: трⷪ҇ченъ: 
Сла́ва тебѣ̀, ѻ҆́ч҃е ст҃ы́й, бж҃е нерожде́нне:  сла́ва тебѣ̀, сло́ве безлѣ́тне є҆диноро́дне: сла́ва  тебѣ̀, дш҃е бж҃е́ственне и҆ сопресто́льне, и҆  є҆диносꙋ́щне ѻ҆ц҃ꙋ̀ и҆ сн҃ꙋ. 
И҆ ны́нѣ: бг҃оро́диченъ: 
Бы́сть чре́во твоѐ ст҃а́ѧ трапе́за, и҆мꙋ́щаѧ  нбⷭ҇ный хлѣ́бъ: ѿ негѡ́же всѧ́къ ꙗ҆ды́й не  оу҆мира́етъ, ꙗ҆́коже речѐ всѣ́хъ бг҃ороди́тельнице  пита́тель. 
Катава́сїа: Гдⷭ҇и бж҃е на́шъ, ми́ръ да́ждь на́мъ:  гдⷭ҇и бж҃е на́шъ, стѧжѝ ны̀: гдⷭ҇и, ра́звѣ тебѐ  и҆но́гѡ не вѣ́мы, и҆́мѧ твоѐ и҆менꙋ́емъ. 
Пѣ́снь ѕ҃. 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди ми́лости ѿ ре́бръ твои́хъ и҆сте́кшею кро́вїю. 
Преполове́нїе пѧтдесѧ́тницы наста̀ дне́сь,  ѿсю́дꙋ бж҃е́ственныѧ оу҆́бѡ па́схи, бж҃е́ственнѣйшею  свѣ́тлостїю ѡ҆зари́вшеесѧ, ѿѻнꙋ́дꙋже  оу҆тѣ́шителевою благода́тїю сїѧ́ющее. 
Глаго́лалъ є҆сѝ въ хра́мѣ хрⷭ҇тѐ предстоѧ̀,  і҆ꙋдє́йскимъ собо́рѡмъ свою̀ сла́вꙋ ѿкрыва́ѧ, и҆  пред̾ѧвлѧ́ѧ сро́дство къ роди́телю. 
Бг҃оро́диченъ: 
Бꙋ́ди мѝ предста́тельница, и҆ стѣна̀ нерꙋши́маѧ,  ѿ мїрски́хъ мѧ̀ собла́знѡвъ и҆збавлѧ́ющаѧ, є҆ди́на  бг҃ороди́тельнице, и҆ бж҃е́ственнымъ свѣтоли́тїемъ  ѡ҆свѣща́ющаѧ. 
И҆́нъ. І҆рмо́съ: Ꙗ҆́кѡ во́ды морскі̑ѧ: 
Всѧ̑ содержа́й концы̀, возше́лъ є҆сѝ і҆и҃се, и҆  оу҆чи́лъ є҆сѝ (л. рѕ҃і) во свѧти́лищи наро́ды сло́вꙋ  и҆́стины, пра́здникꙋ преполовлѧ́ющꙋсѧ, ꙗ҆́коже і҆ѡа́ннъ  вопїе́тъ. 
Ѿве́рзлъ є҆сѝ оу҆стнѣ̀ твоѝ влⷣко,  проповѣ́далъ є҆сѝ мі́рови безлѣ́тнаго ѻ҆ц҃а̀, и҆  всест҃а́го дх҃а, сро́дное ѻ҆бо́ихъ хранѧ̀ и҆ по  воплоще́нїи. 
Дѣ́ло ѻ҆́ч҃ее соверши́лъ є҆сѝ, дѣ́лы  оу҆вѣ́рилъ є҆сѝ словеса̀ твоѧ̑, и҆сцѣлє́нїѧ  соверша́ѧ сп҃се, и҆ зна̑менїѧ, разсла́бленнаго  и҆справлѧ́ѧ, прокажє́нныѧ ѡ҆чища́ѧ, и҆ мє́ртвыѧ  воскреша́ѧ. 
Безнача́льный сн҃ъ нача́ло бы́сть, прїе́мъ є҆́же  по на́мъ вочеловѣ́чисѧ, и҆ посредѣ̀ пра́здника  оу҆ча́ше, глаго́лѧ: притецы́те ко и҆сто́чникꙋ  приснотекꙋ́щемꙋ, жи́знь почерпи́те. 
Сла́ва: трⷪ҇ченъ: 
Є҆ди́но въ трⷪ҇цѣ бж҃ество̀, сꙋщество̀  трїѷпоста́сное, несозда́нное, нераздѣ́льное всѝ  сла́вимъ, ѻ҆ц҃а̀, и҆ сн҃а, и҆ ст҃а́го дх҃а, ꙗ҆́кѡ трѝ  сꙋ́щее, и҆ є҆ди́но. 
И҆ ны́нѣ: бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀, дв҃ꙋ и҆ мт҃рь  сла́вимъ тебѐ є҆ди́нꙋ, чи́стаѧ бг҃оневѣ́сто  ѻ҆трокови́це, и҆з̾ тебе́ бо вои́стиннꙋ бг҃ъ воплоти́сѧ,  ѡ҆бнови́въ на́съ. 
Катава́сїа: Ꙗ҆́кѡ во́ды морскі̑ѧ человѣколю́бче,  волна́ми жите́йскими ѡ҆бꙋрева́юсѧ. тѣ́мже ꙗ҆́кѡ і҆ѡ́на,  та́кѡ вопїю́ ти: возведѝ ѿ тлѝ живо́тъ мо́й,  бл҃гоꙋтро́бне гдⷭ҇и. 
Конда́къ, гла́съ д҃. Подо́бенъ: Вознесы́йсѧ: 
Пра́здникꙋ зако́нномꙋ преполовлѧ́ющꙋсѧ, всѣ́хъ  тво́рче влⷣко, къ предстоѧ́щымъ глаго́лалъ є҆сѝ  хрⷭ҇тѐ бж҃е: прїиди́те и҆ почерпи́те во́дꙋ безсме́ртїѧ.  тѣ́мже тебѣ̀ (л. рѕ҃і ѡ҆б.) припа́даемъ, и҆ вѣ́рнѡ  вопїе́мъ: щедро́ты твоѧ̑ да́рꙋй на́мъ, ты́ бо є҆сѝ  и҆сто́чникъ жи́зни на́шеѧ. 
І҆́косъ: Ѡ҆лѧденѣ́вшꙋю мою̀ дꙋ́шꙋ прегрѣше́нїй  беззако́ньми тече́ньми твои́хъ крове́й напо́й, и҆ покажѝ  плодоно́снꙋ добродѣ́тельми: ты́ бо ре́клъ є҆сѝ  всѣ̑мъ, є҆́же приходи́ти къ тебѣ̀, сло́ве бж҃їй  всест҃ы́й, и҆ во́дꙋ нетлѣ́нїѧ почерпа́ти, живꙋ́ю же и҆  ѡ҆чища́ющꙋю грѣхѝ, пою́щихъ сла́вное и҆ бж҃е́ственное  твоѐ воста́нїе, подаѧ̀ благі́й съ высоты̀ сше́дшꙋю  вои́стиннꙋ оу҆ченикѡ́мъ твои́мъ дх҃а крѣ́пость, тебѐ  бг҃а вѣ́дꙋщымъ: ты́ бо є҆сѝ и҆сто́чникъ жи́зни на́шеѧ. 
Сѷнаѯа́рїй мине́и. Та́же настоѧ́щїй  сѷнаѯа́рїй. 
Стїхѝ: Ста́въ наꙋча́етъ, посредѣ̀ пра́здника, 
хрⷭ҇то́съ мессі́а средѣ̀ оу҆чи́телей. 
Въ сре́дꙋ разсла́бленнагѡ, пра́здникъ  преполове́нїѧ пѧтдесѧ́тницы пра́зднꙋемъ, по́чести ра́ди  вели́кою двою̀ днѝ пра́здникꙋ, па́схи, глаго́лю, и҆  пѧтдесѧ́тницы, ꙗ҆́кѡ ѻ҆бою̀ соединѧ́ющꙋ и҆  совокꙋплѧ́ющъ. Бы́сть же сі́й та́кѡ: по є҆́же содѣ́лати  хрⷭ҇тꙋ̀ на разсла́бленномъ чꙋ́до преесте́ственное,  і҆ꙋдє́и оу҆́бѡ ѡ҆ разсла́бленномъ соблажнѧ́ющесѧ, и҆́бо  въ сꙋббѡ́тꙋ содѣ́ѧсѧ, и҆ска́хꙋ є҆го̀ оу҆би́ти.  Бѣжи́тъ оу҆̀бо въ галїле́ю, и҆ въ та́мошнихъ гора́хъ  пребыва́ѧ, пѧтїю̀ хлѣ́бы и҆ двоѝ ры́бꙋ  чꙋдодѣ́йствꙋетъ, пѧ́ть ты́сѧщъ мꙋже́й прекормѝ, ра́звѣ  же́нъ и҆ дѣте́й. Пото́мъ же кꙋ́щъ потче́нїю наста́вшꙋ  [вели́къ же и҆ то́й пра́здникъ оу҆ і҆ꙋдє́й], во  і҆ерꙋсали́мъ восхо́дитъ, и҆ ѡ҆бхожда́ше сокрове́ннѡ. Въ  преполове́нїи же пра́здника сегѡ̀, во свѧти́лище входѧ̀  оу҆ча́ше: ст҃и́лище же є҆́сть є҆ди́номꙋ бг҃ꙋ  ѡ҆би́телище, и҆дѣ́же любо́вь и҆ ми́ръ, и҆дѣ́же вѣ́ра  и҆ цѣломꙋ́дрїе водворѧ́етсѧ. Сегѡ̀ ра́ди и҆ ст҃и́телю  бж҃їю слꙋжа́щꙋ бг҃ови, ми́рнꙋ подоба́етъ бы́ти и҆  кро́ткꙋ, не крадли́вꙋ, не льсти́вꙋ, не сребролюби́вꙋ: да  пре́жде бг҃а въ свою̀ дꙋ́шꙋ (л. рз҃і) всели́тъ, пото́мъ  же и҆ лю́ди по ѻ҆́бразꙋ и҆ по пꙋтѝ своемꙋ̀ счета́етъ.  Мо́жетсѧ же нарещѝ и҆ коегѡ́ждо вѣ́рнагѡ дꙋша̀,  ст҃и́лище преѡчище́нно бы́вши: и҆дѣ́же бо вселю́сѧ въ  вы̀ и҆ похождꙋ̀, глаго́летъ гдⷭ҇ь. И҆ всѝ є҆гѡ̀  оу҆че́нїю дивлѧ́хꙋсѧ, зави́дѧще є҆мꙋ̀ глаго́лахꙋ: ка́кѡ  се́й вѣ́сть, писа́нїємъ не наꙋчи́всѧ; но́вый бо а҆да́мъ  сы́й, вѣ́дѧше ꙗ҆́коже и҆ пе́рвый ѻ҆́нъ: всѧ́кїѧ  премꙋ́дрости бѧ́ше преиспо́лненъ, и҆ ꙗ҆́коже бг҃ъ.  Па́ки, ропта́хꙋ оу҆́бѡ всѝ, и҆ къ є҆гѡ̀ оу҆бі́йствꙋ  бѣ́ша всѝ оу҆стремлѧ́ющесѧ. хрⷭ҇то́съ же ѡ҆бличє́нїѧ  на нѧ̀ оу҆потреблѧ́ѧ, ꙗ҆́кѡ ѡ҆ сꙋббѡ́тѣ оу҆́бѡ  сварѧ́щыѧсѧ глаго́лаше: что́ мѧ и҆́щете оу҆би́ти; ѻ҆ни́  же глаго́лахꙋ: бѣ́са ли и҆́маши, кто́ тѧ хо́щетъ  оу҆би́ти; Ѻ҆́нъ же па́ки къ прє́днимъ простира́етсѧ:  а҆́ще ѡ҆ зако́нѣ сварите́сѧ, глаго́лѧ, что̀ на мѧ̀  ꙗ҆рите́сѧ, занѐ всего̀ человѣ́ка въ сꙋббѡ́тꙋ здра́ва  сотвори́хъ; Мѡѷсе́ю и҆ сїѧ̑ законополага́ющꙋ разрꙋша́ти  ю҆̀, внегда̀ ѡ҆брѣ́занїѧ ра́ди глаго́летъ. Мнѡ́га  оу҆́бѡ и҆̀мъ ѡ҆ се́мъ бесѣ́довавъ, и҆ показа́въ себѐ  да́телѧ зако́нꙋ и҆ ѻ҆ц҃ꙋ̀ ра́вна. И҆ па́че въ  послѣ́днїй де́нь вели́кїй пра́здника, ка́менїемъ  быва́етъ мета́емь ѿ ни́хъ, но ка́мень томꙋ̀ ѿню́дъ не  коснꙋ́сѧ. є҆гда̀ и҆ мимоходѧ̀ ѿтꙋ́дꙋ, ѡ҆брѣта́етъ  человѣ́ка ѿ рожде́нїѧ слѣ́па, и҆ ѻ҆чеса̀ є҆мꙋ̀  да́рꙋетъ. Вѣ́домо же, ꙗ҆́кѡ трѝ бѧ́хꙋ оу҆ і҆ꙋдє́й  преве́лїи пра́здницы. Пе́рвый, па́сха, и҆́же оу҆́бѡ  соверша́етсѧ въ пе́рвомъ мѣ́сѧцѣ, воспомина́нїе  и҆мѣ́ѧ, є҆́же въ чермно́мъ мо́ри прехожде́нїѧ. Вторы́й  же, пѧтдесѧ́тница, є҆́же въ пꙋсты́ни пребыва́нїе, по  преше́ствїи чермна́гѡ мо́рѧ помина́ѧй: пѧтдесѧ́тъ бо  дні́й пребыва́хꙋ въ пꙋсты́ни, до́ндеже зако́нъ мѡѷсе́овъ  прїи́мꙋтъ, є҆ще́ же и҆ за по́честь числа̀ седми́чнагѡ,  че́стнꙋ оу҆ ни́хъ сꙋ́щꙋ. Тре́тїй же тѣ̑мъ пра́здникъ,  трꙋ́бъ и҆ сѣ́нницъ потчє́нїѧ, помина́нїе творѧ́ще  ски́нїи, ю҆́же во ѻ҆́блацѣ горы̀ ви́дѣвъ мѡѷсе́й,  пе́рвымъ древодѣ́лемъ веселе́иломъ водрꙋзи́въ поста́ви,  ꙗ҆́же и҆ въ седмїю̀ сотворѧ́ема бѧ́ше дні́й, сноше́нїю  плодѡ́въ па́мѧть и҆мꙋ́щи, и҆ оу҆покое́нїѧ пꙋсты́ннагѡ.  Є҆гда́ же твори́мꙋ томꙋ̀ пра́здникꙋ, ста́въ і҆и҃съ  вели́кимъ гла́сомъ воззва̀: а҆́ще кто̀ жа́ждетъ, да  грѧде́тъ ко мнѣ̀ и҆ пїе́тъ. Є҆лма̀ оу҆́бѡ во  оу҆чи́тельствѣ то́мъ хрⷭ҇то́съ мессі́ю себѐ показа̀,  хода́тай и҆ примири́тель (л. рз҃і ѡ҆б.) на́шъ бы́въ, и҆  вѣ́чнагѡ ѻ҆ц҃а̀ своегѡ̀. Тоѧ̀ ра́ди вины̀ настоѧ́щїй  пра́здникъ пра́зднꙋюще, и҆ средопѧтдесѧ́тницꙋ и҆менꙋ́юще,  мессі́ю воспѣва́емъ хрⷭ҇та̀, и҆ честно́е є҆́же ѿ  ѻ҆бою̀ двою̀ вели́кою пра́здникꙋ представлѧ́юще. Сегѡ́  же ра́ди мню̀ и҆ самарѧны́ни по не́мъ пра́здникꙋ  пра́зднꙋетсѧ, занѐ и҆ та́мѡ ѡ҆ мессі́и хрⷭ҇тѣ̀ мнѡ́гаѧ  сказа́шасѧ, и҆ ѡ҆ водѣ̀ и҆ ѡ҆ жа́жди, ꙗ҆́коже здѣ̀ во  є҆ѵⷢ҇лі́стѣ і҆ѡа́ннѣ, слѣпа́гѡ па́че самарѧны́ни  предлежи́тъ. Неизче́тною ми́лостїю твое́ю хрⷭ҇тѐ бж҃е  на́шъ, поми́лꙋй на́съ. а҆ми́нь. 
Пѣ́снь з҃. 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Крѣ́постїю сп҃се сме́ртнꙋю разо́рь си́лꙋ, стезю̀  жи́зни показа́лъ є҆сѝ человѣ́кѡмъ, бл҃года́рнѡ тебѣ̀  зовꙋ́щымъ бл҃гослове́нъ є҆сѝ въ хра́мѣ сла́вы твоеѧ̀  гдⷭ҇и. 
Пло́ть носѧ́ща ви́дѧще, не разꙋмѣ́ша собо́ри  є҆вре́йстїи сло́ве тѧ̀ бж҃їи: но мы̀ тебѐ воспѣва́емъ:  бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и. 
Бг҃оро́диченъ: 
Вы́шнѧгѡ ѡ҆свѧще́нное бж҃е́ственное селе́нїе,  ра́дꙋйсѧ! тобо́ю бо даде́сѧ ра́дость бцⷣе, вопїю́щымъ:  бл҃гослове́на ты̀ въ жена́хъ є҆сѝ, пренепоро́чнаѧ  влⷣчце. 
И҆́нъ. І҆рмо́съ: Халде́йскаѧ пе́щь: 
Пло́тски потрꙋди́лсѧ є҆сѝ, оу҆покое́нїе  всѣ́хъ: во́лею вжада́лсѧ є҆сѝ, и҆сто́чниче чꙋде́съ:  воды̀ проси́лъ є҆сѝ, во́дꙋ жи́зни і҆и҃се возвѣща́ѧй. 
Самарѧны́ни гдⷭ҇и женѣ̀ бесѣ́довалъ є҆сѝ,  ѡ҆блича́ѧ безꙋ́мїе беззако́нныхъ є҆вре́євъ: ѻ҆на̀  оу҆́бѡ вѣ́рова сн҃а бы́ти бж҃їѧ, сі́и же ѿверго́шасѧ.  (л. ри҃і) 
Во́дꙋ живꙋ́ю и҆стека́ющꙋю, во́дꙋ безсме́ртїѧ,  и҆сто́чникъ присноживꙋ́щїй пода́ти ѡ҆бѣща́лъ є҆сѝ,  вѣ́рою дх҃ъ тво́й прїе́млющымъ сп҃се, ѿ ѻ҆ц҃а̀  происходѧ́щїй. 
Пѧтьмѝ хлѣ́бы препита́лъ є҆сѝ, ты́сѧщы  а҆́лчꙋщихъ, и҆ насыще́нїѧ ѡ҆ста́нки, въ дрꙋгі̑ѧ ты́сѧщы  сп҃се оу҆мно́жилъ є҆сѝ, показꙋ́ѧ сла́вꙋ твою̀  сщ҃є́ннымъ оу҆ченикѡ́мъ. 
Ꙗ҆ды́й тѣ́ло твоѐ, жи́въ бꙋ́детъ во вѣ́ки, и҆  пїѧ́й кро́вь твою̀, въ тебѣ̀ пребꙋ́детъ сп҃се мо́й, и҆  ты̀ въ не́мъ пребыва́еши, и҆ воскреси́ши є҆го̀ въ  послѣ́днее мгнове́нїе. 
Оу҆диви́лъ є҆сѝ влⷣко твоѐ смотре́нїе,  оу҆вѣ́ривъ чꙋдесы̀ бж҃е́ственнꙋю вла́сть, недꙋ́ги  и҆згна́лъ є҆сѝ, мє́ртвыѧ воскреси́лъ є҆сѝ, и҆  слѣпы̑ѧ просвѣти́лъ є҆сѝ ꙗ҆́кѡ бг҃ъ. 
Прокажє́нныѧ ѡ҆чи́стилъ є҆сѝ, хромы̑ѧ  и҆спра́вилъ є҆сѝ, разсла́блєнныѧ стѧгнꙋ́лъ є҆сѝ,  кровоточи́вꙋю и҆сцѣли́вый: ше́ствовалъ є҆сѝ по  пꙋчи́нѣ, показа́въ сла́вꙋ твою̀ свѧщє́ннымъ  оу҆ченикѡ́мъ. 
Сла́ва, трⷪ҇ченъ: 
Покланѧ́емсѧ твоемꙋ̀ гдⷭ҇и пречи́стомꙋ ѻ҆ц҃ꙋ̀, и҆  бл҃года́ти дх҃а, ю҆́же твои̑мъ а҆по́столѡмъ бг҃ъ сы́й  разда́вый, посыла́ѧ и҆́хъ на про́повѣдь. 
И҆ ны́нѣ: бг҃оро́диченъ: 
Во чре́вѣ твое́мъ вмѣсти́ла є҆сѝ  невмѣсти́маго сло́ва, ѿ твои́хъ сосє́цъ дои́ла є҆сѝ  мі́рꙋ пита́телѧ, на ѡ҆б̾ѧ́тїи носи́ла є҆сѝ  содержи́телѧ на́шего, бг҃ороди́тельнице чи́стаѧ. 
Катава́сїа: Халде́йскаѧ пе́щь, ѻ҆гне́мъ  распала́емаѧ, ѡ҆роша́шесѧ дх҃омъ, бж҃їимъ предстоѧ́нїемъ,  ѻ҆́троцы поѧ́хꙋ: бл҃гослове́нъ є҆сѝ бж҃е ѻ҆ц҃ъ  на́шихъ. (л. ри҃і ѡ҆б.) 
Пѣ́снь и҃. 
І҆рмо́съ: Рꙋцѣ̀ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы взыва́юще: бл҃гослови́те всѧ̀ дѣла̀  гдⷭ҇нѧ гдⷭ҇а. 
Красе́нъ и҆з̾ гро́ба воста́въ, бжⷭ҇тва̀ сла́вою  оу҆кра́шенъ, а҆по́столѡмъ твои̑мъ гдⷭ҇и ꙗ҆ви́лсѧ  є҆сѝ, дх҃а ѡ҆бѣща́ѧсѧ тѣ̑мъ посла́ти дѣ́йство,  вопїю́щымъ: блгⷭ҇ви́те всѧ̀ дѣла̀ гдⷭ҇нѧ гдⷭ҇а. 
Оу҆мертви́въ а҆́да ꙗ҆́кѡ бг҃ъ  живонача́льнѣйшїй, всѣ̑мъ и҆сточи́лъ є҆сѝ живо́тъ  вѣ́чный, є҆го́же ны́нѣ воѡбража́ютъ ꙗ҆́вственнѣе,  свѣтоно́сныхъ дне́й си́хъ ра́дости, вопїю́щымъ:  бл҃гослови́те всѧ̀ дѣла̀ гдⷭ҇нѧ гдⷭ҇а. 
Лꙋчы̀, ꙗ҆́кѡ сл҃нце хрⷭ҇тѐ пра́вды ꙗ҆ви́всѧ,  мі́рꙋ посла́лъ є҆сѝ а҆по́столы твоѧ̑, носѧ́щыѧ тебѐ  свѣ́тъ непостижи́мый, и҆ невѣ́дѣнїѧ мглꙋ̀ ѡ҆чища́ющыѧ  и҆ вопїю́щыѧ: бл҃гослови́те всѧ̀ дѣла̀ гдⷭ҇нѧ гдⷭ҇а. 
Бг҃оро́диченъ: 
Сѐ ны́нѣ ѡ҆скꙋдѣ̀ ꙗ҆́вѣ ѿ і҆ꙋ́дина пле́мене  кнѧ́зь и҆ во́ждь: ты́ бо всенепоро́чнаѧ родила̀ є҆сѝ,  пре́жде ѡ҆бѣща́нное ча́ѧнїе ꙗ҆зы́кѡвъ, хрⷭ҇та̀ бг҃а,  є҆мꙋ́же пое́мъ: бл҃гослови́те всѧ̀ дѣла̀ гдⷭ҇нѧ гдⷭ҇а. 
И҆́нъ. І҆рмо́съ: А҆́гг҃ли и҆ небеса̀, на  престо́лѣ: 
Прїиди́те ви́дите лю́дїе, на престо́лѣ сла́вы  воспѣва́емаго, ѿ люде́й беззако́нныхъ хꙋ́лимаго, и҆  ви́дѧще по́йте въ проро́цѣхъ мессі́ю предрече́ннаго. 
Ты̀ є҆сѝ вои́стиннꙋ хрⷭ҇то́съ, въ мі́ръ се́й  прише́дый, и҆з̾ негѡ́же спасе́нїе и҆ ѡ҆ставле́нїе  ѻ҆те́ческихъ (л. рѳ҃і) согрѣше́нїй: ты̀ є҆сѝ  вои́стиннꙋ живо́тъ, въ тѧ̀ вѣ́ровавшымъ. 
Премꙋ́дрость бж҃їѧ, преполови́вшꙋсѧ пра́здникꙋ,  ꙗ҆́коже пи́сано є҆́сть, во свѧти́лищи предста̀ и҆  оу҆ча́ше, ꙗ҆́кѡ вои́стиннꙋ се́й бѧ́ше мессі́а  хрⷭ҇то́съ, и҆́мже спасе́нїе. 
Въ сꙋббѡ́тахъ хрⷭ҇то́съ, и҆ по всѧ̑ днѝ  пока́зоваше зна́менїй дѣла̀, и҆сцѣлѧ́ѧ сꙋ́щыѧ въ  недꙋ́зѣхъ разли́чныхъ: но прельще́ннїи лю́дїе ꙗ҆́ростїю  распыха́хꙋсѧ. 
Разсла́бленнаго, глаго́летъ, въ лѣ́тѣхъ же  мно́зѣхъ лежа́щаго, въ сꙋббѡ́тꙋ се́й и҆сцѣлѝ, и҆  престꙋпѝ зако́нъ, і҆ꙋдє́и хрⷭ҇та̀ го́рькѡ оу҆корѧ́хꙋ. 
Не мѡѷсе́й ли ва́мъ зако́нъ да́вый, повелѣва́етъ  ѡ҆брѣ́затисѧ, и҆ въ сꙋббѡ́тꙋ мꙋ́жа ѡ҆брѣ́зꙋете, да не  ка́кѡ зако́нъ ѻ҆те́ческїй разори́тсѧ, хрⷭ҇то́съ  і҆ꙋде́ємъ глаго́лаше. 
Неблагода́рни всегда̀ въ пꙋсты́ни жи́вшїи,  благодѣ́телѧ за́вистїю прогнѣ́вахꙋ, хꙋ́лѧще, дви́жꙋще  непра́вєдныѧ ѧ҆зы́ки, тщє́тнымъ поꙋча́ющесѧ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Є҆ди́нъ бг҃ъ оу҆́бѡ трⷪ҇ца, ѻ҆ц҃ꙋ̀ не  престꙋпи́вшꙋ въ сыновство̀, нижѐ сн҃ꙋ прело́жшꙋсѧ во  и҆схожде́нїе: но сво́йтвєннаѧ и҆ ѻ҆боѧ̑, свѣ́тъ бг҃а,  трѝ прославлѧ́ю во вѣ́къ. 
Бг҃оро́диченъ: 
Ка́кѡ родила̀ є҆сѝ, рцы̀, ѿ ѻ҆ц҃а̀ безлѣ́тнѡ  просїѧ́вшаго, и҆ со ст҃ы́мъ дх҃омъ воспѣва́емаго; и҆лѝ  ꙗ҆́кѡ вѣ́сть є҆ди́нъ благоволи́вый и҆з̾ тебѐ  роди́тисѧ, бцⷣе. 
Та́же: Хва́лимъ, благослови́мъ: 
Катава́сїа: А҆́гг҃ли и҆ небеса̀ на престо́лѣ  сла́вы сѣдѧ́щаго, (л. рѳ҃і ѡ҆б.) и҆ ꙗ҆́кѡ бг҃а  непреста́ннѡ сла́вимаго, бл҃гослови́те, по́йте и҆  превозноси́те во всѧ̀ вѣ́ки. 
Честнѣ́йшꙋю: не стїхосло́витсѧ. 
Пѣ́снь ѳ҃. 
І҆рмо́съ: Ка́мень нерꙋкосѣ́чный ѿ несѣко́мыѧ  горы̀ тебѐ дв҃о, краеꙋго́льный ѿсѣче́сѧ хрⷭ҇то́съ,  совокꙋпи́вый разстоѧ́щаѧсѧ є҆стества̀ тѣ́мъ  веселѧ́щесѧ, тѧ̀ бцⷣе велича́емъ. 
Но́вомꙋ и҆ чи́стомꙋ жи́тельствꙋ, ѿ хрⷭ҇та̀  наꙋчи́вшесѧ, сїѐ да́же до конца̀ сохрани́ти поле́знѡ  всѝ потщи́мсѧ ꙗ҆́кѡ да ст҃а́гѡ дх҃а прише́ствїе  воспрїи́мемъ. 
Ты̀ моѐ сме́ртное жизнода́вче, ѡ҆бложе́нїемъ  безсме́ртїѧ, и҆ нетлѣ́нїѧ благода́тїю ѡ҆бле́къ сп҃се,  совоскреси́лъ є҆сѝ, и҆ ѻ҆ц҃ꙋ̀ приве́лъ є҆сѝ,  вре́меннꙋю мою̀ разрꙋши́въ бра́нь. 
Въ небе́сное па́ки житїѐ зва́ни бы́вше,  хода́тайства си́лою и҆стощи́вшагѡсѧ да́же и҆ до ра́бїѧ  ѻ҆́браза, и҆ на́съ возне́сшагѡ, сего̀ досто́йнѡ  возвели́чимъ. 
Бг҃оро́диченъ: 
Ꙗ҆́кѡ ко́рень, и҆сто́чникъ и҆ винꙋ̀ нетлѣ́нїѧ,  тебѐ дв҃о всѝ вѣ́рнїи оу҆вѣ́дѣвше, похвала́ми  почита́емъ: ты́ бо ѵ҆поста́сное безсме́ртїе на́мъ  и҆сточи́ла є҆сѝ. 
И҆́нъ. І҆рмо́съ: Чꙋ́жде ма́терємъ дѣ́вство: 
Пра́здникꙋ преполовлѧ́ющꙋсѧ і҆ꙋде́йскомꙋ, возше́лъ  є҆сѝ сп҃се мо́й во свѧти́лище твоѐ, и҆ наꙋча́лъ є҆сѝ  всѣ́хъ чꙋдѧ́хꙋсѧ же і҆ꙋде́є, и҆ ѿкꙋ́дꙋ се́й вѣ́сть  пи́смена не наꙋчи́всѧ, глаго́лахꙋ. 
И҆сцѣлє́нїѧ дарова́нїй и҆зба́витель мо́й  и҆сточа́ѧ, сотворѧ́ше чꙋдеса̀ и҆ зна́мєнїѧ, прогонѧ̀  недꙋ́ги, цѣлѧ̀ (л. р҃к) немощствꙋ́ющыѧ: но і҆ꙋде́є  неи́стовствовахꙋсѧ мно́жествомъ чꙋде́съ є҆гѡ̀. 
Непокори̑выѧ і҆ꙋдє́и и҆зба́витель мо́й ѡ҆блича́ѧ,  вопїѧ́ше: не сꙋди́те на лицѐ, но пра́веденъ сꙋ́дъ  сꙋди́те: и҆́бо зако́нъ и҆ въ сꙋббѡ́тꙋ ѡ҆брѣ́зоватисѧ  повелѣва́етъ всѧ́комꙋ человѣ́кꙋ. 
Бѡ́льшаѧ чꙋде́съ оу҆ченикѡ́мъ твои́мъ сп҃се,  ꙗ҆́коже ѡ҆бѣща́въ пода́лъ є҆сѝ, посла́въ въ ꙗ҆зы́ки  проповѣ́дати сла́вꙋ твою̀: ѻ҆ни́ же мі́рови  проповѣ́дахꙋ твоѐ воскресе́нїе, бл҃года́ть и҆  воплоще́нїе. 
А҆́ще человѣ́ка ѡ҆брѣ́зꙋете въ сꙋббѡ́тꙋ, да не  ка́кѡ разори́тсѧ зако́нъ: ны́нѣ на мѧ̀ что̀  гнѣ́ваетесѧ, ꙗ҆́кѡ человѣ́ка всего̀ здра́ва сотвори́хъ  сло́вомъ; по пло́ти вы̀ сꙋ́дите, глаго́летъ і҆ꙋде́ємъ  хрⷭ҇то́съ. 
Сꙋхꙋ́ю и҆сцѣли́вый рꙋ́кꙋ сло́вомъ, и҆зсо́хшꙋю  дре́вле зе́млю моегѡ̀ се́рдца, и҆сцѣли́въ сло́ве,  покажи́ мѧ плодоно́сна, да содѣ́лаю и҆ а҆́зъ сп҃се,  плоды̀ въ покаѧ́нїи те́плѣ. 
Прокаже́нное моѐ се́рдце ѡ҆чи́стивъ, и҆ дꙋшѝ  моеѧ̀ сло́ве ѻ҆́чи просвѣти́вый, на ѻ҆дрѣ̀ болѣ́зни  мѧ̀ лежа́ща и҆спра́ви, ꙗ҆́коже разсла́бленнаго  возста́вилъ є҆сѝ на ѻ҆дрѣ̀ лежа́щаго. 
Сла́ва: трⷪ҇ченъ: 
Чꙋ́жде є҆́сть беззакѡ́ннымъ сла́вити  безнача́льнꙋю трⷪ҇цꙋ, ѻ҆ц҃а̀, и҆ сн҃а же, и҆ ст҃а́го  дх҃а, несозда́нное вседержа́нїе, и҆́мже ве́сь мі́ръ  созда́сѧ держа́вою крѣ́пости є҆ѧ̀. 
И҆ ны́нѣ: бг҃оро́диченъ: 
Вмѣсти́ла є҆сѝ во чре́вѣ твое́мъ дв҃о мт҃и,  є҆ди́наго (л. р҃к ѡ҆б.) ѿ трⷪ҇цы хрⷭ҇та̀ жизнода́вца,  є҆го́же пое́тъ всѧ̀ тва́рь, и҆ трепе́щꙋтъ го́рнїи  престо́ли: того̀ молѝ всеблаже́ннаѧ, спастѝ дꙋ́шы  на́шѧ. 
Катава́сїа: Чꙋ́жде ма́терємъ дѣ́вство, и҆  стра́нно дѣ́вамъ дѣторожде́нїе: на тебѣ̀ бцⷣе,  ѻ҆боѧ̑ оу҆стро́ишасѧ. тѣ́мъ тѧ̀ всѧ̑ племена̀ земна̑ѧ  непреста́ннѡ велича́емъ. 
Є҆ѯапостїла́рїй. Подо́бенъ: Не́бо ѕвѣзда́ми: 
Ча́шꙋ и҆мѣ́ѧй неистощи́мыхъ дарѡ́въ, да́ждь мѝ  почерпстѝ во́дꙋ во ѡ҆ставле́нїе грѣхѡ́въ, ꙗ҆́кѡ  содержи́мь є҆́смь жа́ждею, бл҃гоꙋтро́бне є҆ди́не  ще́дре. [Три́жды]. 
На хвали́техъ, Всѧ́кое дыха́нїе: поста́вимъ  стїхѝ д҃. и҆ пое́мъ подо́бны пра́здника г҃, повторѧ́юще  а҃, гла́съ д҃. 
Подо́бенъ: Ꙗ҆́кѡ до́блѧ: 
Премꙋ́дрость, и҆ си́ла, ѻ҆́ч҃ее сїѧ́нїе, сло́во  присносꙋ́щное и҆ сн҃ъ бж҃їй, во свѧти́лище прїи́де  пло́тїю, и҆ оу҆ча́ше і҆ꙋдє́йскїѧ лю́ди, жестѡ́кїѧ и҆  неблагода̑рныѧ, и҆ оу҆дивлѧ́хꙋсѧ премꙋ́дрости  бога́тствꙋ, вопїю́ще: ѿкꙋ́дꙋ вѣ́сть писмена̀, ни ѿ  когѡ́же оу҆чи́всѧ; [Два́жды.] 
Кни́жникѡмъ затыка́ше оу҆ста̀, і҆ꙋдє́и  ѡ҆блича́ше мессі́а гдⷭ҇ь, вопїѧ̀ къ ни́мъ: не на лицѐ  законопрестꙋ̑пницы, ꙗ҆́кѡ непра́веднїи сꙋди́те, въ  сꙋббѡ́тꙋ бо а҆́зъ разсла́бленнаго воздви́гнꙋхъ. тѣ́мже  гдⷭ҇ь сꙋббѡ́ты є҆́смь и҆ зако́на, что̀ и҆́щете менѐ  оу҆би́ти, оу҆ме́ршыѧ воздви́гшаго; 
Навꙋѳе́а ка́менїемъ поби́ша, лю́тїи и҆  законопрестꙋ́пнїи, і҆ꙋде́йское собра́нїе неблагода́рное:  и҆са́їю же пило́ю древѧ́ною растро́ша, въ ка́лъ мꙋ́драго  і҆еремі́ю вверго́ша, гдⷭ҇а же на крⷭ҇тъ возне́сше  взыва́хꙋ: хра́мъ разорѧ́ѧй, спасѝ себѐ, и҆  оу҆вѣ́рꙋемъ. (л. рк҃а) 
Сла́ва, и҆ ны́нѣ, гла́съ д҃. А҆нато́лїа. 
Просвѣти́вшесѧ бра́тїе, воскресе́нїемъ сп҃са  хрⷭ҇та̀, и҆ дости́гше преполове́нїѧ пра́здника влⷣчнѧ,  прїи́скреннѡ сохрани́мъ за́пѡвѣди бж҃їѧ, да досто́йни  бꙋ́демъ и҆ вознесе́нїе пра́здновати, и҆ прише́ствїе  полꙋчи́ти ст҃а́гѡ дх҃а. 
Славосло́вїе вели́кое. По трист҃о́мъ тропа́рь  пра́здника. Є҆ктєнїѝ, и҆ ѿпꙋ́стъ. И҆ ча́съ а҃-й. 
На лїтꙋргі́и блажє́нна ѿ канѡ́на пра́здника, д҃- гѡ гла́са, пѣ́снь г҃ на д҃, и҆ и҃-гѡ гла́са, пѣ́снь ѕ҃  на д҃. По вхо́дѣ тропа́рь пра́здника. Сла́ва, и҆ ны́нѣ:  Конда́къ. Прокі́менъ, гла́съ г҃. Ве́лїй гдⷭ҇ь на́шъ, и҆  ве́лїѧ крѣ́пость є҆гѡ̀, и҆ ра́зꙋма є҆гѡ̀ нѣ́сть  числа̀. И҆ до ѿда́нїѧ. Сті́хъ: Хвали́те гдⷭ҇а  ꙗ҆́кѡ бла́гъ ѱало́мъ: бг҃ови на́шемꙋ да оу҆слади́тсѧ  хвале́нїе. А҆по́столъ дѣѧ́нїй, зача́ло л҃д: Па́ѵелъ  и҆ варна́ва прибѣго́ста во гра́ды лѷкао́нскїѧ:  А҆ллилꙋ́їа, гла́съ а҃: Помѧнѝ со́нмъ тво́й, є҆го́же  стѧжа́лъ є҆сѝ и҆спе́рва. Сті́хъ: Бг҃ъ же цр҃ь на́шъ  пре́жде вѣ́ка, содѣ́ла спасе́нїе посредѣ̀ землѝ.  Є҆ѵⷢ҇лїе і҆ѡа́нна, зача́ло к҃ѕ: Въ преполове́нїе  пѧтдесѧ́тницы: На лїтꙋргі́и пое́мъ и҆ на ѿда́нїе  преполове́нїѧ, вмѣ́стѡ Досто́йно, і҆рмо́съ: Чꙋ́жде  ма́терємъ дѣ́вство: [Въ про́чыѧ же днѝ пое́мъ.  Свѣти́сѧ: и҆ до ѿда́нїѧ.] Прича́стенъ: Ꙗ҆ды́й  мою̀ пло́ть, и҆ пїѧ́й мою̀ кро́вь, во мнѣ̀ пребыва́етъ,  и҆ а҆́зъ въ не́мъ, речѐ гдⷭ҇ь. А҆ллилꙋ́їа, три́жды. На  трапе́зѣ оу҆тѣше́нїе бра́тїи. 
Пра́зднꙋетсѧ же се́й пра́здникъ дне́й и҃. (л. рк҃а  ѡ҆б.) 
Въ сре́дꙋ преполове́нїѧ ве́чера, 
ѻ҆бы́чнаѧ каѳі́сма. 
На Гдⷭ҇и воззва́хъ: стїхи̑ры пра́здника г҃,  гла́съ д҃. 
Подо́бенъ: Зва́нный свы́ше: 
Предразори́вый держа́вꙋ сме́рти хрⷭ҇тѐ, сме́ртїю  твое́ю, жи́знь пода́лъ є҆сѝ человѣ́кѡмъ, въ сла́вномъ  воста́нїи твое́мъ, совоздви́гнꙋвый ро́дъ человѣ́ческїй,  снизхожде́нїемъ твои́мъ. тѣ́мже благода́рственнꙋю хвалꙋ̀  тебѐ пое́мъ, пра́здникъ пра́зднꙋюще тридне́внагѡ и҆  свѣтоно́снагѡ твоегѡ̀ воскресе́нїѧ, во́ньже  преполове́нїе всечестны́хъ ны́нѣ дні́й на́мъ всѣ̑мъ  просїѧ̀, і҆и҃се жизнода́вче, бл҃годѣ́телю дꙋ́шъ на́шихъ. 
Пре́жде честна́гѡ крⷭ҇та̀ твоегѡ̀, и҆ стрⷭ҇ти,  чꙋде́съ пресла̑внаѧ соверша́ѧй въ лю́дехъ, ꙗ҆́коже  пи́сано є҆́сть посредѣ̀ пра́здника зако́ннагѡ ста́лъ  є҆сѝ хрⷭ҇тѐ всеси́льне, и҆ всѣ̑мъ возопи́лъ є҆сѝ:  а҆́ще кто̀ жа́ждетъ, ко мнѣ̀ самохо́тнѣ да прихо́дитъ,  и҆ воды̀ бж҃е́ственныѧ пи́во да почерпе́тъ, и҆  жи́знєнныѧ во́ды: жи́зни бо во́дꙋ и҆ си̑лы премꙋ́дрости  а҆́зъ всѣ̑мъ подаю̀, ꙗ҆́кѡ хотѧ̀ человѣ́кѡмъ  оу҆подо́бихсѧ, ꙗ҆́кѡ чл҃вѣколю́бецъ. 
Ꙗ҆́кѡ на ѻ҆дрѣ́ мѧ лежа́ща болѣ́зни,  согрѣше́нїй мои́хъ, хрⷭ҇тѐ многоми́лостиве, и҆  разсла́блена оу҆десы̀, ꙗ҆́кѡ за вели́кꙋю  человѣколю́бїѧ пꙋчи́нꙋ, человѣ́къ во́лею бы́въ, ны́нѣ  неви́димѡ мѧ̀ ꙗ҆́коже разсла́бленнаго воздви́гни, и҆  стезѧ́ми бж҃е́ственныхъ за́повѣдей твои́хъ (л. рк҃в)  тещѝ благопоспѣшѝ: и҆́же пре́жде стра́сти, лю́демъ  сп҃се є҆вре́йскимъ, чꙋде́съ мно́жествы предстоѧ̀, ꙗ҆́кѡ  бг҃ъ сы́й во́лею стра́ждеши пло́тїю. 
И҆ мине́и г҃. Сла́ва: ст҃а́гѡ, а҆́ще є҆́сть: а҆́ще  ли нѝ,  
Сла́ва, и҆ ны́нѣ: пра́здника, гла́съ в҃: 
Є҆гда̀ прише́лъ є҆сѝ во свѧти́лище хрⷭ҇тѐ  бж҃е, преполови́вшꙋсѧ пра́здникꙋ, тогда̀ лю́ди оу҆чи́лъ  є҆сѝ, вопїѧ̀: вѣ́рꙋѧй въ мѧ̀, а҆́ще и҆ оу҆́мретъ,  жи́въ бꙋ́детъ. і҆ꙋде́є распыха́хꙋсѧ, съ фарїсе́и и҆  саддꙋке́и и҆ кни́жники, глаго́люще: кто́ є҆́сть се́й,  и҆́же глаго́летъ хꙋлы̀; не помышлѧ́юще, ꙗ҆́кѡ ты̀ є҆сѝ  пре́жде всѣ́хъ вѣ̑къ, со ѻ҆ц҃е́мъ и҆ дх҃омъ сла́вимый:  бж҃е на́шъ, сла́ва тебѣ̀. 
Прокі́менъ днѐ. 
На стїхо́внѣ стїхи́ра воскре́сна, гла́съ г҃: 
Стра́стїю твое́ю хрⷭ҇тѐ, ѡ҆мрачи́вый со́лнце, и҆  свѣ́томъ твоегѡ̀ воскресе́нїѧ, просвѣти́вый  всѧ́чєскаѧ, прїимѝ на́шꙋ вече́рнюю пѣ́снь  чл҃вѣколю́бче. 
Сті́хъ: Къ тебѣ̀ возведо́хъ ѻ҆́чи моѝ: 
Стїхи́ра а҆по́стольскаѧ: Во всю̀ зе́млю и҆зы́де  вѣща́нїе ва́ше ст҃і́и а҆пⷭ҇ли, і҆́дѡльскꙋю пре́лесть  разори́сте, бг҃оразꙋ́мїе проповѣ́давше: се́й до́брый  по́двигъ ва́шъ є҆́сть блаже́ннїи. тѣ́мже пое́мъ и҆  славосло́вимъ ва́шѧ па̑мѧти. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Мꙋ́чєницы твоѝ гдⷭ҇и, вѣ́рою  оу҆тве́рждшесѧ, наде́ждею оу҆крѣпи́вшесѧ, любо́вїю  крⷭ҇та̀ твоегѡ̀ дꙋше́внѡ соедини́вшесѧ, вра́жїе  мꙋчи́тельство разрꙋши́ша, и҆ оу҆лꙋчи́вше вѣнцы̀, со  безпло́тными мо́лѧтсѧ ѡ҆ дꙋша́хъ на́шихъ. (л. рк҃в ѡ҆б.) 
Сла́ва, и҆ ны́нѣ: гла́съ г҃. Ге́рмана: 
Преполови́вшꙋсѧ пра́здникꙋ, сла́вимъ посредѣ̀  землѝ спасе́нїе содѣ́лавшаго. посредѣ̀ оу҆́бѡ двою̀  разбѡ́йникꙋ, живо́тъ на дре́вѣ ви́сѧше, и҆ хꙋ́лѧщемꙋ  оу҆́бѡ молча́ше, вѣ́рꙋющемꙋ же вопїѧ́ше: дне́сь со  мно́ю бꙋ́деши въ раѝ. сни́де во гро́бъ, плѣнѝ а҆́да,  и҆ воскре́се тридне́венъ, спаса́ѧй дꙋ́шы на́шѧ. 
Тропа́рь ст҃а́гѡ, а҆́ще є҆́сть: а҆́ще ли нѝ,  то́чїю пра́здника. 
Є҆ктенїа̀, и҆ ѿпꙋ́стъ. 
Въ четверто́къ д҃-ѧ седми́цы по па́сцѣ, на  оу҆́трени, 
на Бг҃ъ гдⷭ҇ь: тропа́рь пра́здника три́жды. 
По а҃-мъ стїхосло́вїи сѣда́ленъ, гла́съ г҃. 
Подо́бенъ: Красотѣ̀ дѣ́вства: 
Всѧ̑ человѣ̑ческаѧ воспрїи́мъ, всѧ̑ на́ша  присво́ивъ, на крⷭ҇тѣ̀ пригвозди́тисѧ благоволи́лъ  є҆сѝ тво́рче мо́й, сме́рть и҆зво́ливый претерпѣ́ти  ꙗ҆́кѡ человѣ́къ, да человѣ́чество ѿ сме́рти  и҆зба́виши ꙗ҆́кѡ бг҃ъ. тѣ́мже ꙗ҆́кѡ жизнода́вцꙋ  вопїе́мъ тѝ: сла́ва хрⷭ҇тѐ воскресе́нїю твоемꙋ̀. 
Сті́хъ: Во всю̀ зе́млю и҆зы́де вѣща́нїе и҆́хъ: 
А҆по́стѡлъ твои́хъ па́мѧть гдⷭ҇и, оу҆ѧсни́лъ  є҆сѝ ꙗ҆́кѡ всеси́ленъ, занѐ оу҆крѣпи́лъ є҆сѝ  и҆̀хъ, стра̑сти твоѧ̑ подража́ти: побѣди́ша мꙋ́жески  велїа́ровꙋ си́лꙋ, тѣ́мже и҆ прїѧ́ша и҆сцѣле́нїй  дарова̑нїѧ. тѣ́хъ моли́твами чл҃вѣколю́бче, ми́ръ  пода́ждь лю́демъ твои́мъ. (л. рк҃г) 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Ѡ҆бле́кшесѧ во всеѻрꙋ́жїе хрⷭ҇то́во,  и҆ ѡ҆дѣ́ѧвшесѧ во ѻ҆рꙋ́жїе вѣ́ры, ѡ҆полчє́нїѧ вра̑жїѧ  мꙋ́жески низложи́сте: оу҆се́рднѡ бо наде́ждею жи́зни,  претерпѣ́сте всѧ̑ мꙋчи́телей прещє́нїѧ же и҆ ра̑ны.  тѣ́мже и҆ вѣнцы̀ прїѧ́сте, мꙋ́чєницы хрⷭ҇то́вы,  терпѣливодꙋ́шнїи. 
Сла́ва, и҆ ны́нѣ: бг҃оро́диченъ: 
Проро́цы проповѣ́даша, а҆по́столи наꙋчи́ша,  мꙋ́чєницы и҆сповѣ́даша, и҆ мы̀ вѣ́ровахомъ, бцⷣꙋ тѧ̀  вои́стиннꙋ ст҃ꙋ́ю. тѣ́мже и҆ велича́емъ ржⷭ҇тво̀ твоѐ  несказа́нное. 
По в҃-мъ стїхосло́вїи сѣда́ленъ, гла́съ и҃. 
Подо́бенъ: Премꙋ́дрости сло́ва: 
Стоѧ̀ посредѣ̀ ст҃и́лища, преполовлѧ́ющꙋсѧ  бж҃е́ственнѡ пра́здникꙋ, жа́ждай, взыва́лъ є҆сѝ, да  грѧде́тъ ко мнѣ̀ и҆ пїе́тъ: пїѧ́й бо ѿ сеѧ̀  бж҃е́ственныѧ моеѧ̀ воды̀, рѣ́ки и҆з̾ чре́ва и҆сточи́тъ  велѣ́нїй мои́хъ, а҆ и҆́же вѣ́рꙋетъ въ мѧ̀, по́сланнаго  ѿ бж҃е́ственнагѡ роди́телѧ, со мно́ю просла́витсѧ.  сегѡ̀ ра́ди вопїе́мъ тѝ: сла́ва тебѣ̀ хрⷭ҇тѐ бж҃е,  ꙗ҆́кѡ бога́тнѡ и҆злїѧ́лъ є҆сѝ во́ды твоегѡ̀  человѣколю́бїѧ рабѡ́мъ твои́мъ. [Два́жды]. 
Воскресе́нїе хрⷭ҇то́во: Ѱало́мъ н҃. Канѡ́нъ  пра́здника со і҆рмосы̀ на и҃: и҆ мине́и на д҃. Конда́къ  и҆ є҆ѯапостїла́рїй пра́здника. 
На хвали́техъ стїхи̑ры ѻ҆смогла́сника,  гла́съ г҃: 
Во свѣ́тѣ твое́мъ влⷣко, оу҆́зримъ свѣ́тъ  человѣколю́бче: воскре́слъ бо є҆сѝ и҆з̾ ме́ртвыхъ,  спасе́нїе ро́дꙋ человѣ́ческомꙋ да́рꙋѧй, да тѧ̀ тва́рь  всѧ̀ славосло́витъ є҆ди́наго безгрѣ́шнаго, поми́лꙋй  на́съ. [Два́жды.] 
Хрⷭ҇тѡ́вы за́пѡвѣди непоро́чнѡ сохра́ншїи ст҃і́и  а҆пⷭ҇ли, (л. рк҃г ѡ҆б.) тꙋ́не прїѧ́сте, тꙋ́не подава́ете,  и҆сцѣлѧ́юще стра̑сти дꙋ́шъ и҆ тѣле́съ на́шихъ. тѣ́мже  и҆мꙋ́ще дерзнове́нїе, того̀ моли́те, поми́ловатисѧ  дꙋша́мъ на́шымъ. 
Ꙗ҆́кѡ свѣти̑ла въ мі́рѣ сїѧ́ете, и҆ по сме́рти  ст҃і́и мч҃нцы, по́двигомъ до́брымъ подвиза́вшесѧ. тѣ́мже  и҆мꙋ́ще дерзнове́нїе, хрⷭ҇та̀ моли́те, поми́ловатисѧ  дꙋша́мъ на́шымъ. 
Сла́ва, и҆ ны́нѣ, гла́съ д҃: 
Гдⷭ҇и, пре́жде честна́гѡ твоегѡ̀ крⷭ҇та̀,  пра́здникꙋ преполови́вшꙋсѧ, во ст҃и́лище вше́лъ є҆сѝ,  і҆ꙋдє́и со дерзнове́нїемъ оу҆чѧ̀, мѡѷсе́емъ и҆ въ  зако́нѣ тобо́ю законоположє́ннымъ, оу҆жаса́ющесѧ же  хрⷭ҇тѐ твоеѧ̀ премꙋ́дрости неизрече́нномꙋ та́инствꙋ,  є҆́же на тѧ̀ ропта́нїю въ себѣ̀ за́вистїю поꙋча́хꙋсѧ:  ка́кѡ се́й вѣ́сть пи́смена не оу҆чи́всѧ; не вѣ́дѧще  тебѐ сп҃са дꙋ́шъ на́шихъ. 
На стїхо́внѣ стїхи̑ры, и҆́хже краегране́сїе: 
Средопѧтдесѧ́тницы. Гла́съ в҃. 
Подо́бенъ: До́ме є҆ѵфра́ѳовъ: 
Ве́лїй є҆сѝ цр҃ю̀, и҆ ве́лїѧ твоѧ̀ держа́ва:  вельмѝ бо ѡ҆бнища́въ, вели́кихъ дарова́нїй вселе́ннꙋю  и҆спо́лнилъ є҆сѝ. 
Сті́хъ: Помѧнѝ со́нмъ тво́й, є҆го́же стѧжа́лъ  є҆сѝ и҆спе́рва. 
Ста́лъ є҆сѝ въ хра́мѣ и҆сточа́ѧ твоѧ̑ стрꙋи̑,  пра́здникꙋ преполови́вшꙋсѧ, и҆ напаѧ́ѧ жа́ждꙋщыѧ  бж҃е́ственною бл҃года́тїю, бл҃гоꙋтро́бне. 
Сті́хъ: Бг҃ъ же цр҃ь на́шъ пре́жде вѣ́ка: 
Спасти́ мѧ восхотѣ́въ, воплоти́лсѧ є҆сѝ  пресла́внѡ ѿ дв҃ы неискꙋсобра́чныѧ, и҆ посредѣ̀ хра́ма  твоегѡ̀ благода́ть мнѣ̀ и҆сточи́лъ є҆сѝ. (л. рк҃д) 
Сла́ва, и҆ ны́нѣ: гла́съ и҃. І҆ѡа́нна  мона́ха: 
Преполови́вшꙋсѧ пра́здникꙋ пре́жде стра́сти, и҆  сла́внагѡ воскрⷭ҇нїѧ твоегѡ̀ гдⷭ҇и, бы́лъ є҆сѝ оу҆чѧ̀  бл҃же во ст҃и́лищи непокори̑выѧ і҆ꙋдє́и, и҆ фарїсе́и, и҆  кни́жники, и҆ вопїѧ̀ къ ни́мъ: жа́ждай да грѧде́тъ ко  мнѣ̀ и҆ пїе́тъ: вѣ́рꙋѧй въ мѧ̀, воды̀ жи́зни дх҃а  бж҃е́ственнагѡ рѣ́ки потекꙋ́тъ ѿ чре́ва є҆гѡ̀: ѽ  неизрече́нныѧ премꙋ́дрости твоегѡ̀ хвале́нїѧ! и҆́же всѧ̑  и҆сполнѧ́ѧй бж҃е на́шъ, сла́ва тебѣ̀. 
Въ четверто́къ ве́чера, 
на Гдⷭ҇и воззва́хъ: стїхи̑ры подо́бны  пра́здника, г҃: и҆ мине́и г҃. 
Пра́здника, гла́съ є҃. Подо́бенъ: Ра́дꙋйсѧ: 
Ꙗ҆ви́сѧ свѣтоѧвле́нное и҆ кра́сное, сп҃сова  воскрⷭ҇нїѧ дне́сь преполове́нїе всест҃о́е, ꙗ҆́кѡ  полꙋ́дне свѣ́тлое, оу҆ѧснѧ́ющее мі́ръ бж҃е́ственными  бл҃года́тьми хрⷭ҇то́ва воста́нїѧ, ѡ҆сїѧва́ющее чꙋдеса̀  нетлѣ́нїѧ, ѡ҆блистава́етъ зна́мєнїѧ, и҆ показꙋ́етъ на  высотꙋ̀ вознесе́нїе, ꙗ҆влѧ́етъ многорачи́тельное дх҃а  прише́ствїе, пѧтьдесѧ́тницы всечⷭ҇тны́ѧ свѣтлѣ́йшее  торжество̀. тѣ́мже и҆ подае́тъ дꙋша́мъ на́шымъ ми́ръ и҆  ве́лїю ми́лость. 
Ꙗ҆́кѡ бж҃е́ственныѧ сла́вы рѣка̀, пра́здникꙋ  ны́нѣ преполови́вшꙋсѧ, гдⷭ҇ь стрꙋи̑ бл҃гоꙋтро́бїѧ  всѣ̑мъ подава́ѧ, вопїе́тъ: жа́ждай да грѧде́тъ ко мнѣ̀,  и҆ пїе́тъ те́плѣ. и҆сто́чникъ бо сострада́нїѧ, и҆  ми́лости пꙋчи́на са́мъ сы́й, и҆сточа́етъ мі́рови  ѡ҆ставле́нїе, ѡ҆мыва́етъ прегрѣшє́нїѧ, и҆ ѡ҆чища́етъ  недꙋ́ги: спаса́етъ воскрⷭ҇нїе є҆гѡ̀ (л. рк҃д ѡ҆б.)  пра́зднꙋющихъ, покрыва́етъ любо́вїю почита́ющихъ є҆́же  со сла́вою вознесе́нїе є҆гѡ̀, и҆ подае́тъ дꙋша́мъ  на́шымъ ми́ръ и҆ ве́лїю ми́лость. 
Посредѣ̀ ст҃и́лища ста́въ, неѡпи́санный бг҃ъ же  и҆ гдⷭ҇ь: бг҃ъ бо бѧ́ше є҆стество́мъ, а҆́ще и҆ на́съ  ра́ди вочеловѣ́чивсѧ, ѡ҆пи́санъ ꙗ҆ви́сѧ тѣ́ломъ,  всѣ́мъ и҆сточа́ше животѡ́чныѧ глаго́лы, всѣ̑мъ  глаго́лѧ: дꙋ́шы ѡ҆чи́стите, и҆ зно́ѧ страсте́й  ѡ҆хлади́те, да не ка́кѡ лиша́тсѧ питїѧ̀ человѣ́цы.  бж҃е́ственнꙋю бо благода́ть да́рꙋю, безсме́ртнагѡ и҆  лꙋ́чшагѡ и҆ вы́шнѧгѡ црⷭ҇твїѧ, сопричасти́тисѧ мнѣ̀  созда́телю, и҆ просла́витисѧ. 
Сла́ва, и҆ ны́нѣ: гла́съ ѕ҃. 
Пра́здникꙋ преполовлѧ́ющꙋсѧ твоегѡ̀ хрⷭ҇тѐ  воскресе́нїѧ, и҆ бж҃е́ственнагѡ прише́ствїѧ ст҃а́гѡ  твоегѡ̀ дх҃а, сше́дшесѧ чꙋде́съ твои́хъ воспѣва́емъ  та̑инства: во́ньже низпослѝ на́мъ ве́лїю ми́лость. 
На стїхо́внѣ стїхи̑ры ѻ҆смогла́сника,  гла́съ г҃: 
Дре́во преслꙋша́нїѧ мі́рови сме́рть возрастѝ,  дре́во же крⷭ҇та̀ живо́тъ и҆ нетлѣ́нїе. тѣ́мже тебѣ̀  покланѧ́емсѧ распе́ншемꙋсѧ гдⷭ҇ꙋ, да зна́менаетсѧ на  на́съ свѣ́тъ лица̀ твоегѡ̀ гдⷭ҇и. 
Сті́хъ: Къ тебѣ̀ возведо́хъ ѻ҆́чи моѝ: 
Твои́мъ крⷭ҇то́мъ хрⷭ҇тѐ сп҃се, сме́рти держа́ва  разрꙋши́сѧ, и҆ дїа́волѧ пре́лесть оу҆праздни́сѧ: ро́дъ  же чл҃вѣ́ческїй вѣ́рою спаса́емый, пѣ́снь тебѣ̀  всегда̀ прино́ситъ. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Ве́лїѧ крⷭ҇та̀ твоегѡ̀ гдⷭ҇и си́ла:  водрꙋзи́ бо сѧ на мѣ́стѣ, и҆ дѣ́йствꙋетъ въ мі́рѣ, и҆  показа̀ ѿ (л. рк҃є) ры́барей а҆пⷭ҇лы, и҆ ѿ ꙗ҆зы̑къ  мч҃нки, да мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ: гла́съ и҃. І҆ѡа́нна мона́ха: 
Преполови́вшꙋсѧ пра́здникꙋ, пре́жде стрⷭ҇ти и҆  сла́внагѡ воскрⷭ҇нїѧ твоегѡ̀ гдⷭ҇и, бы́лъ є҆сѝ оу҆чѧ̀  бл҃же во ст҃и́лищи непокори̑выѧ і҆ꙋдє́и, и҆ фарїсе́и, и҆  кни́жники, и҆ вопїѧ̀ къ ни́мъ: жа́ждай да грѧде́тъ ко  мнѣ̀ и҆ пїе́тъ, вѣ́рꙋѧй въ мѧ̀, воды̀ жи́зни, дх҃а  бжⷭ҇твеннагѡ рѣ́ки потекꙋ́тъ ѿ чре́ва є҆гѡ̀. ѽ  неизрече́нныѧ премꙋ́дрости твоегѡ̀ хвале́нїѧ! и҆́же всѧ̑  и҆сполнѧ́ѧй бж҃е на́шъ, сла́ва тебѣ̀. 
Въ пѧто́къ преполове́нїѧ на оу҆́трени, 
по а҃-мъ стїхосло́вїи, глаго́лемъ настоѧ́щыѧ  сѣда́льны, гла́съ г҃. 
Подо́бенъ: Красотѣ̀ дѣ́вства: 
Крⷭ҇тъ и҆ сме́рть пострада́ти и҆зво́ливый, средѝ  тва́ри се́й водрꙋзи́лъ є҆сѝ: є҆гда̀ бл҃говоли́лъ  є҆сѝ сп҃се, тѣ́ло твоѐ пригвозди́ти, тогда̀ и҆  со́лнце лꙋчы̀ скры̀. сїѧ̑ и҆ разбо́йникъ зрѧ̀, на  крⷭ҇тѣ̀ тѧ̀ воспѣ̀: помѧни́ мѧ, вопїѧ̀, сп҃се, и҆  вѣ́ровавъ прїѧ́тъ ра́й. 
Сті́хъ: Возноси́те гдⷭ҇а бг҃а на́шего: 
Непостижи́мое распѧ́тїѧ, и҆ несказа́нное воста́нїѧ  бг҃осло́вимъ вѣ́рнїи та́инство неизрече́нное: дне́сь бо  сме́рть и҆ а҆́дъ оу҆праздни́сѧ, ро́дъ же человѣ́ческїй  въ нетлѣ́нїе ѡ҆блече́сѧ. тѣ́мже благодарѧ́ще вопїе́мъ  тѝ: сла́ва хрⷭ҇тѐ воста́нїю твоемꙋ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Благодꙋ́шное терпѣ́нїѧ ва́шегѡ,  побѣдѝ кѡ́зни ѕлонача́льнагѡ врага̀, страстоте́рпцы  всехва́льнїи. (л. рк҃є ѡ҆б.) сегѡ̀ ра́ди вѣ́чнагѡ  сподо́бистесѧ бл҃же́нства: но моли́тесѧ гдⷭ҇ви,  хрⷭ҇толюби́выхъ люде́й спастѝ ста́до, мꙋ́чєницы сꙋ́ще  и҆́стины. 
Сла́ва, и҆ ны́нѣ, крⷭ҇тобг҃оро́диченъ: 
Же́злъ си́лы стѧжа́вшїи крⷭ҇тъ сн҃а твоегѡ̀,  бцⷣе, тѣ́мъ низлага́емъ врагѡ́въ шата̑нїѧ, любо́вїю тѧ̀  непреста́ннѡ велича́юще. 
По в҃-мъ стїхосло́вїи сѣда́ленъ, гла́съ и҃. 
Подо́бенъ: Премꙋ́дрости сло́ва: 
Премꙋ́дрости во́дꙋ и҆ жи́зни и҆сточа́ѧ мі́рови,  всѣ́хъ сп҃се призыва́еши, почерпстѝ спасе́нїѧ во́ды.  бжⷭ҇твенный бо зако́нъ тво́й прїи́мъ человѣ́къ, въ  себѣ̀ оу҆гаша́етъ пре́лести оу҆́глїе. ѿѻнꙋ́дꙋже во  вѣ́ки не вжа́ждетъ, ни преста́нетъ насыще́нїѧ твоегѡ̀,  влⷣко цр҃ю̀ пренбⷭ҇ный. сегѡ̀ ра́ди сла́вимъ держа́вꙋ  твою̀ хрⷭ҇тѐ бж҃е, прегрѣше́нїй ѡ҆ставле́нїе просѧ́ще,  посла́ти бога́тнѡ рабѡ́мъ твои́мъ. [Два́жды.] 
Воскрⷭ҇нїе хрⷭ҇то́во: Ѱало́мъ н҃. Канѡ́нъ  пра́здника, со і҆рмосы̀ на и҃, и҆ мине́и на д҃. Конда́къ  и҆ є҆ѯапостїла́рїй, пра́здника. 
На хвали́техъ стїхи̑ры ѻ҆смогла́сника,  повторѧ́юще а҃-ю, гла́съ г҃: 
За́вистїю сла́дости и҆згна́нъ бы́хъ, паде́нїемъ  пады́й лю́тымъ: но не презрѣ́лъ є҆сѝ влⷣко,  воспрїи́мъ менѐ ра́ди є҆́же по мнѣ̀ распѧ́тїе, и҆  спаса́еши мѧ̀, въ сла́вꙋ вво́диши мѧ̀, и҆зба́вителю мо́й,  сла́ва тебѣ̀. 
Прїиди́те всѝ ꙗ҆зы́цы, оу҆разꙋмѣ́йте стра́шныѧ  та́йны си́лꙋ: хрⷭ҇то́съ бо сп҃съ на́шъ, є҆́же въ  нача́лѣ сло́во, распѧ́тсѧ на́съ ра́ди, и҆ во́лею  погребе́сѧ, и҆ воскре́се и҆з̾ ме́ртвыхъ, є҆́же спастѝ  всѧ́чєскаѧ: томꙋ̀ поклони́мсѧ. (л. рк҃ѕ) 
Мꙋ́чениченъ: 
Ст҃ы́хъ страстоте́рпцєвъ па́мѧть, прїиди́те  лю́дїе всѝ почти́мъ, ꙗ҆́кѡ позо́ръ бы́вше а҆́гг҃лѡмъ и҆  человѣ́кѡмъ, побѣ́ды вѣне́цъ ѿ хрⷭ҇та̀ прїѧ́ша, и҆  мо́лѧтсѧ ѡ҆ дꙋша́хъ на́шихъ. 
Сла́ва, и҆ ны́нѣ: гла́съ и҃: 
Преполови́вшꙋсѧ пра́здникꙋ па́схи, въ хра́мъ  вше́лъ є҆сѝ свѧти́лищный сп҃се на́шъ, и҆ ста́въ  посредѣ̀ наро́да, оу҆чи́лъ є҆сѝ тѣ́хъ со  дерзнове́нїемъ, и҆ глаго́лалъ є҆сѝ: а҆́зъ є҆́смь  свѣ́тъ мі́ра, въ слѣ́дъ менѐ и҆ды́й не и҆́мать ходи́ти  во тмѣ̀, но и҆мѣ́ти бꙋ́детъ свѣ́тъ безсме́ртныѧ  жи́зни. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Ве́сь съ бг҃омъ сло́ве ты̀ сы́й, погиба́юща мѧ̀  хотѧ̀ и҆з̾ѧ́ти прегрѣше́нїй, соединѧ́ешисѧ мнѣ̀  человѣколю́бче. 
Сті́хъ: Помѧнѝ со́нмъ тво́й: 
Преста̀ сѣ́нь: се́ бо мессі́а посредѣ̀  пра́здника, бл҃года́ть ꙗ҆́коже дрꙋгꙋ́ю денни́цꙋ  ѡ҆блиста̀. 
Сті́хъ: Бг҃ъ же цр҃ь на́шъ пре́жде вѣ́ка: 
Прїиди́те благопокори́вѡ, живо́тныѧ воды̀ пи́ти  возжелѣ́вшїи, вопїѧ́ше сп҃съ мо́й, и҆ пі́йте благода́ть,  бж҃е́ственнѡ веселѧ́щесѧ. 
Сла́ва, и҆ ны́нѣ: гла́съ ѕ҃: 
Ѡ҆чи́стимъ помышле́нїй сокрѡ́вища, и҆ дꙋшє́внаѧ  сїѧ̑нїѧ оу҆ѧсни́мъ, и҆ жи́знь оу҆́зримъ хрⷭ҇та̀ во  ст҃и́лище прише́дша премно́жествомъ бл҃гости, да врага̀  побѣди́тъ, и҆ спасе́тъ ро́дъ на́шъ, стрⷭ҇тїю крⷭ҇та̀ и҆  воскресе́нїѧ. къ немꙋ́же возопїи́мъ: непостижи́ме гдⷭ҇и,  сла́ва тебѣ̀. (л. рк҃ѕ ѡ҆б.) 
Въ пѧто́къ д҃-ѧ седми́цы по па́сцѣ, ве́чера, 
ѻ҆бы́чнаѧ каѳі́сма. 
На Гдⷭ҇и воззва́хъ, стїхи̑ры пра́здника г҃.  Гла́съ а҃. 
Подо́бенъ: Нбⷭ҇ныхъ чинѡ́въ: 
Творе́цъ всѣ́хъ и҆ жи́зни пода́тель, ѻ҆ц҃ꙋ̀  бж҃е́ственномꙋ соприсносꙋ́щное сло́во, во́лею ѿ дв҃ы  пло́ть прїи́мъ, бы́въ человѣ́къ, неизрече́нныѧ  премꙋ́дрости, ꙗ҆́кѡ бл҃гъ всѣ̑мъ и҆сточѝ оу҆чє́нїѧ. 
Пра́здникꙋ преполови́вшꙋсѧ і҆ꙋде́йскомꙋ хрⷭ҇тѐ,  во ст҃и́лищи предста́лъ є҆сѝ, зако́нꙋ влⷣка, оу҆чѧ̀  вла́стїю, и҆ кни́жники ѡ҆блича́ѧ, ꙗ҆́коже пи́сано  є҆́сть, и҆ оу҆страша́ѧ премꙋ́дростїю слове́съ твои́хъ,  и҆ чꙋде́съ показа́ньми. 
Пода́тель премꙋ́дрости, и҆ до́брыхъ и҆злїѧ́тель,  и҆злива́ѧй бж҃е́ствєнныѧ стрꙋи̑ ѿ и҆сто́чника  приснотекꙋ́щагѡ, прїиди́те ко мнѣ̀, зове́тъ, во́дꙋ  жи́зни жа́ждꙋщїи почерпи́те, и҆ рѣ́ки и҆з̾ чре́ва  ва́шегѡ, глаго́летъ, дарова́нїй бж҃е́ственныхъ потекꙋ́тъ. 
И҆ мине́и г҃. Сла́ва: гла́съ а҃. І҆ѡа́нна мона́ха: 
Пѧтдесѧ́тницы наста̀ дне́й преполове́нїе, въ  не́мже хрⷭ҇то́съ ѡ҆бнажи́въ малови́днѡ бж҃е́ственнꙋю  си́лꙋ, разсла́бленнаго стѧгнꙋ̀ сло́вомъ, того̀ ѿ  ѻ҆дра̀ возста́вивъ, и҆ бг҃олѣ́пнѡ чꙋдотворѧ̀ въ  зда́нномъ тѣ́лѣ, человѣ́кѡмъ дарова̀ вѣ́чный живо́тъ,  и҆ ве́лїю ми́лость. 
И҆ ны́нѣ: бг҃оро́диченъ, гла́съ г҃: 
Ка́кѡ не диви́мсѧ, бг҃омꙋ́жномꙋ ржⷭ҇твꙋ̀ твоемꙋ̀  пречестна́ѧ; и҆скꙋше́нїѧ бо мꙋ́жескагѡ не прїе́мши (л.  рк҃з) всенепоро́чнаѧ, родила̀ є҆сѝ без̾ ѻ҆ц҃а̀ сн҃а  пло́тїю, пре́жде вѣ́къ ѿ ѻ҆ц҃а̀ рожде́ннаго без̾  мт҃ре: ника́коже претерпѣ́вшаго и҆змѣне́нїѧ, и҆лѝ  смѣше́нїѧ, и҆лѝ раздѣле́нїѧ, но ѻ҆бою̀ сꙋщєствꙋ̀  сво́йство цѣ́ло сохра́ншаго. тѣ́мже мт҃и дв҃о влⷣчце,  того̀ молѝ спасти́сѧ дꙋша́мъ, правосла́внѡ бцⷣꙋ  и҆сповѣ́дающихъ тѧ̀. 
На стїхо́внѣ стїхи̑ры ѻ҆смогла́сника.  гла́съ г҃: 
Твои́мъ крⷭ҇то́мъ хрⷭ҇тѐ сп҃се, сме́рти держа́ва  разрꙋши́сѧ, и҆ дїа́волѧ пре́лесть оу҆праздни́сѧ: ро́дъ  же человѣ́ческїй вѣ́рою спаса́емый, пѣ́снь тебѣ̀  всегда̀ прино́ситъ. 
Сті́хъ: Гдⷭ҇ь воцари́сѧ, въ лѣ́потꙋ ѡ҆блече́сѧ. 
Просвѣти́шасѧ всѧ́чєскаѧ, воскресе́нїемъ твои́мъ  гдⷭ҇и, и҆ ра́й па́ки ѿве́рзесѧ, всѧ́ же тва́рь  восхвалѧ́ющи тѧ̀, пѣ́снь тебѣ̀ всегда̀ прино́ситъ. 
Сті́хъ: И҆́бо оу҆твердѝ вселе́ннꙋю: 
Сла́влю ѻ҆ц҃а̀ и҆ сн҃а си́лꙋ, и҆ дх҃а ст҃а́гѡ  пою̀ вла́сть, нераздѣ́льное, несозда́нное бж҃ество̀,  трⷪ҇цꙋ є҆диносꙋ́щнꙋю, ца́рствꙋющꙋю въ вѣ́къ вѣ́ка. 
Сті́хъ: До́мꙋ твоемꙋ̀ подоба́етъ ст҃ы́нѧ: 
Стра́стїю твое́ю хрⷭ҇тѐ, ѡ҆мрачи́вый со́лнце, и҆  свѣ́томъ твоегѡ̀ воскресе́нїѧ, просвѣти́вый  всѧ́чєскаѧ, прїимѝ на́шꙋ вече́рнюю пѣ́снь  человѣколю́бче. 
Сла́ва, и҆ ны́нѣ: гла́съ а҃: 
Во ст҃и́лище прише́лъ є҆сѝ премꙋ́дросте бж҃їѧ,  преполовлѧ́ющꙋсѧ пра́здникꙋ, оу҆чѧ̀ и҆ ѡ҆блича́ѧ  непокори̑выѧ і҆ꙋдє́и, фарїсе́и и҆ кни́жники, и҆ вопїѧ̀  со дерзнове́нїемъ къ ни́мъ: жа́ждай да грѧде́тъ ко мнѣ̀,  и҆ пїе́тъ во́дꙋ живо́тнꙋю. и҆ не вжа́ждетъ въ вѣ́къ.  вѣ́рꙋѧй мое́й (л. рк҃з ѡ҆б.) бла́гости, рѣ́ки потекꙋ́тъ  и҆з̾ чре́ва є҆гѡ̀ жи́зни вѣ́чныѧ. ѽ бла́гости и҆  благоꙋтро́бїѧ твоегѡ̀ хрⷭ҇тѐ бж҃е на́шъ, сла́ва тебѣ̀. 
Тропа́рь пра́здника. И҆ ѿпꙋ́стъ. 
Въ сꙋббѡ́тꙋ д҃-ѧ седми́цы по па́сцѣ, на  оу҆́трени. 
По а҃-мъ стїхосло́вїи сѣда́льны воскре́сны, гла́съ  г҃: 
Хрⷭ҇то́съ ѿ ме́ртвыхъ воста̀, нача́токъ  оу҆со́пшихъ, перворожде́нъ тва́ри, и҆ содѣ́тель всѣ́хъ  бы́вшихъ, и҆стлѣ́вшее є҆стество̀ ро́да на́шегѡ въ  себѣ̀ само́мъ ѡ҆бновѝ: не ктомꙋ̀ сме́рте ѡ҆блада́еши,  и҆́бо всѣ́хъ влⷣка держа́вꙋ твою̀ разрꙋшѝ. 
Сті́хъ: Воскреснѝ гдⷭ҇и бж҃е мо́й: 
Пло́тїю сме́рти вкꙋси́вый гдⷭ҇и, го́ресть сме́рти  пресѣ́клъ є҆сѝ воста́нїемъ твои́мъ, и҆ чл҃вѣ́ка на  ню̀ оу҆крѣпи́вый, пе́рвыѧ клѧ́твы ѡ҆долѣ́нїе  призыва́ѧ: защи́тниче жи́зни на́шеѧ, хрⷭ҇тѐ бж҃е, сла́ва  тебѣ̀. 
Сла́ва, и҆ ны́нѣ: бг҃оро́диченъ: 
Тѧ̀ хода́тайствовавшꙋю спасе́нїе ро́да на́шегѡ  воспѣва́емъ бцⷣе дв҃о: пло́тїю бо ѿ тебѐ воспрїѧ́тою  сн҃ъ тво́й, и҆ бг҃ъ на́шъ, кресто́мъ воспрїи́мъ стра́сть,  и҆зба́ви на́съ ѿ тлѝ, ꙗ҆́кѡ чл҃вѣколю́бецъ. 
По в҃-мъ стїхосло́вїи, сѣда́ленъ гла́съ и҃. 
Подо́бенъ: Премꙋ́дрости: 
Пра́здникꙋ преполови́вшꙋсѧ зако́нномꙋ, бы́лъ  є҆сѝ оу҆чѧ̀ сп҃се мо́й во свѧти́лищи, и҆ ѡ҆блича́ѧ  безꙋ́мїе невѣ́рныхъ є҆вре́євъ, и҆ вопїѧ̀ къ наро́дѡмъ  бж҃е́ственнымъ гла́сомъ, (л. рк҃и) ꙗ҆́кѡ  чл҃вѣколю́бецъ: жа́ждай, взыва́лъ є҆сѝ, да грѧде́тъ ко  мнѣ̀ и҆ пїе́тъ. тѣ́мже ѡ҆бѣща́лъ є҆сѝ вѣ́рꙋющымъ  пода́ти весе́лїѧ во́ды ѿ и҆сто́чника нетлѣ́ннагѡ.  сегѡ̀ ра́ди вопїе́мъ тѝ: низпослѝ хрⷭ҇тѐ бж҃е дх҃а  твоего̀ ст҃а́го, и҆ спасѝ на́съ, ꙗ҆́кѡ є҆ди́нъ є҆сѝ  многоми́лостивый. [Два́жды.] 
Воскресе́нїе хрⷭ҇то́во: Ѱало́мъ н҃. Канѡ́ны  пра́здника, со і҆рмосы̀ на ѕ҃, и҆ ст҃а́гѡ ѻ҆би́тели на  д҃, и҆ мине́и на д҃. Конда́къ, и҆ є҆ѯапостїла́рїй  пра́здника. 
На хвали́техъ поста́вимъ стїхѝ д҃, и҆ пое́мъ  стїхи̑ры воскре́сны, гла́съ г҃: 
Прїиди́те всѝ ꙗ҆зы́цы, оу҆разꙋмѣ́йте стра́шныѧ  та́йны си́лꙋ: хрⷭ҇то́съ бо сп҃съ на́шъ, є҆́же въ  нача́лѣ сло́во, распѧ́тсѧ на́съ ра́ди, и҆ во́лею  погребе́сѧ, и҆ воскре́се и҆з̾ ме́ртвыхъ, є҆́же спастѝ  всѧ́чєскаѧ, томꙋ̀ поклони́мсѧ. 
Повѣ́даша всѧ̑ чꙋдеса̀ стра́жїе твоѝ гдⷭ҇и: но  собо́ръ сꙋеты̀ и҆спо́лни мздо́ю десни́цꙋ и҆́хъ, скры́ти  мнѧ́ше воскрⷭ҇нїе твоѐ, є҆́же мі́ръ сла́витъ: поми́лꙋй  на́съ. 
Ра́дости всѧ̑ и҆спо́лнишасѧ, воскресе́нїѧ и҆скꙋ́съ  прїи́мшѧ. марі́а бо магдали́на ко гро́бꙋ прїи́де, и҆  ѡ҆брѣ́те а҆́гг҃ла на ка́мени сѣдѧ́ща, ри́зами  блиста́ющасѧ, и҆ глаго́люща: что̀ и҆́щете жива́гѡ съ  ме́ртвыми; нѣ́сть здѣ̀, но воста̀, ꙗ҆́коже речѐ,  предварѧ́ѧ вы̀ въ галїле́и. 
Во свѣ́тѣ твое́мъ влⷣко, оу҆́зримъ свѣ́тъ  чл҃вѣколю́бче: воскре́слъ бо є҆сѝ и҆з̾ ме́ртвыхъ,  спасе́нїе ро́дꙋ человѣ́ческомꙋ да́рꙋѧй, да тѧ̀ всѧ̀  тва́рь славосло́витъ є҆ди́наго безгрѣ́шнаго: поми́лꙋй  на́съ. 
Сла́ва, и҆ ны́нѣ: гла́съ д҃. А҆нато́лїа: 
Просвѣти́вшесѧ бра́тїе воскресе́нїемъ сп҃са  хрⷭ҇та̀, и҆ (л. рк҃и) дости́гше преполове́нїѧ пра́здника  влⷣчнѧ, прїи́скреннѡ сохрани́мъ за́пѡвѣди бж҃їѧ, да  досто́йни бꙋ́демъ и҆ вознесе́нїе пра́здновати, и҆  прише́ствїе полꙋчи́ти ст҃а́гѡ дх҃а. 
На стїхо́внѣ стїхи̑ры подо́бны, гла́съ в҃:  До́ме є҆ѵфра́ѳовъ: 
Текꙋ́щїй и҆сто́чникъ твоеѧ̀ премꙋ́дрости, во́дꙋ  дꙋхо́внꙋю и҆сточа́етъ, ю҆́же пїю́ще, догма̑тъ  бж҃е́ственныхъ и҆сполнѧ́емсѧ. 
Сті́хъ: Помѧнѝ со́нмъ тво́й: 
Оу҆ѧзвлѧ́шесѧ лю́тый є҆вре́йскїй ро́дъ  вои́стиннꙋ, слы́ша тѧ̀ сло́ве, наꙋча́юща наро́ды  спаси́тельнымъ оу҆че́нїемъ. 
Сті́хъ: Бг҃ъ же цр҃ь на́шъ, пре́жде вѣ́ка: 
Прише́лъ є҆сѝ содѣ́телю на сїѡ́нъ, и҆ ста́лъ  є҆сѝ посредѣ̀ люде́й твои́хъ, и҆ лю́демъ да́лъ є҆сѝ  благода́ть спаси́тельнꙋю. 
Сла́ва, и҆ ны́нѣ: гла́съ д҃: 
Гдⷭ҇и, пре́жде честна́гѡ твоегѡ̀ крⷭ҇та̀,  пра́здникꙋ преполови́вшꙋсѧ, во свѧти́лище вше́лъ є҆сѝ,  і҆ꙋдє́и со дерзнове́нїемъ оу҆чѧ̀, мѡѷсе́емъ и҆ въ  зако́нѣ тобо́ю законоположє́ннымъ. оу҆жаса́ющесѧ же  хрⷭ҇тѐ твоеѧ̀ премꙋ́дрости неизрече́нномꙋ та́инствꙋ,  є҆́же на тѧ̀ ропта́нїю въ себѣ̀ за́вистїю поꙋча́хꙋсѧ.  ка́кѡ се́й вѣ́сть пи́смена не оу҆чи́всѧ; не вѣ́дѧще  тебѐ сп҃са дꙋ́шъ на́шихъ. 
На лїтꙋргі́и блажє́нна, пѣ́снь є҃. И҆ прокі́менъ  пра́здника. А҆пⷭ҇лъ дѣѧ́нїй, зача́ло к҃ѳ: Возложѝ  и҆́рѡдъ ца́рь рꙋ́цѣ: А҆ллилꙋ́їа, пра́здника. Є҆ѵⷢ҇лїе  і҆ѡа́нна, зача́ло л҃а: Речѐ гдⷭ҇ь къ вѣ́ровавшымъ  є҆мꙋ̀ і҆ꙋде́ѡмъ: Прича́стный пра́здника. 


(л. р҃ѳ) 
Во вто́рникъ д҃ седми́цы по па́сцѣ, ве́чера, 
нача́ло по ѻ҆бы́чаю, и҆ каѳі́сма рѧдова́ѧ. 
На Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры настоѧ́щыѧ г҃, повторѧ́юще ѧ҆̀. Гла́съ  д҃. 
Подо́бенъ: Гдⷭ҇и, возше́дъ на крⷭ҇тъ: 
Наста̀ преполове́нїе дне́й, ѿ спаси́тельнагѡ  начина́емыхъ воста́нїѧ, пѧтдесѧ́тницею же бж҃е́ственною  печа́таемое, и҆ свѣ́титсѧ свѣ́тлѡсти ѻ҆бою́дꙋ  и҆мꙋ́щее, и҆ соединѧ́ющее ѻ҆боѧ̀, и҆ прїитѝ сла́вѣ  пред̾ѧвлѧ́ющее, влⷣчнѧгѡ вознесе́нїѧ предпочита́етъ. 
Слы́ша и҆ возвесели́сѧ сїѡ́нъ, бл҃говѣсти́вшꙋсѧ  хрⷭ҇то́вꙋ (л. р҃ѳ ѡ҆б.) воскресе́нїю: вѣ́рнїи же є҆гѡ̀  сы́нове возра́довашасѧ сего̀ ви́дѣвше, и҆ ѡ҆мыва́юща  дх҃омъ скве́рнꙋ хрⷭ҇тоꙋбі́йства: гото́витсѧ  торжествꙋ́ющи, ѻ҆бои́хъ весе́лое преполове́нїе. 
Прибли́жисѧ бж҃е́ственнагѡ и҆з̾ѻби́льное  и҆зли́тїе на всѣ́хъ, ꙗ҆́коже написа́сѧ, дх҃а:  пред̾ꙋзаконе́нїе проповѣ́дꙋетъ преполови́вшеесѧ, по  хрⷭ҇то́вѣ сме́рти и҆ погребе́нїи и҆ воскресе́нїи, ѿ  негѡ̀ да́ннꙋ сꙋ́щꙋ оу҆ченикѡ́мъ, нело́жномꙋ ѡ҆бѣща́нїю,  оу҆тѣ́шителево показꙋ́ющꙋ ꙗ҆вле́нїе. 
Сла́ва, и҆ ны́нѣ гла́съ ѕ҃: 
Пра́здникꙋ преполовлѧ́ющꙋсѧ, твоегѡ̀ хрⷭ҇тѐ  воскрⷭ҇нїѧ, и҆ бжⷭ҇твеннагѡ прише́ствїѧ ст҃а́гѡ твоегѡ̀  дх҃а, соше́дшесѧ чꙋде́съ твои́хъ воспѣва́емъ та̑инства,  во́ньже низпослѝ на́мъ ве́лїю ми́лость. 
Вхо́дъ. Прокі́менъ днѐ. Чте́нїѧ трѝ: 
Проро́чества мїхе́ина чте́нїе. [Глава̀ д҃.] 
Та́кѡ глаго́летъ гдⷭ҇ь: ѿ сїѡ́на и҆зы́детъ  зако́нъ, и҆ сло́во гдⷭ҇не и҆з̾ і҆ерꙋсали́ма, и҆ сꙋ́дитъ  посредѝ люде́й мно́гихъ, и҆ ѡ҆бличи́тъ ꙗ҆зы́ки  крѣ̑пкїѧ да́же на до́лзѣ, ꙗ҆́кѡ всѝ лю́дїе по́йдꙋтъ  кі́йждо свои́мъ пꙋте́мъ: мы́ же по́йдемъ и҆́менемъ гдⷭ҇а  бг҃а на́шегѡ въ вѣ́къ. Та́кѡ глаго́летъ гдⷭ҇ь  вседержи́тель: оу҆слы́шите хо́лми сꙋ́дъ гдⷭ҇нь, и҆  дє́бри ѡ҆снова̑нїѧ землѝ, ꙗ҆́кѡ сꙋ́дъ гдⷭ҇ви къ  лю́демъ є҆гѡ̀, и҆ со і҆и҃лемъ сопри́тсѧ, глаго́лѧ:  лю́дїе моѝ, что̀ сотвори́хъ ва́мъ; и҆лѝ чи́мъ  ѡ҆печа́лихъ ва́съ; ѿвѣща́йте мѝ: занѐ возведо́хъ вы̀  ѿ землѝ є҆гѵ́петскїѧ, и҆ и҆з̾ до́мꙋ рабо́ты  и҆зба́вихъ ва́съ, и҆ посла́хъ пред̾ лице́мъ ва́шимъ  мѡѷсе́а и҆ а҆арѡ́на и҆ марїа́мъ. Лю́дїе моѝ [помѧни́те  оу҆́бѡ], что̀ совѣща́ша на ва́съ (л. р҃і)  сопроти́внїи; кто̀ возвѣстѝ тебѣ̀; возвѣсти́хъ бо  тебѣ̀, человѣ́че, что̀ добро̀, и҆лѝ что̀ гдⷭ҇ь и҆́щетъ  ѿ тебѐ, ра́звѣ твори́ти сꙋ́дъ, и҆ люби́ти млⷭ҇ть, и҆  гото́вꙋ бы́ти, є҆́же ходи́ти съ гдⷭ҇емъ бг҃омъ твои́мъ:  занѐ въ крѣ́пости возвели́читсѧ гдⷭ҇ь, и҆ оу҆пасе́тъ  ста́до своѐ въ ми́рѣ, да́же до конє́цъ землѝ. 
Проро́чества и҆са́їина чте́нїе. [Глава̀ н҃є.] 
Та́кѡ глаго́летъ гдⷭ҇ь: жа́ждꙋщїи и҆ди́те на  во́дꙋ, и҆ є҆ли́цы не и҆́мате сребра̀, ше́дше кꙋпи́те, и҆  ꙗ҆ди́те, пі́йте без̾ сребра̀ и҆ цѣны̀, вїно̀ и҆ тꙋ́къ.  Ꙗ҆́кѡ та́кѡ глаго́летъ гдⷭ҇ь вседержи́тель ва́мъ: лю́дїе  моѝ, почерпи́те во́дꙋ съ весе́лїемъ ѿ и҆стѡ́чникъ  спасе́нїѧ. И҆ рече́ши въ де́нь ѻ҆́ный: воспо́йте гдⷭ҇ви,  призови́те и҆́мѧ є҆гѡ̀, возвѣсти́те во ꙗ҆зы́цѣхъ  сла̑внаѧ є҆гѡ̀: помѧни́те, ꙗ҆́кѡ вознесе́сѧ и҆́мѧ  є҆гѡ̀. Лю́дїе моѝ, оу҆слы́шите менѐ, и҆ снѣ́сте  блага̑ѧ, и҆ наслади́тсѧ во благи́хъ дꙋша̀ ва́ша. Внꙋши́те  оу҆ши́ма ва́шима, и҆ послѣ́дꙋйте пꙋтє́мъ мои́мъ.  Оу҆слы́шите менѐ, и҆ жива̀ бꙋ́детъ во благи́хъ дꙋша̀  ва́ша, и҆ завѣща́ю ва́мъ завѣ́тъ вѣ́чный, и҆  призови́те. Внегда́ же а҆́ще прибли́житесѧ мнѣ̀, да  ѡ҆ста́витъ нечести́вый пꙋти̑ своѧ̑, и҆ мꙋ́жъ беззако́нный  совѣ́ты своѧ̑, и҆ ѡ҆брати́тесѧ ко мнѣ̀, и҆ поми́лꙋю  ва́съ, и҆ ѡ҆ста́влю грѣхѝ ва́шѧ. Не сꙋ́ть бо совѣ́ти  моѝ, ꙗ҆́коже совѣ́ти ва́ши, ни ꙗ҆́коже пꙋтїѐ ва́ши  пꙋтїѐ моѝ, глаго́летъ гдⷭ҇ь. Но ꙗ҆́коже ѿстои́тъ  нб҃о ѿ землѝ, та́кѡ ѿстои́тъ пꙋ́ть мо́й ѿ пꙋте́й  ва́шихъ, и҆ оу҆мышлє́нїѧ ва́ша ѿ мы́сли моеѧ̀.  Ꙗ҆́коже бо а҆́ще сни́детъ до́ждь, и҆лѝ снѣ́гъ съ  нб҃сѐ, и҆ не возврати́тсѧ ѿтꙋ́дꙋ, до́ндеже оу҆пои́тъ  (л. р҃і)зе́млю, и҆ и҆зрасти́тъ, и҆ прозѧ́бнетъ, и҆  да́стъ сѣ́мѧ сѣ́ющемꙋ, и҆ хлѣ́бъ въ снѣ́дь: Си́це  бꙋ́детъ глаго́лъ мо́й, и҆́же а҆́ще и҆зы́детъ и҆з̾  оу҆́стъ мои́хъ, не возврати́тсѧ ко мнѣ̀ то́щъ, до́ндеже  сконча́етъ всѧ̑, є҆ли̑ка восхотѣ́хъ, и҆ и҆спра́влю  пꙋти̑ твоѧ̀, и҆ за́пѡвѣди моѧ̀. Съ весе́лїемъ бо  и҆зы́дете, и҆ съ ра́достїю наꙋчи́тесѧ: го́ры бо и҆ хо́лми  возска́чꙋтъ, ждꙋ́ще ва́съ въ ра́дости, и҆ всѧ̀ древа̀  сє́льнаѧ воспле́щꙋтъ вѣ́твьми. И҆ вмѣ́стѡ дра́чїѧ  взы́детъ кѷпарі́съ, вмѣ́стѡ же кропи́вы взы́детъ  мѷрсі́на: и҆ бꙋ́детъ гдⷭ҇ь во и҆́мѧ, и҆ въ зна́менїе  вѣ́чное, и҆ не ѡ҆скꙋдѣ́етъ, глаго́летъ гдⷭ҇ь бг҃ъ  ст҃ы́й і҆и҃левъ. 
При́тчей чте́нїе. [Глава̀ ѳ҃.] 
Премꙋ́дрость созда̀ себѣ̀ до́мъ, и҆ оу҆твердѝ  столпѡ́въ се́дмь. Закла̀ своѧ̀ же́ртвєннаѧ, и҆ растворѝ  въ ча́ши свое́й вїно̀, и҆ оу҆гото́ва свою̀ трапе́зꙋ.  Посла̀ своѧ̀ рабы̑, созыва́ющи съ высо́кимъ  проповѣ́данїемъ на ча́шꙋ, глаго́лющи: И҆́же є҆́сть  безꙋ́менъ, да оу҆клони́тсѧ ко мнѣ̀. И҆ тре́бꙋющымъ  оу҆ма̀ речѐ: прїиди́те, ꙗ҆ди́те мо́й хлѣ́бъ и҆ пі́йте  вїно̀, є҆́же раствори́хъ ва́мъ. Ѡ҆ста́вите безꙋ́мїе, и҆  жи́ви бꙋ́дете: и҆ взыщи́те ра́зꙋма, да поживетѐ, и҆  и҆спра́вите ра́зꙋмъ въ вѣ́дѣнїи. Наказꙋ́ѧй ѕлы̑ѧ,  прїи́метъ себѣ̀ безче́стїе: ѡ҆блича́ѧй же нечести́ваго,  поро́чна сотвори́тъ себѐ: ѡ҆бличє́нїѧ бо нечести́вомꙋ  ра̑ны є҆мꙋ̀. Не ѡ҆блича́й ѕлы́хъ, да не возненави́дѧтъ  тебѐ: ѡ҆блича́й премꙋ́дра, и҆ возлю́битъ тѧ̀. Да́ждь  премꙋ́дромꙋ винꙋ̀, и҆ премꙋ́дршїй бꙋ́детъ: сказꙋ́й  пра́ведномꙋ, и҆ приложи́тъ прїима́ти. Нача́ло  премꙋ́дрости, стра́хъ гдⷭ҇нь, и҆ совѣ́тъ ст҃ы́хъ  ра́зꙋмъ: разꙋмѣ́ти бо зако́нъ, по́мысла є҆́сть (л.  ра҃і) блага́гѡ. Си́мъ бо ѻ҆́бразомъ мно́гое поживе́ши  вре́мѧ и҆ приложа́тсѧ тебѣ̀ лѣ̑та живота̀. 
Та́же, є҆ктенїа̀: Рце́мъ всѝ: и҆ возгла́съ.  Та́же: Сподо́би гдⷭ҇и: Посе́мъ: И҆спо́лнимъ  вече́рнюю: 
На стїхо́внѣ стїхи̑ры самогла́сны, гла́съ а҃.  І҆ѡа́нна мона́ха: 
Пѧтдесѧ́тницы наста̀ дне́й преполове́нїе, въ  не́мже хрⷭ҇то́съ ѡ҆бнажи́въ малови́днѡ бж҃е́ственнꙋю  си́лꙋ, разсла́бленнаго стѧгнꙋ̀ сло́вомъ, того̀ ѿ  ѻ҆дра̀ возста́вивъ, и҆ бг҃олѣ́пнѡ чꙋдотворѧ́й въ  зда́нномъ тѣ́лѣ, человѣ́кѡмъ дарова̀ вѣ́чный живо́тъ,  и҆ ве́лїю ми́лость. 
Сті́хъ: Помѧнѝ со́нмъ тво́й, є҆го́же стѧжа́лъ  є҆сѝ и҆спе́рва. 
Во ст҃и́лище прише́лъ є҆сѝ премꙋ́дросте бж҃їѧ,  преполовлѧ́ющꙋсѧ пра́здникꙋ, оу҆чѧ̀ и҆ ѡ҆блича́ѧ  непокори̑выѧ і҆ꙋдє́и, фарїсє́и и҆ кни́жники, и҆ вопїѧ̀  со дерзнове́нїемъ къ ни́мъ: жа́ждай да грѧде́тъ ко мнѣ̀,  и҆ пїе́тъ во́дꙋ живо́тнꙋю, и҆ не вжа́ждетъ во вѣ́къ:  вѣ́рꙋѧй мое́й бла́гости, рѣ́ки потекꙋ́тъ и҆з̾ чре́ва  є҆гѡ̀ жи́зни вѣ́чныѧ. ѽ бла́гости и҆ благоꙋтро́бїѧ  твоегѡ̀ хрⷭ҇тѐ бж҃е на́шъ, сла́ва тебѣ̀! 
Гла́съ в҃. 
Сті́хъ: Бг҃ъ же цр҃ь на́шъ пре́жде вѣ́ка,  содѣ́ла спасе́нїе: 
Є҆гда̀ преполове́нїе пра́здника наста̀, взы́де  і҆и҃съ во ст҃и́лище, и҆ оу҆ча́ше непокори́выѧ і҆ꙋдє́и,  глаго́лѧ: жа́ждай да грѧде́тъ ко мнѣ̀, и҆ пїе́тъ во́дꙋ  живо́тнꙋю, вѣ́чнꙋю, и҆ не вжа́ждетсѧ во вѣ́къ. вѣ́рꙋѧй  въ мѧ̀, рѣ́ки потекꙋ́тъ и҆з̾ чре́ва є҆гѡ̀, и҆ и҆мѣ́ти  бꙋ́детъ свѣ́тъ живо́тный. (л. ра҃і ѡ҆б.) 
Сла́ва, и҆ ны́нѣ: гла́съ и҃: 
Преполови́вшꙋсѧ пра́здникꙋ, оу҆ча́щꙋ тѝ сп҃се,  глаго́лахꙋ і҆ꙋде́є: ка́кѡ се́й вѣ́сть пи́смена, не  оу҆чи́всѧ; не разꙋмѣ́юще, ꙗ҆́кѡ ты̀ є҆сѝ  премꙋ́дрость оу҆стро́ившаѧ мі́ръ, сла́ва тебѣ̀. 
По Ны́нѣ ѿпꙋща́еши: и҆ по Ѻ҆́ч҃е на́шъ: 
Тропа́рь, гла́съ и҃: 
Преполови́вшꙋсѧ пра́здникꙋ, жа́ждꙋщꙋю дꙋ́шꙋ мою̀  бл҃гоче́стїѧ напо́й вода́ми, ꙗ҆́кѡ всѣ̑мъ сп҃се  возопи́лъ є҆сѝ: жа́ждай да грѧде́тъ ко мнѣ̀ и҆ да  пїе́тъ, и҆сто́чниче жи́зни на́шеѧ хрⷭ҇тѐ бж҃е, сла́ва  тебѣ̀. 
Та́же і҆ере́й: Премꙋ́дрость. И҆ ѿпꙋ́стъ по  ѻ҆бы́чаю. 
[зрѝ] На повече́рїи ст҃а́гѡ рѧдова́гѡ пое́мъ  стїхи̑ры, и҆ канѡ́нъ. Конда́къ пра́здника. На  полꙋ́нощницѣ по а҃-мъ трист҃о́мъ тропа́рь пра́здника. По  в҃-мъ трист҃о́мъ конда́къ пра́здника. Та́же, Гдⷭ҇и  поми́лꙋй в҃і. И҆ ѿпꙋ́стъ. Моли́твы заꙋпоко́йныѧ:  Помѧнѝ гдⷭ҇и въ наде́жди: не глаго́лемъ. 
Въ сре́дꙋ преполове́нїѧ, на оу҆́трени, 
на Бг҃ъ гдⷭ҇ь: тропа́рь пра́здника, три́жды. По  а҃-мъ стїхосло́вїи сѣда́ленъ, гла́съ д҃. Подо́бенъ:  Ско́рѡ предварѝ: 
Всѣ́хъ серде́цъ помышлє́нїѧ вѣ́дый, посредѣ̀  ст҃и́лища ста́въ взыва́ше лжи̑вымъ глаго́лѧ и҆́стинꙋ:  что̀ и҆́щете оу҆би́ти мѧ̀ животода́вца, пра́здникꙋ  преполовлѧ́ющꙋсѧ, вопїѧ̀ де́рзостнѡ; не на лица̀ зрѧ́ще  сꙋ́дъ сꙋди́те законопрестꙋ̑пницы. 
Сла́ва, и҆ ны́нѣ: то́йже. 
И҆ чте́нїе въ толкова́нїи є҆ѵⷢ҇лїа і҆ѡа́нна. (л.  рв҃і) 
По в҃-мъ стїхосло́вїи сѣда́ленъ, гла́съ є҃. 
Подо́бенъ: Собезнача́льное сло́во: 
Влⷣка всѣ́хъ во хра́мѣ стоѧ̀, пра́здникꙋ  преполови́вшꙋсѧ пѧтдесѧ́тницы честны́ѧ, є҆вре́ємъ  бесѣ́дꙋѧ, ѡ҆блича́ше ꙗ҆́вѣ въ дерзнове́нїи мно́зѣ,  ꙗ҆́кѡ цр҃ь сы́й и҆ бг҃ъ, мꙋчи́тельство тѣ́хъ  де́рзостное: на́мъ же всѣ̑мъ да́рꙋетъ за благоꙋтро́бїе,  ве́лїю ми́лость. 
Сла́ва, и҆ ны́нѣ: то́йже. 
Та́же, Воскрⷭ҇нїе хрⷭ҇то́во: и҆ ѱало́мъ н҃. 
Канѡ́на пра́здника два̀ со і҆рмосы̀ на д҃і. Пе́рвый  со і҆рмосы̀ на и҃, вторы́й на ѕ҃. Послѣди́ же  катава́сїа, і҆рмо́съ втора́гѡ канѡ́на, ѻ҆́ба ли́ка  вкꙋ́пѣ. 
КАНѠ́НЪ, гла́съ д҃, 
гдⷭ҇и́на ѳеофа́на, є҆гѡ́же краестро́чїе сїѐ: 
Преполове́нїе пра́здникѡвъ превели́кихъ похвалю̀. 
Пѣ́снь а҃. 
І҆рмо́съ: Мо́рѧ чермнꙋ́ю пꙋчи́нꙋ, невла́жными  стопа́ми, дре́внїй пѣшеше́ствовавъ і҆и҃ль,  крⷭ҇тоѻбра́зными мѡѷсе́овыма рꙋка́ма, а҆мали́ковꙋ си́лꙋ  въ пꙋсты́ни побѣди́лъ є҆́сть. 
Вє́лїѧ ꙗ҆̀же па́че оу҆ма̀ влⷣко, бжⷭ҇твеннагѡ  твоегѡ̀ воплоще́нїѧ, бл҃годѣѧ̑нїѧ сїѧ́ютъ на́мъ, да́рове  же и҆ бл҃года̑ти, и҆ бжⷭ҇твенныѧ свѣ́тлѡсти,  бл҃гопода́тнѡ и҆стека́ющыѧ. 
Прише́лъ є҆сѝ хрⷭ҇тѐ, свѣ́тлѡсти бж҃ества̀  и҆спꙋща́ѧ, пра́здника посредѣ̀ ꙗ҆вле́ннѡ: пра́здникъ бо  ра́достный спаса́емыхъ є҆сѝ, и҆ спасе́нїѧ на́шегѡ  хода́тай. 
Премꙋ́дрость, пра́вда, гдⷭ҇и, и҆ и҆збавле́нїе оу҆  бг҃а ты̀ бы́лъ є҆сѝ на́мъ, ѿ землѝ къ нбⷭ҇ной  преводѧ̀ высотѣ̀, и҆ дх҃ъ бж҃е́ственный да́рꙋѧ. (л.  рв҃і ѡ҆б.) 
Пло́ть твоѧ̀ и҆стлѣ́нїѧ во гро́бѣ не ви́дѣ,  влⷣко, но ꙗ҆́кѡ соста́висѧ кромѣ̀ сѣ́мене, тлѣ́нїѧ  не прїѧ́тъ, послѣ́дованїю є҆стества̀, пресꙋ́щественнѡ  не рабо́тавшаѧ. 
ДРꙊГІ́Й КАНѠ́НЪ, 
творе́нїе гдⷭ҇и́на а҆ндре́а кри́тскагѡ, гла́съ и҃. 
Пѣ́снь а҃. 
І҆рмо́съ: Мо́ре ѡ҆гꙋсти́лъ є҆сѝ: 
Ꙗ҆зы́цы восплещи́те, є҆вре́и воспла́чите,  животода́вецъ бо хрⷭ҇то́съ, оу҆́зы а҆́довы расто́рже, и҆  мє́ртвыѧ воскресѝ, и҆ недꙋ́ги и҆сцѣлѝ сло́вомъ: се́й  є҆́сть бг҃ъ на́шъ, да́вый жи́знь вѣ́рꙋющымъ во и҆́мѧ  є҆гѡ̀. 
Чꙋ́до показа́лъ є҆сѝ, во́дꙋ въ вїно̀ преше́дшꙋю,  во є҆гѵ́птѣ рѣ́ки преложи́вый влⷣко въ кро́вь, и҆  мє́ртвыѧ воскреси́лъ є҆сѝ, зна́менїе сїѐ второ́е  сконча́въ. сла́ва сп҃се несказа́нномꙋ твоемꙋ̀ совѣ́тꙋ:  сла́ва и҆стоща́нїю твоемꙋ̀, и҆́мже ѡ҆бнови́лъ є҆сѝ  на́съ. 
Стрꙋѧ̀ приснотекꙋ́щаѧ сы́й гдⷭ҇и жи́зни  и҆́стинныѧ, ты̀ є҆сѝ воскресе́нїе на́ше: хотѧ̀  трꙋди́лсѧ є҆сѝ сп҃се мо́й, и҆ во́лею вжа́ждалсѧ є҆сѝ,  зако́нѡмъ є҆стества̀ повинꙋ́ѧсѧ, и҆ въ сѷха́рь ше́дъ  пло́тїю, воды̀ проси́лъ є҆сѝ оу҆ самарѧны́ни пи́ти. 
Хлѣ́бы бл҃гослови́лъ є҆сѝ, ры̑бы оу҆мно́жилъ  є҆сѝ, непостижи́мый бж҃е, и҆ лю́ди насы́тилъ є҆сѝ  незави́стнѡ, и҆ и҆сто́чникъ приснотекꙋ́щїй премꙋ́дрость,  жа́ждꙋщымъ ѡ҆бѣща́лъ є҆сѝ. ты̀ є҆сѝ сп҃съ бг҃ъ  на́шъ, да́вый живо́тъ вѣ́рꙋющымъ во и҆́мѧ твоѐ. 
Сла́ва: трⷪ҇ченъ: 
Трѝ собезнача́льны сла́влю и҆ сопресто́льны,  ѻ҆ц҃а̀ (л. рг҃і) безнача́льна бг҃а, и҆ сн҃а  собезнача́льна, и҆ дх҃а соприсносꙋ́щна сн҃ꙋ, є҆ди́но  трїѷпоста́сное сꙋщество̀: є҆ди́но нача́ло  пребезнача́льное пою̀, безнача́льнагѡ бж҃ества̀ и҆  сꙋщества̀ чтꙋ̀. 
И҆ ны́нѣ: бг҃оро́диченъ. 
Є҆ди́на вмѣсти́ла є҆сѝ зижди́телѧ твоего̀  бг҃ороди́тельнице во чре́вѣ, и҆ пло́тїю родила̀ є҆сѝ  неизрече́ннѡ, и҆ дв҃а пребыла̀ є҆сѝ, ничто́же дѣ́вствꙋ  ѡ҆скверни́вшꙋсѧ. сего̀ чⷭ҇таѧ, ꙗ҆́кѡ сн҃а твоего̀ и҆  бг҃а непреста́ннѡ молѝ ѡ҆ ста́дѣ твое́мъ при́снѡ. 
Катава́сїа: Мо́ре ѡ҆гꙋсти́лъ є҆сѝ, погрꙋзи́вый  со ѻ҆рꙋ́жїемъ го́рдаго фараѡ́на, и҆ лю́ди спа́слъ є҆сѝ  немо́креннѡ гдⷭ҇и, и҆ вве́лъ є҆сѝ ѧ҆̀ въ го́рꙋ ст҃ы́ни,  вопїю́щыѧ: пои́мъ тебѣ̀ бг҃ꙋ на́шемꙋ пѣ́снь побѣ́днꙋю,  ꙗ҆́кѡ просла́висѧ. 
Пѣ́снь г҃. 
І҆рмо́съ: Весели́тсѧ ѡ҆ тебѣ̀ цр҃ковь твоѧ̀  хрⷭ҇тѐ, зовꙋ́щи: ты̀ моѧ̀ крѣ́пость гдⷭ҇и, и҆  прибѣ́жище и҆ оу҆твержде́нїе. 
Во́дъ животво́рныхъ и҆сто́чники ѿве́рзлъ є҆сѝ  цр҃кви, а҆́ще кто̀ жа́ждетъ, оу҆се́рднѡ да прихо́дитъ и҆  пїе́тъ, вопїѧ̀ бл҃же. 
Ѿ землѝ оу҆́бѡ на нб҃о вознести́сѧ,  проѧвле́ннѡ глаго́лалъ є҆сѝ: съ нб҃се́ же дх҃а посла́ти  ѡ҆бѣща́лъ є҆сѝ ст҃а́го. 
Є҆стество́мъ животворѧ́й, и҆ ѿ дв҃ы роди́выйсѧ  гдⷭ҇ь, всѣ̑мъ вѣ̑рнымъ дарова̀ безсме́ртїе, ꙗ҆́кѡ  бл҃гоꙋтро́бенъ. 
И҆́нъ. 
І҆рмо́съ: Оу҆тверди́сѧ се́рдце моѐ во гдⷭ҇ѣ: 
Не и҆́же на лицѐ сꙋ́дъ сꙋди́те і҆ꙋде́є, оу҆чѧ̀  глаго́лаше влⷣка, є҆гда̀ прїи́де во ст҃и́лище, ꙗ҆́коже  пи́сано є҆́сть, преполови́вшꙋсѧ зако́нномꙋ пра́здникꙋ.  (л. рг҃і ѡ҆б.) 
Не и҆́же на лицѐ сꙋ́дъ сꙋди́те і҆ꙋде́є:  хрⷭ҇то́съ бо прїи́де, є҆го́же нарица́хꙋ проро́цы ѿ  сїѡ́на грѧдꙋ́ща. и҆ мі́ръ взыва́юща. 
А҆́ще и҆ словесє́мъ не вѣ́рꙋете і҆ꙋде́є,  дѣлѡ́мъ вѣ́рꙋйте влⷣки: что̀ прельща́етесѧ,  ѿмета́ющесѧ ст҃а́гѡ, є҆го́же написа̀ въ зако́нѣ  мѡѷсе́й; 
А҆́ще мессі́и всѧ́кѡ подоба́етъ прїитѝ і҆ꙋде́є,  хрⷭ҇то́съ же прїи́де ны́нѣ мессі́а: что̀ прельща́етесѧ,  ѿмета́ющесѧ пра́веднагѡ, є҆го́же написа̀ въ зако́нѣ  мѡѷсе́й, 
Сла́ва, трⷪ҇ченъ: 
Тебѣ̀ покланѧ́емсѧ ѻ҆́ч҃е, безнача́льный  сꙋщество́мъ, пое́мъ безнача́льнаго сн҃а твоего̀, и҆ дх҃а  благоче́стнѡ всест҃а́го, ꙗ҆́кѡ є҆ди́наго трѝ,  є҆стество́мъ бг҃а. 
И҆ ны́нѣ: бг҃оро́диченъ: 
Є҆ди́нъ ѿ трⷪ҇цы сы́й бы́въ, пло́ть ви́дѣлсѧ  є҆сѝ, не прело́жь гдⷭ҇и сꙋщества̀, нижѐ ѡ҆пали́въ  ро́ждшїѧ нетлѣ́нное чре́во, бг҃ъ сы́й ве́сь и҆ ѻ҆́гнь. 
Катава́сїа: Оу҆тверди́сѧ се́рдце моѐ во гдⷭ҇ѣ,  вознесе́сѧ ро́гъ мо́й въ бз҃ѣ мое́мъ, разшири́шасѧ на  врагѝ моѧ̑ оу҆ста̀ моѧ̀, возвесели́хсѧ ѡ҆ спасе́нїи  твое́мъ. 
Сѣда́ленъ, гла́съ и҃. Подо́бенъ: Премꙋ́дрости  сло́ва: 
Стоѧ̀ посредѣ̀ свѧти́лища, преполовлѧ́ющꙋсѧ  бж҃е́ственнѡ пра́здникꙋ, жа́ждай взыва́лъ є҆сѝ, да  грѧде́тъ ко мнѣ̀ и҆ пїе́тъ: пїѧ́й бо ѿ сеѧ̀  бж҃е́ственныѧ моеѧ̀ воды̀, рѣ́ки и҆з̾ чре́ва и҆сточи́тъ  велѣ́нїй мои́хъ: а҆ и҆́же вѣ́рꙋетъ въ мѧ̀, по́сланнаго  ѿ бж҃е́ственнагѡ роди́телѧ, со мно́ю просла́витсѧ.  сегѡ̀ ра́ди вопїе́мъ тѝ: сла́ва тебѣ̀ хрⷭ҇тѐ бж҃е,  ꙗ҆́кѡ бога́тнѡ и҆злїѧ́лъ є҆сѝ во́ды твоегѡ̀  человѣколю́бїѧ рабѡ́мъ твои́мъ. (л. рд҃і) 
Сла́ва, и҆ ны́нѣ: Подо́бенъ: 
Премꙋ́дрости во́дꙋ и҆ жи́зни, и҆сточа́ѧ мі́рови,  всѣ́хъ сп҃се призыва́еши почерпстѝ спасе́нїѧ во́ды:  бжⷭ҇твенный бо зако́нъ тво́й прїи́мъ человѣ́къ, въ  себѣ̀ оу҆гаша́етъ пре́лести оу҆́глїе, ѿѻнꙋ́дꙋже во  вѣ́ки не вжа́ждетъ, ни преста́нетъ насыще́нїѧ твоегѡ̀  влⷣко цр҃ю̀ пренебе́сный. сегѡ̀ ра́ди сла́вимъ держа́вꙋ  твою̀ хрⷭ҇тѐ бж҃е, прегрѣше́нїй ѡ҆ставле́нїе просѧ́ще  низпосла́ти бога́тнѡ рабѡ́мъ твои́мъ. 
Пѣ́снь д҃. 
І҆рмо́съ: Вознесе́на тѧ̀ ви́дѣвши цр҃ковь на  крⷭ҇тѣ̀, сл҃нце пра́ведное, ста̀ въ чи́нѣ свое́мъ,  досто́йнѡ взыва́ющи: сла́ва си́лѣ твое́й гдⷭ҇и. 
Растерза́въ сме́рти врата̀ си́лою твое́ю, пꙋти̑  жи́зни сказа́лъ є҆сѝ, безсме́ртїѧ же двє́ри ѿве́рзлъ  є҆сѝ, вѣ́рою зовꙋ́щымъ: сла́ва си́лѣ твое́й гдⷭ҇и. 
Преполове́нїе всѣ́хъ и҆ коне́цъ и҆мѣ́ѧй, и҆  нача̑ла ꙗ҆́кѡ безнача́ленъ ѡ҆бдержа́й, ста́лъ є҆сѝ  посредѣ̀ вопїѧ̀: бж҃е́ственныхъ бг҃омꙋ́дрїи прїиди́те  дарѡ́въ наслади́тесѧ. 
Ꙗ҆́кѡ бг҃ъ и҆ всѣ́хъ и҆мѣ́ѧй вла́сть, ꙗ҆́кѡ  си́ленъ держа́вꙋ низложи́въ сме́рти, посла́ти ѡ҆бѣща́лсѧ  є҆сѝ хрⷭ҇тѐ дх҃а ст҃а́го, ѿ ѻ҆ц҃а̀ происходѧ́щаго. 
Бг҃оро́диченъ: 
Дае́ши бога́тнѡ бл҃года́ть тебѐ пою́щымъ, и҆  и҆з̾ тебѐ ро́ждшагосѧ превѣ́чнаго сло́ва, мт҃и  неискꙋсобра́чнаѧ, прегрѣше́нїй ѡ҆ставле́нїе си̑мъ  просѧ́щи, пречи́стаѧ. 
И҆́нъ. 
І҆рмо́съ: Проро́къ а҆ввакꙋ́мъ: (л. рд҃і ѡ҆б.) 
А҆́ще мессі́и подоба́етъ прїитѝ: мессі́а же  хрⷭ҇то́съ є҆́сть, беззако́ннїи, что̀ не вѣ́рꙋете  є҆мꙋ̀; сѐ прїи́де, и҆ свидѣ́тельствꙋетъ, ꙗ҆̀же то́й  твори́тъ: во́дꙋ вїно̀ сотворѝ, разсла́бленнаго сло́вомъ  стѧгнꙋ̀. 
Не разꙋмѣ́юще писа́нїй, прельща́етесѧ всѝ вы̀  є҆вре́и беззако́ннїи: вои́стиннꙋ бо прїи́де хрⷭ҇то́съ,  и҆ всѣ́хъ просвѣтѝ, и҆ въ ва́съ показа̀ мнѡ́гаѧ  зна́мєнїѧ, и҆ чꙋдеса̀, и҆ всꙋ́е ѿрица́етесѧ  и҆́стиннагѡ живота̀. 
Є҆ди́но дѣ́ло показа́хъ ва́мъ, и҆ всѝ оу҆жѐ  дивите́сѧ, взыва́ше і҆ꙋде́ємъ хрⷭ҇то́съ. вы̀  ѡ҆брѣ́зꙋете и҆ въ сꙋббѡ́тꙋ человѣ́ка, речѐ: мене́ же  что̀ ѡ҆клевета́ете про́чее, воздви́гшаго сло́вомъ  разсла́бленнаго; 
Дѣла̀ сотвори́хъ мнѡ́гаѧ, и҆ ко́егѡ ра́ди дѣ́ла  ка́менїемъ бїете́ мѧ; і҆ꙋде́ємъ хрⷭ҇то́съ, ѡ҆блича́ѧ,  взыва́ше: є҆да̀ занѐ человѣ́ка здра́ва всего̀ сло́вомъ  сотвори́хъ, не сꙋди́те на лицѐ человѣ́цы. 
Во а҆по́столѣхъ дѣ́йствꙋѧй, и҆ во проро́цѣхъ  са́мъ почива́ѧй съ дх҃омъ, безнача́льное рожде́нїе  ѻ҆те́ческагѡ є҆стества̀ хрⷭ҇тѐ, ꙗ҆зы́ки къ позна́нїю  возве́лъ є҆сѝ зна́меньми твои́ми. 
Сла́ва: трⷪ҇ченъ: 
Трⷪ҇це нераздѣ́льнаѧ є҆ди́нице, безнача́льне  ѻ҆́ч҃е, сн҃е и҆ дш҃е ст҃ы́й, во є҆ди́ницѣ трⷪ҇ца  равноче́стнаѧ, сопресто́льнаѧ, животворѧ́щаѧ,  несозда́нный бж҃е, спаса́й воспѣва́ющыѧ тѧ̀, и҆ и҆зба́ви  ѿ бѣ́дъ и҆ скорбе́й. 
И҆ ны́нѣ: бг҃оро́диченъ: 
Во чре́вѣ твое́мъ, бг҃а неѡпи́саннѡ вмѣсти́вшаѧ,  бг҃оневѣ́сто дв҃о мт҃и чи́стаѧ, не преста́й молѧ́щи ѡ҆  на́съ, (л. рє҃і) ꙗ҆́кѡ да тобо́ю и҆зба́вимсѧ ѿ  ѡ҆бстоѧ́нїй, къ тебѣ́ бо при́снѡ прибѣга́емъ. 
Катава́сїа: і҆рмо́съ: Прⷪ҇ро́къ а҆ввакꙋ́мъ  оу҆́мныма ѻ҆чи́ма прови́дѣ гдⷭ҇и, прише́ствїе твоѐ,  тѣ́мъ и҆ вопїѧ́ше: ѿ ю҆́га прїи́детъ бг҃ъ, сла́ва  си́лѣ твое́й, сла́ва снизхожде́нїю твоемꙋ̀. 
Пѣ́снь є҃. 
І҆рмо́съ: Ты̀ гдⷭ҇и мо́й, свѣ́тъ въ мі́ръ  прише́лъ є҆сѝ, свѣ́тъ свѧты́й, ѡ҆браща́ѧй и҆з̾  мра́чна невѣ́дѣнїѧ, вѣ́рою воспѣва́ющыѧ тѧ̀. 
Бж҃е́ственныхъ пра́здникѡвъ преполове́нїѧ  дости́гше, соверше́нною бж҃е́ственною добродѣ́телїю  ѡ҆бꙋчи́тисѧ потщи́мсѧ бг҃омꙋ́дрїи. 
Ꙗ҆́кѡ вои́стиннꙋ сщ҃е́нное настоѧ́щее торжество̀  преполове́нїе: превели́кихъ бо пра́здникѡвъ ко́рень, и҆  свѣ́титсѧ ѻ҆бою́дꙋ. 
Бг҃оро́диченъ: 
Оу҆́мъ а҆рха́гг҃льскїй не мо́жетъ разꙋмѣ́ти  твоѐ неизрече́нное и҆з̾ дв҃ы и҆ пречⷭ҇тое ржⷭ҇тво̀,  сп҃се многоми́лостиве. 
И҆́нъ. І҆рмо́съ: Гдⷭ҇и бж҃е на́шъ, ми́ръ да́ждь  на́мъ: 
Чꙋдесы̀ оу҆краси́лъ є҆сѝ а҆по́столы твоѧ̑,  дивесы̀ возвели́чилъ є҆сѝ оу҆ченикѝ, во все́мъ мі́рѣ  просла́вивъ сп҃се на́шъ, и҆ да́въ и҆̀мъ ца́рствїе твоѐ. 
Всѧ̑ просвѣти́ша землѝ концы̀ оу҆ченицы̀,  чꙋдесы̀ и҆ оу҆че́ньми, и҆ разли́чными ѻ҆́бразы сло́во  проповѣ́давше, хрⷭ҇тѐ сп҃се, ца́рствїѧ твоегѡ̀. 
Хвалꙋ̀ возсыла́емъ ца́рствїю твоемꙋ̀, пѣ́нїе же  тебѣ̀ прино́симъ, на́съ ра́ди на землѝ ꙗ҆ви́вшемꙋсѧ,  и҆ мі́ръ просвѣти́вшемꙋ, и҆ а҆да́ма воззва́вшемꙋ. (л.  рє҃і ѡ҆б.) 
Сла́ва: трⷪ҇ченъ: 
Сла́ва тебѣ̀, ѻ҆́ч҃е ст҃ы́й, бж҃е нерожде́нне:  сла́ва тебѣ̀, сло́ве безлѣ́тне є҆диноро́дне: сла́ва  тебѣ̀, дш҃е бж҃е́ственне и҆ сопресто́льне, и҆  є҆диносꙋ́щне ѻ҆ц҃ꙋ̀ и҆ сн҃ꙋ. 
И҆ ны́нѣ: бг҃оро́диченъ: 
Бы́сть чре́во твоѐ ст҃а́ѧ трапе́за, и҆мꙋ́щаѧ  нбⷭ҇ный хлѣ́бъ: ѿ негѡ́же всѧ́къ ꙗ҆ды́й не  оу҆мира́етъ, ꙗ҆́коже речѐ всѣ́хъ бг҃ороди́тельнице  пита́тель. 
Катава́сїа: Гдⷭ҇и бж҃е на́шъ, ми́ръ да́ждь на́мъ:  гдⷭ҇и бж҃е на́шъ, стѧжи́ ны: гдⷭ҇и, ра́звѣ тебѐ и҆но́гѡ  не вѣ́мы, и҆́мѧ твоѐ и҆менꙋ́емъ. 
Пѣ́снь ѕ҃. 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди ми́лости ѿ ре́бръ твои́хъ и҆сте́кшею кро́вїю. 
Преполове́нїе пѧтдесѧ́тницы наста̀ дне́сь,  ѿсю́дꙋ бж҃е́ственныѧ оу҆́бѡ па́схи, бж҃е́ственнѣйшею  свѣ́тлостїю ѡ҆зари́вшеесѧ, ѿѻнꙋ́дꙋже  оу҆тѣ́шителевою благода́тїю сїѧ́ющее. 
Глаго́лалъ є҆сѝ въ хра́мѣ хрⷭ҇тѐ предстоѧ̀,  і҆ꙋдє́йскимъ собо́рѡмъ свою̀ сла́вꙋ ѿкрыва́ѧ, и҆  пред̾ѧвлѧ́ѧ сро́дство къ роди́телю. 
Бг҃оро́диченъ: 
Бꙋ́ди мѝ предста́тельница, и҆ стѣна̀ нерꙋши́маѧ,  ѿ мїрски́хъ мѧ̀ собла́знѡвъ и҆збавлѧ́ющаѧ, є҆ди́на  бг҃ороди́тельнице, и҆ бж҃е́ственнымъ свѣтоли́тїемъ  ѡ҆свѣща́ющаѧ. 
И҆́нъ. І҆рмо́съ: Ꙗ҆́кѡ во́ды морскі́ѧ: 
Всѧ̀ содержа́й концы̀, возше́лъ є҆сѝ і҆и҃се, и҆  оу҆чи́лъ є҆сѝ (л. рѕ҃і) во свѧти́лищи наро́ды сло́вꙋ  и҆́стины, пра́здникꙋ преполовлѧ́ющꙋсѧ, ꙗ҆́коже і҆ѡа́ннъ  вопїе́тъ. 
Ѿве́рзлъ є҆сѝ оу҆стнѣ̀ твоѝ влⷣко,  проповѣ́далъ є҆сѝ мі́рови безлѣ́тнаго ѻ҆ц҃а̀, и҆  всест҃а́го дх҃а, сро́дное ѻ҆бо́ихъ хранѧ̀ и҆ по  воплоще́нїи. 
Дѣ́ло ѻ҆́ч҃ее соверши́лъ є҆сѝ, дѣ́лы  оу҆вѣ́рилъ є҆сѝ словеса̀ твоѧ̑, и҆сцѣлє́нїѧ  соверша́ѧ сп҃се, и҆ зна̑менїѧ, разсла́бленнаго  и҆справлѧ́ѧ, прокажє́нныѧ ѡ҆чища́ѧ, и҆ мє́ртвыѧ  воскреша́ѧ. 
Безнача́льный сн҃ъ нача́ло бы́сть, прїе́мъ є҆́же  по на́мъ вочеловѣ́чисѧ, и҆ посредѣ̀ пра́здника  оу҆ча́ше, глаго́лѧ: притецы́те ко и҆сто́чникꙋ  приснотекꙋ́щемꙋ, жи́знь почерпи́те. 
Сла́ва: трⷪ҇ченъ: 
Є҆ди́но въ трⷪ҇цѣ бж҃ество̀, сꙋщество̀  трїѷпоста́сное, несозда́нное, нераздѣ́льное всѝ  сла́вимъ, ѻ҆ц҃а̀, и҆ сн҃а, и҆ ст҃а́го дх҃а, ꙗ҆́кѡ трѝ  сꙋ́щее, и҆ є҆ди́но. 
И҆ ны́нѣ: бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀, дв҃ꙋ и҆ мт҃рь  сла́вимъ тебѐ є҆ди́нꙋ, чи́стаѧ бг҃оневѣ́сто  ѻ҆трокови́це, и҆з̾ тебе́ бо вои́стиннꙋ бг҃ъ воплоти́сѧ,  ѡ҆бнови́въ на́съ. 
Катава́сїа: Ꙗ҆́кѡ во́ды морскі̑ѧ человѣколю́бче,  волна́ми жите́йскими ѡ҆бꙋрева́юсѧ. тѣ́мже ꙗ҆́кѡ і҆ѡ́на,  та́кѡ вопїю́ ти: возведѝ ѿ тлѝ живо́тъ мо́й,  бл҃гоꙋтро́бне гдⷭ҇и. 
Конда́къ, гла́съ д҃. Подо́бенъ: Вознесы́йсѧ: 
Пра́здникꙋ зако́нномꙋ преполовлѧ́ющꙋсѧ, всѣ́хъ  тво́рче влⷣко, къ предстоѧ́щымъ глаго́лалъ є҆сѝ  хрⷭ҇тѐ бж҃е: прїиди́те и҆ почерпи́те во́дꙋ безсме́ртїѧ.  тѣ́мже тебѣ̀ (л. рѕ҃і ѡ҆б.) припа́даемъ, и҆ вѣ́рнѡ  вопїе́мъ: щедро́ты твоѧ̀ да́рꙋй на́мъ, ты́ бо є҆сѝ  и҆сто́чникъ жи́зни на́шеѧ. 
І҆́косъ: 
Ѡ҆лѧденѣ́вшꙋю мою̀ дꙋ́шꙋ прегрѣше́нїй  беззако́ньми тече́ньми твои́хъ крове́й напо́й, и҆ покажѝ  плодоно́снꙋ добродѣ́тельми: ты́ бо ре́клъ є҆сѝ  всѣ̑мъ, є҆́же приходи́ти къ тебѣ̀, сло́ве бж҃їй  всест҃ы́й, и҆ во́дꙋ нетлѣ́нїѧ почерпа́ти, живꙋ́ю же и҆  ѡ҆чища́ющꙋю грѣхѝ, пою́щихъ сла́вное и҆ бж҃е́ственное  твоѐ воста́нїе, подаѧ̀ благі́й съ высоты̀ сше́дшꙋю  вои́стиннꙋ оу҆ченикѡ́мъ твои́мъ дх҃а крѣ́пость, тебѐ  бг҃а вѣ́дꙋщымъ: ты́ бо є҆сѝ и҆сто́чникъ жи́зни на́шеѧ. 
Сѷнаѯа́рїй мине́и. Та́же настоѧ́щїй  сѷнаѯа́рїй. 
Стїхѝ: Ста́въ наꙋча́етъ, посредѣ̀ пра́здника, 
Хрⷭ҇то́съ мессі́а средѣ̀ оу҆чи́телей. 
Въ сре́дꙋ разсла́бленнагѡ, пра́здникъ  преполове́нїѧ пѧтдесѧ́тницы пра́зднꙋемъ, по́чести ра́ди  вели́кою двою̀ днѝ пра́здникꙋ, па́схи, глаго́лю, и҆  пѧтдесѧ́тницы, ꙗ҆́кѡ ѻ҆бою̀ соединѧ́ющꙋ и҆  совокꙋплѧ́ющъ. Бы́сть же сі́й та́кѡ: по є҆́же содѣ́лати  хрⷭ҇тꙋ̀ на разсла́бленномъ чꙋ́до преесте́ственное,  і҆ꙋдє́и оу҆́бѡ ѡ҆ разсла́бленномъ соблажнѧ́ющесѧ, и҆́бо  въ сꙋббѡ́тꙋ содѣ́ѧсѧ, и҆ска́хꙋ є҆го̀ оу҆би́ти.  Бѣжи́тъ оу҆̀бо въ галїле́ю, и҆ въ та́мошнихъ гора́хъ  пребыва́ѧ, пѧтїю̀ хлѣ́бы и҆ двоѝ ры́бꙋ  чꙋдодѣ́йствꙋетъ, пѧ́ть ты́сѧщъ мꙋже́й прекормѝ, ра́звѣ  же́нъ и҆ дѣте́й. Пото́мъ же кꙋ́щъ потче́нїю наста́вшꙋ  [вели́къ же и҆ то́й пра́здникъ оу҆ і҆ꙋдє́й], во  і҆ерꙋсали́мъ восхо́дитъ, и҆ ѡ҆бхожда́ше сокрове́ннѡ. Въ  преполове́нїи же пра́здника сегѡ̀, во свѧти́лище входѧ̀  оу҆ча́ше: ст҃и́лище же є҆́сть є҆ди́номꙋ бг҃ꙋ  ѡ҆би́телище, и҆дѣ́же любо́вь и҆ ми́ръ, и҆дѣ́же вѣ́ра  и҆ цѣломꙋ́дрїе водворѧ́етсѧ. Сегѡ̀ ра́ди и҆ ст҃и́телю  бж҃їю слꙋжа́щꙋ бг҃ови, ми́рнꙋ подоба́етъ бы́ти и҆  кро́ткꙋ, не крадли́вꙋ, не льсти́вꙋ, не сребролюби́вꙋ: да  пре́жде бг҃а въ свою̀ дꙋ́шꙋ (л. рз҃і) всели́тъ, пото́мъ  же и҆ лю́ди по ѻ҆́бразꙋ и҆ по пꙋтѝ своемꙋ̀ счета́етъ.  Мо́жетсѧ же нарещѝ и҆ коегѡ́ждо вѣ́рнагѡ дꙋша̀,  ст҃и́лище преѡчище́нно бы́вши: и҆дѣ́же бо вселю́сѧ въ  вы̀ и҆ похождꙋ̀, глаго́летъ гдⷭ҇ь. И҆ всѝ є҆гѡ̀  оу҆че́нїю дивлѧ́хꙋсѧ, зави́дѧще є҆мꙋ̀ глаго́лахꙋ: ка́кѡ  се́й вѣ́сть, писа́нїємъ не наꙋчи́всѧ; но́вый бо а҆да́мъ  сы́й, вѣ́дѧше ꙗ҆́коже и҆ пе́рвый ѻ҆́нъ: всѧ́кїѧ  премꙋ́дрости бѧ́ше преиспо́лненъ, и҆ ꙗ҆́коже бг҃ъ.  Па́ки, ропта́хꙋ оу҆́бѡ всѝ, и҆ къ є҆гѡ̀ оу҆бі́йствꙋ  бѣ́ша всѝ оу҆стремлѧ́ющесѧ. хрⷭ҇то́съ же ѡ҆бличє́нїѧ  на нѧ̀ оу҆потреблѧ́ѧ, ꙗ҆́кѡ ѡ҆ сꙋббѡ́тѣ оу҆́бѡ  сварѧ́щыѧсѧ глаго́лаше: что̀ мѧ̀ и҆́щете оу҆би́ти;  ѻ҆ни́ же глаго́лахꙋ: бѣ́са ли и҆́маши, кто́ тѧ хо́щетъ  оу҆би́ти; Ѻ҆́нъ же па́ки къ прє́днимъ простира́етсѧ:  а҆́ще ѡ҆ зако́нѣ сварите́сѧ, глаго́лѧ, что̀ на мѧ̀  ꙗ҆рите́сѧ, занѐ всего̀ человѣ́ка въ сꙋббѡ́тꙋ здра́ва  сотвори́хъ; Мѡѷсе́ю и҆ сїѧ̑ законополага́ющꙋ разрꙋша́ти  ю҆̀, внегда̀ ѡ҆брѣ́занїѧ ра́ди глаго́летъ. Мнѡ́га  оу҆́бѡ и҆̀мъ ѡ҆ се́мъ бесѣ́довавъ, и҆ показа́въ себѐ  да́телѧ зако́нꙋ и҆ ѻ҆ц҃ꙋ̀ ра́вна. И҆ па́че въ  послѣ́днїй де́нь вели́кїй пра́здника, ка́менїемъ  быва́етъ мета́емь ѿ ни́хъ, но ка́мень томꙋ̀ ѿню́дъ не  коснꙋ́сѧ. є҆гда̀ и҆ мимоходѧ̀ ѿтꙋ́дꙋ, ѡ҆брѣта́етъ  человѣ́ка ѿ рожде́нїѧ слѣ́па, и҆ ѻ҆чеса̀ є҆мꙋ̀  да́рꙋетъ. Вѣ́домо же, ꙗ҆́кѡ трѝ бѧ́хꙋ оу҆ і҆ꙋдє́й  преве́лїи пра́здницы. Пе́рвый, па́сха, и҆́же оу҆́бѡ  соверша́етсѧ въ пе́рвомъ мѣ́сѧцѣ, воспомина́нїе  и҆мѣ́ѧ, є҆́же въ чермно́мъ мо́ри прехожде́нїѧ. Вторы́й  же, пѧтдесѧ́тница, є҆́же въ пꙋсты́ни пребыва́нїе, по  преше́ствїи чермна́гѡ мо́рѧ помина́ѧй: пѧтдесѧ́тъ бо  дні́й пребыва́хꙋ въ пꙋсты́ни, до́ндеже зако́нъ мѡѷсе́овъ  прїи́мꙋтъ, є҆ще́ же и҆ за по́честь числа̀ седми́чнагѡ,  че́стнꙋ оу҆ ни́хъ сꙋ́щꙋ. Тре́тїй же тѣ̑мъ пра́здникъ,  трꙋ́бъ и҆ сѣ́нницъ потчє́нїѧ, помина́нїе творѧ́ще  ски́нїи, ю҆́же во ѻ҆́блацѣ горы̀ ви́дѣвъ мѡѷсе́й,  пе́рвымъ древодѣ́лемъ веселе́иломъ водрꙋзи́въ поста́ви,  ꙗ҆́же и҆ въ седмїю̀ сотворѧ́ема бѧ́ше дні́й, сноше́нїю  плодѡ́въ па́мѧть и҆мꙋ́щи, и҆ оу҆покое́нїѧ пꙋсты́ннагѡ.  Є҆гда́ же твори́мꙋ томꙋ̀ пра́здникꙋ, ста́въ і҆и҃съ  вели́кимъ гла́сомъ воззва̀: а҆́ще кто̀ жа́ждетъ, да  грѧде́тъ ко мнѣ̀ и҆ пїе́тъ. Є҆лма̀ оу҆́бѡ во  оу҆чи́тельствѣ то́мъ хрⷭ҇то́съ мессі́ю себѐ показа̀,  хода́тай и҆ (л. рз҃і ѡ҆б.) примири́тель на́шъ бы́въ, и҆  вѣ́чнагѡ ѻ҆ц҃а̀ своегѡ̀. Тоѧ̀ ра́ди вины̀ настоѧ́щїй  пра́здникъ пра́зднꙋюще, и҆ средопѧтдесѧ́тницꙋ и҆менꙋ́юще,  мессі́ю воспѣва́емъ хрⷭ҇та̀, и҆ честно́е є҆́же ѿ  ѻ҆бою̀ двою̀ вели́кою пра́здникꙋ представлѧ́юще. Сегѡ́  же ра́ди мню̀ и҆ самарѧны́ни по не́мъ пра́здникꙋ  пра́зднꙋетсѧ, занѐ и҆ та́мѡ ѡ҆ мессі́и хрⷭ҇тѣ̀ мнѡ́гаѧ  сказа́шасѧ, и҆ ѡ҆ водѣ̀ и҆ ѡ҆ жа́жди, ꙗ҆́коже здѣ̀ во  є҆ѵⷢ҇лі́стѣ і҆ѡа́ннѣ, слѣпа́гѡ па́че самарѧны́ни  предлежи́тъ. Неизче́тною ми́лостїю твое́ю хрⷭ҇тѐ бж҃е  на́шъ, поми́лꙋй на́съ. а҆ми́нь. 
Пѣ́снь з҃. 
І҆рмо́съ: Въ пещѝ а҆враа́мстїи ѻ҆́троцы  персі́дстѣй, любо́вїю бл҃гоче́стїѧ па́че, не́жели  пла́менемъ ѡ҆палѧ́еми взыва́хꙋ: бл҃гослове́нъ є҆сѝ въ  хра́мѣ сла́вы твоеѧ̀ гдⷭ҇и. 
Крѣ́постїю сп҃се сме́ртнꙋю разо́рь си́лꙋ, стезю̀  жи́зни показа́лъ є҆сѝ человѣ́кѡмъ, бл҃года́рнѡ тебѣ̀  зовꙋ́щымъ бл҃гослове́нъ є҆сѝ въ хра́мѣ сла́вы твоеѧ̀  гдⷭ҇и. 
Пло́ть носѧ́ща ви́дѧще, не разꙋмѣ́ша собо́ри  є҆вре́йстїи сло́ве тѧ̀ бж҃їи: но мы̀ тебѐ воспѣва́емъ:  бл҃гослове́нъ є҆сѝ въ хра́мѣ сла́вы твоеѧ̀ гдⷭ҇и. 
Бг҃оро́диченъ: 
Вы́шнѧгѡ ѡ҆свѧще́нное бж҃е́ственное селе́нїе,  ра́дꙋйсѧ! тобо́ю бо даде́сѧ ра́дость бцⷣе, вопїю́щымъ:  бл҃гослове́на ты̀ въ жена́хъ є҆сѝ, пренепоро́чнаѧ  влⷣчце. 
И҆́нъ. І҆рмо́съ: Халде́йскаѧ пе́щь: 
Пло́тски потрꙋди́лсѧ є҆сѝ, оу҆покое́нїе  всѣ́хъ: во́лею вжада́лсѧ є҆сѝ, и҆сто́чниче чꙋде́съ:  воды̀ проси́лъ є҆сѝ, во́дꙋ жи́зни і҆и҃се возвѣща́ѧй. 
Самарѧны́ни гдⷭ҇и женѣ̀ бесѣ́довалъ є҆сѝ,  ѡ҆блича́ѧ безꙋ́мїе беззако́нныхъ є҆вре́євъ: ѻ҆на̀  оу҆́бѡ вѣ́рова сн҃а бы́ти бж҃їѧ, сі́и же ѿверго́шасѧ.  (л. ри҃і) 
Во́дꙋ живꙋ́ю и҆стека́ющꙋю, во́дꙋ безсме́ртїѧ,  и҆сто́чникъ присноживꙋ́щїй пода́ти ѡ҆бѣща́лъ є҆сѝ,  вѣ́рою дх҃ъ тво́й прїе́млющымъ сп҃се, ѿ ѻ҆ц҃а̀  происходѧ́щїй. 
Пѧтьмѝ хлѣ́бы препита́лъ є҆сѝ, ты́сѧщы  а҆́лчꙋщихъ, и҆ насыще́нїѧ ѡ҆ста́нки, въ дрꙋгі̑ѧ ты́сѧщы  сп҃се оу҆мно́жилъ є҆сѝ, показꙋ́ѧ сла́вꙋ твою̀  сщ҃є́ннымъ оу҆ченикѡ́мъ. 
Ꙗ҆ды́й тѣ́ло твоѐ, жи́въ бꙋ́детъ во вѣ́ки, и҆  пїѧ́й кро́вь твою̀, въ тебѣ̀ пребꙋ́детъ сп҃се мо́й, и҆  ты̀ въ не́мъ пребыва́еши, и҆ воскреси́ши є҆го̀ въ  послѣ́днее мгнове́нїе. 
Оу҆диви́лъ є҆сѝ влⷣко твоѐ смотре́нїе,  оу҆вѣ́ривъ чꙋдесы̀ бж҃е́ственнꙋю вла́сть, недꙋ́ги  и҆згна́лъ є҆сѝ, мє́ртвыѧ воскреси́лъ є҆сѝ, и҆  слѣпы̑ѧ просвѣти́лъ є҆сѝ ꙗ҆́кѡ бг҃ъ. 
Прокажє́нныѧ ѡ҆чи́стилъ є҆сѝ, хромы̑ѧ  и҆спра́вилъ є҆сѝ, разсла́блєнныѧ стѧгнꙋ́лъ є҆сѝ,  кровоточи́вꙋю и҆сцѣли́вый: ше́ствовалъ є҆сѝ по  пꙋчи́нѣ, показа́въ сла́вꙋ твою̀ свѧщє́ннымъ  оу҆ченикѡ́мъ. 
Сла́ва, трⷪ҇ченъ: 
Покланѧ́емсѧ твоемꙋ̀ гдⷭ҇и пречи́стомꙋ ѻ҆ц҃ꙋ̀, и҆  бл҃года́ти дх҃а, ю҆́же твои̑мъ а҆по́столѡмъ бг҃ъ сы́й  разда́вый, посыла́ѧ и҆́хъ на про́повѣдь. 
И҆ ны́нѣ: бг҃оро́диченъ: 
Во чре́вѣ твое́мъ вмѣсти́ла є҆сѝ  невмѣсти́маго сло́ва, ѿ твои́хъ сосє́цъ дои́ла є҆сѝ  мі́рꙋ пита́телѧ, на ѡ҆б̾ѧ́тїи носи́ла є҆сѝ  содержи́телѧ на́шего, бг҃ороди́тельнице чи́стаѧ. 
Катава́сїа: Халде́йскаѧ пе́щь, ѻ҆гне́мъ  распала́емаѧ, ѡ҆роша́шесѧ дх҃омъ, бж҃їимъ предстоѧ́нїемъ,  ѻ҆́троцы поѧ́хꙋ: бл҃гослове́нъ є҆сѝ бж҃е ѻ҆ц҃ъ  на́шихъ. (л. ри҃і ѡ҆б.) 
Пѣ́снь и҃. 
І҆рмо́съ: Рꙋцѣ̀ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ: ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, бл҃гоче́стїѧ  рачи́тели ѻ҆́троцы взыва́юще: бл҃гослови́те всѧ̀ дѣла̀  гдⷭ҇нѧ гдⷭ҇а. 
Красе́нъ и҆з̾ гро́ба воста́въ, бжⷭ҇тва̀ сла́вою  оу҆кра́шенъ, а҆по́столѡмъ твои̑мъ гдⷭ҇и ꙗ҆ви́лсѧ  є҆сѝ, дх҃а ѡ҆бѣща́ѧсѧ тѣ̑мъ посла́ти дѣ́йство,  вопїю́щымъ: блгⷭ҇ви́те всѧ̀ дѣла̀ гдⷭ҇нѧ гдⷭ҇а. 
Оу҆мертви́въ а҆́да ꙗ҆́кѡ бг҃ъ  живонача́льнѣйшїй, всѣ̑мъ и҆сточи́лъ є҆сѝ живо́тъ  вѣ́чный, є҆го́же ны́нѣ воѡбража́ютъ ꙗ҆́вственнѣе,  свѣтоно́сныхъ дне́й си́хъ ра́дости, вопїю́щымъ:  бл҃гослови́те всѧ̀ дѣла̀ гдⷭ҇нѧ гдⷭ҇а. 
Лꙋчы̀, ꙗ҆́кѡ сл҃нце хрⷭ҇тѐ пра́вды ꙗ҆ви́всѧ,  мі́рꙋ посла́лъ є҆сѝ а҆по́столы твоѧ̑, носѧ́щыѧ тебѐ  свѣ́тъ непостижи́мый, и҆ невѣ́дѣнїѧ мглꙋ̀ ѡ҆чища́ющыѧ  и҆ вопїю́щыѧ: бл҃гослови́те всѧ̀ дѣла̀ гдⷭ҇нѧ гдⷭ҇а. 
Бг҃оро́диченъ: 
Сѐ ны́нѣ ѡ҆скꙋдѣ̀ ꙗ҆́вѣ ѿ і҆ꙋ́дина пле́мене  кнѧ́зь и҆ во́ждь: ты́ бо всенепоро́чнаѧ родила̀ є҆сѝ,  пре́жде ѡ҆бѣща́нное ча́ѧнїе ꙗ҆зы́кѡвъ, хрⷭ҇та̀ бг҃а,  є҆мꙋ́же пое́мъ: бл҃гослови́те всѧ̀ дѣла̀ гдⷭ҇нѧ гдⷭ҇а. 
И҆́нъ. І҆рмо́съ: А҆́гг҃ли и҆ небеса̀, на  престо́лѣ: 
Прїиди́те ви́дите лю́дїе, на престо́лѣ сла́вы  воспѣва́емаго, ѿ люде́й беззако́нныхъ хꙋ́лимаго, и҆  ви́дѧще по́йте въ проро́цѣхъ мессі́ю предрече́ннаго. 
Ты̀ є҆сѝ вои́стиннꙋ хрⷭ҇то́съ, въ мі́ръ се́й  прише́дый, и҆з̾ негѡ́же спасе́нїе и҆ ѡ҆ставле́нїе  ѻ҆те́ческихъ (л. рѳ҃і) согрѣше́нїй: ты̀ є҆сѝ  вои́стиннꙋ живо́тъ, въ тѧ̀ вѣ́ровавшымъ. 
Премꙋ́дрость бж҃їѧ, преполови́вшꙋсѧ пра́здникꙋ,  ꙗ҆́коже пи́сано є҆́сть, во свѧти́лищи предста̀ и҆  оу҆ча́ше, ꙗ҆́кѡ вои́стиннꙋ се́й бѧ́ше мессі́а  хрⷭ҇то́съ, и҆́мже спасе́нїе. 
Въ сꙋббѡ́тахъ хрⷭ҇то́съ, и҆ по всѧ̑ днѝ  пока́зоваше зна́менїй дѣла̀, и҆сцѣлѧ́ѧ сꙋ́щыѧ въ  недꙋ́зѣхъ разли́чныхъ: но прельще́ннїи лю́дїе ꙗ҆́ростїю  распыха́хꙋсѧ. 
Разсла́бленнаго, глаго́летъ, въ лѣ́тѣхъ же  мно́зѣхъ лежа́щаго, въ сꙋббѡ́тꙋ се́й и҆сцѣлѝ, и҆  престꙋпѝ зако́нъ, і҆ꙋдє́и хрⷭ҇та̀ го́рькѡ оу҆корѧ́хꙋ. 
Не мѡѷсе́й ли ва́мъ зако́нъ да́вый, повелѣва́етъ  ѡ҆брѣ́затисѧ, и҆ въ сꙋббѡ́тꙋ мꙋ́жа ѡ҆брѣ́зꙋете, да не  ка́кѡ зако́нъ ѻ҆те́ческїй разори́тсѧ, хрⷭ҇то́съ  і҆ꙋде́ємъ глаго́лаше. 
Неблагода́рни всегда̀ въ пꙋсты́ни жи́вшїи,  благодѣ́телѧ за́вистїю прогнѣ́вахꙋ, хꙋ́лѧще, дви́жꙋще  непра́вєдныѧ ѧ҆зы́ки, тщє́тнымъ поꙋча́ющесѧ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Є҆ди́нъ бг҃ъ оу҆́бѡ трⷪ҇ца, ѻ҆ц҃ꙋ̀ не  престꙋпи́вшꙋ въ сыновство̀, нижѐ сн҃ꙋ прело́жшꙋсѧ во  и҆схожде́нїе: но сво́йствєннаѧ и҆ ѻ҆боѧ̑, свѣ́тъ бг҃а,  трѝ прославлѧ́ю во вѣ́къ. 
Бг҃оро́диченъ: 
Ка́кѡ родила̀ є҆сѝ, рцы̀, ѿ ѻ҆ц҃а̀ безлѣ́тнѡ  просїѧ́вшаго, и҆ со ст҃ы́мъ дх҃омъ воспѣва́емаго; и҆лѝ  ꙗ҆́кѡ вѣ́сть є҆ди́нъ благоволи́вый и҆з̾ тебѐ  роди́тисѧ, бцⷣе. 
Та́же: Хва́лимъ, благослови́мъ: 
Катава́сїа: А҆́гг҃ли и҆ небеса̀ на престо́лѣ  сла́вы сѣдѧ́щаго, (л. рѳ҃і ѡ҆б.) и҆ ꙗ҆́кѡ бг҃а  непреста́ннѡ сла́вимаго, бл҃гослови́те, по́йте и҆  превозноси́те во всѧ̀ вѣ́ки. 
Честнѣ́йшꙋю: не стїхосло́витсѧ. 
Пѣ́снь ѳ҃. 
І҆рмо́съ: Ка́мень нерꙋкосѣ́чный ѿ несѣко́мыѧ  горы̀ тебѐ дв҃о, краеꙋго́льный ѿсѣче́сѧ хрⷭ҇то́съ,  совокꙋпи́вый разстоѧ́щаѧсѧ є҆стества̀ тѣ́мъ  веселѧ́щесѧ, тѧ̀ бцⷣе велича́емъ. 
Но́вомꙋ и҆ чи́стомꙋ жи́тельствꙋ, ѿ хрⷭ҇та̀  наꙋчи́вшесѧ, сїѐ да́же до конца̀ сохрани́ти поле́знѡ  всѝ потщи́мсѧ ꙗ҆́кѡ да ст҃а́гѡ дх҃а прише́ствїе  воспрїи́мемъ. 
Ты̀ моѐ сме́ртное жизнода́вче, ѡ҆бложе́нїемъ  безсме́ртїѧ, и҆ нетлѣ́нїѧ благода́тїю ѡ҆бле́къ сп҃се,  совоскреси́лъ є҆сѝ, и҆ ѻ҆ц҃ꙋ̀ приве́лъ є҆сѝ,  вре́меннꙋю мою̀ разрꙋши́въ бра́нь. 
Въ небе́сное па́ки житїѐ зва́ни бы́вше,  хода́тайства си́лою и҆стощи́вшагѡсѧ да́же и҆ до ра́бїѧ  ѻ҆́браза, и҆ на́съ возне́сшагѡ, сего̀ досто́йнѡ  возвели́чимъ. 
Бг҃оро́диченъ: 
Ꙗ҆́кѡ ко́рень, и҆сто́чникъ и҆ винꙋ̀ нетлѣ́нїѧ,  тебѐ дв҃о всѝ вѣ́рнїи оу҆вѣ́дѣвше, похвала́ми  почита́емъ: ты́ бо ѵ҆поста́сное безсме́ртїе на́мъ  и҆сточи́ла є҆сѝ. 
И҆́нъ. І҆рмо́съ: Чꙋ́жде ма́терємъ дѣ́вство: 
Пра́здникꙋ преполовлѧ́ющꙋсѧ і҆ꙋде́йскомꙋ, возше́лъ  є҆сѝ сп҃се мо́й во свѧти́лище твоѐ, и҆ наꙋча́лъ є҆сѝ  всѣ́хъ чꙋдѧ́хꙋсѧ же і҆ꙋде́є, и҆ ѿкꙋ́дꙋ се́й вѣ́сть  пи́смена не наꙋчи́всѧ, глаго́лахꙋ. 
И҆сцѣлє́нїѧ дарова́нїй и҆зба́витель мо́й  и҆сточа́ѧ, сотворѧ́ше чꙋдеса̀ и҆ зна́мєнїѧ, прогонѧ̀  недꙋ́ги, цѣлѧ̀ (л. р҃к) немощствꙋ́ющыѧ: но і҆ꙋде́є  неи́стовствовахꙋсѧ мно́жествомъ чꙋде́съ є҆гѡ̀. 
Непокори́выѧ і҆ꙋдє́и и҆зба́витель мо́й ѡ҆блича́ѧ,  вопїѧ́ше: не сꙋди́те на лицѐ, но пра́веденъ сꙋ́дъ  сꙋди́те: и҆́бо зако́нъ и҆ въ сꙋббѡ́тꙋ ѡ҆брѣ́зоватисѧ  повелѣва́етъ всѧ́комꙋ человѣ́кꙋ. 
Бѡ́льшаѧ чꙋде́съ оу҆ченикѡ́мъ твои́мъ сп҃се,  ꙗ҆́коже ѡ҆бѣща́въ пода́лъ є҆сѝ, посла́въ въ ꙗ҆зы́ки  проповѣ́дати сла́вꙋ твою̀: ѻ҆ни́ же мі́рови  проповѣ́дахꙋ твоѐ воскресе́нїе, бл҃года́ть и҆  воплоще́нїе. 
А҆́ще человѣ́ка ѡ҆брѣ́зꙋете въ сꙋббѡ́тꙋ, да не  ка́кѡ разори́тсѧ зако́нъ: ны́нѣ на мѧ̀ что̀  гнѣ́ваетесѧ, ꙗ҆́кѡ человѣ́ка всего̀ здра́ва сотвори́хъ  сло́вомъ; по пло́ти вы̀ сꙋ́дите, глаго́летъ і҆ꙋде́ємъ  хрⷭ҇то́съ. 
Сꙋхꙋ́ю и҆сцѣли́вый рꙋ́кꙋ сло́вомъ, и҆зсо́хшꙋю  дре́вле зе́млю моегѡ̀ се́рдца, и҆сцѣли́въ сло́ве,  покажи́ мѧ плодоно́сна, да содѣ́лаю и҆ а҆́зъ сп҃се,  плоды̀ въ покаѧ́нїи те́плѣ. 
Прокаже́нное моѐ се́рдце ѡ҆чи́стивъ, и҆ дꙋшѝ  моеѧ̀ сло́ве ѻ҆́чи просвѣти́вый, на ѻ҆дрѣ̀ болѣ́зни  мѧ̀ лежа́ща и҆спра́ви, ꙗ҆́коже разсла́бленнаго  возста́вилъ є҆сѝ на ѻ҆дрѣ̀ лежа́щаго. 
Сла́ва: трⷪ҇ченъ: 
Чꙋ́жде є҆́сть беззакѡ́ннымъ сла́вити  безнача́льнꙋю трⷪ҇цꙋ, ѻ҆ц҃а̀, и҆ сн҃а же, и҆ ст҃а́го  дх҃а, несозда́нное вседержа́нїе, и҆́мже ве́сь мі́ръ  созда́сѧ держа́вою крѣ́пости є҆ѧ̀. 
И҆ ны́нѣ: бг҃оро́диченъ: 
Вмѣсти́ла є҆сѝ во чре́вѣ твое́мъ дв҃о мт҃и,  є҆ди́наго (л. р҃к ѡ҆б.) ѿ трⷪ҇цы хрⷭ҇та̀ жизнода́вца,  є҆го́же пое́тъ всѧ̀ тва́рь, и҆ трепе́щꙋтъ го́рнїи  престо́ли: того̀ молѝ всеблаже́ннаѧ, спастѝ дꙋ́шы  на́шѧ. 
Катава́сїа: Чꙋ́жде ма́терємъ дѣ́вство, и҆  стра́нно дѣ́вамъ дѣторожде́нїе: на тебѣ̀ бцⷣе,  ѻ҆боѧ̑ оу҆стро́ишасѧ. тѣ́мъ тѧ̀ всѧ̑ племена̀ земна̑ѧ  непреста́ннѡ велича́емъ. 
Є҆ѯапостїла́рїй. Подо́бенъ: Не́бо ѕвѣзда́ми: 
Ча́шꙋ и҆мѣ́ѧй неистощи́мыхъ дарѡ́въ, да́ждь мѝ  почерпстѝ во́дꙋ во ѡ҆ставле́нїе грѣхѡ́въ, ꙗ҆́кѡ  содержи́мь є҆́смь жа́ждею, бл҃гоꙋтро́бне є҆ди́не  ще́дре. [Три́жды]. 
На хвали́техъ, Всѧ́кое дыха́нїе: поста́вимъ  стїхѝ д҃. и҆ пое́мъ подо́бны пра́здника г҃, повторѧ́юще  а҃, гла́съ д҃. 
Подо́бенъ: Ꙗ҆́кѡ до́блѧ: 
Премꙋ́дрость, и҆ си́ла, ѻ҆́ч҃ее сїѧ́нїе, сло́во  присносꙋ́щное и҆ сн҃ъ бж҃їй, во свѧти́лище прїи́де  пло́тїю, и҆ оу҆ча́ше і҆ꙋдє́йскїѧ лю́ди, жестѡ́кїѧ и҆  неблагода̑рныѧ, и҆ оу҆дивлѧ́хꙋсѧ премꙋ́дрости  бога́тствꙋ, вопїю́ще: ѿкꙋ́дꙋ вѣ́сть писмена̀, ни ѿ  когѡ́же оу҆чи́всѧ; [Два́жды.] 
Кни́жникѡмъ затыка́ше оу҆ста̀, і҆ꙋдє́и  ѡ҆блича́ше мессі́а гдⷭ҇ь, вопїѧ̀ къ ни́мъ: не на лицѐ  законопрестꙋ̑пницы, ꙗ҆́кѡ непра́веднїи сꙋди́те, въ  сꙋббѡ́тꙋ бо а҆́зъ разсла́бленнаго воздви́гнꙋхъ. тѣ́мже  гдⷭ҇ь сꙋббѡ́ты є҆́смь и҆ зако́на, что̀ и҆́щете менѐ  оу҆би́ти, оу҆ме́ршыѧ воздви́гшаго; 
Навꙋѳе́а ка́менїемъ поби́ша, лю́тїи и҆  законопрестꙋ́пнїи, і҆ꙋде́йское собра́нїе неблагода́рное:  и҆са́їю же пило́ю древѧ́ною растро́ша, въ ка́лъ мꙋ́драго  і҆еремі́ю вверго́ша, гдⷭ҇а же на крⷭ҇тъ возне́сше  взыва́хꙋ: хра́мъ разорѧ́ѧй, спасѝ себѐ, и҆  оу҆вѣ́рꙋемъ. (л. рк҃а) 
Сла́ва, и҆ ны́нѣ, гла́съ д҃. А҆нато́лїа. 
Просвѣти́вшесѧ бра́тїе, воскресе́нїемъ сп҃са  хрⷭ҇та̀, и҆ дости́гше преполове́нїѧ пра́здника влⷣчнѧ,  прїи́скреннѡ сохрани́мъ за́пѡвѣди бж҃їѧ, да досто́йни  бꙋ́демъ и҆ вознесе́нїе пра́здновати, и҆ прише́ствїе  полꙋчи́ти ст҃а́гѡ дх҃а. 
Славосло́вїе вели́кое. По трист҃о́мъ тропа́рь  пра́здника. Є҆ктєнїѝ, и҆ ѿпꙋ́стъ. И҆ ча́съ а҃-й. 
На лїтꙋргі́и блажє́нна ѿ канѡ́на пра́здника,  д҃-гѡ гла́са, пѣ́снь г҃ на д҃, и҆ и҃-гѡ гла́са, пѣ́снь  ѕ҃ на д҃. По вхо́дѣ тропа́рь пра́здника. Сла́ва, и҆  ны́нѣ: Конда́къ. Прокі́менъ, гла́съ г҃. Ве́лїй гдⷭ҇ь  на́шъ, и҆ ве́лїѧ крѣ́пость є҆гѡ̀, и҆ ра́зꙋма є҆гѡ̀  нѣ́сть числа̀. И҆ до ѿда́нїѧ. Сті́хъ: Хвали́те  гдⷭ҇а ꙗ҆́кѡ бла́гъ ѱало́мъ: бг҃ови на́шемꙋ да  оу҆слади́тсѧ хвале́нїе. А҆по́столъ дѣѧ́нїй, зача́ло  л҃д: Па́ѵелъ и҆ варна́ва прибѣго́ста во гра́ды  лѷкао́нскїѧ: А҆ллилꙋ́їа, гла́съ а҃: Помѧнѝ со́нмъ  тво́й, є҆го́же стѧжа́лъ є҆сѝ и҆спе́рва. Сті́хъ:  Бг҃ъ же цр҃ь на́шъ пре́жде вѣ́ка, содѣ́ла спасе́нїе  посредѣ̀ землѝ. Є҆ѵⷢ҇лїе і҆ѡа́нна, зача́ло к҃ѕ: Въ  преполове́нїе пѧтдесѧ́тницы: На лїтꙋргі́и пое́мъ и҆ на  ѿда́нїе преполове́нїѧ, вмѣ́стѡ Досто́йно:  і҆рмо́съ: Чꙋ́жде ма́терємъ дѣ́вство: [Въ про́чыѧ  же днѝ пое́мъ. Свѣти́сѧ: и҆ до ѿда́нїѧ.]  Прича́стенъ: Ꙗ҆ды́й мою̀ пло́ть, и҆ пїѧ́й мою̀ кро́вь,  во мнѣ̀ пребыва́етъ, и҆ а҆́зъ въ не́мъ, речѐ гдⷭ҇ь.  А҆ллилꙋ́їа, три́жды. На трапе́зѣ оу҆тѣше́нїе  бра́тїи. 
Пра́зднꙋетсѧ же се́й пра́здникъ дне́й и҃. 


(л. рк҃ѳ) 
Недѣ́лѧ пѧ́таѧ по па́сцѣ, самарѧны́ни. 
Въ сꙋббѡ́тꙋ ве́чера, на ма́лѣй вече́рни, 
на Гдⷭ҇и воззва́хъ: стїхи̑ры воскре́сны д҃,  гла́съ д҃: Животворѧ́щемꙋ твоемꙋ̀ крⷭ҇тꙋ̀: Дре́ва  преслꙋша́нїѧ: Врата̀ а҆́дова сокрꙋши́лъ є҆сѝ гдⷭ҇и:  Прїиди́те воспои́мъ лю́дїе: Сла́ва: гла́съ ѕ҃:  При стꙋденцѣ̀ і҆а́кѡвли: [всѐ и҆щѝ напредѝ на  вели́цѣй вече́рни] 
И҆ ны́нѣ: бг҃оро́диченъ, догма́тїкъ. Гла́съ д҃: 
Безсѣ́меннѡ зачала̀ є҆сѝ, и҆ родила̀ є҆сѝ  неизрече́ннѡ, низложи́вшаго си̑льныѧ ѿ престѡ́лъ, и҆  возне́сшаго смирє́нныѧ, и҆ воздви́гшаго ро́гъ  пома́занныхъ свои́хъ, сла́вѧщихъ хрⷭ҇то́въ крⷭ҇тъ и҆  погребе́нїе, и҆ сла́вное воскресе́нїе. тѣ́мже тѧ̀ бцⷣе,  хода́таицꙋ толи́кихъ бла̑гъ, немо́лчными пѣ́сньми  оу҆блажа́емъ, ꙗ҆́кѡ молѧ́щꙋюсѧ при́снѡ спасти́сѧ  дꙋша́мъ на́шымъ. 
На стїхо́внѣ: стїхи́ра воскре́сна: Гдⷭ҇и,  возше́дъ на крⷭ҇тъ: [и҆щѝ на вели́цѣй вече́рни.] 
Та́же настоѧ́щыѧ стїхи̑ры подо́бны, прест҃ы́ѧ бцⷣы,  гла́съ д҃. Подо́бенъ: Зва́нный свы́ше: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
И҆з̾ безнача́льна ѻ҆ц҃а̀ сн҃ъ безлѣ́тнѡ,  низхожде́нїѧ ра́ди и҆ спасе́нїѧ человѣ́кѡвъ, бг҃ъ  человѣ́къ бы́сть, да пода́стъ первозда́нномꙋ ны́нѣ  ра́й: тогда̀ и҆ всѐ є҆стество̀ (л. рк҃ѳ ѡ҆б.)  и҆зба́витсѧ ѿ пре́лести ѕмі́евы, и҆ ѻ҆́бразъ па́дшїй  спасе́тъ, ꙗ҆́кѡ бл҃гопремѣни́тель. ѿѻнꙋ́дꙋже мт҃рь  содѣ́ла невѣсторо́дицꙋ чⷭ҇тꙋю ꙗ҆́кѡ нескве́рнꙋ, ю҆́же  ꙗ҆́кѡ а҆гкѵ́рꙋ всѝ и҆ приста́нище оу҆блажа́емъ. 
Сті́хъ: Слы́ши дщѝ и҆ ви́ждь: 
Воплоще́нна созда́телѧ всѣ́хъ, и҆мѣ́ла є҆сѝ во  оу҆тро́бѣ твое́й бг҃облаже́ннаѧ, воѡбрази́вшаго  человѣ́ка, пре́жде па́дшаго престꙋпле́нїемъ ѕмїи́нымъ:  бг҃а бо родила̀ є҆сѝ сего̀ несказа́ннѡ на́мъ, и҆  тлѣ́нїѧ свободи́ла є҆сѝ є҆стество̀ всѐ  ѡ҆бветша́вшее, ржⷭ҇тво́мъ твои́мъ. тѣ́мже пое́мъ и҆  сла́вимъ твою̀ бл҃года́ть дв҃о безневѣ́стнаѧ: моли́тисѧ  не преста́й, спасти́сѧ дꙋша́мъ на́шымъ. 
Сті́хъ: Лицꙋ̀ твоемꙋ̀ помо́лѧтсѧ: 
Да твоеѧ̀ всѣ̑мъ мно́жество ми́лости, и҆  бла́гости ѿкры́еши на́мъ неѡпредѣли́мꙋю пꙋчи́нꙋ,  грѣхѝ рабѡ́въ твои́хъ всѧ̑ загла́ди: и҆́маши бо  всенепоро́чнаѧ, ꙗ҆́кѡ мт҃и сꙋ́щи бж҃їѧ, вла́сть  созда́нїѧ, и҆ во́диши всѧ̑, ꙗ҆́кѡ хо́щеши, си́лою  твое́ю. и҆́бо бл҃года́ть дх҃а ст҃а́гѡ, ꙗ҆́вѣ  все́льшаѧсѧ въ тѧ̀, содѣ́йствꙋетъ тѝ во все́мъ при́снѡ,  всебл҃же́ннѣйшаѧ. 
Сла́ва: гла́съ и҃: Є҆гда̀ ꙗ҆ви́лсѧ є҆сѝ во  пло́ти: [ли́стъ рл҃а ѡ҆б.] 
И҆ ны́нѣ: гла́съ то́йже. 
Преполови́вшꙋсѧ пра́здникꙋ, оу҆ча́щꙋ тѝ сп҃се,  глаго́лахꙋ і҆ꙋде́є: ѿкꙋ́дꙋ се́й вѣ́сть пи́смена не  оу҆чи́всѧ; не разꙋмѣ́юще, ꙗ҆́кѡ ты̀ є҆сѝ  премꙋ́дрость оу҆стро́ившаѧ мі́ръ, сла́ва тебѣ̀. 
Ѿпꙋсти́тельный тропа́рь, гла́съ д҃: Свѣ́тлꙋю  воскрⷭ҇нїѧ про́повѣдь: [и҆щѝ на оу҆́трени, ли́стъ  рл҃в.] Сла́ва и҆ ны́нѣ: (л. р҃л) Преполови́вшꙋсѧ  пра́здникꙋ: [и҆щѝ ли́стъ рл҃а на ѡ҆боро́тѣ.] И҆  ѿпꙋ́стъ. 
На вели́цѣй вече́рни, 
поста́вимъ стїхѡ́въ і҃. И҆ пое́мъ стїхи̑ры  воскрⷭ҇ны г҃, и҆ ꙾восто́чнꙋ꙾а҆нато́лїевꙋ И҆  преполове́нїю подо́бны г҃. И҆ самарѧны́ни самогла́сны,  г҃. 
Стїхи̑ры воскре́сны, гла́съ д҃: 
Животворѧ́щемꙋ твоемꙋ̀ крⷭ҇тꙋ̀, непреста́ннѡ  кла́нѧющесѧ хрⷭ҇тѐ бж҃е, тридне́вное воскресе́нїе твоѐ  сла́вимъ: тѣ́мъ бо ѡ҆бнови́лъ є҆сѝ и҆стлѣ́вшее  человѣ́ческое є҆стество̀ всеси́льне, и҆ и҆́же на нб҃са̀  восхо́дъ ѡ҆бнови́лъ є҆сѝ на́мъ, ꙗ҆́кѡ є҆ди́нъ бл҃гъ  и҆ человѣколю́бецъ. 
Дре́ва преслꙋша́нїѧ запреще́нїе разрѣши́лъ є҆сѝ  сп҃се, на дре́вѣ кре́стнѣмъ во́лею пригвозди́всѧ, и҆ во  а҆́дъ соше́дъ си́льне, смє́ртныѧ оу҆́зы ꙗ҆́кѡ бг҃ъ  растерза́лъ є҆сѝ. тѣ́мже кла́нѧемсѧ є҆́же и҆з̾  ме́ртвыхъ твоемꙋ̀ воскресе́нїю, ра́достїю вопїю́ще:  всеси́льне гдⷭ҇и, сла́ва тебѣ̀. 
Врата̀ а҆́дова сокрꙋши́лъ є҆сѝ гдⷭ҇и, и҆ твое́ю  сме́ртїю сме́ртное ца́рство разрꙋши́лъ є҆сѝ, ро́дъ же  человѣ́ческїй ѿ тлѣ́нїѧ свободи́лъ є҆сѝ, живо́тъ и҆  нетлѣ́нїе мі́рꙋ дарова́въ, и҆ ве́лїю ми́лость. 
И҆на́ѧ стїхи́ра ꙾восто́чна꙾а҆нато́лїева: 
Прїиди́те воспои́мъ лю́дїе, сп҃сово тридне́вное  воста́нїе, и҆́мже и҆зба́вихомсѧ а҆́довыхъ нерѣши́мыхъ  оу҆́зъ, и҆ нетлѣ́нїе и҆ жи́знь всѝ воспрїѧ́хомъ,  зовꙋ́ще: распны́йсѧ, и҆ погребы́йсѧ, и҆ воскресы́й,  спаси́ ны воскресе́нїемъ твои́мъ, є҆ди́не  человѣколю́бче. (л. р҃л ѡ҆б.) 
И҆ стїхи̑ры преполове́нїю, г҃, гла́съ то́йже. 
Подо́бенъ: Гдⷭ҇и, возше́дъ на крⷭ҇тъ: 
Наста̀ преполове́нїе дне́й: Слы́ша и҆  возвесели́сѧ: Прибли́жисѧ бж҃е́ственнагѡ: [и҆щѝ  ли́стъ р҃ѳ.] 
И҆ самарѧны́ни самогла́сны г҃, гла́съ а҃. 
На и҆сто́чникъ прише́лъ є҆сѝ, и҆сто́чниче  чꙋде́съ, въ шесты́й ча́съ, є҆́ѵинъ оу҆лови́ти пло́дъ:  є҆́ѵа бо въ то́й и҆зы́де и҆з̾ раѧ̀, пре́лестїю  ѕмі́евою. прибли́жи бо сѧ самарѧны́нѧ почерпстѝ во́дꙋ,  ю҆́же ви́дѣвъ речѐ сп҃съ: да́ждь мѝ во́дꙋ пи́ти, и҆  а҆́зъ воды̀ текꙋ́щїѧ насы́щꙋ тѧ̀. и҆ во гра́дъ те́кши  цѣломꙋ́дреннаѧ, наро́дѡмъ возвѣстѝ а҆́бїе: прїиди́те  ви́дите хрⷭ҇та̀ гдⷭ҇а, сп҃са дꙋ́шъ на́шихъ. 
Гла́съ в҃: 
На стꙋдене́цъ ꙗ҆́кѡ прїи́де гдⷭ҇ь, самарѧны́нѧ  молѧ́ше бл҃гоꙋтро́бнаго: пода́ждь мѝ во́дꙋ вѣ́ры, и҆  прїимꙋ̀ кꙋпѣ̑льныѧ во́ды, ра́дованїе и҆ и҆збавле́нїе.  животода́вче гдⷭ҇и, сла́ва тебѣ̀. 
Собезнача́льный и҆ соприсносꙋ́щный сн҃ъ и҆ сло́во  ѻ҆́ч҃ее, на и҆сто́чникъ прїи́де, и҆сто́чникъ  и҆сцѣле́нїй, и҆ жена̀ ѿ самарі́и прїи́де почерпстѝ  во́дꙋ, ю҆́же ви́дѣвъ речѐ сп҃съ: да́ждь мѝ во́дꙋ  пи́ти, и҆ ше́дши пригласѝ твоего̀ мꙋ́жа. ѻ҆на́ же  ꙗ҆́кѡ человѣ́кꙋ глаго́лющи, а҆ не бг҃ꙋ, оу҆таи́ти  тща́шесѧ, глаго́лаше: не и҆́мамъ мꙋ́жа. и҆ оу҆чи́тель къ  не́й: и҆́стинꙋ рекла̀ є҆сѝ, не и҆́мамъ мꙋ́жа: пѧ́ть бо  и҆мѣ́ла є҆сѝ, и҆ ны́нѣ є҆го́же и҆́маши, нѣ́сть  тво́й мꙋ́жъ. ѻ҆на́ же ѡ҆ глаго́лѣ оу҆диви́вшисѧ, и҆ во  гра́дъ те́кши, наро́дѡмъ вопїѧ́ше, глаго́лющи: прїиди́те  ви́дите хрⷭ҇та̀, и҆́же да́рꙋетъ мі́рови ве́лїю ми́лость.  (л. рл҃а) 
Сла́ва: гла́съ ѕ҃: 
При стꙋденцѣ̀ і҆а́кѡвли ѡ҆брѣ́тъ і҆и҃съ  самарѧны́ню, про́ситъ во́дꙋ ѿ неѧ̀, ѻ҆блака́ми  покрыва́ѧй зе́млю. ѽ чꙋдесѐ! и҆́же херꙋві́мы носи́мый,  блꙋдни́цѣ женѣ̀ бесѣ́доваше, воды̀ просѧ̀, и҆́же на  вода́хъ зе́млю повѣ́сивый, воды̀ и҆скі́й, и҆́же  и҆сто́чники и҆ є҆зе́ра во́дъ и҆злива́ѧй, хотѧ̀ привлещѝ  сїю̀ вои́стиннꙋ, оу҆ловлѧ́емꙋ ѿ сопоста́та врага̀, и҆  напои́ти ю҆̀ водо́ю живо́ю, пали́мꙋю въ безмѣ́стїихъ  лю́тѣ, ꙗ҆́кѡ є҆ди́нъ бл҃гоꙋтро́бный и҆  чл҃вѣколю́бецъ. 
И҆ ны́нѣ: бг҃оро́диченъ, гла́съ д҃: 
И҆́же тебѐ ра́ди, бг҃оѻц҃ъ проро́къ дв҃дъ,  пѣ́сненнѡ ѡ҆ тебѣ̀ провозгласѝ, вели̑чїѧ тебѣ̀  сотво́ршемꙋ: предста̀ цр҃и́ца ѡ҆деснꙋ́ю тебѐ. тѧ́ бо  мт҃рь хода́таицꙋ живота̀ показа̀, без̾ ѻ҆ц҃а̀ и҆з̾  тебѐ вочеловѣ́читисѧ благоволи́вый бг҃ъ: да сво́й па́ки  ѡ҆бнови́тъ ѻ҆́бразъ, и҆стлѣ́вшїй страстьмѝ, и҆  заблꙋ́ждшее горохи́щное ѡ҆брѣ́тъ ѻ҆вча̀, на ра́мо  воспрїи́мъ, ко ѻ҆ц҃ꙋ̀ принесе́тъ, и҆ своемꙋ̀ хотѣ́нїю,  съ нбⷭ҇ными совокꙋ́питъ си́лами, и҆ спасе́тъ бцⷣе мі́ръ,  хрⷭ҇то́съ и҆мѣ́ѧй ве́лїю и҆ бога́тꙋю ми́лость. 
Вхо́дъ. Прокі́менъ днѐ. На лїті́и стїхи́ра  хра́ма. 
Сла́ва, и҆ ны́нѣ: гла́съ г҃: 
Да ра́дꙋетсѧ дне́сь свѣ́тлѡ нб҃о и҆ землѧ̀, занѐ  хрⷭ҇то́съ ꙗ҆ви́сѧ воплоща́емь ꙗ҆́кѡ человѣ́къ, да  а҆да́ма и҆́зметъ ѿ клѧ́твы всеро́дныѧ, и҆  оу҆дивлѧ́етсѧ чꙋдесы̀ самарі́ю прише́дъ: женѣ́ же  предста̀ воды̀ просѧ̀, ѻ҆́блаки вода́ми ѡ҆дѣва́ѧй.  тѣ́мже всѝ вѣ́рнїи покланѧ́емсѧ на́съ ра́ди во́лею  ѡ҆бнища́вшемꙋ, бл҃гоꙋтро́бнымъ совѣ́томъ. (л. рл҃а ѡ҆б.) 
На стїхо́внѣ стїхи́ра воскре́сна, гла́съ д҃:  
Гдⷭ҇и возше́дъ на крⷭ҇тъ, пра́дѣднюю на́шꙋ  клѧ́твꙋ потреби́лъ є҆сѝ, и҆ соше́дъ во а҆́дъ, ꙗ҆̀же  ѿ вѣ́ка оу҆́зники свободи́лъ є҆сѝ, нетлѣ́нїе  да́рꙋѧ человѣ́ческомꙋ ро́дꙋ. сегѡ̀ ра́ди пою́ще сла́вимъ  животворѧ́щее и҆ спаси́тельное твоѐ воста́нїе. 
И҆ про́чыѧ стїхи̑ры па́сцѣ, съ припѣ́вы и҆̀хъ,  [и҆щѝ въ недѣ́лю па́схи на оу҆́трени, ли́стъ з҃, на  ѡ҆боро́тѣ.] 
Сла́ва: гла́съ и҃: 
Є҆гда̀ ꙗ҆ви́лсѧ є҆сѝ во пло́ти хрⷭ҇тѐ бж҃е,  за неизрече́нное смотре́нїе, слы́шавши самарѧны́нѧ сло́во  тебѐ чл҃вѣколю́бца, ѡ҆ста́ви почерпа́ло оу҆ стꙋденца̀,  и҆ течѐ глаго́лющи сꙋ́щымъ во гра́дѣ: прїиди́те ви́дите  срⷣцевѣ́дца, є҆да̀ се́й є҆́сть ча́емый хрⷭ҇то́съ,  и҆мѣ́ѧй ве́лїю млⷭ҇ть; 
И҆ ны́нѣ: Воскрⷭ҇нїѧ де́нь: 
И҆ прѡ́чаѧ всѧ̑, ꙗ҆́кѡ предписа́сѧ въ про́чїихъ  недѣ́лѧхъ. Ѿпꙋсти́тельный тропа́рь, гла́съ д҃:  Свѣ́тлꙋю воскрⷭ҇нїѧ: 
Сла́ва и҆ ны́нѣ: пра́здника, гла́съ и҃: 
Преполови́вшꙋсѧ пра́здникꙋ, жа́ждꙋщꙋю дꙋ́шꙋ мою̀  бл҃гоче́стїѧ напо́й вода́ми, ꙗ҆́кѡ всѣ̑мъ сп҃се  возопи́лъ є҆сѝ: жа́ждай да грѧде́тъ ко мнѣ̀, и҆ да  пїе́тъ. и҆сто́чниче жи́зни на́шеѧ хрⷭ҇тѐ бж҃е, сла́ва  тебѣ̀. 
А҆́ще нѣ́сть бдѣ́нїѧ, на полꙋ́нощницѣ канѡ́нъ  ст҃ѣ́й и҆ живонача́льнѣй трⷪ҇цѣ, во ѻ҆ктѡ́ихѣ,  гла́са д҃-гѡ. 
Та́же: Досто́йно є҆́сть: и҆ прѡ́чаѧ. (л.  рл҃в) 
На оу҆́трени, 
на Бг҃ъ гдⷭ҇ь: тропа́рь воскре́сенъ, два́жды,  гла́съ д҃: 
Свѣ́тлꙋю воскрⷭ҇нїѧ про́повѣдь, ѿ а҆́гг҃ла  оу҆вѣ́дѣвше гдⷭ҇ни оу҆чєни́цы, и҆ пра́дѣднее  ѡ҆сꙋжде́нїе ѿве́ргше, а҆пⷭ҇лѡмъ хва́лѧщесѧ глаго́лахꙋ:  и҆спрове́ржесѧ сме́рть, воскре́се хрⷭ҇то́съ бг҃ъ, да́рꙋѧй  мі́рови ве́лїю ми́лость. 
И҆ пра́здника: Преполови́вшꙋсѧ пра́здникꙋ:  є҆ди́нощи. 
Та́же ѻ҆бы́чное стїхосло́вїе. 
По а҃-мъ стїхосло́вїи сѣда́ленъ, гла́съ д҃: 
Воззрѣ́вше на гро́бный вхо́дъ, и҆ пла́мене  а҆́гг҃льскагѡ не терпѧ́ще мѷронѡ́сицы, съ тре́петомъ  дивлѧ́хꙋсѧ глаго́люще: є҆да̀ оу҆кра́десѧ, ѿве́рзый  разбо́йникꙋ ра́й; є҆да́ ли воста̀, и҆́же и҆ пре́жде  стра́сти проповѣ́давый воста́нїе; вои́стиннꙋ воскре́се  хрⷭ҇то́съ, сꙋ́щымъ во а҆́дѣ подаѧ̀ живо́тъ и҆  воскрⷭ҇нїе. 
Сті́хъ: Воскрⷭ҇нѝ гдⷭ҇и бж҃е мо́й: 
Подо́бенъ: Ско́рѡ предварѝ: 
Воскре́слъ є҆сѝ ꙗ҆́кѡ безсме́ртный, ѿ гро́ба  сп҃се, совоздви́глъ є҆сѝ мі́ръ тво́й си́лою твое́ю  хрⷭ҇тѐ бж҃е на́шъ, сокрꙋши́лъ є҆сѝ въ крѣ́пости  сме́рти держа́вꙋ, показа́лъ ми́лостиве воскрⷭ҇нїе  всѣ̑мъ. тѣ́мже тѧ̀ и҆ сла́вимъ є҆ди́не  человѣколю́бче. 
Сла́ва и҆ ны́нѣ: бг҃оро́диченъ: 
Є҆́же ѿ вѣ́ка оу҆тае́ное, и҆ а҆́гг҃лѡмъ  несвѣ́домое та́инство, тобо́ю бцⷣе сꙋ́щымъ на землѝ  ꙗ҆ви́сѧ бг҃ъ, въ несли́тномъ соедине́нїи воплоща́емь, и҆  крⷭ҇тъ во́лею на́съ (л. рл҃в ѡ҆б.) ра́ди воспрїи́мъ,  и҆́мже воскреси́въ первозда́ннаго, сп҃сѐ ѿ сме́рти  дꙋ́шы на́шѧ. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Съ го́рнихъ высо́тъ сше́дъ гаврїи́лъ, и҆ къ  ка́меню пристꙋ́пль, и҆дѣ́же ка́мень жи́зни, бѣлоносѧ́й  взыва́ше къ пла́чꙋщымъ: преста́ните вы̀ ѿ рыда́нїѧ  во́плѧ, и҆мѣ́ющыѧ и҆ ны́нѣ ми́лостивное: є҆го́же бо  и҆́щете пла́чꙋще, дерза́йте, ꙗ҆́кѡ вои́стиннꙋ воста́лъ  є҆́сть. тѣ́мже возопі́йте а҆пⷭ҇лѡмъ, ꙗ҆́кѡ воскре́се  гдⷭ҇ь. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ  се́рдцемъ мои́мъ: 
Во́льнымъ твои́мъ совѣ́томъ крⷭ҇тъ претерпѣ́лъ  є҆сѝ сп҃се, и҆ во гро́бѣ но́вѣ положи́ша тѧ̀  человѣ́цы сме́ртнїи, сло́вомъ концы̀ соста́вльшаго.  тѣ́мже свѧ́занъ бы́сть чꙋ́ждїй, сме́рть лю́тѡ  плѣнѧ́шесѧ, и҆ сꙋ́щїи во а҆́дѣ всѝ взыва́хꙋ  живоно́сномꙋ воста́нїю твоемꙋ̀: хрⷭ҇то́съ воскре́се,  жизнода́вецъ пребыва́ѧй во вѣ́ки. 
Сла́ва, и҆ ны́нѣ, бг҃оро́диченъ, самогла́сенъ: 
Оу҆диви́сѧ і҆ѡ́сифъ, є҆́же па́че є҆стества̀  зрѧ̀, и҆ внима́ше мы́слїю и҆́же на рꙋно̀ до́ждь, въ  безсѣ́менномъ зача́тїи твое́мъ бцⷣе, кꙋпинꙋ̀ ѻ҆гне́мъ  неѡпали́мꙋю, же́злъ а҆арѡ́новъ прозѧ́бшїй, и҆  свидѣ́тельствꙋѧ ѡ҆брꙋ́чникъ тво́й и҆ храни́тель,  сщ҃е́нникѡмъ взыва́ше: дв҃а ражда́етъ, и҆ по ржⷭ҇твѣ̀  па́ки дв҃ою пребыва́етъ. 
Та́же чте́нїе въ толкова́нїи є҆ѵⷢ҇лїа і҆ѡа́нна:  сло́во л҃а, л҃в, л҃г и҆ л҃д. По Бл҃же́ни непоро́чнїи:  глаго́лемъ тропарѝ воскрⷭ҇ны: Блгⷭ҇ве́нъ є҆сѝ  гдⷭ҇и: во гла́съ є҃. А҆́гг҃льскїй собо́ръ: и҆  про́чее. (л. рл҃г) 
И҆ а҆́бїе ѵ҆пакоѝ, гла́съ д҃: 
Ꙗ҆́же твоегѡ̀ пресла́внагѡ воста́нїѧ, предте́кшыѧ  мѷронѡ́сицы, а҆пⷭ҇лѡмъ проповѣ́дахꙋ хрⷭ҇тѐ, ꙗ҆́кѡ  воскре́слъ є҆сѝ ꙗ҆́кѡ бг҃ъ, подаѧ́й мі́рови ве́лїю  ми́лость. 
И҆ а҆́бїе степє́нны, гла́съ д҃. А҆нтїфѡ́нъ  а҃: 
Ѿ ю҆́ности моеѧ̀ мно́зи бо́рютъ мѧ̀ стра̑сти, но  са́мъ мѧ̀ застꙋпѝ, и҆ спасѝ сп҃се мо́й. 
Ненави́дѧщїи сїѡ́на, посрами́тесѧ ѿ гдⷭ҇а:  ꙗ҆́кѡ трава́ бо ѻ҆гне́мъ бꙋ́дете и҆зсо́хше. 
Сла́ва: 
Ст҃ы́мъ дх҃омъ всѧ́ка дш҃а̀ живи́тсѧ и҆ чⷭ҇тото́ю  возвыша́етсѧ, свѣтлѣ́етсѧ трⷪ҇ческимъ є҆ди́нствомъ  сщ҃еннота́йнѣ. 
И҆ ны́нѣ: то́йже. 
А҆нтїфѡ́нъ в҃: 
Воззва́хъ тебѣ̀ гдⷭ҇и те́плѣ и҆з̾ глꙋбины̀  дш҃ѝ моеѧ̀, и҆ мнѣ̀ да бꙋ́дꙋтъ на послꙋша́нїе  бжⷭ҇твєннаѧ твоѧ̑ оу҆шеса̀. 
На гдⷭ҇а наде́ждꙋ всѧ́къ кто̀ стѧжа́въ, вы́шшїй  є҆́сть и҆́хъ скорбѧ́щихъ. 
Сла́ва: 
Ст҃ы́мъ дх҃омъ точа́тсѧ бл҃года̑тныѧ стрꙋи̑,  напаѧ́юще всѧ́кꙋ тва́рь ко ѡ҆живле́нїю. 
И҆ ны́нѣ: то́йже: 
А҆нтїфѡ́нъ г҃: 
Се́рдце моѐ къ тебѣ̀, сло́ве, да возвы́ситсѧ, и҆  да ничто́же оу҆слади́тъ мѧ̀ ѿ мїрски́хъ красо́тъ на  сла́бость. 
Къ ма́тери свое́й ꙗ҆́коже и҆́мать кто̀ любо́вь,  ко гдⷭ҇ꙋ те́пльше любле́нїемъ должнѝ є҆смы̀. (л. рл҃г  ѡ҆б.) 
Сла́ва: 
Ст҃ы́мъ дх҃омъ, бг҃овѣ́дѣнїѧ бога́тство,  зрѣ́нїѧ, и҆ премⷣрости: всѧ̑ бо въ се́мъ ѻ҆ч҃єскаѧ  велѣ̑нїѧ сло́во ѿкрыва́етъ. 
И҆ ны́нѣ: то́йже:  
Прокі́менъ, гла́съ д҃: Воскрⷭ҇нѝ гдⷭ҇и, помозѝ  на́мъ, и҆ и҆зба́ви на́съ и҆́мене твоегѡ̀ ра́ди. Сті́хъ:  Бж҃е оу҆ши́ма на́шима оу҆слы́шахомъ: Та́же:  Всѧ́кое дыха́нїе да хва́литъ гдⷭ҇а. Сті́хъ:  Хвали́те бг҃а во ст҃ы́хъ є҆гѡ̀: Є҆ѵⷢ҇лїе ѿ  і҆ѡа́нна, оу҆́треннее з҃: Во є҆ди́нꙋ ѿ сꙋббѡ́тъ:  Воскресе́нїе хрⷭ҇то́во: три́жды. ѱало́мъ н҃. И҆  про́чее. 
Та́же канѡ́ны: па́сцѣ со і҆рмосы̀ и҆ съ  бг҃оро́дичны, на ѕ҃: преполове́нїю, на д҃: и҆  самарѧны́ни, на д҃. 
Катава́сїа: Воскрⷭ҇нїѧ де́нь: 
Канѡ́нъ па́сцѣ, гла́съ а҃. 
Пѣ́снь а҃. І҆рмо́съ: Воскрⷭ҇нїѧ де́нь: 
Дрꙋгі́й канѡ́нъ преполове́нїю. Гла́съ и҃. 
Творе́нїе а҆ндре́а кри́тскагѡ. 
Пѣ́снь а҃. 
І҆рмо́съ: Мо́ре ѡ҆гꙋсти́лъ є҆сѝ: 
Ꙗ҆зы́цы восплещи́те, є҆вре́и воспла́чите,  животода́вецъ бо хрⷭ҇то́съ, оу҆́зы а҆́довы расто́рже, и҆  мє́ртвыѧ воскресѝ, и҆ недꙋ́ги и҆сцѣлѝ сло́вомъ: се́й  є҆́сть бг҃ъ на́шъ, да́вый жи́знь вѣ́рꙋющымъ во и҆́мѧ  є҆гѡ̀. 
Чꙋ́до показа́лъ є҆сѝ, во́дꙋ въ вїно̀ преше́дшꙋю,  во є҆гѵ́птѣ рѣ́ки преложи́вый влⷣко въ кро́вь, и҆  мє́ртвыѧ воскреси́лъ є҆сѝ, зна́менїе сїѐ второ́е  сконча́въ. сла́ва сп҃се, (л. рл҃д) несказа́нномꙋ твоемꙋ̀  совѣ́тꙋ: сла́ва и҆стоща́нїю твоемꙋ̀, и҆́мже ѡ҆бнови́лъ  є҆сѝ на́съ. 
Стрꙋѧ̀ приснотекꙋ́щаѧ сы́й гдⷭ҇и жи́зни  и҆́стинныѧ, ты̀ є҆сѝ воскресе́нїе на́ше, хотѧ̀  трꙋди́лсѧ є҆сѝ сп҃се мо́й, и҆ во́лею вжада́лсѧ є҆сѝ,  зако́нѡмъ є҆стества̀ повинꙋ́ѧсѧ, и҆ въ сѷха́рь ше́дъ  пло́тїю, воды̀ проси́лъ є҆сѝ оу҆ самарѧны́ни пи́ти. 
Бг҃оро́диченъ: 
Є҆ди́на вмѣсти́ла є҆сѝ зижди́телѧ твоего̀,  бг҃ороди́тельнице, во чре́вѣ, и҆ пло́тїю родила̀ є҆сѝ  неизрече́ннѡ, и҆ дв҃а пребыла̀ є҆сѝ, ничто́же двⷭ҇твꙋ  ѡ҆скверни́вшꙋсѧ. сего̀ чⷭ҇таѧ ꙗ҆́кѡ сн҃а твоего̀ и҆  бг҃а, непреста́ннѡ молѝ ѡ҆ ста́дѣ твое́мъ при́снѡ. 
И҆́нъ, канѡ́нъ самарѧны́ни. 
Творе́нїе і҆ѡ́сифово. Гла́съ д҃. 
Пѣ́снь а҃. 
І҆рмо́съ: Порази́вый є҆гѵ́пта, и҆ фараѡ́на  мꙋчи́телѧ погꙋби́вый въ мо́ри, лю́ди спа́слъ є҆сѝ и҆з̾  рабо́ты мѡѷсе́йски пою́щыѧ пѣ́снь побѣ́днꙋю: ꙗ҆́кѡ  просла́висѧ. 
Погребе́нный воста̀, собо́ю воздви́же ро́дъ  человѣ́ческїй: да ра́дꙋетсѧ тва́рь всѧ̀ и҆ мы́сленнїи  дне́сь ѻ҆́блацы да кропѧ́тъ пра́вдꙋ ꙗ҆́вѣ. 
Крⷭ҇тъ во́льный пло́тїю прїи́мъ, тридне́венъ  воскре́слъ ѿ ме́ртвыхъ, а҆́дова сокрѡ́вища  живонача́льниче гдⷭ҇и и҆стощи́въ, и҆ и҆зве́дъ ѡ҆кова̑нныѧ  дꙋ́шы. 
Зра́комъ блиста́ющасѧ мѷронѡ́сицы ви́дѣвше  а҆́гг҃ла, стра́хомъ бѣжа́ша ѿ гро́ба: хрⷭ҇то́во же  воста́нїе оу҆вѣ́дѣвше, и҆ возвѣсти́ти тща́тсѧ  оу҆ченикѡ́мъ. (л. рл҃д ѡ҆б.) 
Покрыва́ѧй вода́ми превы́спрєннѧѧ гдⷭ҇и, вода̀  жи́зни сы́й, самарѧны́ни, просѧ́щей твоеѧ̀ честны́ѧ  воды̀, пода́лъ є҆сѝ разꙋмѣ́вшей бл҃гоꙋтро́бїе твоѐ. 
Сла́ва: трⷪ҇ченъ: 
Ѽ трⷪ҇це, вѣ́рою тѧ̀ чи́стою сла́вѧщихъ,  ѻ҆́ч҃е, сн҃е и҆ дш҃е, ꙗ҆́кѡ творе́цъ всѣ́хъ спаса́й,  и҆ ѡ҆чище́нїе да́рꙋй на́мъ грѣхѡ́въ, ꙗ҆́кѡ пребл҃гі́й. 
И҆ ны́нѣ: бг҃оро́диченъ: 
Ра́дꙋйсѧ, прⷭ҇то́ле ѻ҆́гненный. ра́дꙋйсѧ,  свѣ́щниче всезлаты́й. ра́дꙋйсѧ, свѣ́та ѻ҆́блаче.  ра́дꙋйсѧ, пала́то сло́ва, и҆ оу҆́мнаѧ трапе́зо, хлѣ́бъ  жи́зни досто́йнѡ хрⷭ҇та̀ носи́вшаѧ. 
Пѣ́снь г҃. 
І҆рмо́съ: Оу҆тверди́сѧ се́рдце моѐ: 
Не и҆́же на лицѐ сꙋ́дъ сꙋди́те і҆ꙋде́є, оу҆чѧ̀  глаго́лаше влⷣка, є҆гда̀ прїи́де во ст҃и́лище, ꙗ҆́коже  пи́сано є҆́сть, преполови́вшꙋсѧ зако́нномꙋ пра́здникꙋ. 
Не и҆́же на лицѐ сꙋ́дъ сꙋди́те і҆ꙋде́є:  хрⷭ҇то́съ бо прїи́де, є҆го́же нарица́хꙋ проро́цы, ѿ  сїѡ́на грѧдꙋ́ща, и҆ мі́ръ взыва́юща. 
А҆́ще и҆ словесє́мъ не вѣ́рꙋете і҆ꙋде́є,  дѣлѡ́мъ вѣ́рꙋйте влⷣки: что̀ прельща́етесѧ  ѿмета́ющесѧ ст҃а́гѡ, є҆го́же писа̀ въ зако́нѣ  мѡѷсе́й; 
Бг҃оро́диченъ: 
Є҆ди́нъ ѿ трⷪ҇цы сы́й бы́въ, пло́ть ви́дѣлсѧ  є҆сѝ не прело́жь гдⷭ҇и сꙋщества̀, нижѐ ѡ҆пали́въ  ро́ждшїѧ нетлѣ́нное чре́во, бг҃ъ сы́й ве́сь и҆ ѻ҆́гнь.  (л. рл҃є) 
И҆́нъ 
І҆рмо́съ: Оу҆тверди́сѧ се́рдце моѐ въ гдⷭ҇ѣ,  даю́щемъ моли́твꙋ молѧ́щемꙋсѧ, ꙗ҆́кѡ лꙋ́къ си́льныхъ  и҆знемо́же, и҆ немощствꙋ́ющїи препоѧ́сашасѧ си́лою. 
Во́лею на дре́во возне́слсѧ є҆сѝ сло́ве, и҆  зрѧ́щее распада́хꙋсѧ ка́менїе, и҆ тва́рь преклонѧ́шесѧ  всѧ̀, и҆ ме́ртвїи и҆з̾ гробѡ́въ, ꙗ҆́коже ѿ сна̀  воста́хꙋ. 
Съ дꙋше́ю тѧ̀ прише́дша ко а҆́дꙋ сло́ве, ви́дѣвше  всѧ̑ дꙋ́шы пра́ведныхъ, ѿ вѣ́чныхъ оу҆́зъ  ѿрѣша́хꙋсѧ, пѣсносло́вѧще ꙗ҆́же па́че оу҆ма̀ си́лꙋ  твою̀. 
Что̀ чꙋдите́сѧ; что̀ во гро́бѣ вы̀ и҆́щете съ  мѵ́ромъ жєны̀, влⷣкꙋ; воста̀, и҆ мі́ръ совоздви́же,  а҆́гг҃лъ блиста́ѧйсѧ мѷроно́сицамъ вѣща́ше. 
Жи́знь сы́й гдⷭ҇и, и҆ и҆сто́чникъ безсме́ртїѧ,  сѣ́лъ є҆сѝ при и҆сто́чницѣ ще́дре, и҆ твои́хъ  премꙋ́дрыхъ во́дъ и҆спо́лнилъ є҆сѝ самарѧны́ню  просѧ́щꙋю, и҆ пою́щꙋю тѧ̀. 
Сла́ва: трⷪ҇ченъ: 
Є҆ди́нъ над̾ всѣ́ми въ трⷪ҇цѣ бг҃ъ пое́тсѧ,  ѻ҆ц҃ъ и҆ сн҃ъ и҆ бж҃е́ственный дх҃ъ, є҆го́же стра́хомъ  сла́вѧтъ нбⷭ҇нїи чи́нове, ꙗ҆́снѡ вопїю́ще: ст҃ъ, ст҃ъ,  ст҃ъ є҆сѝ гдⷭ҇и. 
И҆ ны́нѣ: бг҃оро́диченъ: 
Несказа́ннѡ заче́нши во оу҆тро́бѣ твое́й всѣ́хъ  бг҃а, дв҃о мт҃и, па́че мы́сли и҆ сло́ва родила̀ є҆сѝ,  пребы́вши дв҃а ꙗ҆́кѡ пре́жде ржⷭ҇тва̀, бг҃оневѣ́сто. 
Конда́къ преполове́нїю, и҆ і҆́косъ. [ли́стъ  рѕ҃і.] 
Сѣда́ленъ самарѧны́ни, гла́съ д҃. Подо́бенъ:  Вознесы́йсѧ: 
Да ра́дꙋетсѧ нб҃о, да ликовствꙋ́ютъ земна̑ѧ,  ꙗ҆́кѡ хрⷭ҇то́съ ѿ дв҃ы ꙗ҆ви́всѧ ꙗ҆́кѡ человѣ́къ,  и҆зба́ви и҆з̾ (л. рл҃є ѡ҆б.) и҆стлѣ́нїѧ всѐ  человѣ́чество свое́ю сме́ртїю: чꙋдесы́ же возсїѧ́вый  женѣ̀ самарѧны́нѣ воды̀ просѧ́щей, подае́тъ и҆сто́чникъ  и҆сцѣле́нїй, ꙗ҆́кѡ є҆ди́нъ безсме́ртенъ. 
Сла́ва, и҆ ны́нѣ: гла́съ д҃. Подо́бенъ: 
Премꙋ́дрости пода́телю и҆ влⷣко, пра́здникꙋ  зако́нномꙋ предста́лъ є҆сѝ, во ст҃и́лищи сѣ́дъ  оу҆чи́лъ є҆сѝ, глаго́лѧ си́це всѣ̑мъ: грѧди́те  жа́ждꙋщїи, пі́йте во́дꙋ, ю҆́же а҆́зъ ны́нѣ подаю̀,  є҆́юже жи́зни ѿ бг҃а и҆ пи́щи наслади́тесѧ всѝ  человѣ́цы. 
Пѣ́снь д҃. 
І҆рмо́съ: Проро́къ а҆ввакꙋ́мъ: 
А҆́ще мессі́и подоба́етъ прїитѝ, мессі́а же  хрⷭ҇то́съ є҆́сть беззако́ннїи, что̀ не вѣ́рꙋете є҆мꙋ̀;  сѐ прїи́де, и҆ свидѣ́тельствꙋетъ, ꙗ҆̀же то́й твори́тъ:  во́дꙋ вїно̀ сотворѝ разсла́бленнаго сло́вомъ стѧгнꙋ̀. 
Не разꙋмѣ́юще писа́нїй прельща́етесѧ всѝ вы̀,  є҆вре́и беззако́ннїи: вои́стиннꙋ бо прїи́де хрⷭ҇то́съ и҆  всѣ́хъ просвѣтѝ, и҆ въ ва́съ показа̀ мнѡ́гаѧ  зна́мєнїѧ и҆ чꙋдеса̀ и҆ всꙋ́е ѿрица́етесѧ и҆́стиннагѡ  живота̀. 
Є҆ди́но дѣ́ло показа́хъ ва́мъ, и҆ всѝ оу҆жѐ  диви́тесѧ, взыва́ше і҆ꙋде́ѡмъ хрⷭ҇то́съ. вы̀ ѡ҆брѣ́зꙋете  и҆ въ сꙋббѡ́тꙋ человѣ́ка, речѐ: мене́ же что̀  ѡ҆клевета́ете про́чее, воздви́гшаго сло́вомъ  разсла́бленнаго; 
Дѣла̀ сотвори́хъ мнѡ́гаѧ, и҆ ко́егѡ ра́ди дѣ́ла  ка́менїемъ бїете́ мѧ, і҆ꙋде́ѡмъ хрⷭ҇то́съ ѡ҆блича́ѧ  взыва́ше; є҆да̀ занѐ человѣ́ка здра́ва всего̀ сло́вомъ  сотвори́хъ; не сꙋди́те на лицѐ человѣ́цы. (л. рл҃ѕ) 
И҆́нъ. 
І҆рмо́съ: Оу҆слы́шахъ бж҃е слꙋ́хъ тво́й, и҆  оу҆боѧ́хсѧ, разꙋмѣ́хъ дѣла̀ твоѧ̀, и҆ оу҆жасо́хсѧ,  гдⷭ҇и: ꙗ҆́кѡ твоегѡ̀ хвале́нїѧ и҆спо́лнь землѧ̀. 
Нб҃са̀ да веселѧ́тсѧ, да пра́зднꙋетъ тва́рь всѧ̀,  воста̀ гдⷭ҇ь, и҆ ꙗ҆ви́сѧ всѣ̑мъ премꙋ́дрымъ а҆пⷭ҇лѡмъ  свои́мъ. 
Поже́рта бы́сть сме́рте твоѧ̀ си́ла, хрⷭ҇тꙋ̀  оу҆ме́ршꙋ, ме́ртвїи ꙗ҆́кѡ ѿ черто́гѡвъ, воста́нїемъ  сегѡ̀ ѿ гробѡ́въ и҆зыдо́ша. 
Что̀ рыда́ете, ѽ жєны̀; что̀ съ мѵ́ры и҆́щете  безсме́ртнагѡ; воста̀, ꙗ҆́коже речѐ, мѷроно́сицамъ  глаго́ла а҆́гг҃лъ. 
Самарѧны́ни гдⷭ҇и, проси́вшей пода́лъ є҆сѝ  во́дꙋ, вѣ́дѣнїе держа́вы твоеѧ̀: тѣ́мже во вѣ́ки не  вжа́ждетъ воспѣва́ющи тѧ̀. 
Сла́ва: трⷪ҇ченъ: 
Ѽ трⷪ҇це пресꙋ́щнаѧ, ѻ҆́ч҃е, и҆ сло́ве, и҆  бжⷭ҇твенный дш҃е, є҆диноси́льне, собезнача́льне! спасѝ  на́съ всѣ́хъ вѣ́рою воспѣва́ющихъ тѧ̀. 
И҆ ны́нѣ, бг҃оро́диченъ: 
Неѡпали́мꙋю кꙋпинꙋ̀ тѧ̀ законоположи́тель, зрѧ́ше  дре́вле, данїи́лъ же го́рꙋ ст҃ꙋ́ю смотрѧ́ше, є҆ди́на  дв҃о мт҃и влⷣчце. 
Пѣ́снь є҃. 
І҆рмо́съ: Гдⷭ҇и бж҃е на́шъ, ми́ръ: 
Чꙋдесы̀ оу҆краси́лъ є҆сѝ а҆пⷭ҇лы твоѧ̑, дивесы̀  возвели́чилъ є҆сѝ оу҆ченикѝ, во все́мъ мі́рѣ  просла́вивъ сп҃се на́шъ, и҆ да́въ и҆̀мъ црⷭ҇твїе твоѐ.  (л. рл҃ѕ ѡ҆б.) 
Всѧ̀ просвѣти́ша землѝ концы̀ оу҆ченицы̀,  чꙋдесы̀ и҆ оу҆че́ньми, и҆ разли́чными ѻ҆́бразы сло́во  проповѣ́давше, хрⷭ҇тѐ сп҃се, црⷭ҇твїѧ твоегѡ̀. 
Хвалꙋ̀ возсыла́емъ црⷭ҇твїю твоемꙋ̀, пѣ́нїе же  тебѣ̀ прино́симъ, на́съ ра́ди на землѝ ꙗ҆ви́вшемꙋсѧ,  и҆ мі́ръ просвѣти́вшемꙋ, и҆ а҆да́ма воззва́вшемꙋ. 
Бг҃оро́диченъ: 
Бы́сть чре́во твоѐ ст҃а́ѧ трапе́за, и҆мꙋ́щаѧ  нбⷭ҇ный хлѣ́бъ: ѿ негѡ́же всѧ́къ ꙗ҆ды́й не  оу҆мира́етъ, ꙗ҆́коже речѐ всѣ́хъ бг҃ороди́тельнице,  пита́тель. 
И҆́нъ. 
І҆рмо́съ: Возсїѧ́й мѝ гдⷭ҇и свѣ́тъ повелѣ́нїй  твои́хъ, ꙗ҆́кѡ къ тебѣ̀ дꙋ́хъ мо́й оу҆́тренюетъ, и҆  пое́тъ тѧ̀: ты́ бо є҆сѝ бг҃ъ на́шъ, и҆ къ тебѣ̀  прибѣга́ю цр҃ю̀ ми́ра. 
Гро́бъ тво́й ст҃ы́й дости́гше оу҆ра́нше  мѷронѡ́сицы, блиста́ющасѧ ви́дѣша ю҆́ношꙋ и҆  оу҆жасо́шасѧ, твоемꙋ̀ наꙋчи́вшесѧ воста́нїю хрⷭ҇тѐ. 
Сме́рть оу҆мертви́сѧ, а҆́дъ плѣни́сѧ, сꙋ́щїи во  оу҆́захъ свободи́шасѧ хрⷭ҇то́вымъ воскресе́нїемъ,  возра́дꙋимсѧ и҆ рꙋка́ми воспле́щимъ, пра́зднꙋюще  свѣ́тлѡ. 
А҆пⷭ҇ли взыгра́йте, и҆ а҆́гг҃ли ликꙋ́йте,  земноро́днїи всѝ возра́дꙋйтесѧ: гдⷭ҇ь воскре́се, тлѧ̀  и҆спрове́ржесѧ, и҆ печа́ль преста̀, и҆ ликовствꙋ́етъ  а҆да́мъ. 
И҆сто́чникъ сы́й гдⷭ҇и жи́зни, во́дꙋ ѡ҆ставле́нїѧ  и҆ разꙋмѣ́нїѧ дарова́лъ є҆сѝ, женѣ̀ проси́вшей  дре́вле самарѧны́нѣ. тѣ́мже воспѣва́емъ неизречє́нныѧ  щедрѡ́ты твоѧ̀. 
Сла́ва: трⷪ҇ченъ: 
Є҆ди́ницꙋ трїѷпоста́снꙋю, трⷪ҇цꙋ є҆диносꙋ́щнꙋю,  ѻ҆ц҃а̀, (л. рл҃з) сло́ва, и҆ дх҃а ст҃а́го, нераздѣ́льна  є҆стество́мъ бг҃а є҆ди́наго почита́емъ, творца̀ и҆  гдⷭ҇а и҆ влⷣкꙋ всѣ́хъ. 
И҆ ны́нѣ: бг҃оро́диченъ: 
Тѧ̀ две́рь непроходи́мꙋю, и҆ село̀ невоздѣ́ланное  и҆ ковче́гъ ма́ннꙋ носѧ́щїй, и҆ рꙋ́чкꙋ, и҆ свѣ́щникъ, и҆  кади́льницꙋ невеще́ственнагѡ оу҆́глѧ, и҆менꙋ́емъ  чи́стаѧ. 
Пѣ́снь ѕ҃. 
І҆рмо́съ: Ꙗ҆́кѡ во́ды морскі̑ѧ: 
Всѧ̑ содержа́й концы̀, возше́лъ є҆сѝ і҆и҃се, и҆  оу҆чи́лъ є҆сѝ во ст҃и́лищи наро́ды сло́вꙋ и҆́стины,  пра́здникꙋ преполови́вшꙋсѧ, ꙗ҆́коже і҆ѡа́ннъ вопїе́тъ. 
Дѣ́ло ѻ҆́ч҃ее соверши́лъ є҆сѝ, дѣ́лы  оу҆вѣ́рилъ є҆сѝ словеса̀ твоѧ̑, и҆сцѣлє́нїѧ  соверша́ѧ сп҃се и҆ зна́мєнїѧ: разсла́бленнаго  и҆справлѧ́ѧ, прокажє́нныѧ ѡ҆чища́ѧ: и҆ мє́ртвыѧ  воскреша́ѧ. 
Безнача́льный сн҃ъ нача́ло бы́сть, прїе́мъ є҆́же  по на́мъ вочеловѣ́чисѧ, и҆ посредѣ̀ пра́здника  оу҆ча́ше, глаго́лѧ: притецы́те ко и҆сто́чникꙋ  приснотекꙋ́щемꙋ, жи́знь почерпи́те. 
Бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀, дв҃ꙋ и҆ мт҃рь  сла́вимъ, тебѐ є҆ди́нꙋ, чи́стаѧ бг҃оневѣ́сто  ѻ҆трокови́це: и҆з̾ тебе́ бо вои́стиннꙋ бг҃ъ воплоти́сѧ,  ѡ҆бнови́въ на́съ. 
И҆́нъ. 
І҆рмо́съ: Да не погрꙋзи́тъ менѐ бꙋ́рѧ водна́ѧ,  нижѐ пожре́тъ менѐ глꙋбина̀: ѿве́рженъ бо є҆́смь во  глꙋбины̑ се́рдца морска́гѡ ѕѡ́лъ мои́хъ. тѣ́мъ зовꙋ̀  ꙗ҆́кѡ і҆ѡ́на: да взы́детъ ѿ тлѝ ѕѡ́лъ живо́тъ мо́й къ  тебѣ̀ бж҃е. (л. рл҃з ѡ҆б.) 
На крⷭ҇тѣ́ тѧ беззако́ннїи пригвозди́ша, и҆  копїе́мъ прободо́ша хрⷭ҇тѐ, и҆ і҆ѡ́сифъ бл҃гоѻбра́зный  тѧ̀ погребѐ въ но́вомъ гро́бѣ: и҆з̾ негѡ́же со сла́вою  воскре́съ, совоскреси́лъ є҆сѝ сп҃се, всю̀ тва́рь  пою́щꙋю держа́вꙋ твою̀. 
Верєѝ и҆ врата̀ влⷣко, си́льнѡ сокрꙋши́лъ  є҆сѝ а҆́довы, и҆ воскре́слъ є҆сѝ ꙗ҆́кѡ бг҃ъ, и҆  срѣ́тъ, ра́дꙋйтесѧ, ре́клъ є҆сѝ жена́мъ, и҆ си́хъ  рещѝ посла́лъ є҆сѝ оу҆ченикѡ́мъ: воста̀ живо́тъ, и҆  ви́дѣнъ бы́сть, просвѣща́ѧй концы̀. 
Что̀ пла́чете; что̀ но́сите ꙗ҆́кѡ сме́ртномꙋ  жєны̀ мѵ̑ра; воста̀ хрⷭ҇то́съ, вопїѧ́ше дре́вле  блиста́ѧйсѧ вельмѝ, ꙗ҆вле́йсѧ ю҆́ноша, тщы̀ плащани̑цы  ѡ҆ста́вивъ: ше́дше возвѣсти́те дрꙋгѡ́мъ є҆гѡ̀  воста́нїе. 
Стрꙋѧ̀ сы́й гдⷭ҇и жи́зни незави́стнаѧ, и҆ бе́здна  ми́лости бл҃же, пꙋтеше́ствовавъ сѣди́ши бли́зъ кла́дѧзѧ  клѧ́твеннагѡ, и҆ самарѧны́ни вопїѧ́лъ є҆сѝ: да́ждь мѝ  во́дꙋ пи́ти, ꙗ҆́кѡ да прїи́меши ѡ҆ставле́нїѧ во́ды. 
Сла́ва: трⷪ҇ченъ: 
Пою̀ ѻ҆ц҃а̀ безнача́льна, и҆ сн҃а сопресто́льна,  и҆ дх҃а є҆диносꙋ́щна вѣ́рнѡ, є҆ди́но сꙋщество̀, и҆  є҆стество̀ и҆ сла́вꙋ, и҆ є҆ди́но црⷭ҇тво бг҃а всѣ́хъ  и҆ творца̀, содержи́телѧ всегѡ̀, со безпло́тными си́лами. 
И҆ ны́нѣ: бг҃оро́диченъ: 
Дв҃ꙋ є҆ди́нꙋ ро́ждшꙋю, и҆ оу҆тро́бꙋ нетлѣ́ннꙋ  соблю́дшꙋ пое́мъ тѧ̀ чи́стаѧ, прⷭ҇то́лъ гдⷭ҇нь, и҆  две́рь, и҆ го́рꙋ, и҆ мы́сленный свѣ́щникъ, черто́гъ  всесвѣ́тлый бж҃їй, и҆ сѣ́нь сла́вы ꙗ҆́вѣ, ковче́гъ же  и҆ рꙋ́чкꙋ и҆ трапе́зꙋ. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Вѣ́рою прише́дшаѧ на кла́дѧзь самарѧны́нѧ, ви́дѣ  тѧ̀ (л. рл҃и) премꙋ́дрости во́дꙋ, є҆́юже напои́вшисѧ  ѻ҆би́льнѡ, црⷭ҇твїе вы́шнее наслѣ́дова вѣ́чнѡ, ꙗ҆́кѡ  присносла́внаѧ. 
І҆́косъ: 
Чи́стаѧ та̑инства оу҆слы́шимъ, і҆ѡа́ннꙋ на́съ  оу҆ча́щꙋ, въ самарі́и бы̑вшаѧ: ка́кѡ женѣ̀ бесѣ́доваше  гдⷭ҇ь, во́дꙋ проси́въ, и҆́же во́ды въ сѡ́нмища и҆́хъ  собра́вый, и҆́же ѻ҆ц҃ꙋ̀ и҆ дх҃ꙋ сопресто́льный: прїи́де  бо и҆щѧ́й ѻ҆́бразъ сво́й, вѣ́чнѡ ꙗ҆́кѡ присносла́вный. 
Сѷнаѯа́рь мине́и. 
Та́же настоѧ́щїй. 
Стїхѝ: Во́дꙋ прїѧ́ти прише́дши тлѣ́ннꙋю же́но: 
Живꙋ́ю почерпа́еши, є҆́юже сквє́рны дꙋшє́вныѧ  ѡ҆мыва́еши. 
Въ то́йже де́нь, въ недѣ́лю пѧ́тꙋю по па́сцѣ,  самарѧны́ни пра́здникъ пра́зднꙋемъ: поне́же въ то́й  хрⷭ҇то́съ мессі́ю себѐ ꙗ҆́вѣ и҆сповѣ́доваше, є҆́же  є҆́сть хрⷭ҇то́съ [и҆лѝ пома́занъ]: ме́са бо оу҆  є҆врє́й, є҆ле́й. сегѡ́ бо ра́ди мню̀ и҆ въ  средопентико́стнꙋю седми́цꙋ оу҆чине́нъ бы́сть. и҆ ꙗ҆́кѡ  въ пре́жде тоѧ̀ оу҆́бѡ недѣ́ли въ кꙋпѣ́ли  чꙋдодѣ́йствꙋетъ, въ се́й же над̾ і҆а́кѡвлимъ  стꙋденце́мъ, къ женѣ̀ бесѣ́дꙋѧ хрⷭ҇то́съ, и҆́же  стꙋдене́цъ са́мъ і҆а́кѡвъ и҆скопа̀, и҆ дарова̀ і҆ѡ́сифꙋ  сы́нꙋ своемꙋ̀: и҆зрѧ́дно бо бѣ̀ мѣ́сто сїѐ, и҆дѣ́же  и҆ бли́зъ сꙋ́щꙋ горы̀ сомо́ры, самарѧ́не населѧ́хꙋ гра́ды  мно́ги. Въ сѷха́рь же прихо́дитъ хрⷭ҇то́съ, и҆дѣ́же  ѡ҆бита́вшꙋ дре́вле і҆а́кѡвꙋ, съ ді́ною дще́рїю свое́ю, и҆  съ сы́нми, сѷхе́мъ сы́нъ є҆мо́ровъ хоре́й возжелѣ̀  є҆ѧ̀, и҆ наси́ливъ бы́сть съ не́ю. и҆ ѿтꙋ́дꙋ бра́тїѧ  тоѧ̀ раздражи́вшесѧ на ре́вность ѕѣлѡ̀, внеза́пꙋ вше́дше  въ гра́дъ, вкꙋ́пѣ всѧ̑ оу҆бива́ютъ, и҆ того̀ сѷхе́ма,  и҆ ѻ҆тца̀ є҆гѡ̀ є҆мо́ра. ѻ҆бита́етъ оу҆́бѡ та́мѡ  і҆а́кѡвъ, и҆ настоѧ́щїй стꙋдене́цъ и҆скопа̀. Не  самари́тѧне же пре́жде ѡ҆бита́хꙋ оу҆ тоѧ̀ горы̀, но  і҆сра́ильтѧне бг҃ꙋ прирази́вшесѧ, факе́ю ца́рствꙋющꙋ,  пе́рвымъ плѣ́номъ и҆ вторы́мъ, а҆ссѷрі́ѡмъ прише́дшымъ  под̾ да́нь си́хъ подложи́ша: и҆ пома́лѣ ѻ҆сі́ю  ца́рствꙋющꙋ, прилага́ютсѧ къ є҆ѳїо́плѧнѡмъ: є҆́же  оу҆вѣ́дѣвъ (л. рл҃и ѡ҆б.) а҆ссѷрі́йскїй ца́рь,  преселѧ́етъ ѧ҆̀ въ вавѷлѡ́нъ. На ѻ҆́номъ же мѣ́стѣ  разли̑чнымъ ꙗ҆зы́кѡмъ жи́ти повелѣ̀: но бг҃ъ львы̀ на  и҆ноплеме́нники ѻ҆́ныѧ пꙋща́етъ. Ца́рь же а҆ссѷрі́йскїй  па́ки оу҆вѣ́дѣвъ сїѐ, свѧще́нники ѿ і҆ꙋдє́й тѣ̑мъ  посыла́етъ, [є҆ще́ бо та́мѡ бѧ́хꙋ плѣне́ннїи,] ꙗ҆́кѡ  да и҆ бж҃їѧ зако́ны прїи́мꙋтъ. И҆ ѿ і҆́дѡлъ оу҆́бѡ  ско́рѡ ѿскочи́ша. Є҆ди́ны же пѧ́теры кни́ги мѡѷсе́овы  прїѧ́ша, ѿмета́ющесѧ прорѡ́къ, и҆ про́чагѡ писа́нїѧ.  Сі́и и҆ самарѧ́не зово́ми бѧ́хꙋ, ꙗ҆́кѡ ѿ горы̀  сомо́ры: и҆ ненави́дими бѧ́хꙋ є҆вре́йми, ѿ плѣне́нїѧ  возвраща́ющимисѧ, занѐ и҆́сполꙋ і҆ꙋде́йствовахꙋ, и҆ не  ꙗ҆дѧ́хꙋ съ ни́ми, ме́рзостны ѧ҆̀ непщꙋ́юще. тѣ́мже и҆  хрⷭ҇та̀ самарѧни́на мно́гажды нарица́хꙋ, ꙗ҆́кѡ нѣ̑каѧ  ѿ зако́нныхъ оу҆́бѡ презира́юща и҆ разрꙋша́юща,  ꙗ҆́коже ѻ҆нѝ. Прихо́дитъ оу҆́бѡ въ сѷха́рь гдⷭ҇ь, и҆  трꙋди́всѧ ѿ пꙋтеше́ствїѧ, сѣ́де ѡ҆ часѣ̀ шесто́мъ  днѐ. Жена́ же нѣ́каѧ ѿ гра́да прїи́де почерпстѝ  воды̀, оу҆ченикѡ́мъ ѿше́дшымъ на кꙋ́плю пи́щи:  про́ситъ оу҆́бѡ воды̀ і҆и҃съ. Ѻ҆на́ же не прикаса́тисѧ  предлага́етъ, позна́ бо є҆го̀ и҆ ѿ гла́са, и҆ ѿ  ѻ҆де́жды. Ѻ҆́нъ же возво́дитъ ю҆̀, дх҃о́внꙋю во́дꙋ  приносѧ̀ въ средꙋ̀, ю҆́же неѡскꙋ́днꙋю и҆ чисти́тельнꙋю  показꙋ́етъ: дх҃ъ бо водѣ̀ и҆ ѻ҆гню̀ при́снѡ  оу҆подоблѧ́етсѧ. Жена́ же неѿстꙋ́пнѡ прилѣжа́щи не  и҆мѣ́ти ѻ҆́номꙋ во́дꙋ таковꙋ́ю, за є҆́же почерпа́ла не  носи́ти, и҆ стꙋденцꙋ̀ бы́ти глꙋбокꙋ̀ приглаго́летъ. та́же  и҆ на пра́ѻтца і҆а́кѡва возно́ситъ сло́во, ꙗ҆́кѡ са́мъ  стꙋдене́цъ и҆скопа̀: и҆ ѻ҆́нъ, и҆ ѻ҆́вцы є҆гѡ̀ ѿ  негѡ̀ пїѧ́хꙋ, бога́тое ѿсю́дꙋ и҆сто́чникꙋ  представлѧ́ющи, и҆ є҆́же и҆́накѡ благопотре́бнꙋ и҆  стꙋденꙋ̀. Хрⷭ҇то́съ оу҆́бѡ не бо́льша себѐ глаго́летъ  і҆а́кѡва, да не женꙋ̀ оу҆страши́тъ, но ѡ҆ водѣ̀  глаго́летъ, представлѧ́ѧ ѿсю́дꙋ тоѧ̀ предо́брое: пїѧ́й  ѿ воды̀ ѻ҆́ноѧ ника́коже вжа́ждетъ. Про́ситъ же воды̀  жена̀, ѻ҆́нъ же глаго́летъ своего̀ є҆́й мꙋ́жа  пригласи́ти, ꙗ҆́кѡ твердѣ́йшихъ слове́съ тре́бꙋющи  разꙋмѣ́нїѧ. Ѻ҆на́ же ѿри́четсѧ не и҆мѣ́ти мꙋ́жа.  Вѣ́дый же всѧ̑, глаго́летъ: до́брѣ рекла̀ є҆сѝ, пѧ́ть  бо и҆мѣ́ла є҆сѝ, ꙗ҆́коже зако́нъ повелѣва́етъ, и҆  є҆го́же ны́нѣ и҆́маши шеста́го ꙗ҆́кѡ беззако́ннѡ  ѻ҆́номꙋ сбыва́ющаѧ, нѣ́сть тѝ мꙋ́жъ. Нѣ́цыи оу҆́бѡ  пѧ́ть мꙋже́й, пѧ́ть кни́гъ мѡѷсе́овыхъ непщева́ша бы́ти,  (л. рл҃ѳ) ꙗ҆̀же самарѧ́не прїе́млѧхꙋ: шеста́го же та̀  словеса̀ хрⷭ҇то́ва, ꙗ҆̀же не бы́ша є҆щѐ ѻ҆́наѧ: и҆́бо  не оу҆̀ благода́ть и҆злїѧ́на бѣ̀. Дрꙋзі́и же, да́нныѧ  пѧ́ть зако́ны ѿ бг҃а, и҆́же въ раѝ, и҆ по и҆згна́нїи,  и҆́же при нѡ́и, и҆́же при а҆враа́мѣ, и҆́же при мѡѷсе́и.  шесты́й же є҆ѵⷢ҇лїе, є҆́же и҆ є҆щѐ не и҆мѧ́ше. сꙋ́ть  же и҆̀же и҆ пѧ́ть чꙋ́вствїй глаго́лютъ. Ѿвѣщава́етъ  є҆мꙋ̀ жена̀, проро́ка є҆го̀ и҆менꙋ́ющи. Та́же  вопроша́етъ є҆го̀ и҆ ѡ҆ горѣ̀, гдѣ̀ подоба́етъ  кла́нѧтисѧ, въ сомо́рѣ ли, и҆лѝ во і҆ерꙋсали́мѣ. Не  мнѧ́хꙋ бо самарѧ́не, ꙗ҆́кѡ соверше́ннѡ вездѣ̀ бг҃ꙋ  бы́ти, но та́мѡ пребыва́ти то́чїю бг҃ꙋ, и҆дѣ́же и҆  поклонѧ́хꙋсѧ, въ гари́зѣ ꙗ҆́вѣ горѣ̀, за є҆́же та́мѡ  да́тисѧ благослове́нїю ѿ бг҃а. И҆лѝ занѐ та́мѡ  пе́рвый а҆враа́мъ же́ртвенникъ водрꙋзѝ бг҃ꙋ, ꙗ҆́коже  і҆ꙋдє́и па́ки глаго́лахꙋ: во і҆ерꙋсали́мѣ подоба́етъ  покланѧ́тисѧ є҆ди́номꙋ бг҃ꙋ. тѣ́мже и҆̀же и҆ ѿвсю́дꙋ  въ пра́здникъ та́мѡ собира́хꙋсѧ. хрⷭ҇то́съ же  ѿвѣщава́етъ, ѿ і҆ꙋдє́й глаго́лѧ сп҃се́нїе мі́рови:  ѻ҆ба́че речѐ, бг҃ъ невеще́ственный є҆́сть, и҆  покланѧ́тисѧ сподо́бльшїисѧ, не въ же́ртвахъ оу҆жѐ  покло́нѧтсѧ, но въ дс҃ѣ и҆ и҆́стинѣ. И҆лѝ и҆ си́це  бг҃а позна́ютъ, не є҆ди́наго, но въ дс҃ѣ ст҃о́мъ и҆  сн҃ѣ, то́й бо и҆́стина. Жена̀ па́ки глаго́летъ: слы́шимъ  ѿ писа́нїй, ꙗ҆́кѡ мессі́а грѧде́тъ, є҆́же є҆́сть  хрⷭ҇то́съ. І҆и҃съ же глаго́летъ: а҆́зъ є҆́смь,  благонра́вїе жены̀ разꙋмѣ́въ. Вѣ́даша же самарѧ́не и҆  ѡ҆ мессі́и ѿ мѡѷсе́йскихъ кни́гъ, и҆зрѧ́днѣе же ѿ  сегѡ̀: є҆́же проро́ка ва́мъ возста́витъ гдⷭ҇ь бг҃ъ, и҆  ѿ и҆ны́хъ мно́гихъ. конча́вшейсѧ же бесѣ́дѣ, и҆  оу҆ченицы̀ прихо́дѧтъ, и҆ кра́йнемꙋ оу҆дивлѧ́ютсѧ  схожде́нїю, ка́кѡ съ жено́ю глаго́лаше; Ѻ҆ба́че же  молѧ́хꙋ є҆го̀ ꙗ҆́сти, кꙋ́пнѡ оу҆́бѡ за є҆́же  потрꙋди́тисѧ, и҆ за вре́мене зно́йное. Ѻ҆́нъ же ѡ҆  вѣ́чной пи́щи тѣ̑мъ глаго́летъ чл҃вѣ́ческагѡ ꙗ҆́вѣ  спасе́нїѧ, и҆ ꙗ҆́кѡ подоба́етъ и҆̀мъ прорѡ́ческїѧ трꙋды̀  пожа́ти. Но женѣ̀ во гра́дъ дости́гшей, и҆ ꙗ҆́же ѡ҆  себѣ̀ сказа́вшей, всѝ воздви́гшесѧ, и҆ ко хрⷭ҇тꙋ̀  прихо́дѧтъ вѣ́ровавше: ꙗ҆́кѡ не бы̀ жена̀ себѐ  порекла̀, а҆́ще не бы̀ вели́ко что̀ разꙋмѣ́ла. И҆  мольбꙋ̀ и҆злїѧ́вше, томꙋ̀ пребы́ти оу҆ ни́хъ во дню̀  двою̀, оу҆молѧ́ютъ є҆го̀. И҆ пребы́въ, мно́жайша  содѣ́ѧ чꙋдеса̀, ꙗ҆́же оу҆́бѡ ѿ мно́жества во  є҆ѵⷢ҇лїи не писа́шасѧ. Сїѧ́ же є҆́сть самарѧны́нѧ, (л.  рл҃ѳ ѡ҆б.) послѣдѝ ѿ хрⷭ҇та̀ фѡті́нїа и҆менова́ннаѧ,  ꙗ҆́же и҆ мꙋче́нїѧ вѣнце́мъ оу҆вѧзе́сѧ при нерѡ́нѣ  ке́сарѣ, и҆ съ седмїю̀ свои́ми сы́ны, по мно́зѣ  ѡ҆ѕлобле́нїи, и҆ строга́нїи, и҆ сосцꙋ̀ ѿрѣ́занїи,  сокрꙋше́нїи рꙋ́къ, и҆ тросте́й то́нкихъ под̾ но́гти  влага́нїи, и҆ ѻ҆́лова напое́нїи, и҆ и҆ны́хъ  безчи́сленныхъ мꙋ́къ и҆стѧза́нїи, наконе́цъ ѿ двою̀  фі́нїкꙋ привѧза́нїи и҆ расторгнꙋ́тїи. Вѣ́домо же бꙋ́ди,  ꙗ҆́кѡ стꙋденца̀ ѻ҆́нагѡ го́рлище, си́рѣчь оу҆́стїе,  ца́рь і҆ꙋстїнїа́нъ че́стнѣ ѿтꙋ́дꙋ прине́съ, въ бж҃їѧ  сло́ва вели́комъ хра́мѣ ст҃ы́ѧ софі́и положѝ: но и҆  ка́мень, на не́мже хрⷭ҇то́съ сѣдѧ̀ самарѧны́ни  бесѣ́доваше, и҆ досе́лѣ ѻ҆боѧ̀ пребыва́ютъ пред̾  па́пертомъ ѿ восто́ка, въ хра́мъ входѧ́щымъ на лѣ́вой  странѣ̀, всѧ́къ недꙋ́гъ и҆сцѣлѧ́юща, па́че же ѿ  ѻ҆гне́вицъ страда́ти приключа́ющымсѧ, и҆ трѧса́вицею  болѧ́щымъ, ѡ҆чища́ютъ же и҆ ѿго́нѧтъ и҆ чарова̑нїѧ  быва́ємаѧ. Твоеѧ̀ мꙋ́ченицы фѡті́нїи моли́твами, хрⷭ҇тѐ  бж҃е, поми́лꙋй на́съ. а҆ми́нь. 
Пѣ́снь з҃. 
І҆рмо́съ: Халде́йскаѧ пе́щь: 
Пло́тски потрꙋди́лсѧ є҆сѝ оу҆покое́нїе всѣ́хъ,  во́лею вжада́лсѧ є҆сѝ, и҆сто́чниче чꙋде́съ: воды̀  проси́лъ є҆сѝ, во́дꙋ жи́зни і҆и҃се возвѣща́ѧй. 
Самарѧны́ни гдⷭ҇и женѣ̀ бесѣ́довалъ є҆сѝ,  ѡ҆блича́ѧ безꙋ́мїе беззако́нныхъ є҆вре́ѡвъ: ѻ҆на̀  оу҆́бѡ вѣ́рова сн҃а тѧ̀ бы́ти бж҃їѧ, сі́и же  ѿверго́шасѧ. 
Хлѣ́бъ ꙗ҆дꙋ́ще пло́ти гдⷭ҇ни, и҆ кро́вь  прїе́млюще ребра̀ влⷣчнѧ, ѡ҆бновле́нїемъ дх҃а да  жи́тельствꙋимъ, живꙋ́ще благода́тїю. 
Бг҃оро́диченъ: 
Во чре́вѣ твое́мъ вмѣсти́ла є҆сѝ невмѣсти́мое  сло́во, ѿ твои́хъ сосє́цъ дои́ла є҆сѝ мі́рови  пита́телѧ, на ѡ҆б̾ѧ́тїи носи́ла є҆сѝ творца̀ на́шего  бг҃ороди́тельнице чⷭ҇таѧ. (л. р҃м) 
И҆́нъ. 
І҆рмо́съ: Не преда́ждь на́съ до конца̀ и҆́мене  твоегѡ̀ ра́ди, и҆ не разорѝ завѣ́та твоегѡ̀, и҆ не  ѿста́ви ми́лости твоеѧ̀ ѿ на́съ, гдⷭ҇и бж҃е ѻ҆ц҃ъ  на́шихъ, препѣ́тый во вѣ́ки. 
Со беззако́нными хрⷭ҇тѐ ще́дре во́лею вмѣни́лсѧ  є҆сѝ, во вре́мѧ бж҃е́ственныѧ стрⷭ҇ти: и҆ сїѧ̑ ви́дѧщи  колеба́шесѧ землѧ̀, и҆ ка́менїе вседѣ́тельнымъ  манове́нїемъ распада́шесѧ непостижи́ме, и҆ воста́ша  ме́ртвїи и҆̀же ѿ вѣ́ка. 
Съ дꙋше́ю сше́дъ во страны̀ преиспѡ́днїѧ а҆́да,  возве́лъ є҆сѝ мꙋ́жествомъ свѧ́занныѧ всѧ̑, ꙗ҆̀же ѿ  вѣ́ка сме́рть прїѧ́тъ, го́рькїй мꙋчи́тель, вопїю́щыѧ  тебѣ̀: і҆и҃се бж҃е, сла́ва твоемꙋ̀ стра́шномꙋ  смотре́нїю. 
Съ ме́ртвыми что̀ вы̀ и҆́щете живꙋща́гѡ во вѣ́ки;  воста̀, ꙗ҆́коже речѐ: сѐ ꙗ҆́коже ви́дите пра́здны  плащани̑цы и҆стоще́нъ гро́бъ, ꙗ҆вле́йсѧ глаго́лаше  мѷроно́сицамъ ю҆́ноша: ско́рѡ ше́дше рцы́те  а҆по́столѡмъ. 
Вода̀ є҆сѝ жи́зни, вопїѧ́ше хрⷭ҇тꙋ̀ самарѧны́нѧ:  напо́й мѧ оу҆́бѡ сло́ве жа́ждꙋщꙋю всегда̀ твоеѧ̀  бж҃е́ственныѧ благода́ти, ꙗ҆́кѡ да не ктомꙋ̀, і҆и҃се  гдⷭ҇и, невѣ́дѣнїѧ содержꙋ́сѧ зно́емъ, но проповѣ́дꙋю  твоѧ̀ вели̑чїѧ. 
Сла́ва: трⷪ҇ченъ: 
Ѻ҆ц҃а̀, и҆ сн҃а, и҆ бж҃е́ственнаго воспѣва́емъ  дх҃а, нераздѣ́льнꙋю трⷪ҇цꙋ є҆стество́мъ сꙋ́щꙋю,  раздѣле́ннꙋ ли́цы, є҆ди́но сꙋщество̀, сра́сленное,  безнача́льное, творца̀ всѣ́хъ, бг҃а: є҆го́же всѝ  нбⷭ҇нїи пою́тъ чи́нове. 
И҆ ны́нѣ: бг҃оро́диченъ: 
По ржⷭ҇твѣ̀ стра́шнѣмъ, дв҃а чиста̀ сохрани́ласѧ  є҆сѝ, (л. р҃м) ст҃а́ѧ бцⷣе: тѣ́мже тѧ̀ всѝ  а҆́гг҃льстїи ли́цы, и҆ человѣ́честїи ро́ди всѝ,  немо́лчными воспѣва́ютъ гла́сы, вмѣсти́лище чи́стое  невмѣсти́магѡ. 
Пѣ́снь и҃. 
І҆рмо́съ: А҆́гг҃ли и҆ нб҃са̀ на прⷭ҇то́лѣ: 
Прїиди́те ви́дите лю́дїе, на прⷭ҇то́лѣ сла́вы  воспѣва́емаго, ѿ люде́й беззако́нныхъ хꙋ́лимаго, и҆  ви́дѧще, по́йте во проро́цѣхъ мессі́ю предрече́ннаго. 
Ты̀ є҆сѝ вои́стиннꙋ хрⷭ҇то́съ, въ мі́ръ се́й  прише́дый и҆з̾ негѡ́же спасе́нїе, и҆ ѡ҆ставле́нїе  ѻ҆ч҃ескихъ согрѣше́нїй ты̀ є҆сѝ вои́стиннꙋ живо́тъ въ  тѧ̀ вѣ́ровавшымъ. 
Премꙋ́дрость бж҃їѧ, преполови́вшꙋсѧ пра́здникꙋ,  ꙗ҆́коже пи́сано є҆́сть, во ст҃и́лищи предста̀, и҆  оу҆ча́ше: ꙗ҆́кѡ вои́стиннꙋ се́й бѧ́ше мессі́а  хрⷭ҇то́съ, и҆́мже спасе́нїе. 
Бг҃оро́диченъ: 
Ка́кѡ родила̀ є҆сѝ, рцы̀, ѿ ѻ҆ц҃а̀ безлѣ́тнѡ  просїѧ́вша и҆ со ст҃ы́мъ дх҃омъ воспѣва́емаго; и҆лѝ  ꙗ҆́кѡ вѣ́сть є҆ди́нъ бл҃говоли́вый и҆з̾ тебѐ  роди́тисѧ, бцⷣе. 
И҆́нъ. 
І҆рмо́съ: Всѧ́чєскаѧ влⷣко премꙋ́дростїю  соста́вилъ є҆сѝ земли́ же па́ки оу҆тверди́лъ є҆сѝ,  ꙗ҆́коже вѣ́си, дно̀, ѡ҆снова́нїемъ водрꙋзи́вый на  вода́хъ безмѣ́рныхъ: тѣ́мъ всѝ вопїе́мъ воспѣва́юще:  бл҃гослови́те дѣла̀ гдⷭ҇нѧ непреста́ннѡ гдⷭ҇а. 
Сме́рть претерпѣ́лъ є҆сѝ, є҆ди́не безсме́ртне  во́лею, а҆́да плѣни́лъ є҆сѝ, врата̀ мѣ̑днаѧ сте́рлъ  є҆сѝ цр҃ю̀ нбⷭ҇ный, и҆ ѿѧ́лъ є҆сѝ оу҆́зники ѿ  вѣ́ка та́мѡ сꙋ́щыѧ, воспѣва́ющыѧ держа́вꙋ непреста́ннѡ  твоеѧ̀ бл҃гости. (л. рм҃а) 
Возне́слсѧ є҆сѝ долготерпѣли́ве во́лею на  дре́во, и҆ ка́менїе распаде́сѧ, и҆ со́лнце оу҆гасѐ, и҆  завѣ́са цр҃ко́внаѧ раздра́сѧ, и҆ землѧ̀ поколеба́сѧ, и҆  потрепета̀ всепосмѣѧ́нный а҆́дъ, и҆ всѧ̑ оу҆́зники  разрѣшѝ. 
Ꙗ҆ви́лсѧ є҆сѝ гдⷭ҇и, во тмѣ̀ сѣдѧ́щымъ,  свѣ́тъ сы́й незаходи́мый, и҆ живо́тъ всѣ́хъ. тѣ́мже  тѧ̀ ꙗ҆́кѡ ви́дѣ пра́ведныхъ со́нмъ, взыгра́сѧ сло́ве,  и҆ возопѝ: прише́лъ є҆сѝ всѧ̑ ѿ оу҆́зъ разрѣши́ти,  пою́щыѧ держа́вꙋ твою̀. 
Бли́зъ сѣ́лъ є҆сѝ и҆сто́чника, въ ча́съ сп҃се  шесты́й, и҆ самарѧны́ни во́дꙋ живꙋ́ю пода́лъ є҆сѝ, и҆  ра́зꙋма во́ды за мно́гое бл҃гоꙋтро́бїе. съ не́юже всѝ  вопїе́мъ воспѣва́юще: бл҃гослови́те дѣла̀ гдⷭ҇нѧ  непреста́ннѡ гдⷭ҇а. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Ѻ҆ц҃а̀ безнача́льна, сн҃а  собезнача́льна пое́мъ, и҆ дх҃а ст҃а́го, бг҃а є҆ди́наго  тро́е, неслїѧ́нна, непресѣко́ма, содѣ́телѧ всѣ́хъ,  є҆диноси́льнꙋю держа́вꙋ, самовла́стнꙋю, и҆ вопїе́мъ:  бл҃гослови́те дѣла̀ гдⷭ҇нѧ, непреста́ннѡ гдⷭ҇а. 
И҆ ны́нѣ: бг҃оро́диченъ: 
Оу҆́глемъ ѡ҆чища́етсѧ и҆са́їа, предпроповѣ́дꙋѧ  мы́сленнаго оу҆́глѧ, воплоща́ема дв҃о и҆з̾ тебѐ па́че  мы́сли, ѡ҆палѧ́юща человѣ́кѡвъ всѧ̑ вє́щныѧ грѣхѝ, и҆  ѡ҆божа́юща за млⷭ҇рдїе є҆стество̀ на́ше всенепоро́чнаѧ. 
Та́же: Хва́лимъ бл҃гослови́мъ, покланѧ́емсѧ  гдⷭ҇ви: 
И҆ катава́сїа. Честнѣ́йшꙋю: не  стїхосло́витсѧ. 
Пѣ́снь ѳ҃. 
І҆рмо́съ: Чꙋ́жде ма́теремъ: 
Пра́здникꙋ преполовлѧ́ющꙋсѧ і҆ꙋде́йскомꙋ, возше́лъ  є҆сѝ (л. рм҃а ѡ҆б.) сп҃се мо́й во ст҃и́лище твоѐ, и҆  наꙋча́лъ є҆сѝ всѣ́хъ: чꙋдѧ́хꙋсѧ же і҆ꙋдє́и, и҆  ѿкꙋ́дꙋ се́й вѣ́сть пи́смена не наꙋчи́всѧ, глаго́лахꙋ. 
И҆сцѣлє́нїѧ дарова́нїй и҆зба́витель мо́й  и҆сточа́ѧ, сотворѧ́ше чꙋдеса̀ и҆ зна́мєнїѧ, прогонѧ̀  недꙋ́ги, цѣлѧ̀ немощствꙋ́ющыѧ: но і҆ꙋдє́и бѣснова́хꙋсѧ  мно́жествомъ чꙋде́съ є҆гѡ̀. 
Пло́тскїй і҆ꙋде́й по пло́ти разꙋмѣва́ѧй,  помышлѧ́ѧй пи̑саннаѧ, писа́нїемъ претыка́етсѧ, проти́вꙋ  па́даетъ же па́ки дꙋ́хомъ и҆́стины: мы́ же сїѐ  ѿри́нꙋвше мꙋ́дрствꙋимъ дꙋхѡ́внаѧ. 
Бг҃оро́диченъ: 
Вмѣсти́ла є҆сѝ во чре́вѣ твое́мъ дв҃о мт҃и,  є҆ди́наго ѿ трⷪ҇цы хрⷭ҇та̀ жизнода́вца: є҆го́же  пое́тъ всѧ̀ тва́рь, и҆ трепе́щꙋтъ го́рнїи прⷭ҇то́ли,  того̀ молѝ всебл҃же́ннаѧ спастѝ дꙋ́шы на́шѧ. 
И҆́нъ. 
І҆рмо́съ: Сотворѝ держа́вꙋ мы́шцею свое́ю,  низложѝ бо си̑льныѧ со престѡ́лъ, и҆ вознесѐ  смирє́нныѧ бг҃ъ і҆и҃левъ, въ ни́хже посѣтѝ на́съ  восто́къ съ высоты̀, и҆ напра́вилъ ны̀ є҆́сть на пꙋ́ть  ми́ра. 
Сѐ ви́дѣнъ бы́сть живо́тъ всѣ́хъ хрⷭ҇то́съ,  повѣ́шенъ во́лею на дре́вѣ: и҆ сїѧ̑ ви́дѧщи землѧ̀  потрѧсе́сѧ, и҆ мнѡ́га ст҃ы́хъ воста́ша ꙗ҆́вѣ тѣлеса̀  оу҆со́пшихъ, и҆ оу҆зохрани́льница а҆́дова поколеба́сѧ. 
Красе́нъ и҆з̾ гро́ба ꙗ҆́кѡ жени́хъ ѿ черто́га  и҆зше́лъ є҆сѝ, сме́рти разори́вый мꙋчи́тельство  хрⷭ҇тѐ, и҆ а҆́довы верєѝ сокрꙋши́вый си́лою  бж҃е́ственною, и҆ воста́нїѧ твоегѡ̀, свѣ́томъ оу҆́мнымъ  просвѣти́вый мі́ръ. (л. рм҃в) 
Поста́вимъ всѝ ны́нѣ ли́ки дꙋхѡ́вныѧ, и҆ да  зове́мъ: гдⷭ҇ь воскре́се. да ра́дꙋетсѧ землѧ̀, да  весели́тсѧ нб҃о, ѻ҆́блацы да кропѧ́тъ на́мъ пра́вды  тꙋ́чы, пра́зднꙋющымъ свѣ́тлѡ и҆ хрⷭ҇та̀ пою́щымъ. 
Жи́знь живꙋ́щихъ, и҆сто́чникъ благи́хъ гдⷭ҇ь,  бога́тнѡ и҆сточа́ѧй во́дꙋ оу҆че́нїй, вопїе́тъ женѣ̀:  пода́ждь мѝ во́дꙋ пи́ти, ꙗ҆́кѡ да пода́мъ тѝ во́дꙋ,  грѣхѡ́въ твои́хъ и҆сто́чники и҆зсꙋша́ющꙋю. 
Сла́ва: трⷪ҇ченъ: 
Свѣ́тъ є҆ди́нъ нераздѣ́льнѡ, трисо́лнечнаѧ  є҆ди́ница, безнача́льный ѻ҆ц҃ъ, сн҃ъ, и҆ дх҃ъ,  бж҃ество̀ є҆ди́но, жи́знь и҆ всѣ́хъ творе́цъ. того̀  воспои́мъ вѣ́рнїи со безпло́тными, трист҃ы́ми пѣ́сньми  сщ҃енносло́вѧще. 
И҆ ны́нѣ: бг҃оро́диченъ: 
Свѣ́тꙋ бы́вши жили́ще чⷭ҇таѧ, ѡ҆зарѝ зѣ̑ницы  дꙋшѝ моеѧ̀, ѡ҆мрачє́нныѧ мно́гими козньмѝ врага̀, и҆  ви́дѣти сподо́би ꙗ҆́снѡ ѿ тебѐ возсїѧ́вшїй свѣ́тъ  па́че мы́сли, чи́стымъ се́рдцемъ. 
Є҆ѯапостїла́рїй воскре́сный: Пло́тїю  оу҆снꙋ́въ: 
Сла́ва: самарѧны́ни. Подо́бенъ: Жєны̀: 
Въ самарі́ю прише́лъ є҆сѝ сп҃се мо́й всеси́льне,  и҆ женѣ̀ бесѣ́довавъ проси́лъ є҆сѝ воды̀ пи́ти,  є҆вре́ємъ во́ды и҆сточи́вый и҆з̾ ка́мене несѣко́магѡ,  ю҆́же къ вѣ́рѣ совоспрїѧ́лъ є҆сѝ и҆ ны́нѣ жи́зни  наслажда́етсѧ на нб҃сѣ́хъ вѣ́чнѡ. 
И҆ ны́нѣ: преполове́нїю. Подо́бенъ: 
Преполови́вшꙋсѧ прише́лъ є҆сѝ пра́здникꙋ  чл҃вѣколю́бче во свѧти́лище, и҆ глаго́лалъ є҆сѝ:  жа́жды и҆спо́лненнїи ко мнѣ̀ прїиди́те, и҆ почерпи́те  во́дꙋ живꙋ́ю и҆ пита́ющꙋю. (л. рм҃в ѡ҆б.) є҆́юже пи́щи,  и҆ бл҃года́ти, жи́зни же безсме́ртныѧ наслади́тесѧ всѝ. 
На хвали́техъ, Всѧ́кое дыха́нїе: поста́вимъ  стїхѡ́въ и҃: и҆ пое́мъ настоѧ́щыѧ стїхи̑ры воскре́сны,  гла́съ д҃: 
Крⷭ҇тъ претерпѣ́вый и҆ сме́рть, и҆ воскресы́й  и҆з̾ ме́ртвыхъ всеси́льне гдⷭ҇и, сла́вимъ твоѐ  воскресе́нїе. 
Крⷭ҇то́мъ твои́мъ хрⷭ҇тѐ, дре́внїѧ клѧ́твы  свободи́лъ є҆сѝ на́съ, и҆ сме́ртїю твое́ю, є҆стество̀  на́ше мꙋ́чащаго дїа́вола оу҆праздни́лъ є҆сѝ:  воста́нїемъ же твои́мъ ра́дости всѧ̑ и҆спо́лнилъ є҆сѝ.  тѣ́мже вопїе́мъ тѝ: воскресы́й и҆з̾ ме́ртвыхъ, гдⷭ҇и  сла́ва тебѣ̀. 
Твои́мъ крⷭ҇то́мъ хрⷭ҇тѐ сп҃се, наста́ви на́съ на  и҆́стинꙋ твою̀, и҆ и҆зба́ви на́съ ѿ сѣте́й вра́жїихъ,  воскресы́й и҆з̾ ме́ртвыхъ, возста́ви ны̀ па́дшыѧ  грѣхо́мъ, просте́ръ рꙋ́кꙋ твою̀ чл҃вѣколю́бче гдⷭ҇и,  мл҃твами ст҃ы́хъ твои́хъ. 
Ѻ҆те́ческихъ твои́хъ нѣ́дръ не разлꙋчи́всѧ,  є҆диноро́дне сло́ве бж҃їй, прише́лъ є҆сѝ на зе́млю за  человѣколю́бїе, человѣ́къ бы́въ непрело́женъ, и҆ крⷭ҇тъ  и҆ сме́рть претерпѣ́лъ є҆сѝ пло́тїю безстра́стный  бж҃ество́мъ, воскре́съ же и҆з̾ ме́ртвыхъ, безсме́ртїе  пода́лъ є҆сѝ ро́дꙋ человѣ́ческомꙋ, ꙗ҆́кѡ є҆ди́нъ  всеси́ленъ. 
И҆́ны стїхи̑ры а҆нато́лїевы, гла́съ то́йже: 
Сме́рть прїѧ́лъ є҆сѝ пло́тїю, на́мъ безсме́ртїе  хода́тайствꙋѧ сп҃се, и҆ во гро́бъ всели́лсѧ є҆сѝ, да  на́съ ѿ а҆́да свободи́ши, воскреси́въ съ собо́ю:  пострада́въ оу҆́бѡ ꙗ҆́кѡ человѣ́къ, но воскре́се  ꙗ҆́кѡ бг҃ъ. сегѡ̀ ра́ди вопїе́мъ: сла́ва тебѣ̀  жизнода́вче гдⷭ҇и, є҆ди́не человѣколю́бче. 
Ка́менїе распаде́сѧ сп҃се, є҆гда̀ на ло́бнѣмъ  крⷭ҇тъ тво́й  (л. рм҃г) водрꙋзи́сѧ, оу҆страши́шасѧ  а҆́довы вра́тарїе, є҆гда̀ во гро́бѣ ꙗ҆́кѡ ме́ртвъ  положе́нъ бы́лъ є҆сѝ. и҆́бо сме́рти оу҆праздни́вый  крѣ́пость, мє́ртвымъ всѣ̑мъ безсме́ртїе по́далъ  є҆сѝ, воскресе́нїемъ твои́мъ сп҃се жизнода́вче, гдⷭ҇и  сла́ва тебѣ̀. 
И҆́ны самогла́сны самарѧны́ни. Гла́съ г҃. 
Сті́хъ: Налѧцы̀, и҆ оу҆спѣва́й, и҆ црⷭ҇твꙋй,  и҆́стины ра́ди, и҆ кро́тости, и҆ пра́вды. 
Да ра́дꙋетсѧ дне́сь свѣ́тлѡ нб҃о и҆ землѧ̀,  ꙗ҆́кѡ хрⷭ҇то́съ ꙗ҆ви́сѧ воплоща́емь ꙗ҆́кѡ человѣ́къ,  да а҆да́ма и҆зме́тъ ѿ клѧ́твы всеро́дна, и҆  оу҆дивлѧ́етсѧ чꙋдесы̀ въ самарі́ю прише́дъ: женѣ́ же  бесѣ́доваше воды̀ просѧ̀, и҆́же ѻ҆́блаки вода́ми  ѡ҆дѣва́ѧй. тѣ́мже всѝ вѣ́рнїи поклони́мсѧ, на́съ  ра́ди во́лею ѡ҆бнища́вшемꙋ, благоꙋтро́бнымъ совѣ́томъ. 
Гла́съ ѕ҃. 
Сті́хъ: Возлюби́лъ є҆сѝ пра́вдꙋ, и҆  возненави́дѣлъ є҆сѝ беззако́нїе. 
Та́кѡ глаго́летъ гдⷭ҇ь самарѧны́ни: а҆́ще бы  є҆сѝ вѣ́дала да́ръ бж҃їй, и҆ кто̀ є҆́сть глаго́лѧй  тебѣ̀, да́ждь мѝ воды̀ пи́ти, ты́ бы проси́ла оу҆  негѡ̀, и҆ да́лъ бы тѝ пи́ти, да не вжа́ждешисѧ во  вѣ́ки, глаго́летъ гдⷭ҇ь. 
Сла́ва: гла́съ то́йже: 
И҆сто́чникъ живонача́лїѧ і҆и҃съ сп҃съ на́шъ, ко  и҆сто́чникꙋ прише́дъ патрїа́рха і҆а́кѡва, пи́ти проша́ше  воды̀ ѿ жены̀ самарѧны́ни. се́й же непрїѡбщи́тельное  і҆ꙋде́ѡмъ прире́кшей, мꙋ́дрый зижди́тель приво́дитъ ю҆̀,  сла́дкими глаго́лы, па́че къ проше́нїю присносꙋ́щныѧ  воды̀, ю҆́же и҆ прїи́мши всѣ̑мъ проповѣ́да рекꙋ́щи:  прїиди́те, ви́дите (л. рм҃г ѡ҆б.) сокрове́нныхъ ви́дца и҆  бг҃а, прише́дшаго пло́тїю, за є҆́же спастѝ человѣ́ка. 
И҆ ны́нѣ: Преблгⷭ҇венна є҆сѝ: Славосло́вїе  вели́кое. И҆ ѿпꙋ́стъ. 
Сла́ва, и҆ ны́нѣ: Стїхи́ра є҆ѵⷢ҇льскаѧ, гла́съ  з҃: 
Сѐ тма̀ и҆ ра́нѡ, и҆ что̀ оу҆ гро́ба марі́е  стои́ши, мно́гꙋю тмꙋ̀ и҆мѣ́ющи въ ра́зꙋмѣ, въ не́йже  гдѣ̀ положе́нъ бы́сть вопроша́еши і҆и҃съ; но ви́ждь  сри́щꙋщѧсѧ оу҆ченикѝ, ка́кѡ плащани́цами и҆ сꙋдаре́мъ  воскрⷭ҇нїе ѡ҆брѣто́ша, и҆ помѧнꙋ́ша ꙗ҆̀же ѡ҆ си́хъ  писа́нїѧ. съ ни́миже и҆ и҆́миже и҆ мы̀ вѣ́ровавше,  воспѣва́емъ тѧ̀ жизнода́вца хрⷭ҇та̀. 
И҆ поꙋче́нїе стꙋді́тово, и҆ ча́съ а҃. И҆ коне́чный  ѿпꙋ́стъ. 
На лїтꙋргі́и и҆з̾ѡбрази́тєльна, бл҃жє́нна  гла́са, гла́съ д҃: 
Дре́вомъ а҆да́мъ раѧ̀ бы́сть и҆зселе́нъ: дре́вомъ  же кре́стнымъ разбо́йникъ въ ра́й всели́сѧ. ѻ҆́въ  оу҆́бѡ вкꙋ́шь, за́повѣдь ѿве́рже сотво́ршагѡ: ѻ҆́въ  же сраспина́емь, бг҃а и҆сповѣ́да таѧ́щагосѧ, помѧни́ мѧ,  вопїѧ̀, во ца́рствїи твое́мъ. 
Распны́йсѧ и҆ воскресы́й ꙗ҆́кѡ си́ленъ и҆з̾  гро́ба тридне́венъ, и҆ первозда́ннаго а҆да́ма воскреси́лъ  є҆сѝ, є҆ди́не безсме́ртне: и҆ менѐ на покаѧ́нїе  ѡ҆брати́тисѧ гдⷭ҇и, сподо́би ѿ всегѡ̀ се́рдца моегѡ̀,  и҆ те́плою вѣ́рою при́снѡ взыва́ти тѝ: помѧни́ мѧ сп҃се  во црⷭ҇твїи твое́мъ. 
Вои́стиннꙋ воскре́се хрⷭ҇то́съ, и҆  свидѣ́тельствꙋетъ гро́бъ, къ ва́мъ законопрестꙋ́пницы:  и҆́бо грѡ́бнаѧ своѧ̀ ѡ҆ста́вль, воскре́се тридне́внѡ.  ка́мень запеча́тасѧ, и҆ пред̾ гро́бомъ стра́жїе  предстоѧ́хꙋ: а҆́дъ плѣни́сѧ, сме́рть (л. рм҃д)  оу҆мертви́сѧ, не оу҆кра́денъ бы́сть хрⷭ҇то́съ:  вѣ́рꙋйте съ на́ми воскресе́нїю. 
Воскре́сшаго и҆з̾ ме́ртвыхъ, и҆ а҆́довꙋ держа́вꙋ  плѣни́вшаго, и҆ ви́дима жена́ми мѷроно́сицами,  ра́дꙋйтесѧ, глаго́лющаго, вѣ́рнїи оу҆мо́лимъ, ѿ  и҆стлѣ́нїѧ и҆зба́вити дꙋ́шы на́шѧ, зовꙋ́ще всегда̀  разбо́йника бл҃горазꙋ́мнагѡ гла́сомъ къ немꙋ̀: помѧнѝ и҆  на́съ во црⷭ҇твїи твое́мъ. 
И҆ ѿ канѡ́на самарѧны́ни, пѣ́снь г҃: и҆  пра́здника, пѣ́снь ѕ҃. По вхо́дѣ тропа́рь воскрⷭ҇нъ: и҆  пра́здника преполове́нїѧ: Сла́ва, конда́къ самарѧны́ни:  И҆ ны́нѣ: преполове́нїѧ. 
Прокі́менъ, гла́съ г҃: По́йте бг҃ꙋ на́шемꙋ,  по́йте, по́йте цр҃е́ви на́шемꙋ, по́йте. Сті́хъ: Всѝ  ꙗ҆зы́цы восплещи́те рꙋка́ми, воскли́кните бг҃ꙋ гла́сомъ  ра́дованїѧ. А҆пⷭ҇лъ въ дѣѧ́нїихъ, зача́ло к҃и:  Разсѣ́ѧвшїисѧ а҆по́столи: А҆ллилꙋ́їа, гла́съ д҃:  Налѧцы̀, и҆ оу҆спѣва́й, и҆ црⷭ҇твꙋй, и҆́стины ра́ди  и҆ кро́тости, и҆ пра́вды. Сті́хъ: Возлюби́лъ є҆сѝ  пра́вдꙋ, и҆ возненави́дѣлъ є҆сѝ беззако́нїе.  Є҆ѵⷢ҇лїе ѿ і҆ѡа́нна, зача́ло в҃і: Прїи́де і҆и҃съ  во гра́дъ самарі́йскїй: Вмѣ́стѡ Досто́йно: пое́мъ  і҆рмо́съ: Свѣти́сѧ, свѣти́сѧ: Прича́стенъ: Тѣ́ло  хрⷭ҇то́во: Дрꙋгі́й: Хвали́те гдⷭ҇а съ нб҃съ: 
Слꙋ́жба ст҃а́гѡ мине́и пое́тсѧ на повече́рїи. 
[зрѝ] Подоба́етъ вѣ́дати, ꙗ҆́кѡ слꙋ́жба  самарѧны́ни пое́тсѧ д҃ днѝ: въ недѣ́лю, въ четверто́къ,  въ пѧто́къ, и҆ въ сꙋббѡ́тꙋ. Въ понедѣ́льникъ оу҆́бѡ, и҆  во вто́рникъ, пое́тсѧ слꙋ́жба преполове́нїю и҆ въ сре́дꙋ  ѿдае́тсѧ: пое́мъ ꙗ҆́коже и҆ на са́мый пра́здникъ,  кромѣ̀ вхо́да и҆ чте́нїй. 


(л. рм҃д ѡ҆б.) 
Въ недѣ́лю самарѧны́ни ве́чера, 
на Гдⷭ҇и воззва́хъ: поста́вимъ стїхѡ́въ ѕ҃. И҆  пое́мъ стїхи̑ры преполове́нїю, г҃. Гла́съ є҃. 
Подо́бенъ: Ра́дꙋйсѧ по́стникѡмъ: 
Ꙗ҆ви́сѧ свѣтоѧвле́нное и҆ кра́сное сп҃сова  воскрⷭ҇нїѧ дне́сь преполове́нїе всест҃о́е, ꙗ҆́кѡ  полꙋ́дне свѣ́тлое, оу҆ѧснѧ́ющее мі́ръ бж҃е́ственными  бл҃года́тьми хрⷭ҇то́ва воста́нїѧ, ѡ҆сїѧ́ющее чꙋдеса̀  нетлѣ́нїѧ, ѡ҆блистава́етъ зна́мєнїѧ, и҆ показꙋ́етъ на  высотꙋ̀ вознесе́нїе, ꙗ҆влѧ́етъ многорачи́тельное дх҃а  прише́ствїе, пѧтьдесѧ́тницы всечⷭ҇тны́ѧ свѣтлѣ́йшее  торжество̀. тѣ́мже и҆ подае́тъ дꙋша́мъ на́шымъ ми́ръ, и҆  ве́лїю ми́лость. 
Ꙗ҆́кѡ бж҃е́ственныѧ сла́вы рѣка̀, пра́здникꙋ  ны́нѣ преполови́вшꙋсѧ, гдⷭ҇ь стрꙋи̑ благоꙋтро́бїѧ  всѣ̑мъ подава́ѧй, вопїе́тъ: жа́ждай да грѧде́тъ ко  мнѣ̀, и҆ пїе́тъ те́плѣ. и҆сто́чникъ бо сострада́нїѧ, и҆  ми́лости пꙋчи́на са́мъ сы́й, и҆сточа́етъ мі́рови  ѡ҆ставле́нїе, ѡ҆мыва́етъ прегрѣшє́нїѧ, и҆ ѡ҆чища́етъ  недꙋ́ги: спаса́етъ воскресе́нїе є҆гѡ̀ пра́зднꙋющихъ,  покрыва́етъ любо́вїю почита́ющихъ є҆́же со сла́вою  вознесе́нїе є҆гѡ̀, и҆ подае́тъ дꙋша́мъ на́шымъ ми́ръ, и҆  ве́лїю ми́лость. 
Посредѣ̀ ст҃и́лища ста́въ, неѡпи́санный бг҃ъ же  и҆ гдⷭ҇ь: бг҃ъ бо бѧ́ше є҆стество́мъ, а҆́ще и҆ на́съ  ра́ди вочеловѣ́чивсѧ, ѡ҆пи́санъ ꙗ҆ви́сѧ тѣ́ломъ,  всѣ̑мъ и҆сточа́ше животѡ́чныѧ глаго́лы, всѣ̑мъ  глаго́лѧ: дꙋ́шы ѡ҆чи́стите, и҆ (л. рм҃є) зно́й страсте́й  ѡ҆хлади́те, да не ка́кѡ лиша́тсѧ питїѧ̀ человѣ́цы:  бж҃е́ственнꙋю бо благода́ть да́рꙋю безсме́ртнагѡ и҆  лꙋ́чшагѡ и҆ вы́шнѧгѡ црⷭ҇твїѧ: сопричасти́тисѧ мнѣ̀  созда́телю, и҆ просла́витисѧ. 
И҆ мине́и, г҃. Сла́ва, и҆ ны́нѣ: гла́съ и҃: 
Преполови́вшꙋсѧ пра́здникꙋ пре́жде стра́сти, и҆  сла́внагѡ воскрⷭ҇нїѧ твоегѡ̀ гдⷭ҇и, бы́лъ є҆сѝ оу҆чѧ̀  бл҃же, во ст҃и́лищи непокори̑выѧ і҆ꙋдє́и, и҆ фарїсє́и,  и҆ кни́жники, и҆ вопїѧ̀ къ ни́мъ: жа́ждай да грѧде́тъ ко  мнѣ̀ и҆ пїе́тъ: вѣ́рꙋѧй въ мѧ̀, воды̀ жи́зни, дх҃а  бж҃е́ственнагѡ, рѣ́ки потекꙋ́тъ ѿ чре́ва є҆гѡ̀. ѽ  неизрече́нныѧ премꙋ́дрости твоегѡ̀ хвале́нїѧ! и҆́же всѧ̑  и҆сполнѧ́ѧй бж҃е на́шъ, сла́ва тебѣ̀. 
На стїхо́внѣ, стїхи̑ры ѻ҆смогла́сника,  гла́съ д҃: 
Животворѧ́щемꙋ твоемꙋ̀ крⷭ҇тꙋ̀, непреста́ннѡ  кла́нѧющесѧ хрⷭ҇тѐ бж҃е, тридне́вное воскрⷭ҇нїе твоѐ  сла́вимъ: тѣ́мъ бо ѡ҆бнови́лъ є҆сѝ и҆стлѣ́вшее  человѣ́ческое є҆стество̀ всеси́льне, и҆ и҆́же на нб҃са̀  восхо́дъ ѡ҆бнови́лъ є҆сѝ на́мъ, ꙗ҆́кѡ є҆ди́нъ бл҃гъ  и҆ чл҃вѣколю́бецъ. 
Сті́хъ: Къ тебѣ̀ возведо́хъ ѻ҆́чи моѝ: 
Хотѣ́хъ слеза́ми ѡ҆мы́ти мои́хъ грѣхѡ́въ гдⷭ҇и,  рꙋкописа́нїе и҆ про́чее живота̀ моегѡ̀ покаѧ́нїемъ  бл҃гоꙋгоди́ти тебѣ̀: но вра́гъ льсти́тъ мѧ̀ и҆ бо́ретъ  дꙋ́шꙋ мою̀. гдⷭ҇и, пре́жде да́же до конца̀ не поги́бнꙋ,  спаси́ мѧ. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Прославлѧ́ѧйсѧ въ па́мѧтехъ ст҃ы́хъ  твои́хъ хрⷭ҇тѐ бж҃е, ѿ ни́хъ оу҆моле́нъ быва́ѧ,  низпослѝ на́мъ ве́лїю млⷭ҇ть. (л. рм҃є ѡ҆б.) 
Сла́ва, и҆ ны́нѣ: гла́съ ѕ҃: 
Пра́здникꙋ преполови́вшꙋсѧ, твоегѡ̀ хрⷭ҇тѐ  воскресе́нїѧ, и҆ бж҃е́ственнагѡ прише́ствїѧ ст҃а́гѡ  твоегѡ̀ дх҃а, сше́дшесѧ чꙋде́съ твои́хъ воспѣва́емъ  та̑инства: во́ньже низпослѝ на́мъ ве́лїю ми́лость. 
Тропа́рь пра́здника: Преполови́вшꙋсѧ пра́здникꙋ:  И҆ ѿпꙋ́стъ. 
Въ понедѣ́льникъ є҃-ѧ седми́цы по па́сцѣ, на  оу҆́трени, 
на Бг҃ъ гдⷭ҇ь: тропа́рь пра́здника  преполове́нїѧ. 
По а҃-мъ стїхосло́вїи, сѣда́ленъ, гла́съ д҃: 
Воззрѣ́вше на гро́бный вхо́дъ, и҆ пла́мене  а҆́гг҃льскагѡ не терпѧ́ще мѷронѡ́сицы, съ тре́петомъ  дивлѧ́хꙋсѧ глаго́люще: є҆да̀ оу҆кра́десѧ ѿве́рзый  разбо́йникꙋ ра́й; є҆да́ ли воста̀, и҆́же и҆ пре́жде  стрⷭ҇ти проповѣ́давый воста́нїе; вои́стиннꙋ воскре́се  хрⷭ҇то́съ, сꙋ́щымъ во а҆́дѣ подаѧ̀ живо́тъ и҆  воскресе́нїе. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ. 
Смире́ннꙋю дꙋ́шꙋ мою̀ посѣтѝ гдⷭ҇и, во  грѣсѣ́хъ житїѐ всѐ и҆жди́вшꙋю, и҆ ꙗ҆́коже блꙋдни́цꙋ  прїими́ мѧ сп҃се, и҆ спаси́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Дне́сь а҆́гг҃льскаѧ вѡ́инства, въ  па́мѧть страстоте́рпцєвъ прїидо́ша, вѣ́рныхъ мы̑сли  просвѣти́ти, и҆ вселе́ннꙋю благода́тїю оу҆ѧсни́ти:  тѣ́ми бж҃е, оу҆моле́нъ быва́ѧ, да́рꙋй на́мъ ве́лїю  ми́лость. (л. рм҃ѕ) 
Сла́ва и҆ ны́нѣ: бг҃оро́диченъ: 
Стѣна̀ непобори́маѧ на́мъ хрїстїа́нѡмъ є҆сѝ  бцⷣе дв҃о: къ тебѣ́ бо прибѣга́юще невреди́ми  пребыва́емъ, и҆ па́ки согрѣша́юще и҆́мамы тѧ̀  моли́твенницꙋ. тѣ́мъ бл҃годарѧ́ще вопїе́мъ тѝ: ра́дꙋйсѧ  бл҃года́тнаѧ, гдⷭ҇ь съ тобо́ю. 
По в҃-мъ стїхосло́вїи сѣда́ленъ, гла́съ и҃.  Подо́бенъ: 
Премꙋ́дрость сло́во ѻ҆́ч҃ее, и҆́же и҆ да́вый  а҆пⷭ҇лѡмъ глаго́лъ бж҃їй, проповѣ́дати концє́мъ, є҆́же  на зе́млю є҆гѡ̀ прише́ствїе, ѿ преле́стникѡвъ  є҆вре́євъ неи́стовствомъ досажда́емь быва́ше,  бѣснꙋ́ѧйсѧ и҆ преле́стникъ гро́знѡ оу҆ничижа́емь, и҆́же  неѕло́бивѡ къ ни́мъ вопїѧ́ше: не сꙋди́те на мѧ̀ сꙋ́дъ  несꙋди́маго беззако́ннїи. къ немꙋ̀ оу҆́бѡ возопїи́мъ:  человѣколю́бче хрⷭ҇тѐ бж҃е, прегрѣше́нїй ѡ҆ставле́нїе  низпослѝ, воспѣва́ющымъ вѣ́рою безприкла́днꙋю сла́вꙋ  твою̀. [Два́жды.] 
Воскресе́нїе хрⷭ҇то́во: Ѱало́мъ н҃. Канѡ́нъ  пра́здника, со і҆рмосы̀ на и҃, и҆ мине́и на д҃. Конда́къ,  и҆ свѣти́ленъ пра́здника. 
На хвали́техъ поста́вимъ стїхѝ д҃, и҆ пое́мъ  стїхи́рꙋ воскре́снꙋ, гла́съ д҃: 
Крⷭ҇тъ претерпѣ́вый и҆ сме́рть, и҆ воскресы́й  и҆з̾ ме́ртвыхъ всеси́льне гдⷭ҇и, сла́вимъ твоѐ  воскресе́нїе. 
Ѻ҆вча̀ є҆́смь слове́снагѡ твоегѡ̀ ста́да, и҆ къ  тебѣ̀ прибѣга́ю па́стырю до́бромꙋ, взыщѝ менѐ  заблꙋ́ждшаго бж҃е, и҆ поми́лꙋй мѧ̀. 
Мꙋ́чениченъ: 
Кто̀ не оу҆жаса́етсѧ зрѧ̀ ст҃і́и мꙋ́чєницы,  по́двигъ до́брый, и҆́мже подвиза́стесѧ; ка́кѡ въ тѣ́лѣ  сꙋ́ще безпло́тнаго врага̀ побѣди́сте, хрⷭ҇та̀  и҆сповѣ́давше, и҆ крⷭ҇то́мъ (л. рм҃ѕ ѡ҆б.)  воѡрꙋжи́вшесѧ. тѣ́мже досто́йнѡ ꙗ҆ви́стесѧ бѣсѡ́мъ  прогони́телїе, и҆ ва́рварѡмъ побѣди́телїе: непреста́ннѡ  моли́тесѧ, спасти́сѧ дꙋша́мъ на́шымъ. 
Сла́ва, и҆ ны́нѣ: гла́съ и҃: 
Преполови́вшꙋсѧ пра́здникꙋ па́схи, въ хра́мъ  вше́лъ є҆сѝ ст҃и́лищный, сп҃се на́шъ, и҆ ста́въ  посредѣ̀ наро́да оу҆чи́лъ є҆сѝ тѣ́хъ съ  дерзнове́нїемъ, и҆ глаго́лалъ є҆сѝ: а҆́зъ є҆́смь  свѣ́тъ мі́ра, въ слѣ́дъ менѐ и҆ды́й, не и҆́мать  ходи́ти во тмѣ̀, но и҆мѣ́ти бꙋ́детъ свѣ́тъ  безсме́ртныѧ жи́зни. 
На стїхо́внѣ стїхи̑ры, гла́съ в҃: 
Подо́бенъ: До́ме є҆ѵфра́ѳовъ: 
Прекло́нь нб҃са̀, сше́лъ є҆сѝ сп҃се мо́й, и҆  пло́ть ѿ дв҃ы кромѣ̀ преложе́нїѧ прїѧ́лъ є҆сѝ,  и҆сточа́ѧ мнѣ̀ ѡ҆ставле́нїе. 
Сті́хъ: Бг҃ъ же цр҃ь на́шъ пре́жде вѣ́ка: 
Ве́сь въ бз҃ѣ сло́ве ты̀ є҆сѝ, погиба́юща мѧ̀  хотѧ̀ и҆з̾ѧ́ти ѿ прегрѣше́нїй, соединѧ́ешисѧ мнѣ̀,  чл҃вѣколю́бче. 
Сті́хъ: Помѧнѝ со́нмъ тво́й, є҆го́же стѧжа́лъ  є҆сѝ и҆спе́рва: 
Ты̀ прише́лъ є҆сѝ цр҃ю̀, премꙋ́дросте вели́каѧ,  и҆́мже ѻ҆ц҃ъ мі́ръ сотворѝ премꙋ́дрѡ, со ст҃ы́мъ  дх҃омъ. 
Сла́ва, и҆ ны́нѣ: гла́съ и҃: 
Ѡ҆чи́стимъ помышле́нїй сокрѡ́вища, и҆ дꙋшє́внаѧ  сїѧ̑нїѧ просвѣти́мъ, и҆ жи́знь оу҆́зримъ хрⷭ҇та̀, во  ст҃и́лище прише́дша, премно́жествомъ бл҃гости, да врага̀  побѣди́тъ, и҆ спасе́тъ ро́дъ на́шъ, стрⷭ҇тїю крⷭ҇та̀ и҆  воскрⷭ҇нїѧ. къ немꙋ́ же возопїи́мъ: непостижи́ме гдⷭ҇и,  сла́ва тебѣ̀. (л. рм҃з) 
Въ понедѣ́льникъ ве́чера, 
на Гдⷭ҇и воззва́хъ: стїхи̑ры подо́бны, гла́съ  а҃. 
Подо́бенъ: Нбⷭ҇ныхъ чинѡ́въ: 
Творе́цъ всѣ́хъ и҆ жи́зни пода́тель, ѻ҆ц҃ꙋ̀  бж҃е́ственномꙋ соприсносꙋ́щное сло́во, во́лею ѿ дв҃ы  пло́ть прїи́мъ, и҆ бы́въ человѣ́къ, неизрече́нныѧ  премꙋ́дрости, ꙗ҆́кѡ бл҃гъ, всѣ̑мъ и҆сточѝ оу҆чє́нїѧ. 
Пра́здникꙋ преполови́вшꙋсѧ і҆ꙋде́йскомꙋ хрⷭ҇тѐ,  во ст҃и́лищи предста́лъ є҆сѝ, зако́нꙋ влⷣка оу҆чѧ̀  вла́стїю, и҆ кни́жники ѡ҆блича́ѧ, ꙗ҆́коже пи́сано  є҆́сть, и҆ оу҆жаса́ѧ премꙋ́дростїю слове́съ твои́хъ, и҆  чꙋде́съ показа́ньми. 
Пода́тель премꙋ́дрости, и҆ до́брыхъ и҆злїѧ́тель,  и҆злива́ѧй бжⷭ҇твєнныѧ стрꙋи̑, ѿ и҆сто́чника  приснотекꙋ́щагѡ: прїиди́те ко мнѣ̀, зове́тъ, во́дꙋ  жи́зни жа́ждꙋщїи почерпи́те, и҆ рѣ́ки и҆з̾ чре́ва  ва́шегѡ, глаго́летъ, дарова́нїй бж҃е́ственныхъ потекꙋ́тъ. 
Сла́ва и҆ ны́нѣ: гла́съ в҃: 
Є҆гда̀ прише́лъ є҆сѝ во ст҃и́лище хрⷭ҇тѐ бж҃е,  преполови́вшꙋсѧ пра́здникꙋ, тогда̀ лю́ди оу҆чи́лъ  є҆сѝ, вопїѧ̀: вѣ́рꙋѧй въ мѧ̀, а҆́ще и҆ оу҆́мретъ,  жи́въ бꙋ́детъ. і҆ꙋдє́и же распыха́хꙋсѧ съ фарїсе́и и҆  саддꙋке́и и҆ кни́жники, глаго́люще: кто̀ є҆́сть се́й,  и҆́же глаго́летъ хꙋлы̑; не помышлѧ́юще, ꙗ҆́кѡ ты̀ є҆сѝ  пре́жде всѣ́хъ вѣ̑къ, со ѻ҆ц҃е́мъ и҆ дх҃омъ сла́вимый  бж҃е на́шъ, сла́ва тебѣ̀. 
На стїхо́внѣ стїхи̑ры ѻ҆смогла́сника,  гла́съ д҃: 
Дре́ва преслꙋша́нїѧ запреще́нїе разрѣши́лъ є҆сѝ  сп҃сѐ, на (л. рм҃з ѡ҆б.) дре́вѣ крⷭ҇тнѣмъ во́лею  пригвозди́всѧ, и҆ во а҆́дъ соше́дъ си́льне, смє́ртныѧ  оу҆́зы ꙗ҆́кѡ бг҃ъ растерза́лъ є҆сѝ. тѣ́мже  кла́нѧемсѧ є҆́же и҆з̾ ме́ртвыхъ твоемꙋ̀ воскрⷭ҇нїю,  ра́достїю вопїю́ще: всеси́льне гдⷭ҇и, сла́ва тебѣ̀. 
Сті́хъ: Къ тебѣ̀ возведо́хъ ѻ҆́чи моѝ: 
Кто̀ ѡ҆бꙋрева́емый, и҆ притека́ѧй ко приста́нищꙋ  семꙋ̀, не спаса́етсѧ; и҆лѝ кто̀ болѣ́знꙋѧй, и҆  припа́даѧй къ враче́бницѣ се́й, не и҆сцѣлѣва́етсѧ;  содѣ́телю всѣ́хъ, и҆ врачꙋ̀ недꙋ́гꙋющихъ гдⷭ҇и, пре́жде  да́же до конца̀ не поги́бнꙋ, спаси́ мѧ. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Ст҃ы́хъ мꙋ́чєникъ прїе́мый терпѣ́нїе, и҆ ѿ  на́съ прїимѝ пѣ́нїе чл҃вѣколю́бче, да́рꙋѧй на́мъ  тѣ́хъ мл҃твами ве́лїю ми́лость. 
Сла́ва, и҆ ны́нѣ: гла́съ г҃. Ге́рмана: 
Преполови́вшꙋсѧ пра́здникꙋ, сла́вимъ посредѣ̀  землѝ спасе́нїе содѣ́лавша: посредѣ́ бо двою̀  разбѡ́йникꙋ живо́тъ на дре́вѣ повѣ́шенъ бѣ̀, и҆  хꙋ́лѧщемꙋ оу҆́бѡ оу҆молча́лъ, вѣ́рꙋющемꙋ же возопи́лъ:  дне́сь со мно́ю бꙋ́деши въ раѝ. сше́лъ є҆сѝ во гро́бъ,  плѣни́лъ є҆сѝ а҆́дъ, и҆ воскре́слъ є҆сѝ тридне́внѡ,  спаса́ѧ дꙋ́шы на́шѧ. 
Во вто́рникъ на оу҆́трени. 
По а҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Во́льною твое́ю во́лею крⷭ҇тъ претерпѣ́лъ є҆сѝ  сп҃се, и҆ во гро́бѣ но́вѣ положи́ша тѧ̀ человѣ́цы  сме́ртнїи, сло́вомъ (л. рм҃и) концы̀ соста́вльшаго.  тѣ́мже свѧ́занъ бы́сть чꙋжді́й: сме́рть лю́тѡ  плѣнѧ́шесѧ, и҆ сꙋ́щїи во а҆́дѣ всѝ взыва́хꙋ  живоно́сномꙋ воста́нїю твоемꙋ̀: хрⷭ҇то́съ воскре́се  жизнода́вецъ, пребыва́ѧй во вѣ́ки. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ: 
Помышлѧ́й дꙋшѐ, ка́кѡ предста́немъ сꙋдїѝ;  поста́вѧтсѧ престо́ли стра́шнїи, и҆ коегѡ́ждо дѣѧ̑нїѧ  ѡ҆блича́тсѧ. тогда̀ сꙋдїѧ̀ неꙋмоли́мый: та́мѡ ѻ҆́гнь  лю́тѡ предста́нетъ, ꙗ҆́коже свирѣ́пое мо́ре содержа̀,  и҆ покрыва́ѧй концы̀. со всѣ́ми си́ми ви́ждь дꙋшѐ моѧ̀,  стенѝ пре́жде конца̀. 
Сті́хъ: Ди́венъ бг҃ъ во ст҃ы́хъ свои́хъ бг҃ъ  і҆и҃левъ. 
Мꙋ́чениченъ: И҆́же во всѣ́мъ мі́рѣ мꙋ́чєникъ  твои́хъ, ꙗ҆́кѡ багрѧни́цею и҆ вѵ́ссомъ кровьмѝ цр҃ковь  твоѧ̀ оу҆краси́вшисѧ, тѣ́ми вопїе́тъ тѝ, хрⷭ҇тѐ бж҃е:  лю́демъ твои̑мъ щедрѡ́ты твоѧ̀ низпослѝ, мі́ръ  жи́тельствꙋ твоемꙋ̀ да́рꙋй, и҆ дꙋша́мъ на́шымъ ве́лїю  ми́лость. 
Сла́ва, и҆ ны́нѣ: бг҃оро́диченъ: 
Стра́шное та́инство, и҆ чꙋ́до пресла́вное, ка́кѡ  дв҃а тебѐ зижди́телѧ всѣ́хъ понесѐ, и҆ по ржⷭ҇твѣ̀  па́ки цѣла̀ и҆ дв҃а пребы́сть; рожде́йсѧ и҆з̾ неѧ̀  вѣ́рꙋ оу҆твердѝ, ꙗ҆зы́ки оу҆кротѝ. и҆ мі́ръ  оу҆мирѝ, ꙗ҆́кѡ чл҃вѣколю́бецъ. 
По в҃-мъ стїхосло́вїи, сѣда́льны, гла́съ и҃. 
Подо́бенъ: Премꙋ́дрости сло́ва: 
Премꙋ́дрости во́дꙋ и҆ жи́зни и҆сточа́ѧ мі́рови,  всѣ́хъ сп҃се призыва́еши почерпстѝ спасе́нїѧ во́ды:  бж҃е́ственный бо зако́нъ тво́й прїи́мъ человѣ́къ, въ  себѣ̀ оу҆гаша́етъ, преле́стное оу҆́глїе: ѿѻнꙋ́дꙋже  во вѣ́ки не вжа́ждетъ, ни (л. рм҃и ѡ҆б.) преста́нетъ  насыще́нїѧ твоегѡ̀ влⷣко цр҃ю̀ пренбⷭ҇ный. сегѡ̀ ра́ди  сла́вимъ держа́вꙋ твою̀ хрⷭ҇тѐ бж҃е, прегрѣше́нїй  ѡ҆ставле́нїе просѧ́ще посла́ти бога́тнѡ рабѡ́мъ твои́мъ.  [Два́жды.] 
Воскресе́нїе хрⷭ҇то́во: Ѱало́мъ н҃. Канѡ́нъ  пра́здника со і҆рмосы̀ на и҃, и҆ мине́и на д҃. Конда́къ,  и҆ і҆́косъ, и҆ є҆ѯапостїла́рїи пра́здника. 
На хвали́техъ поста́вимъ стїхѝ д҃. И҆ пое́мъ  стїхи̑ры ѻ҆смогла́сника. Гла́съ д҃: 
Крⷭ҇то́мъ твои́мъ хрⷭ҇тѐ, ѿ дре́внїѧ клѧ́твы  свободи́лъ є҆сѝ на́съ, и҆ сме́ртїю твое́ю є҆стество̀  на́ше мꙋ́чащаго дїа́вола оу҆праздни́лъ є҆сѝ:  воста́нїемъ же твои́мъ ра́дости всѧ̑ и҆спо́лнилъ є҆сѝ.  тѣ́мже вопїе́мъ тѝ: воскр҃сы́й и҆з̾ ме́ртвыхъ гдⷭ҇и,  сла́ва тебѣ̀. [Два́жды.] 
Ѡ҆мы́й мѧ̀ слеза́ми мои́ми сп҃се, ꙗ҆́кѡ  ѡ҆скверни́хъ во мно́гихъ грѣсѣ́хъ. тѣ́мже и҆ припа́даю  тѝ ми́лостиве: согрѣши́хъ, поми́лꙋй мѧ̀ бж҃е. 
Мꙋ́чениченъ: 
А҆́гг҃лѡмъ соприча́стницы бы́сте ст҃і́и мꙋ́ченицы,  въ по́двизѣ хрⷭ҇та̀ мꙋ́жески проповѣ́давше: всѧ̑ бо  ꙗ҆̀же въ мі́рѣ ѡ҆ста́висте кра̑снаѧ, ꙗ҆́кѡ не сꙋ̑щаѧ,  вѣ́рꙋ же ꙗ҆́кѡ а҆гкѵ́рꙋ тве́рдꙋю оу҆держа́сте. тѣ́мже  и҆ ле́сть ѿгна́вше, и҆сточа́ете вѣ̑рнымъ и҆сцѣле́нїй  дарова̑нїѧ, непреста́ннѡ молѧ́щесѧ спасти́сѧ дꙋша́мъ  на́шымъ. 
Сла́ва, и҆ ны́нѣ: гла́съ д҃: 
Гдⷭ҇и, пре́жде честна́гѡ твоегѡ̀ крⷭ҇та̀,  пра́здникꙋ преполови́вшꙋсѧ, во ст҃и́лище вше́лъ є҆сѝ,  і҆ꙋдє́и со дерзнове́нїемъ оу҆чѧ̀, мѡѷсе́омъ и҆ въ  зако́нѣ тобо́ю законоположє́ннымъ. оу҆жаса́ющесѧ же  хрⷭ҇тѐ, твоеѧ̀ премꙋ́дрости неизрече́нномꙋ та́инствꙋ,  є҆́же на тѧ̀ ропта́нїю (л. рм҃ѳ) въ себѣ̀ за́вистїю  поꙋча́хꙋсѧ: ка́кѡ се́й вѣ́сть пи́смена не оу҆чи́всѧ; не  вѣ́дꙋще тебѐ сп҃са дꙋ́шъ на́шихъ. 
На стїхо́внѣ стїхи̑ры подо́бны, гла́съ в҃. 
Подо́бенъ: До́ме є҆ѵфра́ѳовъ: 
Коне́цъ сы́й и҆ нача́ло, преполове́нїе же,  посредѣ̀ пра́здника предста́лъ є҆сѝ во свѧти́лищи  хрⷭ҇тѐ мо́й, и҆сточа́ѧ мѝ ѡ҆ставле́нїе. 
Сті́хъ: Помѧнѝ со́нмъ тво́й, є҆го́же стѧжа́лъ  є҆сѝ и҆спе́рва. 
Слы́ша сїѡ́нъ воскрⷭ҇нїѧ твоегѡ̀ бжⷭ҇твеннꙋю  держа́вꙋ сло́ве, и҆ ра́дꙋетсѧ съ ча́ды, воспѣва́ѧ тѧ̀  бл҃гоꙋтро́бнаго. 
Сті́хъ: Бг҃ъ же цр҃ь на́шъ пре́жде вѣ́ка: 
Свѣ́тъ ѿ ѻ҆ц҃а̀, возсїѧ́въ сло́во, но  напослѣдѝ лѣ́тъ ꙗ҆ви́лсѧ є҆сѝ ꙗ҆́кѡ чл҃вѣ́къ,  подаѧ̀ мнѣ̀ прегрѣше́нїй ѡ҆ставле́нїе. 
Сла́ва, и҆ ны́нѣ: гла́съ и҃: 
Преполови́вшꙋсѧ пра́здникꙋ па́схи, въ хра́мъ  вше́лъ є҆сѝ ст҃и́лищный сп҃се на́шъ, и҆ ста́въ  посредѣ̀ наро́да, оу҆чи́лъ є҆сѝ тѣ́хъ съ  дерзнове́нїемъ, и҆ глаго́лалъ є҆сѝ: а҆́зъ є҆́смь  свѣ́тъ мі́ра, въ слѣ́дъ менѐ и҆ды́й, не и҆́мать  ходи́ти во тмѣ̀, но и҆мѣ́ти бꙋ́детъ свѣ́тъ  безсме́ртныѧ жи́зни. 
Во вто́рникъ пѧ́тыѧ седми́цы по па́сцѣ ве́чера, 
поста́вимъ стїхѡ́въ, ѕ҃. И҆ пое́мъ стїхи̑ры  преполове́нїю г҃, повторѧ́юще ѧ҆̀. Гла́съ д҃. 
Подо́бенъ: Гдⷭ҇и, возше́дъ на крⷭ҇тъ: 
Наста̀ преполове́нїе дне́й, ѿ спаси́тельнагѡ (л.  рм҃ѳ ѡ҆б.) начина́емыхъ воста́нїѧ, пѧтдесѧ́тницею же  бж҃е́ственною печатлѣ́емое: и҆ свѣ́титсѧ свѣ́тлѡсти  ѻ҆бою́дꙋ и҆мꙋ́щее, и҆ соединѧ́ющее ѻ҆боѧ̑, и҆ прїитѝ  сла́вѣ пред̾ѧвлѧ́ющее влⷣчнѧгѡ вознесе́нїѧ  предпочита́етъ. 
Слы́ша и҆ возвесели́сѧ сїѡ́нъ, бл҃говѣсти́вшꙋсѧ  хрⷭ҇то́вꙋ воскрⷭ҇нїю: вѣ́рнїи же є҆гѡ̀ сы́нове  возра́довашасѧ сего̀ ви́дѣвше, и҆ ѡ҆мыва́юща дх҃омъ  скве́рнꙋ хрⷭ҇тоꙋбі́йства: гото́витсѧ торжествꙋ́ющи,  ѻ҆бои́хъ весе́лое преполове́нїе. 
Прибли́жисѧ бж҃е́ственнагѡ и҆з̾ѻби́льное  и҆зли́тїе на всѣ́хъ, ꙗ҆́коже написа́сѧ дх҃а:  пред̾ꙋзаконе́нїе проповѣ́дꙋетъ, преполови́вшеесѧ, по  хрⷭ҇то́вѣ сме́рти и҆ погребе́нїи и҆ воскресе́нїи, ѿ  негѡ̀ да́ннꙋ сꙋ́щꙋ оу҆ченикѡ́мъ нело́жномꙋ ѡ҆бѣща́нїю,  оу҆тѣ́шителево показꙋ́ющꙋ ꙗ҆вле́нїе. 
Сла́ва, и҆ ны́нѣ: гла́съ ѕ҃: 
Пра́здникꙋ преполовлѧ́ющꙋсѧ твоегѡ̀ хрⷭ҇тѐ  воскрⷭ҇нїѧ, и҆ бж҃е́ственнагѡ прише́ствїѧ ст҃а́гѡ твоегѡ̀  дх҃а, сше́дшесѧ чꙋде́съ твои́хъ воспѣва́емъ та̑инства:  во́ньже низпослѝ на́мъ ве́лїю ми́лость. 
На стїхо́внѣ самогла́сны, гла́съ а҃: 
Пѧтдесѧ́тницы наста̀ дне́й преполове́нїе, въ  не́мже хрⷭ҇то́съ ѡ҆бнажи́въ малови́днѡ бж҃е́ственнꙋю  си́лꙋ, разсла́бленнаго стѧгнꙋ̀ сло́вомъ, того̀ ѿ  ѻ҆дра̀ возста́вивъ, и҆ бг҃олѣ́пнѡ чꙋдотворѧ̀ во  зда́нномъ тѣ́лѣ, человѣ́кѡмъ дарова̀ вѣ́чный живо́тъ,  и҆ ве́лїю ми́лость. 
Сті́хъ: Помѧнѝ со́нмъ тво́й, є҆го́же стѧжа́лъ  є҆сѝ и҆спе́рва. 
Во ст҃и́лище прише́лъ є҆сѝ премꙋ́дросте бж҃їѧ,  преполовлѧ́ющꙋсѧ пра́здникꙋ, оу҆чѧ̀ и҆ ѡ҆блича́ѧ  непокѡри́выѧ і҆ꙋдє́и, фарїсє́и и҆ кни́жники, и҆ вопїѧ̀  со дерзнове́нїемъ (л. р҃н) къ ни́мъ: жа́ждай да грѧде́тъ  ко мнѣ̀, и҆ пїе́тъ во́дꙋ живо́тнꙋю, и҆ не вжа́ждетъ во  вѣ́къ: вѣ́рꙋѧй мое́й бл҃гости, рѣ́ки потекꙋ́тъ и҆з̾  чре́ва є҆гѡ̀ жи́зни вѣ́чныѧ. ѽ бла́гости и҆  благоꙋтро́бїѧ твоегѡ̀, хрⷭ҇тѐ бж҃е на́шъ, сла́ва тебѣ̀! 
Сті́хъ: Бг҃ъ же цр҃ь на́шъ пре́жде вѣ́ка:  
Гла́съ в҃: 
Є҆гда̀ преполове́нїе пра́здника наста̀, взы́де  і҆и҃съ во ст҃и́лище, и҆ оу҆ча́ше непокѡри́выѧ і҆ꙋдє́и,  глаго́лѧ: жа́ждай да грѧде́тъ ко мнѣ̀, и҆ пїе́тъ во́дꙋ  живо́тнꙋю вѣ́чнꙋю, и҆ не вжа́ждетсѧ въ вѣ́къ. вѣ́рꙋѧй  въ мѧ̀, рѣ́ки потекꙋ́тъ и҆з̾ чре́ва є҆гѡ̀, и҆ и҆мѣ́ти  бꙋ́детъ свѣ́тъ живо́тный. 
Сла́ва и҆ ны́нѣ: гла́съ и҃. 
Преполови́вшꙋсѧ пра́здникꙋ, оу҆ча́щꙋ тѝ сп҃се,  глаго́лахꙋ і҆ꙋдє́е: ка́кѡ се́й вѣ́сть пи́смена не  оу҆чи́всѧ; не разꙋмѣ́юще, ꙗ҆́кѡ ты̀ є҆сѝ  премꙋ́дрость оу҆стро́ившаѧ мі́ръ, сла́ва тебѣ̀. 
Та́же, тропа́рь ѿпꙋсти́тельный: Преполови́вшꙋсѧ  пра́здникꙋ: [ли́стъ рл҃а ѡ҆б.] То́йже и҆ на Бг҃ъ  гдⷭ҇ь: въ сре́дꙋ на оу҆́трени. 
Въ сре́дꙋ пѧ́тыѧ седми́цы по па́сцѣ на  оу҆́трени, 
по а҃-мъ, и҆ по в҃-мъ стїхосло́вїи, сѣда́льны  пра́здника: Воскрⷭ҇нїе хрⷭ҇то́во: Ѱало́мъ н҃. И҆  канѡ́ны д҃-гѡ гла́са, со і҆рмосо́мъ на и҃: и҆ ѻ҆сма́гѡ  гла́са, на ѕ҃. Конда́къ, и҆ і҆́косъ, и҆  є҆ѯапостїла́рїй пра́здника. 
На хвали́техъ, Всѧ́кое дыха́нїе: поста́вимъ  стїхѝ д҃: 
Премⷣрость и҆ си́ла, ѻ҆́ч҃ее сїѧ́нїе, сло́во  присносꙋ́щное (л. р҃н ѡ҆б.) и҆ сн҃ъ бж҃їй, во ст҃и́лище  прїи́де пло́тїю, и҆ оу҆ча́ше і҆ꙋдє́йскїѧ лю́ди  жестѡ́кїѧ и҆ неблагѡда́рныѧ, и҆ оу҆дивлѧ́хꙋсѧ  премꙋ́дрости бога́тствꙋ, вопїю́ще: ѿкꙋ́дꙋ вѣ́сть  пи́смена ни ѿ когѡ́же оу҆чи́всѧ; [Два́жды.] 
Кни́жникѡмъ затыка́ше оу҆ста̀, і҆ꙋдє́и  ѡ҆блича́ше мессі́а гдⷭ҇ь, вопїѧ̀ къ ни́мъ: не на лицѐ  законопрестꙋ̑пницы, ꙗ҆́кѡ непра́ведни сꙋди́те: въ  сꙋббѡ́тꙋ бо а҆́зъ разсла́бленнаго воздви́гнꙋхъ. тѣ́мже  гдⷭ҇ь сꙋббѡ́ты є҆́смь и҆ зако́на: что̀ и҆́щете менѐ  оу҆би́ти, оу҆ме́ршыѧ воздви́гшаго; 
Навꙋѳі́а ка́менїемъ поби́ша лю́тїи и҆  законопрестꙋ́пнїи, і҆ꙋде́йское собра́нїе неблагода́рное,  и҆са́їю же пило́ю древѧ́нною растро́ша, въ ка́лъ мꙋ́драго  і҆еремі́ю вверго́ша, гдⷭ҇а же на крⷭ҇тъ возне́сше,  взыва́хꙋ: хра́мъ разорѧ́ѧ, спасѝ себѐ, и҆  оу҆вѣ́рꙋемъ. 
Сла́ва, и҆ ны́нѣ: гла́съ д҃: 
Просвѣти́вшесѧ бра́тїе воскресе́нїемъ сп҃са  хрⷭ҇та̀, и҆ дости́гше преполове́нїѧ пра́здника влⷣчнѧ,  прїи́скреннѡ сохрани́мъ за́пѡвѣди бж҃їѧ, да досто́йни  бꙋ́демъ и҆ вознесе́нїе пра́здновати, и҆ прише́ствїе  полꙋчи́ти ст҃а́гѡ дх҃а. 
Славосло́вїе вели́кое. И҆ ѿпꙋ́стъ. 
На лїтꙋргі́и блажє́нна ѻ҆бои́хъ канѡ́нѡвъ,  пѣ́снь ѳ҃-ѧ. Прокі́менъ, и҆ а҆ллилꙋ́їа пра́здника,  а҆пⷭ҇лъ, и҆ є҆ѵⷢ҇лїе днѐ. Прича́стный: Ꙗ҆ды́й мою̀  пло́ть, и҆ пїѧ́й мою̀ кро́вь, во мнѣ̀ пребыва́етъ: И҆  ѿдае́тсѧ пра́здникъ. Слꙋ́жба мине́и пое́тсѧ на  повече́рїи. (л. рн҃а) 
Въ сре́дꙋ пѧ́тыѧ седми́цы по па́сцѣ ве́чера, 
на Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры ѡ҆ самарѧны́нѣ. Гла́съ д҃. 
Подо́бенъ: Зва́нный свы́ше: 
На кла́дѧзѣ хрⷭ҇то́съ самарѧны́ню ѡ҆брѣ́тъ,  просѝ во́дꙋ пи́ти ѿ неѧ̀, жа́ждай сеѧ̀ и҆справле́нїѧ  и҆ спасе́нїѧ, є҆́же и҆ оу҆разꙋмѣ́сѧ дѣ́лы  и҆сполнѧ́емое. сїю́ бо влекꙋ́щꙋю питїѐ, питїѧ̀ са́мъ  и҆звлека́етъ, и҆ питїѧ̀ и҆сполнѧ́етъ живꙋ́щагѡ,  согра́жданѡмъ возвѣща́ющꙋю: сѐ дре́вле въ зако́нѣ  рече́нный мессі́а хрⷭ҇то́съ, ꙗ҆ви́сѧ ꙗ҆́кѡ человѣ́къ,  мы́слей сокрове́нныхъ ѿкрыва́ѧ неизречє́ннаѧ. 
Сѐ мессі́а хрⷭ҇то́съ, сꙋ́щымъ во гра́дѣ, на  землѝ ꙗ҆ви́сѧ, самарѧны́нѧ глаго́летъ: напи́санный  прїитѝ, и҆́же содѣ́ѧннаѧ мно́ю сказа̀, и҆ ꙗ҆̀же во  глꙋбинѣ̀ се́рдца моегѡ̀ сокровє́ннаѧ, всѧ̑ мнѣ̀ речѐ,  ꙗ҆́кѡ соверши́хъ. тѣ́мже гра́дъ сте́кшїйсѧ ви́дитъ  словеса̀ є҆ѧ̀, по всемꙋ̀ и҆́стинствꙋющаѧ, и҆ ве́щи  оу҆дивлѧ́етсѧ, и҆ оу҆вѣрѧ́етсѧ видѣ́нїю. 
Тебѐ въ шесты́й ча́съ, ꙗ҆́кѡ влⷣкꙋ и҆ногда̀ въ  раѝ ходѧ́ща бг҃а, прама́тернѧѧ ви́дѣ дщѝ па́ки, въ  ча́съ шесты́й та́кѡ сѣдѧ́ща, и҆дѣ́же и҆сто́чникъ воды̀,  и҆ кладене́цъ и҆скопа́сѧ, и҆ ѿ неѧ̀ просѧ́ща пи́ти,  ꙗ҆́кѡ да водо́ю сїю̀ напои́ши жи́зни нетлѣ́нїѧ, є҆́же  и҆ содѣ́ѧсѧ: твоеѧ́ бо живоно́сныѧ воды̀, ѻ҆на̀  и҆з̾ѻби́льнѡ напи́вшисѧ, и҆ во гра́дѣ проповѣ́да  водно́е бога́тство. 
И҆ мине́и, г҃. Сла́ва, и҆ ны́нѣ: гла́съ а҃: 
На и҆сто́чникъ прише́лъ є҆сѝ, и҆сто́чниче  чꙋде́съ, въ шесты́й (л. рн҃а ѡ҆б.) ча́съ, є҆́ѵинъ  оу҆лови́ти пло́дъ: є҆́ѵа бо въ то́й и҆зы́де и҆з̾ раѧ̀  пре́лестїю ѕмі́евою: прибли́жи бо сѧ самарѧны́нѧ  почерпстѝ во́дꙋ, ю҆́же ви́дѣвъ речѐ сп҃съ: да́ждь мѝ  во́дꙋ пи́ти, и҆ а҆́зъ воды̀ текꙋ́щїѧ насы́щꙋ тѧ̀, и҆ во  гра́дъ те́кши цѣломꙋ́дреннаѧ, наро́дѡмъ возвѣстѝ  а҆́бїе: прїиди́те, ви́дите хрⷭ҇та̀ гдⷭ҇а, сп҃са дꙋ́шъ  на́шихъ. 
На стїхо́внѣ стїхи̑ры ѻ҆смогла́сника,  гла́съ д҃: 
Врата̀ а҆́дова сокрꙋши́лъ є҆сѝ гдⷭ҇и, и҆ твое́ю  сме́ртїю сме́ртное ца́рство разрꙋши́лъ є҆сѝ: ро́дъ же  человѣ́ческїй ѿ тлѣ́нїѧ свободи́лъ є҆сѝ, живо́тъ и҆  нетлѣ́нїе мі́рꙋ дарова́въ, и҆ ве́лїю ми́лость. 
Сті́хъ: Къ тебѣ̀ возведо́хъ ѻ҆́чи моѝ: 
А҆пⷭ҇льскїй ли́къ, дх҃омъ ст҃ы́мъ просвѣти́лъ  є҆сѝ хрⷭ҇тѐ, и҆ на́шꙋ скве́рнꙋ грѣхо́внꙋю тѣ́ми  ѿмы́й бж҃е, и҆ поми́лꙋй на́съ. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: И҆мꙋ́ще дерзнове́нїе ко сп҃сꙋ ст҃і́и,  моли́тесѧ непреста́ннѡ за ны̀ грѣ̑шныѧ, ѡ҆ставле́нїе  прегрѣше́нїй просѧ́ще, и҆ дꙋша́мъ на́шымъ ве́лїю  ми́лость. 
Сла́ва, и҆ ны́нѣ: гла́съ в҃: 
На стꙋдене́цъ ꙗ҆́кѡ прїи́де гдⷭ҇ь, самарѧны́нѧ  молѧ́ше благоꙋтро́бнаго: пода́ждь мѝ во́дꙋ вѣ́ры, и҆  прїимꙋ̀ кꙋпѣ́льныѧ воды̀ ра́дованїе и҆ и҆збавле́нїе:  животода́вче гдⷭ҇и, сла́ва тебѣ̀. 
Тропа́рь: Свѣ́тлꙋю воскресе́нїѧ: (л. рн҃в) 
Въ четверто́къ є҃ седми́цы по па́сцѣ, на  оу҆́трени, 
по а҃-мъ стїхосло́вїи, сѣда́ленъ, гла́съ д҃. 
Подо́бенъ: Вознесы́йсѧ на крⷭ҇тъ: 
Распны́йсѧ на́съ ра́ди во́лею, и҆ вмѣне́нъ бы́въ  въ ме́ртвыхъ животода́вче, и҆ воскре́съ тридне́внѡ  хрⷭ҇тѐ бж҃е на́шъ, сокрꙋши́лъ є҆сѝ си́лою твое́ю  сме́рти держа́вꙋ, всѣ́хъ воста́нїемъ твои́мъ сꙋ́щихъ во  а҆́дѣ ѡ҆живи́вый. и҆ воспѣва́юще чте́мъ твоѐ воста́нїе  всѝ, безсме́ртне гдⷭ҇и. 
Сті́хъ: Во всю̀ зе́млю и҆зы́де вѣща́нїе и҆́хъ: 
Подо́бенъ: Ско́рѡ предварѝ: 
Свѣти̑ла въ концѣ́хъ оу҆ченикѝ твоѧ̑, сп҃се,  показа́лъ є҆сѝ сїѧ́юща твои́мъ проповѣ́данїемъ,  просвѣща́ющыѧ дꙋ́шы на́шѧ: пре́лесть і҆́дѡльскꙋю тѣ́ми  ѡ҆мрачи́въ, оу҆че́ньми бл҃гоче́стїѧ просвѣти́вый мі́ръ.  тѣ́хъ моли́твами спасѝ дꙋ́шы на́шѧ. 
Сті́хъ: Ди́венъ бг҃ъ во ст҃ы́хъ свои́хъ: 
Мꙋ́чениченъ: Крⷭ҇то́мъ воѡрꙋжи́вшесѧ  страстоте́рпцы твоѝ, побѣди́ша кѡ́зни ѕлонача́льнагѡ  врага̀, хрⷭ҇тѐ бж҃е на́шъ: возсїѧ́ша ꙗ҆́кѡ свѣти̑ла,  человѣ́ки наставлѧ́юще, подаю́тъ и҆сцѣлє́нїѧ вѣ́рою  просѧ́щымъ. тѣ́хъ моли́твами спасѝ дꙋ́шы на́шѧ. 
Сла́ва, и҆ ны́нѣ: крⷭ҇тобг҃оро́диченъ: 
Дв҃о пренепоро́чнаѧ, пребл҃га́го бг҃а ро́ждшаѧ, со  а҆пⷭ҇лы того̀ непреста́ннѡ молѝ, ѡ҆ставле́нїе  прегрѣше́нїй, и҆ и҆справле́нїе житїѧ̀ пода́ти на́мъ,  пре́жде конца̀, вѣ́рою и҆ любо́вїю воспѣва́ющымъ тѧ̀ по  до́лгꙋ, є҆ди́на всепѣ́таѧ. (л. рн҃в ѡ҆б.) 
По в҃-мъ стїхосло́вїи сѣда́ленъ, гла́съ ѕ҃. 
Подо́бенъ: Оу҆пова́нїе мі́рꙋ: 
Ꙗ҆́кѡ вѣ́рнѣй самарѧны́нѣ гдⷭ҇и, бж҃ества̀  твоегѡ̀ и҆сто́чникъ ѿве́рзлъ є҆сѝ, и҆ и҆злїѧ́лъ  є҆сѝ бг҃оразꙋ́мїе на ню̀, напоѧ́ѧ питїе́мъ  бг҃опрїѧ́тнымъ: и҆ ны́нѣ всѣ́мъ на́мъ низпослѝ  прегрѣше́нїй ѡ҆чище́нїе пребл҃гі́й. [Два́жды.] 
Воскресе́нїе хрⷭ҇то́во ви́дѣвше: ѱало́мъ н҃.  Канѡ́нъ самарѧны́ни, со і҆рмосы̀ на и҃: и҆ мине́и на д҃.  Конда́къ, и҆ і҆́косъ самарѧны́ни, и҆ є҆ѯапостїла́рїй,  два́жды. 
На хвали́техъ поста́вимъ стїхѝ д҃. И҆ пое́мъ  стїхи̑ры ѻ҆смогла́сника, гла́съ д҃: 
Ѻ҆те́ческихъ твои́хъ нѣ́дръ не разлꙋчи́всѧ,  є҆диноро́дне сло́ве бж҃їй, прише́лъ є҆сѝ на зе́млю за  человѣколю́бїе, чл҃вѣ́къ бы́въ непрело́женъ, и҆ крⷭ҇тъ  и҆ сме́рть претерпѣ́лъ є҆сѝ пло́тїю, безстра́стный  бж҃ество́мъ, воскре́съ же и҆з̾ ме́ртвыхъ, безсме́ртїе  по́далъ є҆сѝ человѣ́ческомꙋ ро́дꙋ ꙗ҆́кѡ є҆ди́нъ  всеси́ленъ. [Два́жды.] 
Некни̑жныѧ оу҆ченикѝ дх҃ъ тво́й ст҃ы́й  наказа́тели ꙗ҆вѝ хрⷭ҇тѐ бж҃е, и҆ многовѣща́ннымъ  сли́чїемъ ꙗ҆зы́кѡвъ пре́лесть оу҆празднѝ, ꙗ҆́кѡ  всеси́ленъ. 
Мꙋ́чениченъ: 
Ка́кѡ ва́шымъ подвигѡ́мъ не оу҆диви́мсѧ ст҃і́и  мч҃нцы, ꙗ҆́кѡ тѣ́ломъ ме́ртвеннымъ ѡ҆бложе́ни,  безплѡ́тныѧ врагѝ побѣди́сте; не оу҆страши́ша ва́съ  мꙋчи́тєльскаѧ прещє́нїѧ, ни оу҆жаси́ша ва́съ мꙋ́къ  приложє́нїѧ, вои́стиннꙋ досто́йнѡ ѿ хрⷭ҇та̀  просла́вистесѧ. непреста́ннѡ моли́тесѧ спасти́сѧ дꙋша́мъ  на́шымъ. (л. рн҃г) 
Сла́ва, и҆ ны́нѣ: гла́съ в҃: 
Собезнача́льный и҆ соприсносꙋ́щный сн҃ъ и҆ сло́во  ѻ҆́ч҃ее, на и҆сто́чникъ прїи́де, и҆сто́чникъ  и҆сцѣле́нїй, и҆ жена̀ ѿ самарі́и прїи́де почерпстѝ  во́дꙋ, ю҆́же ви́дѣвъ речѐ сп҃съ: да́ждь мѝ воды̀  пи́ти, и҆ ше́дши пригласѝ твоего̀ мꙋ́жа. ѻ҆на́ же  ꙗ҆́кѡ человѣ́кꙋ глаго́лющи, а҆ не бг҃ꙋ, оу҆таи́ти  тща́щисѧ, глаго́лаше: не и҆́мамъ мꙋ́жа. и҆ оу҆чи́тель къ  не́й: и҆́стинꙋ рекла̀ є҆сѝ: не и҆́мамъ мꙋ́жа, пѧ́ть бо  и҆мѣ́ла є҆сѝ, и҆ ны́нѣ є҆го́же и҆́маши, нѣ́сть  тво́й мꙋ́жъ. ѻ҆на́ же ѡ҆ глаго́лѣ оу҆диви́вшисѧ, и҆ во  гра́дъ те́кши, наро́дѡмъ вопїѧ́ше, глаго́лющи: прїиди́те  ви́дите хрⷭ҇та̀, и҆́же да́рꙋетъ мі́рови ве́лїю ми́лость. 
На стїхо́внѣ самарѧны́ни, Гла́съ д҃. Подо́бенъ:  Ꙗ҆́кѡ до́блѧ: 
Ты̀ и҆сто́чникъ бла́гости сы́й и҆ пꙋчи́на, жи́зни  же храни́тель, є҆ди́не бл҃гоꙋтро́бне, ка́кѡ женѣ̀  самарѧны́нѣ бесѣ́дꙋѧ возгласи́лъ є҆сѝ: да́ждь мѝ  во́дꙋ пи́ти, ꙗ҆́кѡ да прїи́меши ѡ҆ставле́нїе:  воспѣва́емъ твоѐ мно́гое бл҃гоꙋтро́бїе, и҆́мже  спаса́еши чл҃вѣ́ческїй ве́сь ро́дъ, за мно́гꙋю  бла́гость. 
Сті́хъ: Налѧцы̀, и҆ оу҆спѣва́й, и҆ ца́рствꙋй,  и҆́стины ра́ди, и҆ кро́тости, и҆ пра́вды. 
Прїиди́те ви́дите человѣ́ка, и҆́же рече́ ми  дне́сь на и҆сто́чницѣ сѣдѧ́й, что̀ сотвори́хъ: проро́къ  бо и҆́стиннѣшїй є҆́сть и҆ превели́кїй, сокровє́ннаѧ и҆  ꙗ҆влє́ннаѧ вѣ́дый всѧ̑. но да́рꙋй во́дꙋ жи́вꙋ, ю҆́же  подае́ши жа́ждꙋщымъ, да не вжа́ждꙋ па́ки во вѣ́ки,  чл҃вѣколю́бче. 
Сті́хъ: Возлюби́лъ є҆сѝ пра́вдꙋ, и҆  возненави́дѣлъ є҆сѝ беззако́нїе. (л. рн҃г ѡ҆б.) 
И҆сто́чникъ приснотекꙋ́щїй, животѐ безсме́ртне,  стрꙋѧ̀ неистоща́емаѧ же и҆ нетлѣ́ннаѧ, пꙋтеше́ствовавъ  сѣдѧ́ше бли́зъ кла́дѧзѧ, своѧ̑ оу҆ченикѝ посла́въ по  бра́шно, бесѣ́доваше женѣ̀ че́рплющей, сїю̀ хотѧ̀  оу҆лови́ти, и҆ просвѣти́ти дꙋшѝ є҆ѧ̀ ѻ҆́чи. 
Сла́ва, и҆ ны́нѣ: гла́съ г҃: 
Да ра́дꙋетсѧ дне́сь свѣ́тлѡ нб҃о и҆ землѧ̀,  ꙗ҆́кѡ хрⷭ҇то́съ ꙗ҆ви́сѧ воплоща́емь ꙗ҆́кѡ человѣ́къ,  да а҆да́ма и҆зме́тъ ѿ клѧ́твы всеро́дна, и҆  оу҆дивлѧ́етсѧ чꙋдесы̀ въ самарі́ю прише́дъ: женѣ́ же  бесѣ́доваше воды̀ просѧ̀, и҆́же ѻ҆́блаки вода́ми  ѡ҆дѣва́ѧй. тѣ́мже всѝ вѣ́рнїи поклони́мсѧ, на́съ  ра́ди во́лею ѡ҆бнища́вшемꙋ, бл҃гоꙋтро́бнымъ совѣ́томъ. 
Въ четверто́къ ве́чера, 
на Гдⷭ҇и воззва́хъ: стїхи̑ры подо́бны, гла́съ  д҃. 
Подо́бенъ: Гдⷭ҇и, возше́дъ на крⷭ҇тъ: 
Ви́дите, є҆го́же преднаписа̀ мѡѷсе́й, і҆и҃са  мессі́ю, въ зако́нѣ прїитѝ, на землѝ ꙗ҆́вльшасѧ  благоꙋтро́бїѧ ра́ди и҆ мнѣ̀ бесѣ́довавша ꙗ҆́кѡ  чл҃вѣ́ка на кла́дѧзѣ: вои́стиннꙋ се́й є҆́сть хрⷭ҇то́съ  въ мі́ръ грѧды́й, сꙋ́щымъ въ сѷха́рѣ самарѧны́нѧ  ꙗ҆ви́сѧ глаго́лющи. 
Ѿ сла́дкихъ оу҆́стъ жены̀, во́дꙋ пїе́мꙋю,  сла́дкꙋю и҆стека́ющꙋю, сꙋ́щїи во гра́дѣ пїю́ще, и҆ ко  кла́дѧзю и҆сточа́ющемꙋ ѻ҆би́лїе воды̀, потща́хꙋсѧ тещѝ  ско́рѡ (л. рн҃д) и҆ и҆сто́чникъ ви́дѣти приснотекꙋ́щїй,  и҆ста́ѧвшыѧ дꙋ́шы воспрохлажда́ющїй. 
Соѻбра́зный ви́дѧще и҆сто́чникъ, и҆  є҆динови́дный человѣ́ческагѡ составле́нїѧ, женѣ̀  вопїѧ́хꙋ во гра́дѣ сꙋ́щїи: не ктомꙋ̀ твоеѧ̀ ра́ди  бесѣ́ды мы̀ вѣ́ровахомъ, вои́стиннꙋ позна́вше, ꙗ҆́кѡ  то́й є҆́сть и҆збавле́нїе и҆ спасе́нїе мі́рꙋ вѣ́чное. 
Сла́ва, и҆ ны́нѣ: гла́съ ѕ҃: 
При стꙋденцѣ̀ і҆а́кѡвли ѡ҆брѣ́тъ і҆и҃съ  самарѧны́ню, про́ситъ воды̀ ѿ неѧ̀, ѻ҆блака́ми  покрыва́ѧй зе́млю. ѽ чꙋдесѐ! и҆́же херꙋві́мы носи́мый,  блꙋдни́цѣ женѣ̀ бесѣ́доваше, воды̀ просѧ̀, и҆́же на  вода́хъ зе́млю повѣ́сивый: воды̀ и҆скі́й, и҆́же  и҆сто́чники и҆ є҆зе́ра во́дъ и҆злива́ѧй: хотѧ̀ привлещѝ  сїю̀ вои́стиннꙋ, оу҆ловлѧ́емꙋю ѿ сꙋпоста́та врага̀, и҆  напои́ти ю҆̀ водо́ю живо́ю, пали́мꙋю въ безмѣ́стїихъ  лю́тѣ, ꙗ҆́кѡ є҆ди́нъ благоꙋтро́бный и҆  человѣколю́бецъ. 
На стїхо́внѣ стїхи́ра крⷭ҇тнаѧ, гла́съ д҃: 
Всегда̀ и҆мꙋ́ще хрⷭ҇тѐ, крⷭ҇тъ тво́й на по́мощь,  сѣ̑ти вра̑жїѧ оу҆до́бь попира́емъ. 
Сті́хъ: Къ тебѣ̀ возведо́хъ ѻ҆́чи моѝ: 
Воскре́сна: Гдⷭ҇и, возше́дъ на крⷭ҇тъ, пра́дѣднюю  на́шꙋ клѧ́твꙋ потреби́лъ є҆сѝ: и҆ соше́дъ во а҆́дъ,  ꙗ҆̀же ѿ вѣ́ка оу҆́зники свободи́лъ є҆сѝ,  нетлѣ́нїе да́рꙋѧ человѣ́ческомꙋ ро́дꙋ. сегѡ̀ ра́ди  пою́ще сла́вимъ животворѧ́щее и҆ спаси́тельное твоѐ  воста́нїе. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Жє́ртвы ѡ҆дꙋшевлє́нныѧ,  всесожжє́нїѧ (л. рн҃д ѡ҆б.) словє́снаѧ, мꙋ́чєницы  гдⷭ҇ни, заколє́нїѧ совершє́нна бж҃їѧ, бг҃а зна̑ющаѧ, и҆  бг҃омъ зна́ємаѧ ѻ҆вча́та, и҆́хже ѡ҆гра́да волкѡ́мъ  невхо́дна, моли́тесѧ и҆ на́мъ оу҆пасє́нымъ бы́ти съ  ва́ми на водѣ̀ оу҆покое́нїѧ. 
Сла́ва, и҆ ны́нѣ: гла́съ ѕ҃: 
Та́кѡ глаго́летъ гдⷭ҇ь самарѧны́ни: а҆́ще бы  є҆сѝ вѣ́дала да́ръ бж҃їй, и҆ кто̀ є҆́сть глаго́лѧй  тебѣ̀, да́ждь мѝ воды̀ пи́ти, ты́ бы проси́ла оу҆  негѡ̀, и҆ да́лъ бы тѝ пи́ти, да не вжа́ждешисѧ во  вѣ́ки, глаго́летъ гдⷭ҇ь. 
Въ пѧто́къ на оу҆́трени, 
по а҃-мъ стїхосло́вїи сѣда́ленъ,  ѻ҆смогла́сника, гла́съ д҃. 
Подо́бенъ: Ско́рѡ предварѝ: 
На крⷭ҇тѣ̀ тѧ̀ пригвозди́ша і҆ꙋдє́и сп҃се,  и҆́мже ѿ ꙗ҆зы́кѡвъ на́съ воззва́лъ є҆сѝ хрⷭ҇тѐ бж҃е  на́шъ, просте́рлъ є҆сѝ дла̑ни на не́мъ во́лею, копїе́мъ  же въ ре́бра твоѧ̀ и҆зво́лилъ є҆сѝ пробости́сѧ:  мно́жествꙋ щедро́тъ твои́хъ сла́ва человѣколю́бче. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Мꙋ́чєницы твоѝ гдⷭ҇и, во  страда́нїихъ свои́хъ вѣнцы̀ прїѧ́ша нетлѣ̑нныѧ ѿ  тебѐ бг҃а на́шегѡ. и҆мꙋ́ще бо крѣ́пость твою̀,  мꙋчи́телей низложи́ша, сокрꙋши́ша и҆ де́монѡвъ немѡщны́ѧ  де́рзѡсти. тѣ́хъ моли́твами спасѝ дꙋ́шы на́шѧ. 
Сла́ва, и҆ ны́нѣ: крⷭ҇тобг҃оро́диченъ: 
На крⷭ҇тѣ̀ тѧ̀ возвыша́ема ꙗ҆́кѡ оу҆зрѣ̀  пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи  вѣща́ше: что̀ (л. рн҃є) но́вое и҆ стра́нное сїѐ чꙋ́до  сн҃е мо́й; ка́кѡ животѐ всѣ́хъ вкꙋша́еши сме́рть,  ѡ҆живи́ти оу҆ме́ршыѧ хотѧ̀, ꙗ҆́кѡ благоꙋтро́бенъ. 
По в҃-мъ стїхосло́вїи сѣда́ленъ пра́здника, гла́съ  д҃: 
Подо́бенъ: Ско́рѡ предварѝ: 
Ѿ кла́дѧзѧ воды̀, земна́гѡ и҆ тлѣ́ннагѡ,  прише́дши ѻ҆бы́чнѡ самарѧны́нѧ почерпстѝ, живꙋ́ю во́дꙋ  почерпѐ: та́кѡ ѡ҆брѣ́тши и҆сто́чникъ сѣдѧ́щїй,  и҆дѣ́же и҆сто́чникъ и҆ кла́дѧзь і҆а́кѡвъ и҆скопа̀, мі́ра  пламенопита́тєльныѧ зно́емъ напаѧ́ющїй. [Два́жды.] 
Воскрⷭ҇нїе хрⷭ҇то́во: ѱало́мъ н҃. Канѡ́нъ  самарѧны́ни, со і҆рмосо́мъ на и҃: И҆ мине́и на д҃. 
На хвали́техъ стїхи̑ры ѻ҆смогла́сника,  гла́съ д҃: 
Да́лъ є҆сѝ зна́менїе боѧ́щымсѧ тебѐ гдⷭ҇и,  крⷭ҇тъ тво́й чⷭ҇тны́й, и҆́мже побѣди́лъ є҆сѝ нача̑ла  тмы̀ и҆ вла̑сти, и҆ возве́лъ є҆сѝ на́съ на дре́внее  блаже́нство. тѣ́мже твоѐ чл҃вѣколю́бное смотре́нїе  сла́вимъ, і҆и҃се всеси́льне, сп҃се дꙋ́шъ на́шихъ.  [Два́жды.] 
Крⷭ҇то́мъ твои́мъ хрⷭ҇тѐ сп҃се, наста́ви на́съ на  и҆́стинꙋ твою̀, и҆ и҆зба́ви ны̀ ѿ сѣте́й вра́жїихъ:  воскресы́й и҆з̾ ме́ртвыхъ, возста́ви ны̀ па́дшыѧ  грѣхо́мъ, просте́ръ рꙋ́кꙋ твою̀ человѣколю́бче гдⷭ҇и,  моли́твами свѧты́хъ твои́хъ. 
Мꙋ́чениченъ: 
Честна̀ сме́рть свѧты́хъ твои́хъ гдⷭ҇и: меча́ми бо  и҆ ѻ҆гне́мъ, и҆ стꙋ́денїю сокрꙋша́еми, и҆злїѧ́ша кро́вь  свою̀, наде́ждꙋ и҆мꙋ́ще на тѧ̀, воспрїѧ́ти трꙋдѡ́въ  мздꙋ̀: претерпѣ́ша, и҆ прїѧ́ша ѿ тебѐ сп҃се ве́лїю  ми́лость. (л. рн҃є ѡ҆б.) 
Сла́ва, и҆ ны́нѣ: гла́съ ѕ҃: 
И҆сто́чникъ живонача́лїѧ і҆и҃съ сп҃съ на́шъ, ко  и҆сто́чникꙋ прише́дъ патрїа́рха і҆а́кѡва, пи́ти проша́ше  воды̀ ѿ жены̀ самарѧны́ни. се́й же непрїѡбщи́тельное  і҆ꙋде́ємъ прире́кшей, мꙋ́дрый зижди́тель приво́дитъ ю҆̀  сла́дкими глаго́лы, па́че къ проше́нїю присноживо́тныѧ  воды̀, ю҆́же и҆ прїи́мши всѣ̑мъ проповѣ́да, ре́кши:  прїиди́те ви́дите та́йныхъ вѣ́дца и҆ бг҃а, прише́дша  пло́тїю, за є҆́же спастѝ человѣ́ка. 
На стїхо́внѣ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Съ почерпа́ломъ почерпстѝ, прише́дши ко кла́дѧзю,  почерпа́ло без̾ воды̀ ѡ҆ста́вивши, є҆ди́на ко гра́дꙋ  востечѐ, и҆сто́чникъ животекꙋ́щїй вопїю́щи ѡ҆брѣстѝ  самарѧны́нѧ, незави́стный. ѿѻнꙋ́дꙋже почерпѐ  спаси́тельнꙋю во́дꙋ, и҆ се́ю прохладѝ се́рдце  и҆ста́ѧвшее страстьмѝ. 
Сті́хъ: Налѧцы̀, и҆ оу҆спѣва́й, и҆ црⷭ҇твꙋй,  и҆́стины ра́ди, и҆ кро́тости, и҆ пра́вды. 
Вои́стиннꙋ рекла̀ є҆сѝ, речѐ сп҃съ  самарѧны́нѣ, ꙗ҆́кѡ не и҆́маши дне́сь мꙋ́жа зако́нна,  пѧ́ть бо и҆мѣ́ла є҆сѝ пе́рвѣе, и҆ ны́нѣ, є҆го́же  стѧжа́ла є҆сѝ, нѣ́сть тво́й мꙋ́жъ, но зако́на чꙋ́ждь.  ꙗ҆́же и҆ потща́вшисѧ сꙋ́щымъ во гра́дѣ вопїѧ́ше:  ви́дѣхъ человѣ́ка, и҆́же и҆зрече́ ми всѧ̑, є҆ли́ка  вта́йнѣ сотвори́хъ. 
Сті́хъ: Возлюби́лъ є҆сѝ пра́вдꙋ, и҆  возненави́дѣлъ є҆сѝ беззако́нїе. 
Стрꙋю̀ и҆нꙋ́ю животекꙋ́щꙋю, ѿ нбⷭ҇нагѡ кла́дѧзѧ  самарѧны́нѧ почерпѐ, на кла́дѧзѣ ѡ҆брѣ́тши сїю̀ (л.  рн҃ѕ) и҆злива́емꙋ, и҆з̾ негѡ́же тлѣ́ннꙋю и҆мѧ́ше по  ѻ҆бы́чаю почерпстѝ во́дꙋ, и҆нꙋ́ю земнꙋ́ю. но и҆на́ѧ  входѧ́щаѧ въ се́рдце є҆ѧ̀ показа́сѧ, а҆́ки и҆сто́чникъ  и҆ны́й но́вый, страсте́й ѡ҆роша́ющїй распале́нїе. 
Сла́ва, и҆ ны́нѣ: гла́съ и҃: 
Є҆гда̀ ꙗ҆ви́лсѧ є҆сѝ во пло́ти хрⷭ҇тѐ бж҃е,  за неизрече́нное смотре́нїе, слы́шавши самарѧны́нѧ сло́во  тебѐ чл҃вѣколю́бца, ѡ҆ста́ви почерпа́ло оу҆ стꙋденца̀.  и҆ течѐ глаго́лющи сꙋ́щымъ во гра́дѣ: прїиди́те,  ви́дите сердцевѣ́дца, є҆да̀ се́й є҆́сть ча́емый  хрⷭ҇то́съ, и҆мѣ́ѧй ве́лїю ми́лость; 
Въ пѧто́къ ве́чера, 
на Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры самарѧны́ни трѝ, и҆ мине́и трѝ. 
Стїхи̑ры самарѧны́ни, гла́съ а҃: 
На и҆сто́чникъ прише́лъ є҆сѝ, и҆сто́чниче  чꙋде́съ, въ шесты́й ча́съ, є҆́ѵинъ оу҆лови́ти пло́дъ:  є҆́ѵа бо въ то́й и҆зы́де и҆з̾ раѧ̀ пре́лестїю ѕмі́евою.  прибли́жи бо сѧ самарѧны́нѧ почерпстѝ во́дꙋ, ю҆́же  ви́дѣвъ речѐ сп҃съ: да́ждь мѝ во́дꙋ пи́ти, и҆ а҆́зъ  воды̀ текꙋ́щїѧ насы́щꙋ тѧ̀. и҆ во гра́дъ те́кши  цѣломꙋ́дреннаѧ, наро́дѡмъ возвѣстѝ а҆́бїе: прїиди́те  ви́дите хрⷭ҇та̀ гдⷭ҇а, сп҃си́телѧ дꙋ́шъ на́шихъ. 
Гла́съ в҃: На стꙋдене́цъ ꙗ҆́кѡ прїи́де гдⷭ҇ь,  самарѧны́нѧ молѧ́ше благоꙋтро́бнаго: пода́ждь мѝ во́дꙋ  вѣ́ры, и҆ (л. рн҃ѕ ѡ҆б.) прїимꙋ̀ кꙋпѣ́льныѧ воды̀,  ра́дованїе и҆ и҆збавле́нїе, животода́вче гдⷭ҇и сла́ва  тебѣ̀. 
Собезнача́льный и҆ соприсносꙋ́щный сн҃ъ и҆ сло́во  ѻ҆́ч҃ее на и҆сто́чникъ прїи́де, и҆сто́чникъ  и҆сцѣле́нїй, и҆ жена̀ ѿ самарі́и прїи́де почерпстѝ  во́дꙋ, ю҆́же ви́дѣвъ речѐ сп҃съ: да́ждь мѝ во́дꙋ  пи́ти, и҆ ше́дши пригласѝ твоего̀ мꙋ́жа. ѻ҆на́ же  ꙗ҆́кѡ человѣ́кꙋ глаго́лющи, а҆ не бг҃ꙋ, оу҆таи́ти  тща́щисѧ, глаго́лаше: не и҆́мамъ мꙋ́жа. и҆ оу҆чи́тель къ  не́й: и҆́стинꙋ рекла̀ є҆сѝ, не и҆́мамъ мꙋ́жа: пѧ́ть бо  и҆мѣ́ла є҆сѝ, и҆ ны́нѣ є҆го́же и҆́маши, нѣ́сть  тво́й мꙋ́жъ. ѻ҆на́ же ѡ҆ глаго́лѣ оу҆диви́вшисѧ, и҆ во  гра́дъ те́кше, наро́дѡмъ вопїѧ́ше, глаго́лющи: прїиди́те,  ви́дите хрⷭ҇та̀, и҆́же да́рꙋетъ мі́рови ве́лїю ми́лость. 
Сла́ва: гла́съ ѕ҃: 
При стꙋденцѣ̀ і҆а́кѡвли ѡ҆брѣ́тъ і҆и҃съ  самарѧны́ню, про́ситъ воды̀ ѿ неѧ̀, ѻ҆блака́ми  покрыва́ѧй зе́млю. ѽ чꙋдесѐ! и҆́же херꙋві́мы носи́мый,  блꙋдни́цѣ женѣ̀ бесѣ́доваше, воды̀ просѧ̀, и҆́же на  вода́хъ зе́млю повѣ́сивый, воды̀ и҆скі́й, и҆́же  и҆сто́чники и҆ є҆зе́ра во́дъ и҆злива́ѧй, хотѧ̀ привлещѝ  сїю̀ вои́стиннꙋ, оу҆ловлѧ́емꙋю ѿ сопоста́та врага̀, и҆  напои́ти ю҆̀ водо́ю живо́ю, пали́мꙋю въ безмѣ́стїихъ  лю́тѣ, ꙗ҆́кѡ є҆ди́нъ благоꙋтро́бный и҆  чл҃вѣколю́бецъ. 
И҆ ны́нѣ: бг҃оро́диченъ, гла́съ д҃: 
И҆́же тебѐ ра́ди, бг҃оѻц҃ъ проро́къ дв҃дъ,  пѣ́сненнѡ ѡ҆ тебѣ̀ провозгласѝ, вели̑чїѧ тебѣ̀  сотво́ршемꙋ: предста̀ цр҃и́ца ѡ҆деснꙋ́ю тебѐ. тѧ́ бо  мт҃рь хода́таицꙋ живота̀ показа̀, без̾ ѻ҆ц҃а̀ и҆з̾  тебѐ вочеловѣ́читисѧ бл҃говоли́вый (л. рн҃з) бг҃ъ да  сво́й па́ки ѡ҆бнови́тъ ѻ҆́бразъ, и҆стлѣ́вшїй  страстьмѝ, и҆ заблꙋ́ждшее горохи́щное ѡ҆брѣ́тъ ѻ҆вча̀,  на ра́мо воспрїи́мъ, ко ѻ҆ц҃ꙋ̀ принесе́тъ, и҆ своемꙋ̀  хотѣ́нїю, съ нбⷭ҇ными совокꙋпи́тъ си́лами, и҆ спасе́тъ  бцⷣе мі́ръ, хрⷭ҇то́съ и҆мѣ́ѧй ве́лїю и҆ бога́тꙋю  ми́лость. 
На стїхо́внѣ стїхи̑ры воскре́сны  ѻ҆смогла́сника, гла́съ д҃: 
Животворѧ́щемꙋ твоемꙋ̀ крⷭ҇тꙋ̀ непреста́ннѡ  кла́нѧющесѧ хрⷭ҇тѐ бж҃е, тридне́вное воскресе́нїе твоѐ  сла́вимъ: тѣ́мъ бо ѡ҆бнови́лъ є҆сѝ и҆стлѣ́вшее  чл҃вѣ́ческое є҆стество̀ всеси́льне, и҆ и҆́же на нб҃са̀  восхо́дъ ѡ҆бнови́лъ є҆сѝ на́мъ, ꙗ҆́кѡ є҆ди́нъ бл҃гъ  и҆ чл҃вѣколю́бецъ. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Дре́ва преслꙋша́нїѧ запреще́нїе разрѣши́лъ є҆сѝ  сп҃се, на дре́вѣ кре́стнѣмъ во́лею пригвозди́всѧ, и҆ во  а҆́дъ соше́дъ си́льне, смє́ртныѧ оу҆́зы ꙗ҆́кѡ бг҃ъ  растерза́лъ є҆сѝ. тѣ́мже кла́нѧемсѧ є҆́же и҆з̾  ме́ртвыхъ твоемꙋ̀ воскресе́нїю, ра́достїю вопїю́ще:  всеси́льне гдⷭ҇и, сла́ва тебѣ̀. 
Сті́хъ: И҆́бо оу҆твердѝ вселе́ннꙋю: 
Врата̀ а҆́дова сокрꙋши́лъ є҆сѝ гдⷭ҇и, и҆ твое́ю  сме́ртїю сме́ртное црⷭ҇тво разрꙋши́лъ є҆сѝ, ро́дъ же  человѣ́ческїй ѿ тлѣ́нїѧ свободи́лъ є҆сѝ, живо́тъ и҆  нетлѣ́нїе мі́рꙋ дарова́въ, и҆ ве́лїю ми́лость. 
Сті́хъ: До́мꙋ твоемꙋ̀ подоба́етъ ст҃ы́нѧ: 
Гдⷭ҇и возше́дъ на крⷭ҇тъ, пра́дѣднюю на́шꙋ  клѧ́твꙋ потреби́лъ є҆сѝ, и҆ соше́дъ во а҆́дъ, ꙗ҆̀же  ѿ вѣ́ка оу҆́зники свободи́лъ є҆сѝ, нетлѣ́нїе  да́рꙋѧ человѣ́ческомꙋ ро́дꙋ. сегѡ̀ ра́ди пою́ще  сла́вимъ, животворѧ́щее и҆ спаси́тельное твоѐ воста́нїе.  (л. рн҃з ѡ҆б.) 
Сла́ва, и҆ ны́нѣ: гла́съ и҃: 
Є҆гда̀ ꙗ҆ви́лсѧ є҆сѝ во пло́ти хрⷭ҇тѐ бж҃е,  за неизрече́нное смотре́нїе, слы́шавши самарѧны́нѧ сло́во  тебѐ человѣколю́бца, ѡ҆ста́ви почерпа́ло оу҆  стꙋденца̀, и҆ течѐ глаго́лющи сꙋ́щымъ во гра́дѣ:  прїиди́те, ви́дите сердцевѣ́дца, є҆да̀ се́й є҆́сть  ча́емый хрⷭ҇то́съ, и҆мѣ́ѧй ве́лїю млⷭ҇ть; 
Въ сꙋббѡ́тꙋ на оу҆́трени, 
по а҃-мъ стїхосло́вїи сѣда́ленъ воскре́сенъ, гла́съ  д҃: 
Воззрѣ́вше на гро́бный вхо́дъ, и҆ пла́мене  а҆́гг҃льскагѡ не терпѧ́ще мѷронѡ́сицы, съ тре́петомъ  дивлѧ́хꙋсѧ глаго́люще: є҆да̀ оу҆кра́десѧ, ѿве́рзый  разбо́йникꙋ ра́й; є҆да́ ли воста̀, и҆́же и҆ пре́жде  стра́сти проповѣ́давый воста́нїе вои́стиннꙋ воскре́се  хрⷭ҇то́съ, сꙋ́щымъ во а҆́дѣ подаѧ̀ живо́тъ и҆  воскресе́нїе. [Два́жды.] 
Сла́ва, и҆ ны́нѣ: бг҃оро́диченъ: 
Є҆́же ѿ вѣ́ка оу҆тае́ное, и҆ а҆́гг҃лѡмъ  несвѣ́домое та́инство, тобо́ю бцⷣе сꙋ́щымъ на землѝ  ꙗ҆ви́сѧ бг҃ъ, въ несли́тномъ соедине́нїи воплоща́емь, и҆  крⷭ҇тъ во́лею на́съ ра́ди воспрїи́мъ, и҆́мже воскреси́въ  первозда́ннагѡ спасѐ ѿ сме́рти дꙋ́шы на́шѧ. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Вознесы́йсѧ на крⷭ҇тъ: 
Да ра́дꙋетсѧ не́бо, да веселѧ́тсѧ земна́ѧ, ꙗ҆́кѡ  хрⷭ҇то́съ ѿ дв҃ы ꙗ҆ви́всѧ ꙗ҆́кѡ человѣ́къ, и҆зба́ви  и҆з̾ и҆стлѣ́нїѧ всѐ человѣ́чество свое́ю сме́ртїю,  чꙋдесы̀ возсїѧ̀: женѣ̀ самарѧны́нѣ воды̀ просѧ́щей,  подае́тъ и҆сто́чникъ и҆сцѣле́нїй, ꙗ҆́кѡ є҆ди́нъ  безсме́ртный. [Два́жды.] (л. рн҃и) 
Воскресе́нїе хрⷭ҇то́во: ѱало́мъ н҃: Канѡ́нъ  пра́здника, на ѕ҃: И҆ ст҃а́гѡ ѻ҆би́тели, на д҃: И҆  мине́и на д҃. Конда́къ, и҆ є҆ѯапостїла́рїй  пра́здника. 
На хвали́техъ поста́вимъ стїхѝ д҃. И҆ пое́мъ  настоѧ́щыѧ стїхи̑ры воскрⷭ҇ны, гла́съ д҃: 
Крⷭ҇тъ претерпѣ́вый и҆ сме́рть, и҆ воскресы́й  и҆з̾ ме́ртвыхъ, всеси́льне гдⷭ҇и, сла́вимъ твоѐ  воскресе́нїе. 
Крⷭ҇то́мъ твои́мъ хрⷭ҇тѐ, дре́внїѧ клѧ́твы  свободи́лъ є҆сѝ на́съ, и҆ сме́ртїю твое́ю є҆стество̀  на́ше мꙋ́чащаго дїа́вола оу҆праздни́лъ є҆сѝ,  воста́нїемъ же твои́мъ ра́дости всѧ̑ и҆спо́лнилъ є҆сѝ.  тѣ́мже вопїе́мъ тѝ: воскрⷭ҇ы́й и҆з̾ ме́ртвыхъ гдⷭ҇и,  сла́ва тебѣ̀. 
Твои́мъ крⷭ҇то́мъ хрⷭ҇тѐ сп҃се, наста́ви на́съ на  и҆́стинꙋ твою̀, и҆ и҆зба́ви ны̀ ѿ сѣте́й вра́жїихъ:  воскресы́й и҆з̾ ме́ртвыхъ, возста́ви ны̀ па́дшыѧ  грѣхо́мъ, просте́ръ рꙋ́кꙋ твою̀ чл҃вѣколю́бче гдⷭ҇и,  мл҃твами ст҃ы́хъ твои́хъ. 
Ѻ҆те́ческихъ твои́хъ нѣ́дръ не разлꙋчи́всѧ  є҆диноро́дный сло́ве бж҃їй, прише́лъ є҆сѝ на зе́млю за  человѣколю́бїе, человѣ́къ бы́въ непрело́женъ, и҆ крⷭ҇тъ  и҆ сме́рть претерпѣ́лъ є҆сѝ пло́тїю, безстра́стный  бжⷭ҇тво́мъ: воскре́съ же и҆з̾ ме́ртвыхъ, безсме́ртїе  пода́лъ є҆сѝ человѣ́ческомꙋ ро́дꙋ, ꙗ҆́кѡ є҆ди́нъ  всеси́ленъ. 
Сла́ва, и҆ ны́нѣ, гла́съ ѕ҃: 
И҆сто́чникъ живонача́лїѧ і҆и҃съ сп҃съ на́шъ, ко  и҆сто́чникꙋ прише́дъ патрїа́рха і҆а́кѡва, пи́ти проша́ше  воды̀, ѿ жены̀ самарѧны́ни: се́й же непрїѡбщи́тельное  і҆ꙋде́ѡмъ прире́кшей, мꙋ́дрый зижди́тель приво́дитъ ю҆̀  сла́дкими глаго́лы, па́че къ проше́нїю присносꙋ́щныѧ  воды̀, ю҆́же и҆ прїи́мши (л. рн҃и ѡ҆б.) всѣ̑мъ  проповѣ́да рекꙋ́щи: прїиди́те, ви́дите сокрове́нныхъ  вѣ́дца и҆ бг҃а, прише́дшаго пло́тїю, за є҆́же спастѝ  человѣ́ка. 
На стїхо́внѣ стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
И҆сто́чника приснотекꙋ́щаго сѣдѧ́ща на кла́дѧзи  ви́дѣвши жена̀, терпѧ́щи зно́й премно́гихъ страсте́й  и҆сцѣли́тельнꙋю просѧ́ше прїѧ́ти во́дꙋ жи́зни, и҆з̾  негѡ̀ и҆злива́емꙋю а҆́ки пото́къ: ю҆́же и҆ прїѧ́тъ тꙋ́не  ѿ сло́ва и҆ не ктомꙋ̀ ко кла́дѧзю тщи́тсѧ, земно́мꙋ и҆  тлѣ́нномꙋ. 
Сті́хъ: Налѧцы̀, и҆ оу҆спѣва́й, и҆ црⷭ҇твꙋй,  и҆́стины ра́ди и҆ кро́тости, и҆ пра́вды. 
І҆ꙋдє́йскїѧ ѻ҆бы́чаи женѣ̀ гонѧ́щей, и҆ своѐ  прилага́ющей неприча́стное, прича́стїю воды̀ хрⷭ҇то́съ,  прїѡбщѝ мꙋ́дрый содѣ́тель, сла́дкими провѣща́ньми, и҆  проси́ти животекꙋ́щꙋю сїю̀ во́дꙋ бж҃е́ственнꙋю, ю҆́же  пи́вши, ко гра́дꙋ прїи́де возвѣща́ющи бы̑вшаѧ. 
Сті́хъ: Возлюби́лъ є҆сѝ пра́вдꙋ, и҆  возненави́дѣлъ є҆сѝ беззако́нїе. 
Ни почерпа́ла и҆́маши, и҆ кла́дѧзь глꙋбоча́йшїй,  ѿкꙋ́дꙋ оу҆́бѡ пода́си мѝ во́дꙋ нетлѣ́ннꙋю;  самарѧны́нѧ вопїѧ́ше тѝ хрⷭ҇тѐ, тебѐ ꙗ҆́кѡ человѣ́ка  мнѧ́щи, а҆ не бг҃а, и҆ словесє́мъ чꙋдѧ́щисѧ: ю҆́же  вѣща́ньми сладча́йшими напои́въ, и҆ бг҃а тѧ̀ всѣ́хъ  тва́рей и҆сповѣ́дати сотвори́лъ є҆сѝ. 
Сла́ва, и҆ ны́нѣ, гла́съ ѕ҃: 
Та́кѡ глаго́летъ гдⷭ҇ь самарѧны́ни: а҆́ще бы  є҆сѝ вѣ́дала да́ръ бж҃їй, и҆ кто̀ є҆́сть глаго́лѧй  тебѣ̀, да́ждь мѝ воды̀ пи́ти: ты́ бы проси́ла оу҆  негѡ̀, и҆ да́лъ бы тѝ пи́ти, да не вжа́ждешисѧ во  вѣ́ки, глаго́летъ гдⷭ҇ь. 


(л. рн҃ѳ) 
Недѣ́лѧ шеста́ѧ по па́сцѣ, ѡ҆ слѣпо́мъ. 
Въ сꙋббѡ́тꙋ ве́чера на ма́лѣй вече́рни, 
на Гдⷭ҇и воззва́хъ: стїхи̑ры воскре́сны, гла́съ  є҃. 
Честны́мъ твои́мъ крⷭ҇то́мъ хрⷭ҇тѐ:  Воскресе́нїе даѧ́й ро́дꙋ чл҃вѣ́ческомꙋ: Ве́лїе  чꙋ́до, неви́димыхъ содѣ́тель: Вече́рнее поклоне́нїе  прино́симъ тебѣ̀: Сла́ва, гла́съ є҃: Гдⷭ҇и,  мимоходѧ̀ пꙋте́мъ: [Всѧ̑ сїѧ̑ зрѝ на вели́цѣй  вече́рни.] 
И҆ ны́нѣ: бг҃оро́диченъ настоѧ́щїй, догма́тїкъ,  гла́съ є҃: 
Бг҃олѣ́пнꙋю и҆ пречестнꙋ́ю ѻ҆трокови́цꙋ  почти́мъ, чⷭ҇тнѣ́йшꙋю херꙋві́мѡвъ: содѣ́тель бо всѣ́хъ  вочеловѣ́читисѧ восхотѣ́вый, въ ню̀ всели́сѧ  несказа́ннѡ. ѽ стра́нныхъ веще́й, и҆ пресла́вныхъ  та́инствъ! кто́ бы не оу҆диви́вилсѧ, сїѐ слы́шавъ,  ꙗ҆́кѡ бг҃ъ человѣ́къ быва́етъ, и҆ премѣне́нїѧ въ не́мъ  не бы́сть; и҆ дѣ́вства врата̀ ѿве́рзлъ, оу҆мале́нїѧ  въ не́й не ѡ҆ста́висѧ, ꙗ҆́коже проро́къ глаго́летъ:  человѣ́къ сїѧ̑ не про́йдетъ когда̀, то́кмѡ є҆ди́нъ  гдⷭ҇ь бг҃ъ і҆и҃левъ, и҆мѣ́ѧй ве́лїю ми́лость. 
На стїхо́внѣ воскре́сна стїхи́ра. Та́же  настоѧ́щыѧ стїхи̑ры подо́бны, прест҃ы́ѧ бцⷣы, гла́съ  є҃. 
Подо́бенъ: Ра́дꙋйсѧ по́стникѡмъ: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. (л. рн҃ѳ ѡ҆б.) 
Ра́дꙋйсѧ проро́кѡвъ печа́те, бг҃оглаго́ливыхъ  а҆пⷭ҇лѡвъ проповѣ́данїе: бг҃а бо вои́стиннꙋ сꙋ́щаго,  воплоще́на на́мъ па́че оу҆ма̀ и҆ сло́ва, родила̀ є҆сѝ.  и҆́мже дре́внее воспрїи́мше благоро́дїе, и҆ ра́йскїѧ  сла́дости оу҆лꙋчи́вше тебѐ вино́вницꙋ сицевы́ѧ  свѣ́тлости пѣ́сньми почита́емъ: и҆ моли́твенницею  благопрїѧ́тною тобо́ю всест҃а́ѧ богатѧ́щесѧ,  присносꙋ́щнагѡ полꙋче́нїѧ жи́зни сн҃а твоегѡ̀, подаю́щагѡ  бога́тнѡ ве́лїю ми́лость. 
Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ. 
Ра́дꙋйсѧ слове́сное нб҃о, въ не́мже бг҃ъ  воплоти́всѧ всели́сѧ, рꙋ́чко бж҃е́ственныѧ ма́нны,  свѣ́щниче со́лнца, бж҃їѧ горо̀ прїѡсѣне́ннаѧ, черто́же  бг҃овмѣсти́тельный, живопода́тельнаѧ трапе́зо, златы́й  свѣти́льникъ, свѣтоно́сный раю̀, кꙋпино̀ неѡпали́маѧ,  ковче́же ст҃ы́ни, лѣ́ствице нбⷭ҇наѧ, ѻ҆́блаче  ѡ҆дꙋшевле́нный, же́зле ѿ ко́рене дв҃о і҆ессе́ова  возра́стшаѧ: хрⷭ҇та̀ молѝ, дꙋша́мъ на́шымъ да́тисѧ  ве́лїей ми́лости. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
Ра́дꙋйсѧ сн҃а бж҃їѧ несказа́ннѡ заче́ншаѧ  всенепоро́чнаѧ, и҆ сего̀ ро́ждшаѧ, пло́ть по на́мъ  вои́стиннꙋ ѿ крове́й твои́хъ прїи́мшаго, дꙋ́шꙋ  оу҆́мнꙋю же и҆ самовла́стнꙋю и҆мꙋ́щаго, неѡскꙋ́днѡ же во  а҆да́ма ѡ҆бле́кшагосѧ, ми́лости ра́ди и҆ бла́гости  неизрече́нныѧ, ѿѻнꙋ́дꙋже во двою̀ є҆стествꙋ̀ на́мъ  возвѣща́етсѧ, ѻ҆бо́ихъ показꙋ́ѧ въ себѣ̀ дѣ́йство,  хрⷭ҇то́съ: є҆го́же молѝ, пою́щымъ тѧ̀ да́ти ве́лїю  ми́лость. 
Сла́ва: гла́съ и҃: 
Пра́вды со́лнце мы́сленное хрⷭ҇тѐ бж҃е, и҆з̾  оу҆тро́бы свѣ́та (л. р҃ѯ)лише́ннагѡ, твои́мъ  пречи́стымъ прикоснове́нїемъ просвѣти́вшее ѻ҆бою́дꙋ, и҆  на́шѧ ѻ҆́чи дꙋшє́вныѧ ѡ҆зари́вшее, сы́ны днѐ покажѝ,  да вѣ́рою вопїе́мъ тѝ: мно́гое твоѐ и҆ неизрече́нное,  є҆́же на на́съ благоꙋтро́бїе, человѣколю́бче, сла́ва  тебѣ̀. 
И҆ ны́нѣ: гла́съ є҃: 
Хра́мъ и҆ две́рь є҆сѝ, пала́та и҆ престо́лъ  цр҃е́въ, дв҃о всечестна́ѧ, є҆́юже и҆зба́витель мо́й,  хрⷭ҇то́съ гдⷭ҇ь, во тмѣ̀ спѧ́щымъ ꙗ҆ви́сѧ, со́лнце сы́й  пра́вды, просвѣти́ти хотѧ̀, ꙗ҆̀же созда̀ по ѻ҆́бразꙋ  своемꙋ̀ рꙋко́ю свое́ю. тѣ́мже всепѣ́таѧ, ꙗ҆́кѡ мт҃рне  дерзнове́нїе къ немꙋ̀ стѧжа́вшаѧ, непреста́ннѡ молѝ,  спасти́сѧ дꙋша́мъ на́шымъ. 
И҆ про́чее ѻ҆бы́чнѡ. 
На вели́цѣй вече́рни, 
поста́вимъ стїхѡ́въ і҃. И҆ пое́мъ стїхи̑ры  воскре́сны г҃, ꙾восто́чны꙾а҆нато́лїевы д҃, и҆ два̀  самогла́сна ѡ҆ слѣпцѣ̀, повторѧ́юще є҆ди́нъ. 
Стїхи̑ры воскре́сны, гла́съ є҃: 
Чⷭ҇тны́мъ твои́мъ крⷭ҇то́мъ хрⷭ҇тѐ, дїа́вола  посрами́лъ є҆сѝ, и҆ воскрⷭ҇нїемъ твои́мъ жа́ло  грѣхо́вное притꙋпи́лъ є҆сѝ, и҆ сп҃слъ є҆сѝ ны̀ ѿ  вра́тъ сме́ртныхъ: сла́вимъ тѧ̀ є҆диноро́дне. 
Воскрⷭ҇нїе даѧ́й ро́дꙋ человѣ́ческомꙋ, ꙗ҆́кѡ  ѻ҆вча̀ на заколе́нїе веде́сѧ: оу҆страши́шасѧ сегѡ̀  кнѧ́зи а҆́дстїи, и҆ взѧ́шасѧ врата̀ плачє́внаѧ. вни́де  бо цр҃ь сла́вы хрⷭ҇то́съ, глаго́лѧ сꙋ́щымъ во оу҆́захъ,  и҆зыди́те: и҆ сꙋ́щымъ во тьмѣ̀, ѿкры́йтесѧ. (л. р҃ѯ  ѡ҆б.) 
Ве́лїе чꙋ́до, неви́димыхъ содѣ́тель, за  чл҃вѣколю́бїе пло́тїю пострада́въ, воскре́се  безсме́ртный, прїиди́те ѻ҆те́чєствїѧ ꙗ҆зы̑къ, томꙋ̀  поклони́мсѧ: бл҃гоꙋтро́бїемъ бо є҆гѡ̀ ѿ пре́лести  и҆зба́вльшесѧ, въ трїе́хъ ѵ҆поста́сѣхъ є҆ди́наго бг҃а  пѣ́ти навыко́хомъ. 
И҆́ны стїхи̑ры а҆нато́лїевы, гла́съ то́йже: 
Вече́рнее поклоне́нїе прино́симъ тебѣ̀  невече́рнемꙋ свѣ́тꙋ, на коне́цъ вѣкѡ́въ, ꙗ҆́кѡ въ  зерца́лѣ пло́тїю возсїѧ́вшемꙋ мі́рови, и҆ да́же до а҆́да  низше́дшемꙋ, и҆ та́мѡ сꙋ́щꙋю тьмꙋ̀ разрꙋши́вшемꙋ, и҆  свѣ́тъ воскрⷭ҇нїѧ ꙗ҆зы́кѡмъ показа́вшемꙋ: свѣтода́вче  гдⷭ҇и сла́ва тебѣ̀. 
Нача́льника сп҃се́нїѧ на́шегѡ, хрⷭ҇та̀  славосло́вимъ: томꙋ́ бо и҆з̾ ме́ртвыхъ воскрⷭ҇шꙋ, мі́ръ  ѿ пре́лести сп҃се́нъ бы́сть. ра́дꙋетсѧ ли́къ  а҆́гг҃льскїй, бѣ́гаетъ де́монѡвъ пре́лесть, а҆да́мъ  пады́й воста̀, дїа́волъ оу҆праздни́сѧ. 
И҆̀же ѿ кꙋстѡді́и наꙋче́ни быва́хꙋ ѿ  беззакѡ́нникъ, покры́йте хрⷭ҇то́во воста́нїе, и҆  прїими́те сре́бреники, и҆ рцы́те ꙗ҆́кѡ на́мъ спѧ́щымъ,  и҆з̾ гро́ба оу҆кра́денъ бы́сть ме́ртвый. кто̀ ви́дѣ,  кто̀ слы́ша, мертвеца̀ оу҆кра́дена когда̀, па́че же  пома́зана и҆ на́га, ѡ҆ста́вльша и҆ во гро́бѣ  погреба̑льнаѧ своѧ̑; не прельща́йтесѧ і҆ꙋде́е, навы́кните  рече́нїемъ прⷪ҇ро́ческимъ, и҆ оу҆разꙋмѣ́йте, ꙗ҆́кѡ  то́й є҆́сть вои́стиннꙋ и҆зба́витель мі́ра, и҆  всеси́льный. 
Гдⷭ҇и, а҆́дъ плѣни́вый, и҆ сме́рть попра́вый  сп҃се на́шъ, просвѣти́вый мі́ръ крⷭ҇то́мъ чⷭ҇тны́мъ,  поми́лꙋй на́съ. 
И҆́ны стїхи̑ры самогла́сны, ѡ҆ слѣпо́мъ. Гла́съ  в҃: 
Слѣпы́й роди́выйсѧ, въ свое́мъ по́мыслѣ  глаго́лаше: є҆да̀ а҆́зъ грѣ̑хъ ра́ди роди́тельныхъ  роди́хсѧ без̾ ѻ҆́чїю; (л. рѯ҃а) є҆да̀ а҆́зъ за  невѣ́рїе ꙗ҆зы́кѡвъ роди́хсѧ во ѡ҆бличе́нїе; не  домышлѧ́юсѧ вопроша́ти, когда̀ но́щь, когда̀ де́нь; не  терпи́та мѝ но́зѣ ка́меннагѡ претыка́нїѧ, не ви́дѣхъ  бо сл҃нца сїѧ́юща, нижѐ во ѻ҆́бразѣ менѐ созда́вшаго.  но молю́ ти сѧ хрⷭ҇тѐ бж҃е, при́зри на мѧ̀ и҆ поми́лꙋй  мѧ̀. [Два́жды.] 
Мимоходѧ̀ і҆и҃съ ѿ свѧти́лища, ѡ҆брѣ́те  человѣ́ка слѣ́па ѿ рожде́нїѧ, и҆ оу҆милосе́рдивсѧ  положѝ бре́нїе на ѻ҆́чїю є҆гѡ̀, и҆ речѐ къ немꙋ̀:  и҆дѝ оу҆мы́йсѧ въ сїлѡа́мѣ, и҆ оу҆мы́всѧ прозрѣ̀,  сла́вꙋ возсыла́ѧ бг҃ꙋ. сосѣ́ди же є҆гѡ̀ глаго́лахꙋ  є҆мꙋ̀: кто̀ твоѝ зѣ́ницы ѿве́рзе, и҆̀хже никто́же  ѿ зрѧ́щихъ и҆сцѣли́ти возмо́же; ѻ҆́нъ же возопи́въ,  речѐ: человѣ́къ і҆и҃съ глаго́лемый, ѻ҆́нъ мѝ речѐ,  оу҆мы́йсѧ въ сїлѡа́мѣ, и҆ прозрѣ́хъ. то́й є҆́сть  вои́стиннꙋ, є҆го́же речѐ мѡѷсе́й зако́нѣ, хрⷭ҇та̀  мессі́ю: то́й є҆́сть сп҃съ дꙋ́шъ на́шихъ. 
Сла́ва, гла́съ є҃: 
Гдⷭ҇и, мимоходѧ̀ пꙋте́мъ, ѡ҆брѣ́лъ є҆сѝ  человѣ́ка слѣ́па ѿ рожде́нїѧ, и҆ оу҆дивле́ни бы́вше  оу҆ченицы̀, вопроша́хꙋ тѧ̀ глаго́люще: оу҆чи́телю, кто̀  согрѣшѝ: се́й ли, и҆лѝ роди́тели є҆гѡ̀, да слѣ́пъ  роди́сѧ; ты́ же сп҃се мо́й возопи́лъ є҆сѝ къ ни́мъ: ни  се́й согрѣшѝ, ни роди́тели є҆гѡ̀, но да ꙗ҆вѧ́тсѧ  дѣла̀ бж҃їѧ на не́мъ. мнѣ̀ подоба́етъ дѣ́лати дѣла̀  посла́вшагѡ мѧ̀, ꙗ҆̀же никто́же мо́жетъ дѣ́лати. и҆  сїѧ̑ ре́къ, плю́нꙋвъ до́лꙋ, и҆ бре́нїе сотво́рь,  пома́залъ є҆сѝ ѻ҆́чи є҆гѡ̀, ре́къ къ немꙋ̀: и҆дѝ,  оу҆мы́йсѧ въ сїлѡа́мстѣй кꙋпѣ́ли. ѻ҆́нъ же оу҆мы́всѧ  здра́въ бы́сть, и҆ вопїѧ́ше къ тебѣ̀: вѣ́рꙋю гдⷭ҇и, и҆  поклони́сѧ тебѣ̀. тѣ́мже вопїе́мъ и҆ мы̀, поми́лꙋй  на́съ. (л. рѯ҃а ѡ҆б.) 
И҆ ны́нѣ: бг҃оро́диченъ: 
Въ чермнѣ́мъ мо́ри, неискꙋсобра́чныѧ невѣ́сты  ѡ҆́бразъ написа́сѧ и҆ногда̀: та́мѡ мѡѷсе́й,  раздѣли́тель воды̀: здѣ́ же гаврїи́лъ, слꙋжи́тель  чꙋдесѐ. тогда̀ глꙋбинꙋ̀ ше́ствова немо́креннѡ і҆и҃ль:  ны́нѣ же хрⷭ҇та̀ родѝ безсѣ́меннѡ дв҃а. мо́ре по  проше́ствїи і҆и҃левѣ, пребы́сть непрохо́дно: непоро́чнаѧ  по ржⷭ҇твѣ̀ є҆мманꙋ́илевѣ, пребы́сть нетлѣ́нна. сы́й,  и҆ пре́жде сы́й, ꙗ҆вле́йсѧ ꙗ҆́кѡ чл҃вѣ́къ, бж҃е  поми́лꙋй на́съ. 
Вхо́дъ. Прокі́менъ днѐ. 
На лїті́и стїхи́ра хра́ма. Сла́ва, гла́съ д҃: 
Всѐ житїѐ слѣпы́й но́щь помышлѧ́ѧ, возопѝ къ  тебѣ̀: гдⷭ҇и, ѿве́рзи мѝ зѣ̑ницы, сн҃е дв҃довъ сп҃се  на́шъ, да со всѣ́ми и҆ а҆́зъ воспою̀ твою̀ си́лꙋ. 
И҆ ны́нѣ: бг҃оро́диченъ, гла́съ то́йже: 
При́зри на молє́нїѧ твои́хъ ра̑бъ всенепоро́чнаѧ,  оу҆толѧ́ющи лю̑таѧ на ны̀ воста̑нїѧ, всѧ́кїѧ ско́рби  на́съ и҆змѣнѧ́ющи: тѧ́ бо є҆ди́нꙋ тве́рдое и҆  и҆звѣ́стное оу҆твержде́нїе и҆́мамы, и҆ твоѐ  предста́тельство стѧжа́хомъ, да не постыди́мсѧ влⷣчце,  тѧ̀ призыва́ющїи. потщи́сѧ на оу҆моле́нїе тебѣ̀ вѣ́рнѡ  вопїю́щихъ: ра́дꙋйсѧ влⷣчце, всѣ́хъ по́моще, ра́досте  и҆ покро́ве, и҆ спасе́нїе дꙋ́шъ на́шихъ. 
На стїхо́внѣ стїхи́ра воскре́сна, гла́съ є҃: 
Тебѐ воплоще́ннаго сп҃са хрⷭ҇та̀, и҆ нб҃съ не  разлꙋчи́вшасѧ, во гла́сѣхъ пѣ́нїй велича́емъ: ꙗ҆́кѡ  крⷭ҇тъ и҆ сме́рть прїѧ́лъ є҆сѝ за ро́дъ на́шъ, ꙗ҆́кѡ  чл҃вѣколю́бецъ гдⷭ҇ь, (л. рѯ҃в) и҆спрове́ргїй а҆́дова  врата̀, тридне́внѡ воскре́слъ є҆сѝ, сп҃са́ѧ дꙋ́шы  на́шѧ. 
Та́же, стїхи̑ры па́сцѣ, съ припѣ́вы и҆́хъ, и҆щѝ  въ недѣ́лю па́схи на оу҆́трени. 
Сла́ва: гла́съ и҃: 
Пра́вды сл҃нце мы́сленное хрⷭ҇тѐ бж҃е, и҆з̾  оу҆тро́бы свѣ́та лише́ннаго, твои́мъ пречи́стымъ  прикоснове́нїемъ просвѣти́вшее ѻ҆бою́дꙋ, и҆ на́ши  ѻ҆́чи дꙋшє́вныѧ ѡ҆зари́вшее, сы́ны днѐ покажѝ, да  вѣ́рою вопїе́мъ тѝ: мно́гое твоѐ и҆ неизрече́нное,  є҆́же на на́съ бл҃гоꙋтро́бїе, человѣколю́бче, сла́ва  тебѣ̀. 
И҆ ны́нѣ: Воскрⷭ҇нїѧ де́нь: и҆ про́чее,  ꙗ҆́коже предписа́сѧ въ мимоше́дшыѧ недѣ́ли. 
Та́же ѿпꙋсти́тельный тропа́рь, гла́съ є҃: 
Собезнача́льное сло́во ѻ҆ц҃ꙋ̀ и҆ дх҃ови, ѿ дв҃ы  ро́ждшеесѧ на спасе́нїе на́ше, воспои́мъ вѣ́рнїи и҆  поклони́мсѧ, ꙗ҆́кѡ бл҃говолѝ пло́тїю взы́ти на крⷭ҇тъ,  и҆ сме́рть претерпѣ́ти, и҆ воскреси́ти оу҆ме́ршыѧ  сла́внымъ воскресе́нїемъ свои́мъ. 
Бг҃оро́диченъ: 
Ра́дꙋйсѧ, две́ре гдⷭ҇нѧ непроходи́маѧ: ра́дꙋйсѧ,  стѣно̀ и҆ покро́ве притека́ющихъ къ тебѣ̀. Ра́дꙋйсѧ,  неѡбꙋрева́емое приста́нище, и҆ неискꙋсобра́чнаѧ, ро́ждшаѧ  пло́тїю творца̀ твоего̀ и҆ бг҃а: молѧ́щи не ѡ҆скꙋдѣва́й  ѡ҆ воспѣва́ющихъ, и҆ кла́нѧющихсѧ рождествꙋ̀ твоемꙋ̀.  (л. рѯ҃в ѡ҆б.) 
Въ недѣ́лю. 
На полꙋ́нощницѣ 
пое́мъ канѡ́нъ тро́иченъ во ѻ҆ктѡ́ихѣ гла́са.  Та́же, Досто́йно є҆́сть: и҆ про́чее, ꙗ҆́кѡ  ѻ҆бы́чай, и҆ ѿпꙋ́стъ. 
На оу҆́трени. 
По а҃-мъ стїхосло́вїи, сѣда́льны воскре́сны, гла́съ  є҃: 
Крⷭ҇тъ гдⷭ҇нь похва́лимъ, погребе́нїе ст҃о́е  пѣ́сньми почти́мъ, и҆ воскресе́нїе є҆гѡ̀  препросла́вимъ: ꙗ҆́кѡ совозста́ви мє́ртвыѧ ѿ грѡ́бъ  ꙗ҆́кѡ бг҃ъ, плѣни́въ сме́рти держа́вꙋ, и҆ крѣ́пость  дїа́волю, и҆ сꙋ́щымъ во а҆́дѣ свѣ́тъ возсїѧ̀. 
Сті́хъ: Воскреснѝ гдⷭ҇и бж҃е мо́й, да вознесе́тсѧ  рꙋка̀ твоѧ̀: 
Гдⷭ҇и, ме́ртвъ наре́клсѧ є҆сѝ оу҆мертви́вый  сме́рть, во гро́бѣ положи́лсѧ є҆сѝ, и҆стощи́вый  гро́бы: горѣ̀ во́ини гро́бъ стрежа́хꙋ, до́лѣ ѿ вѣ́ка  мє́ртвыѧ воскреси́лъ є҆сѝ, всеси́льне и҆ непостижи́ме  гдⷭ҇и сла́ва тебѣ̀. 
Сла́ва, и҆ ны́нѣ, бг҃оро́диченъ: 
Ра́дꙋйсѧ ст҃а́ѧ горо̀ и҆ бг҃опрохо́днаѧ, ра́дꙋйсѧ  ѡ҆дꙋшевле́ннаѧ кꙋпино̀ и҆ неѡпали́маѧ, ра́дꙋйсѧ є҆ди́на  къ бг҃ꙋ мі́рови мо́сте, преводѧ́й смє́ртныѧ къ вѣ́чномꙋ  животꙋ̀. ра́дꙋйсѧ нетлѣ́ннаѧ ѻ҆трокови́це,  неискꙋсомꙋ́жнѡ ро́ждшаѧ спасе́нїе дꙋ́шъ на́шихъ. 
По в҃-мъ стїхосло́вїи сѣда́ленъ, гла́съ є҃: 
Гдⷭ҇и, посредѣ́ тѧ ѡ҆сꙋжде́нныхъ пригвозди́ша  беззако́ннїи, и҆ копїе́мъ ребро̀ твоѐ прободо́ша, ѽ  ми́лостиве! погребе́нїе бо прїѧ́лъ є҆сѝ, разрꙋши́вый  а҆́дова врата̀, (л. рѯ҃г) и҆ воскрⷭ҇лъ є҆сѝ  тридне́внѡ: притеко́ша жєны̀ ви́дѣти тѧ̀, возвѣсти́ша  а҆пⷭ҇лѡмъ воста́нїе. превозноси́мый сп҃се є҆го́же пою́тъ  а҆́гг҃ли, бл҃гослове́нный гдⷭ҇и, сла́ва тебѣ̀. 
Сті́хъ: И҆сповѣ́мсѧ тебѣ̀ гдⷭ҇и всѣ́мъ  се́рдцемъ мои́мъ: 
Стра́нное твоѐ сп҃се мо́й, та́инство, мі́рови  спасе́нїе бы́сть: воскре́съ бо ѿ гро́ба бг҃олѣ́пнѡ,  и҆стлѣ́вшихъ совоздви́глъ є҆сѝ ꙗ҆́кѡ бг҃ъ, всѣ́хъ  животѐ, гдⷭ҇и сла́ва тебѣ̀. 
Сла́ва, и҆ ны́нѣ: бг҃оро́диченъ: 
Неискꙋсобра́чнаѧ мт҃и, бг҃ороди́тельнице чи́стаѧ,  є҆́ѵинꙋ печа́ль ѡ҆бра́довавшаѧ, воспѣва́емъ вѣ́рнїи,  и҆ покланѧ́емсѧ тебѣ̀, ꙗ҆́кѡ возвела̀ є҆сѝ на́съ ѿ  дре́внїѧ клѧ́твы: и҆ ны́нѣ молѝ непреста́ннѡ,  всепѣ́таѧ прест҃а́ѧ, во є҆́же спасти́сѧ на́мъ. 
И҆ чте́нїе въ толкова́нїи є҆ѵⷢ҇лїа, є҆́же ѿ  і҆ѡа́нна, сло́во н҃ѕ, н҃з, и҆ н҃и: По непоро́чнахъ  тропарѝ: А҆́гг҃льскїй собо́ръ: и҆ про́чее ꙗ҆́кѡ  ѻ҆бы́чно. 
И҆ а҆́бїе ѵ҆пакоѝ, гла́съ є҃: 
А҆́гг҃льскимъ зра́комъ оу҆́мъ смꙋща́ющыѧ, и҆  бжⷭ҇твеннымъ воста́нїемъ дꙋше́ю просвѣща́ємыѧ  мѷронѡ́сицы, а҆пⷭ҇лѡмъ бл҃говѣствова́хꙋ: возвѣсти́те  во ꙗ҆зы́цѣхъ воскресе́нїе, гдⷭ҇ꙋ содѣ́йствꙋющꙋ  чꙋдесы̀, подаю́щемꙋ на́мъ ве́лїю ми́лость. 
Степє́нна, гла́съ є҃. А҆нтїфѡ́нъ а҃: 
Внегда̀ скорбѣ́ти мнѣ̀, дв҃дски пою̀ тебѣ̀  сп҃се мо́й: и҆зба́ви дꙋ́шꙋ мою̀ ѿ ѧ҆зы́ка льсти́вагѡ. 
Пꙋсты̑ннымъ живо́тъ блаже́нъ є҆́сть,  бж҃е́ственнымъ раче́нїемъ воскрилѧ́ющымсѧ. 
Сла́ва: 
Ст҃ы́мъ дх҃омъ ѡ҆держа́тсѧ всѧ̑, ви̑димаѧ же съ  (л. рѯ҃г ѡ҆б.) неви́димыми, самодержа́венъ бо сы́й,  трⷪ҇цы є҆ди́нъ є҆́сть нело́женъ. 
И҆ ны́нѣ: то́йже. 
А҆нтїфѡ́нъ в҃: 
На го́ры дꙋшѐ, воздви́гнемсѧ, грѧдѝ та́мѡ,  ѿню́дꙋже по́мощь и҆́детъ. 
Десна́ѧ твоѧ̀ рꙋка̀, и҆ менѐ хрⷭ҇тѐ каса́ющаѧсѧ,  ѿ ле́сти всѧ́кїѧ да сохрани́тъ. 
Сла́ва: 
Ст҃о́мꙋ дх҃ꙋ бг҃осло́вѧще рце́мъ: ты̀ є҆сѝ бг҃ъ,  живо́тъ, раче́нїе, свѣ́тъ, оу҆́мъ: ты̀ бл҃госты́нѧ, ты̀  црⷭ҇твꙋеши во вѣ́ки. 
И҆ ны́нѣ: то́йже. 
А҆нтїфѡ́нъ г҃: 
Ѡ҆ ре́кшихъ мнѣ̀, во дворы̀ вни́демъ гдⷭ҇ни:  ра́дости мно́гїѧ и҆спо́лненъ бы́въ, моли̑твы возсыла́ю. 
Въ домꙋ̀ дв҃довѣ стра̑шнаѧ соверша́ютсѧ: ѻ҆́гнь  бо та́мѡ палѧ̀ всѧ́къ сра́мный оу҆́мъ. 
Сла́ва: 
Ст҃о́мꙋ дх҃ꙋ живонача́льное досто́инство, ѿ  негѡ́же всѧ́кое живо́тно ѡ҆дꙋшевлѧ́етсѧ, ꙗ҆́кѡ во  ѻ҆ц҃ѣ̀, кꙋ́пнѡ же и҆ сло́вѣ. 
И҆ ны́нѣ: то́йже. 
Прокі́менъ, гла́съ є҃: Воскреснѝ гдⷭ҇и бж҃е  мо́й, да вознесе́тсѧ рꙋка̀ твоѧ̀, ꙗ҆́кѡ ты̀ ца́рствꙋеши  во вѣ́ки. Сті́хъ: И҆сповѣ́мсѧ тебѣ̀ гдⷭ҇и всѣ́мъ  се́рдцемъ мои́мъ: Є҆ѵⷢ҇лїе і҆ѡа́нна, зача́ло ѯ҃д:  Марі́а стоѧ́ше оу҆ гро́ба: Та́же: Воскресе́нїе  хрⷭ҇то́во: три́жды. Ѱало́мъ н҃: Канѡ́нъ па́сцѣ, со  і҆рмосы̀ и҆ съ бг҃оро́дичнами на и҃: и҆ слѣпа́гѡ на ѕ҃.  (л. рѯ҃д) 
КАНѠ́НЪ, гла́съ є҃. 
Пѣ́снь а҃. 
І҆рмо́съ: Зе́млю, на ню́же не возсїѧ̀, ни ви́дѣ  со́лнце когда̀, бе́зднꙋ, ю҆́же не ви́дѣ на́гꙋ широта̀  небе́снаѧ, і҆зра́иль про́йде невла́жнѡ, гдⷭ҇и, и҆ вве́лъ  є҆сѝ є҆го̀ въ го́рꙋ ст҃ы́ни твоеѧ̀, хва́лѧща и҆ пою́ща  побѣ́днꙋю пѣ́снь. 
Распѧ́тїе во́льное воспрїи́мъ сп҃се пло́тїю,  и҆сточи́лъ є҆сѝ благослове́нїе, и҆ жи́знь мі́рови  влⷣко, є҆ди́не всебл҃гослове́нне, и҆ всѣ́хъ  содѣ́телю. тѣ́мже благослови́мъ тѧ̀, пое́мъ и҆  сла́вимъ, пою́ще, воспѣва́юще побѣ́днꙋю пѣ́снь. 
Въ ро́вѣ тѧ̀ преиспо́днѣйшемъ ме́ртва бы́вша  хрⷭ҇тѐ, положѝ бл҃гоѻбра́зный і҆ѡ́сифъ, и҆ привалѝ къ  две́ремъ гро́ба ка́мень, долготерпѣли́ве. но воскре́слъ  є҆сѝ сла́вне, и҆ мі́ръ совозста́вилъ є҆сѝ пою́щїй,  воспѣва́ющїй побѣ́днꙋю пѣ́снь. 
Мѵ́ра что̀ прино́сите со слеза́ми вы̀, глаго́лаше  честны̑мъ жена́мъ а҆́гг҃лъ ꙗ҆вле́йсѧ; хрⷭ҇то́съ воста̀:  те́кше рцы́те бг҃ови́дцємъ оу҆ченикѡ́мъ, рыда́ющымъ и҆  пла́чꙋщымъ, ꙗ҆́кѡ да взыгра́ютъ и҆ ликовствꙋ́ютъ  свѣ́тлѡ. 
Чꙋдеса̀ пресла̑внаѧ сотворѧ́ѧ, и҆зба́витель  и҆сцѣлѝ и҆ слѣ́па ѿ рожде́нїѧ, бре́нїемъ пома́завъ,  и҆ ре́къ: и҆дѝ оу҆мы́йсѧ въ сїлѡа́мѣ, ꙗ҆́кѡ да  позна́еши мѧ̀ бг҃а по землѝ ше́ствꙋюща, пло́ть носѧ́ща,  за милосе́рдїе щедро́тъ. 
Сла́ва: трⷪ҇ченъ: 
Є҆ди́но трїѷпоста́сное сꙋщество̀ почита́юще  вѣ́рнїи, просла́вимъ ѻ҆ц҃а̀, и҆ сн҃а, и҆ дх҃а пра́ваго,  творца̀, и҆ гдⷭ҇а, (л. рѯ҃д ѡ҆б.) и҆ и҆зба́вителѧ  всѣ́хъ, є҆ди́наго несозда́ннаго со безпло́тными  взыва́юще: ст҃ъ, ст҃ъ, ст҃ъ є҆сѝ цр҃ю̀. 
И҆ ны́нѣ: бг҃оро́диченъ: 
Во оу҆тро́бꙋ неискꙋсобра́чнꙋю твою̀ всели́сѧ  чи́стаѧ гдⷭ҇ь, за милосе́рдїе щедро́тъ, спастѝ хотѧ̀  человѣ́ка и҆стлѣ́вшаго козньмѝ вра́жїими. того̀  оу҆́бѡ молѝ, гра́дъ се́й спастѝ ѿ всѧ́кагѡ  плѣне́нїѧ, и҆ врагѡ́въ наше́ствїѧ. 
Катава́сїа: Сп҃си́телю бг҃ꙋ, въ мо́ри лю́ди  немо́крыми нога́ми наста́вльшемꙋ, и҆ фараѡ́на со  всево́инствомъ пото́пльшемꙋ, томꙋ̀ є҆ди́номꙋ пои́мъ,  ꙗ҆́кѡ просла́висѧ. 
Пѣ́снь г҃. 
І҆рмо́съ: Дви́жимое се́рдце моѐ гдⷭ҇и, волна́ми  жите́йскими, оу҆твердѝ, во приста́нище ти́хое  наставлѧ́ѧ ꙗ҆́кѡ бг҃ъ. 
Коле́блющихсѧ сердца̀ оу҆тверди́лъ є҆сѝ, зе́млю  всю̀ поколеба́въ долготерпѣли́ве, честны́мъ распѧ́тїемъ  твои́мъ є҆́же претерпѣ́лъ є҆сѝ пло́тїю. 
Въ но́вѣмъ гро́бѣ тебѐ положѝ ще́дре, і҆ѡ́сифъ  благоѻбра́зный, воскре́слъ же є҆сѝ и҆з̾ ме́ртвыхъ  тридне́венъ новосотвори́вый на́съ. 
Что̀ ꙗ҆́кѡ ме́ртва и҆́щете гдⷭ҇а; воскре́се,  ꙗ҆́коже речѐ а҆́гг҃лъ жена́мъ вѣща́ше, блиста́ѧсѧ  бж҃е́ственнымъ зра́комъ. 
Слѣ́па и҆ногда̀ ѿ рожде́нїѧ, пристꙋ́пльша къ  тебѣ̀ и҆сцѣли́лъ є҆сѝ всеще́дре, сла́вѧща смотре́нїе  твоѐ и҆ чꙋдеса̀. 
Сла́ва: трⷪ҇ченъ: 
Бг҃ꙋ ѻ҆ц҃ꙋ̀ покланѧ́емсѧ пребезнача́льномꙋ, и҆  сн҃ꙋ, и҆ бж҃е́ственномꙋ дх҃ꙋ, тринесозда́нномꙋ  є҆стествꙋ̀, трїѷпоста́сномꙋ, є҆ди́номꙋ бг҃ꙋ всѣ́хъ.  (л. рѯ҃є) 
И҆ ны́нѣ: бг҃оро́диченъ: 
И҆з̾ чре́ва дѣви́ческа родила̀ є҆сѝ бг҃а  воплоще́нна, є҆мꙋ́же моли́сѧ всест҃а́ѧ влⷣчце,  оу҆ще́дрити на́съ. 
Катава́сїа: Си́лою крⷭ҇та̀ твоегѡ̀ хрⷭ҇тѐ,  оу҆твердѝ моѐ помышле́нїе, во є҆́же пѣ́ти и҆  сла́вити спаси́тельное твоѐ вознесе́нїе. 
Конда́къ и҆ і҆́косъ па́сцѣ. 
Та́же сѣда́ленъ, гла́съ и҃: Подо́бенъ:  Премꙋ́дрости: 
Всѣ́хъ влⷣка и҆ творе́цъ преходѧ̀, ѡ҆брѣ́те на  пꙋтѝ слѣ́па сѣдѧ́ща, пла́чꙋща и҆ глаго́люща: не  ви́дѣхъ въ житїѝ со́лнца сїѧ́юща, нижѐ лꙋны̀ свѣ́та  ѡ҆зарѧ́ющагѡ. тѣ́мже вопїю́ ти: рожде́йсѧ ѿ дв҃ы,  просвѣще́й всѧ́чєскаѧ, просвѣти́ мѧ ꙗ҆́кѡ  бл҃гоꙋтро́бенъ, да зовꙋ̀ припа́даѧ тебѣ̀ влⷣко хрⷭ҇тѐ  бж҃е: прегрѣше́нїй ѡ҆ставле́нїе да́рꙋй, за мно́жество  ми́лости на́мъ человѣколю́бче. 
Сла́ва, и҆ ны́нѣ: то́йже. И҆ чте́нїе. 
Пѣ́снь д҃. 
І҆рмо́съ: Оу҆слы́шахъ гдⷭ҇и слꙋ́хъ тво́й, и҆  оу҆боѧ́хсѧ, разꙋмѣ́хъ смотре́нїе твоѐ, и҆ просла́вихъ  тѧ̀, є҆ди́не человѣколю́бче. 
Оу҆ме́рша мѧ̀ дре́вомъ, пожре́нъ бы́въ сп҃се  мо́й, жи́знь сы́й ѡ҆живи́лъ є҆сѝ, за вели́кꙋю ми́лость:  сегѡ̀ ра́ди сло́ве сла́влю тѧ̀. 
Оу҆ченикѡ́мъ гдⷭ҇и, соводворѧ́ѧсѧ пресла́внѡ,  си̑мъ глаго́лалъ є҆сѝ: и҆ди́те, проповѣ́дите всю́дꙋ  моѐ воскрⷭ҇нїе. 
Оу҆вѣрѧ́ѧ гдⷭ҇и, воста́нїе твоѐ, є҆́же и҆з̾  гро́ба, лю́бѧщымъ тѧ̀ хрⷭ҇тѐ, во днѝ мнѡ́ги  соводвори́лсѧ є҆сѝ, ра́дость творѧ̀ и҆̀мъ. (л. рѯ҃є  ѡ҆б.) 
Воѻчи́лъ є҆сѝ гдⷭ҇и, слѣ́па и҆з̾ оу҆тро́бы  рожде́нна, ре́къ: и҆дѝ, оу҆мы́йсѧ, и҆ прозрѝ, моѐ  сла́вѧ бж҃ество̀. 
Сла́ва: трⷪ҇ченъ: 
Є҆диноче́стнаѧ, безнача́льнаѧ трⷪ҇це,  нераздѣ́льнаѧ сꙋщество́мъ, раздѣ́льна ѵ҆поста́сьми,  спаса́й всѧ̑ вѣ́рнѡ тѧ̀ стра́хомъ сла́вѧщыѧ. 
И҆ ны́нѣ: бг҃оро́диченъ: 
Ржⷭ҇тво̀ твоѐ чи́стаѧ є҆́же па́че є҆стества̀  славосло́вимъ блажа́ще вѣ́рнѡ тебѐ пренепоро́чнаѧ,  ꙗ҆́кѡ бг҃а всѣ́хъ роди́тельницꙋ. 
Катава́сїа: Оу҆слы́шахъ слꙋ́хъ си́лы крⷭ҇та̀,  ꙗ҆́кѡ ра́й ѿве́рзесѧ и҆́мъ, и҆ возопи́хъ: сла́ва  си́лѣ твое́й гдⷭ҇и. 
Пѣ́снь є҃. 
І҆рмо́съ: Ѻ҆каѧ́ннꙋю дꙋ́шꙋ мою̀, нощеборю́щꙋюсѧ  со тмо́ю страсте́й, предвари́въ оу҆ще́дри, и҆ возсїѧ́й  мы́сленное со́лнце, днесвѣ́тлыѧ ѕвѣзды̀ во мнѣ̀, во  є҆́же раздѣли́ти но́щь ѿ свѣ́та. 
Возне́слсѧ є҆сѝ на дре́во ще́дре, и҆ совозне́слъ  є҆сѝ всѧ̑ человѣ́ки, и҆ бори́телѧ ѕмі́ѧ оу҆мертви́лъ  є҆сѝ, и҆ ѡ҆живи́лъ є҆сѝ созда́нїе рꙋ́къ твои́хъ,  ꙗ҆́кѡ є҆ди́нъ бг҃ъ всѣ́хъ. 
Положи́лсѧ є҆сѝ во гро́бѣ во́лею цр҃ю̀  безсме́ртне, и҆ ца́рствїѧ а҆́дова всѧ̑ и҆стощи́лъ є҆сѝ,  мє́ртвыѧ воскресе́нїемъ твои́мъ воздви́гнꙋвъ. 
Чꙋдеса̀ вє́лїѧ содѣ́ловающаго сло́ве на землѝ,  лю́дїе оу҆би́ша тѧ̀ беззако́ннїи: но са́мъ гдⷭ҇и,  є҆ди́нъ всеси́ленъ сы́й, ꙗ҆́коже предре́клъ є҆сѝ,  и҆з̾ ме́ртвыхъ воскре́слъ є҆сѝ хрⷭ҇тѐ. (л. рѯ҃ѕ) 
Ѻ҆́чи ѿве́рзлъ неви́дѣвшагѡ свѣ́тъ  чꙋ́вственный, дꙋшѝ просвѣти́лъ є҆сѝ зѣ̑ницы, и҆  сла́вити сотвори́лъ є҆сѝ сего̀, позна́вша тѧ̀ творца̀,  за благоꙋтро́бїе ꙗ҆ви́вшасѧ чл҃вѣ́ка. 
Сла́ва: трⷪ҇ченъ: 
Трⷪ҇цꙋ во є҆ди́ницѣ, и҆ въ трⷪ҇цѣ є҆ди́ницꙋ  вѣ́рнїи славосло́вимъ всѝ, ѻ҆ц҃а̀ и҆ сн҃а, и҆ дх҃а  пра́ваго, є҆ди́наго бг҃а, содѣ́телѧ всѣ́хъ вои́стиннꙋ. 
И҆ ны́нѣ: бг҃оро́диченъ: 
Ка́кѡ родила̀ є҆сѝ бг҃облагода́тнаѧ дв҃о мт҃и  чи́стаѧ, не позна́вши и҆скꙋ́са мꙋ́жеска; ка́кѡ пита́еши  пита́ющаго всю̀ тва́рь; ꙗ҆́коже є҆ди́нъ вѣ́сть са́мъ,  всѣ́хъ творе́цъ и҆ бг҃ъ. 
Катава́сїа: Оу҆́тренююще вопїе́мъ тѝ гдⷭ҇и,  спаси́ ны: ты́ бо є҆сѝ бг҃ъ на́шъ, ра́звѣ бо тебѐ  и҆но́гѡ не зна́емъ. 
Пѣ́снь ѕ҃. 
І҆рмо́съ: Ꙗ҆́коже проро́ка ѿ ѕвѣ́рѧ и҆зба́вилъ  є҆сѝ гдⷭ҇и, и҆ менѐ и҆з̾ глꙋбины̀ несодержи́мыхъ  страсте́й возведѝ, молю́сѧ, да приложꙋ̀ призрѣ́ти мѝ  ко хра́мꙋ ст҃о́мꙋ твоемꙋ̀. 
Распны́йсѧ съ разбо́йники влⷣко, и҆зба́вилъ  є҆сѝ ѿ разбѡ́йникъ лꙋка́выхъ, дꙋшетлѣ́нныхъ  страсте́й, человѣколю́бче гдⷭ҇и, всѧ̑ пою́щыѧ твоѐ  распѧ́тїе, и҆ воста́нїе согла́снѡ. 
Положи́ша без̾ дыха́нїѧ тебѐ ме́ртва, хрⷭ҇тѐ,  во гро́бѣ; всѣ̑мъ мє́ртвымъ вдыха́юща жи́знь:  воскре́слъ же є҆сѝ гдⷭ҇и, всѧ̑ и҆стощи́вый сло́ве  гро́бы, бж҃е́ственною твое́ю си́лою. 
По воста́нїи хрⷭ҇тѐ, дрꙋгѡ́мъ глаго́лалъ є҆сѝ:  сѣди́те (л. рѯ҃ѕ ѡ҆б.) оу҆́бѡ во і҆ерꙋсали́мѣ,  до́ндеже ѡ҆блече́тесѧ си́лою свы́ше непобѣди́мою, и҆  и҆звѣ́стною по́мощїю. 
Бре́нїе сотво́рь, ѻ҆́чи слѣпа́гѡ ѿ рожде́нїѧ  пома́залъ є҆сѝ, и҆ дарова́лъ є҆сѝ є҆мꙋ̀ прозрѣ́ти,  пою́щꙋ твою̀ сло́ве неизрече́ннꙋю си́лꙋ, є҆́юже спа́слъ  є҆сѝ мі́ръ. 
Сла́ва: трⷪ҇ченъ: 
Трїѷпоста́снаѧ є҆ди́нице, ѻ҆́ч҃е нерожде́нне,  сн҃е рожде́нне, и҆ дш҃е и҆схо́дне, трист҃ы́й гдⷭ҇и,  є҆ди́но сꙋщество̀ и҆ си́ла, спаса́й всѧ̑ лю́ди твоѧ̀. 
И҆ ны́нѣ: бг҃оро́диченъ: 
Вели̑чїѧ твоѧ̀, чи́стаѧ, кто̀ и҆сповѣ́сть; бг҃а  бо пло́тїю родила̀ є҆сѝ преесте́ственнѡ, мі́ръ тобо́ю  и҆збавлѧ́ющаго, дв҃о всенепоро́чнаѧ, ѿ всѧ́кагѡ  грѣха̀. 
Катава́сїа: Ѡ҆бы́де мѧ̀ бе́здна, гро́бъ мнѣ̀  ки́тъ бы́сть: а҆́зъ же возопи́хъ къ тебѣ̀  чл҃вѣколю́бцꙋ, и҆ спасе́ мѧ десни́ца твоѧ̀, гдⷭ҇и. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Дꙋше́вныма ѻ҆чи́ма ѡ҆слѣпле́нъ, къ тебѣ̀  хрⷭ҇тѐ прихождꙋ̀, ꙗ҆́коже слѣпы́й ѿ рожде́нїѧ,  покаѧ́нїемъ зовꙋ́ ти: ты̀ сꙋ́щихъ во тмѣ̀ свѣ́тъ  пресвѣ́тлый. 
І҆́косъ: 
Стрꙋю́ ми да́рꙋй хрⷭ҇тѐ, премꙋ́дрости  неизрече́нныѧ, и҆ ра́зꙋма го́рнѧгѡ, свѣ́те сꙋ́щихъ во  тмѣ̀, и҆ прельща́емыхъ наста́вниче, да возмогꙋ̀ чꙋдеса̀  твоѧ̑ повѣ́дати ѻ҆каѧ́нный, ꙗ҆̀же бж҃е́ственнаѧ кни́га  наꙋчѝ є҆ѵⷢ҇лїа ми́ра, сі́есть, слѣпа́гѡ чꙋдотворе́нїе:  ꙗ҆́кѡ ѿ рожде́нїѧ слѣ́пъ сы́й, ѻ҆́чи чꙋ́вствєнныѧ  прїе́млетъ и҆ дꙋшє́вныѧ, вѣ́рою взыва́ѧ: ты̀ сꙋ́щихъ во  тмѣ̀ свѣ́тъ пресвѣ́тлый. (л. рѯ҃з) 
Сѷнаѯа́рь мине́и. 
Та́же настоѧ́щїй. 
Стїхѝ: Свѣ́та пода́тель, ѿ свѣ́та сы́й  свѣ́тъ, 
Ѿ рожде́нїѧ воѻча́еши слѣпа́го сло́ве. 
Въ то́йже де́нь, въ недѣ́лю шестꙋ́ю по па́сцѣ,  и҆́же ѿ рожде́нїѧ слѣпа́гѡ, пра́зднꙋемъ гдⷭ҇а бг҃а и҆  сп҃са на́шегѡ і҆и҃са хрⷭ҇та̀ є҆́же оу҆́бѡ и҆ то̀ ѿ  воды̀ содѣ́ѧсѧ, ꙗ҆́коже и҆ є҆́же ѡ҆ самарѧны́ни, и҆ ѡ҆  разсла́бленнѣмъ. Бы́сть же си́це: хрⷭ҇тꙋ̀ бесѣ́дꙋющꙋ  і҆ꙋде́ѡмъ, и҆ себѐ ра́вна показꙋ́юща ѻ҆ц҃ꙋ̀, и҆ пре́жде  а҆враа́ма бы́ти: а҆́зъ є҆́смь, глаго́лющꙋ, ѻ҆нѝ  ка́менїе на него̀ ме́щꙋтъ. Ѻ҆́нъ же ѿходѧ̀ ѿтꙋ́дꙋ,  ѡ҆брѣта́етъ слѣпа́го претыка́ющасѧ, бѧ́ше же та́кѡ  роди́всѧ, ѻ҆́бразъ то́кмѡ є҆ди́нъ и҆ долины̑ и҆мѣ́ѧ  ѻ҆́чїю. Ѡ҆брѣ́тъ оу҆́бѡ є҆го̀ сп҃съ си́це и҆мꙋ́ща,  вопроша́емь быва́етъ ѿ оу҆чени̑къ слы́шавшихъ во  є҆́же ѡ҆ разсла́бленномъ: сѐ здра́въ бы́лъ є҆сѝ,  ктомꙋ̀ не согрѣша́й. и҆, ꙗ҆́кѡ грѣ́хъ роди́тельскїй на  ча́дѣхъ: оу҆чи́телю, кто̀ согрѣшѝ, се́й ли, и҆лѝ  роди́тели є҆гѡ̀, да слѣ́пъ роди́сѧ; И҆на́кѡ же, и҆  мнѣ́нїе нѣ́кое є҆пїкꙋ́рское содержа́ше дꙋша́мъ  предбыва́ти, и҆ согрѣши́вшымъ невеще́ственнѡ своди́тисѧ  въ тѣлеса̀. ꙗ҆̀же всѧ̑ ѿе́млѧ хрⷭ҇то́съ, речѐ: не  си́хъ ра́ди, но да ꙗ҆вѧ́тсѧ дѣла̀ бг҃а, си́рѣчь менѐ.  Ни бо̀ ѡ҆ ѻ҆ц҃ѣ̀ сло́во: а҆ є҆́же да̀, и҆зрече́нїѧ  є҆́сть, а҆ не вины̀. И҆ сѐ ре́къ хрⷭ҇то́съ, плю́нꙋвъ на  зе́млю, бре́нїе сотворѝ, и҆ пома́за є҆мꙋ̀ ѻ҆́чїю  мѣста̀, и҆ къ сїлѡа́мскомꙋ и҆сто́чникꙋ и҆тѝ, и҆  оу҆мы́тисѧ повелѣва́етъ, да пока́жетъ, ꙗ҆́кѡ то́й  є҆́сть въ нача́лѣ пе́рсть прїе́мый ѿ землѝ, и҆  созда́вый человѣ́ка. И҆ поне́же всѣ̑мъ ѻ҆́ко  госпо́дственнѣйшее въ тѣлесѝ, сїѐ создава́етъ не  сꙋ́щее, показꙋ́ѧ, ꙗ҆́кѡ и҆ дꙋше́вной си́лѣ движе́нїе  то́й є҆́сть подава́ѧй: не пома́за же водо́ю, но  плюнове́нїемъ. И҆ да вѣ́домо бꙋ́детъ, ꙗ҆́кѡ бл҃года́ть  всѧ́каѧ ѿ плюнове́нїѧ оу҆́стъ бѧ́ше, и҆ ꙗ҆́кѡ къ  сїлѡа́мꙋ посла́ти того̀ хотѧ́ше. оу҆мы́тисѧ же томꙋ̀  повелѣва́етъ, да не кто̀ та́мошнею земле́ю и҆ бре́нїемъ  ꙾да́стъ꙾возмни́тъ цѣльбꙋ̀. Посыла́етъ є҆го̀ къ  сїлѡа́мꙋ, да мно́ги и҆́мать и҆сцѣле́нїѧ послꙋ́хи, мно́ги  бо срѣ́те и҆ды́й пома́заны бре́нїемъ и҆мѣ́ѧ ѻ҆́чи.  Глаго́лютъ же нѣ́цыи, ꙗ҆́кѡ оу҆мы́выйсѧ не ѿложѝ,  є҆́же бѣ̀ ѿ (л. рѯ҃з ѡ҆б.) плюнове́нїѧ бре́нїе, но  то́е бре́нїе приложе́нїемъ мо́крагѡ ко ѻ҆́чїю зда́нїѧ  преѡбразова́шесѧ. Сїлѡа́мъ же, по́сланъ, толкꙋ́етсѧ:  кꙋпѣ́ль бо та́ѧ внѣ̀ гра́да і҆ерꙋсали́ма бѧ́ше. При  і҆езекі́и же ра́тникѡмъ ѡ҆бсѣ́дшымъ гра́дъ, и҆ сїлѡа́мъ  ѡ҆б̾е́мшымъ, воспѧти́сѧ вола̀ ѿѻнꙋ́дꙋ: прє́днїѧ же  кла́дѧзи и҆ рвы̀ и҆скопа́ша внꙋ́трь, на принѧ́тїе воды̀.  и҆ а҆́ще кто̀ повелѣ́нїемъ проро́ка и҆са́їи та́мѡ  посыла́емь бѧ́ше, вода̀ па́ки и҆схожда́ше и҆  почерпа́шесѧ: а҆́ще ли же кто̀ ѿ ра̑тникъ хотѧ́ше  почерпстѝ, оу҆держава́хꙋсѧ воды̀ и҆стѡ́чницы, и҆ и҆з̾  ѻ҆́нагѡ та́кѡ быва́ше. Да оу҆́бѡ пока́жетъ и҆  хрⷭ҇то́съ, ꙗ҆́кѡ ѿ бг҃а и҆ са́мъ, сегѡ̀ ра́ди  слѣпа́го посыла́етъ та́мѡ, и҆ свѣ́тъ а҆́бїе  послѣ́дꙋетъ. Нѣ́цыи оу҆́бѡ возмнѣ́ша, по́сланъ,  сїлѡа́мъ толкова́тисѧ, и҆ настоѧ́щагѡ ра́ди слѣпца̀  по́сланна ѿ хрⷭ҇та̀. Воѻча́етсѧ оу҆́бѡ слѣпы́й,  оу҆мы́всѧ, неизглаго́ланною нѣ́коею си́лою, нижѐ  самомꙋ̀ пострада́вшемꙋ та́инство оу҆вѣ́дѣвшꙋ. Сосѣ́ди  же є҆мꙋ̀ и҆ и҆́накѡ зна́емїи, ви́дѣвше є҆го̀ до́брѣ  прозрѣ́вша, сꙋмнѧ́щесѧ бѧ́хꙋ. Ѻ҆́нъ же оу҆́бѡ  и҆сповѣ́даше себѐ пре́жде бы́ти слѣ́па, и҆ ѡ҆  вино́вномъ прозрѣ́нїю вопроша́емь, цѣли́телѧ стра́сти  хрⷭ҇та̀ проповѣ́даше. фарїсе́ємъ оу҆́бѡ пресла́вное  слы́шащымъ зна́менїе, па́ки сп҃съ хꙋ́лимь быва́етъ,  ꙗ҆́кѡ сꙋббѡ́тꙋ не блюды́й. Въ сꙋббѡ́тꙋ бо, ꙗ҆́коже  ѡ҆бы́че, и҆ є҆́же на слѣпо́мъ содѣ́ѧсѧ. Ра́спрѧ  оу҆́бѡ быва́етъ посредѝ си́хъ, ѻ҆́вѣмъ оу҆́бѡ  глаго́лющымъ ѿ бг҃а бы́ти і҆и҃сꙋ, быва́емыхъ ра́ди  чꙋде́съ: ѻ҆́вѣмъ же не ѿ бг҃а, ꙗ҆́кѡ сꙋббѡ́ты не  храни́тъ. Благо́е оу҆́бѡ мнѣ́нїе ѡ҆ не́мъ и҆мꙋ́щїи  слѣпа́го вопроша́ютъ: ты̀ что̀ глаго́леши ѡ҆ не́мъ;  ѻ҆́нъ же проро́ка є҆го̀ проповѣ́даетъ, є҆́же оу҆́бѡ  ѻ҆́нѣхъ бѧ́ше честнѣ́йше. Ѻ҆ни́ же па́ки не  вѣ́рꙋютъ, ꙗ҆́кѡ слѣ́пꙋ сꙋ́щꙋ хрⷭ҇то́съ цѣльбꙋ̀  дарова̀: оу҆̀бо и҆ роди́телей є҆гѡ̀ призыва́ютъ,  сосѣ́дѡмъ не вѣ́рꙋюще, ꙗ҆́кѡ и҆ па́че то̀ покры́ти  хотѧ́ще. Но и҆ вѧ́щше творѧ́тъ ꙗ҆вле́нно, роди́телємъ  всѧ̑ и҆сповѣ́дающымъ, а҆́ще и҆ ѿ со́нмища ѿлꙋче́на  бы́ти боѧ́щѧсѧ, на ѻ҆́нагѡ во́зрастъ дѣѧ̑нїѧ  возво́дѧтъ. Но и҆ па́ки къ слѣпо́мꙋ глаго́лютъ: да́ждь  сла́вꙋ бг҃ꙋ, ꙗ҆́кѡ ѿ негѡ̀ и҆сцѣле́нїе, а҆ не ѿ  хрⷭ҇та̀, грѣ́шенъ бо є҆́сть, ꙗ҆́кѡ разорѧ́етъ  сꙋббѡ́тꙋ. Се́й же дѣ́лы показа́ти хотѧ̀, ꙗ҆́кѡ бг҃ъ  є҆́сть: не вѣ́мъ, (л. рѯ҃и) глаго́летъ, є҆ди́но  вѣ́мъ, ꙗ҆́кѡ слѣ́пъ сы́й, тѣ́мъ ви́ждꙋ. Па́ки оу҆́бѡ  є҆мꙋ̀ реко́ша: ка́кѡ ѿве́рзе твоѝ ѻ҆́чи; ѻ҆́нъ же  стꙋжа́емь не пото́нкꙋ глаго́летъ, но составлѧ́етъ, ꙗ҆́кѡ  а҆́ще не бы̀ ѿ бг҃а бы́лъ, не бы̀ сицево́е зна́менїе  сотвори́лъ. И҆ пе́рвѣе оу҆́бѡ досажда́емь быва́етъ ѿ  ни́хъ, ꙗ҆́кѡ и҆сповѣ́давый, и҆ оу҆чени́къ бы́ти  ѻ҆́нагѡ, и҆ занѐ речѐ: никто́же ѿве́рзлъ є҆́сть  ѻ҆́чи слѣпа́гѡ рожде́ннагѡ. слѣпы̑ѧ бо и҆ дрꙋзі́и  просвѣти́ша, рожде́нꙋ же слѣ́пꙋ нижѐ є҆ди́нъ:  порꙋга́вшесѧ оу҆́бѡ є҆мꙋ̀ дале́че ѿ со́нмища  и҆згна́ша. По си́хъ же ѡ҆брѣта́етъ є҆го̀ і҆и҃съ, и҆  глаго́летъ є҆мꙋ̀: ты̀ вѣ́рꙋеши ли въ сн҃а бж҃їѧ; ѻ҆́нъ  же оу҆вѣ́дѣвъ кто̀ є҆́сть, и҆́же съ ни́мъ глаго́лѧй,  и҆ ви́дѣнъ быва́ѧй тѣ́мъ, не бо̀ вѣ́дѧше є҆го̀  пре́жде ꙗ҆́кѡ слѣпы́й сы́й, поклони́сѧ є҆мꙋ̀, и҆  оу҆чени́къ є҆гѡ̀ бы́сть, благодѣѧ́нїе проповѣ́дꙋѧй.  Рекло́сѧ бы сїѐ и҆ возводи́тельнѡ: Слѣпы́й оу҆́бѡ и҆  сꙋ́щїи ѿ ꙗ҆зы̑къ лю́дїе, и҆̀хже преходѧ̀ вмѣ́стѡ  є҆́же на землѝ пожи́тїѧ, а҆ не на нб҃сѝ, ѡ҆брѣ́те  хрⷭ҇то́съ, и҆лѝ и҆ ꙗ҆́кѡ є҆вре́йскихъ ра́ди прїи́де  люде́й. Преходѧ́ же прїи́де и҆ во ꙗ҆зы́ки, и҆ плю́нꙋвъ  на зе́млю, и҆ бре́нїе сотвори́въ пома́за: вмѣ́стѡ є҆́же  наꙋчѝ ѧ҆̀ пре́жде, занѐ ꙗ҆́кѡ ка́плѧ сни́де на зе́млю,  и҆ воплоти́сѧ ѿ ст҃ы́ѧ дв҃ы. Та́же и҆ бж҃е́ственное  креще́нїе предадѐ, є҆́же є҆́сть сїлѡа́мъ. Посе́мъ ѿ  ꙗ҆зы̑къ хрⷭ҇тїа́нстїи лю́дїе за хрⷭ҇та̀ на всѧ̑  дерза́ютъ, и҆ гони́ми быва́ютъ, и҆ свидѣ́тельствꙋютъ, и҆  по́слѣжде ѿ негѡ̀ проповѣ́дꙋютсѧ и҆ прославлѧ́ютсѧ.  Неисче́тною ми́лостїю твое́ю, свѣтода́вче хрⷭ҇тѐ бж҃е  на́шъ, поми́лꙋй и҆ спасѝ на́съ. а҆ми́нь. 
Пѣ́снь з҃. 
І҆рмо́съ: Ѻ҆гнѧ̀ гаси́лище ѻ҆трокѡ́въ моли́тва,  ѡ҆роша́ющаѧ пе́щь проповѣ́дница чꙋдесѐ, не ѡ҆палѧ́ющи,  нижѐ сожига́ющи, пѣсносло́вцы бг҃а ѻ҆ц҃ъ на́шихъ. 
Вздви́женꙋ тебѣ̀ на дре́во сп҃се, погасѐ  со́лнце, землѧ̀ волнꙋ́ѧшесѧ, колеба́шесѧ тва́рь всѧ̀, и҆  ѿ грѡ́бъ ме́ртвїи востаѧ́хꙋ. 
Воста́вшꙋ тѝ и҆з̾ ме́ртвыхъ цр҃ю̀, дꙋ́шы  совозста́ша (л. рѯ҃и ѡ҆б.) та́мѡ спѧ́щыѧ, сла́вѧщыѧ  си́лꙋ твою̀, є҆́юже смє́ртныѧ оу҆́зы разрѣши́шасѧ. 
Ра́нѡ мѷропома́зати тѧ̀ же́нскїй прїи́де ли́къ,  оу҆вѣ́дѣвше же гдⷭ҇и воста́вша тѧ̀, ра́довахꙋсѧ со  свѧще́нными оу҆ченикѝ: и҆́миже пода́ждь на́мъ  ѡ҆чище́нїе ѕѡ́лъ. 
Бре́нїемъ пома́залъ є҆сѝ ѻ҆́чи слѣпа́гѡ, и҆  семꙋ̀ повелѣ́лъ є҆сѝ къ сїлѡа́мꙋ и҆тѝ, ѡ҆мы́всѧ же  прозрѣ̀, пѣсносло́вѧ тѧ̀ хрⷭ҇тѐ, цр҃ю̀ всѣ́хъ. 
Сла́ва: трⷪ҇ченъ: 
Ѻ҆ц҃а̀ безнача́льна, собезнача́льна же сн҃а, и҆  дх҃а прест҃а́го пѣсносло́вимъ: ст҃ъ, ст҃ъ, ст҃ъ є҆сѝ  бж҃е, цр҃ю̀ всѣ́хъ. 
И҆ ны́нѣ: бг҃оро́диченъ: 
По ржⷭ҇твѣ̀ дв҃а ꙗ҆ви́ласѧ є҆сѝ чи́стаѧ, бг҃а  бо родила̀ є҆сѝ, ѡ҆бнови́вшаго є҆стества̀ пречи́стаѧ  си́лою свое́ю: є҆го́же молѝ спасти́сѧ всѣ́мъ на́мъ. 
Катава́сїа: Въ пещѝ ѻ҆́гненнѣй пѣсносло́вцы  спасы́й ѻ҆́троки, бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. 
І҆рмо́съ: А҆́гг҃лѡвъ со́нмъ, человѣ́кѡвъ собо́ръ,  цр҃ѧ̀ и҆ зижди́телѧ всѣ́хъ, сщ҃е́нницы по́йте,  благослови́те леѵі́ти, лю́дїе превозноси́те во всѧ̑  вѣ́ки. 
А҆́гг҃льстїи чи́нове на крⷭ҇тѣ̀ тѧ̀ ви́дѣвше  ви́сима хрⷭ҇тѐ всецр҃ю̀, и҆ тва́рь всю̀ и҆змѣнѧ́юща  стра́хомъ, оу҆жасо́шасѧ пою́ще твоѐ человѣколю́бїе. 
А҆́дъ до́лѣ тебѐ ви́дѣвъ стенѧ́ше, и҆ подава́ше  ско́рѡ мє́ртвыѧ ѿ вѣ́ка та́мѡ храни̑мыѧ, хрⷭ҇тѐ,  пѣсносло́вѧщыѧ твоѐ человѣколю́бїе. (л. рѯ҃ѳ) 
Сотворѧ́ѧ чꙋдеса̀ хрⷭ҇тѐ и҆зрѧ́днаѧ, во́лею  воздви́женъ бы́лъ є҆сѝ на крⷭ҇тъ, и҆ съ ме́ртвыми  совокꙋпи́лсѧ є҆сѝ оу҆мертви́вый а҆́да, и҆ всѧ̑  мꙋ́жествомъ ѿрѣши́лъ є҆сѝ оу҆́зники. 
Слѣпа́го воѻчи́лъ є҆сѝ къ тебѣ̀ пристꙋпи́вша  хрⷭ҇тѐ, семꙋ̀ повелѣ́вый въ сїлѡа́мовꙋ кꙋпѣ́ль и҆тѝ,  ѡ҆мы́тисѧ и҆ прозрѣ́ти, и҆ бг҃а тѧ̀ проповѣ́дати,  пло́тїю ꙗ҆ви́вшагосѧ во спасе́нїе мі́ра. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Трⷪ҇ченъ: Трⷪ҇це нераздѣ́льнаѧ, є҆ди́нице  неслїѧ́ннаѧ, бж҃е всѧ́ческихъ и҆ зижди́телю всѣ́хъ,  пѣсносло́вѧщыѧ и҆ вѣ́рнѡ покланѧ́ющыѧсѧ держа́вѣ  твое́й, ѿ всѧ́кихъ и҆скꙋше́нїй спаса́й. 
И҆ ны́нѣ: бг҃оро́диченъ: 
Дв҃о пречи́стаѧ, бг҃облагода́тнаѧ, твоего̀ молѝ  сн҃а всегда̀, да не посрами́тъ мѧ̀ въ де́нь ѡ҆сꙋжде́нїѧ,  но сочте́тъ и҆збра̑ннымъ ѻ҆вца́мъ. 
Хва́лимъ, бл҃гослови́мъ: 
Катава́сїа: И҆з̾ ѻ҆ц҃а̀ пре́жде вѣ́къ  рожде́ннаго сн҃а и҆ бг҃а, и҆ въ послѣ̑днѧѧ лѣ́та  воплоще́ннаго ѿ дв҃ы мт҃ре, сщ҃е́нницы по́йте, лю́дїе  превозноси́те во всѧ̀ вѣ́ки. 
Честнѣ́йшꙋю: не пое́мъ. 
Пѣ́снь ѳ҃. 
І҆рмо́съ: Ꙗ҆́кѡ сотворѝ тебѣ̀ вели́чїѧ  си́льный, дв҃ꙋ ꙗ҆́вль тѧ̀ чи́стꙋ по рождествѣ̀, ꙗ҆́кѡ  ро́ждшꙋю без̾ сѣ́мене своего̀ творца̀: тѣ́мъ тѧ̀ бцⷣе  велича́емъ. 
На дре́вѣ крⷭ҇тнѣмъ пригвозди́лсѧ є҆сѝ хрⷭ҇тѐ  бж҃е, и҆ всѧ̑ побѣди́лъ є҆сѝ вра́жїѧ сопроти́внаѧ  нача̑ла, и҆ (л. рѯ҃ѳ ѡ҆б.) пе́рвꙋю клѧ́твꙋ потреби́лъ  є҆сѝ сп҃се: тѣ́мже тѧ̀ по до́лгꙋ велича́емъ. 
Ꙗ҆́кѡ ви́дѣ тѧ̀ сло́ве, а҆́дъ до́лѣ съ дꙋше́ю,  воздохнꙋ̀, и҆ всѧ̑ мє́ртвыѧ стра́хомъ ѿрѣшѝ,  позна́вшыѧ держа́вꙋ вла́сти твоеѧ̀: тѣ́мже тѧ̀ по до́лгꙋ  велича́емъ. 
Зна́мєнїѧ сотворѧ́юща, и҆ чꙋдеса̀ стра̑шнаѧ,  собо́ръ є҆вре́йскїй зрѧ̀, за́вистїю оу҆бѝ плѣни́вшаго  а҆́дъ воскресе́нїемъ свои́мъ, и҆ всѣ́хъ ꙗ҆́кѡ си́ленъ  возставлѧ́ющаго. 
Воста́лъ є҆сѝ, ꙗ҆́коже ре́клъ є҆сѝ,  животода́вче и҆з̾ ме́ртвыхъ, и҆ ꙗ҆ви́лсѧ є҆сѝ ст҃ы̑мъ  оу҆ч҃нкѡ́мъ по воста́нїи, зна́мєнїѧ сотвори́вый, и҆  воѻчи́вый слѣпы̑ѧ: съ ни́ми же тѧ̀ во вѣ́ки  велича́емъ. 
Сла́ва: трⷪ҇ченъ: 
Свѣ́тъ ѻ҆ц҃а̀ чтꙋ̀, свѣ́тъ сла́влю и҆ сн҃а,  свѣ́тъ воспѣва́ю дх҃а пра́ваго, є҆ди́нъ свѣ́тъ  нераздѣ́льный, въ трїе́хъ ли́цѣхъ разꙋмѣва́емый, бг҃а  цр҃ѧ̀ всеѧ̀ тва́ри. 
И҆ ны́нѣ: бг҃оро́диченъ: 
Ꙗ҆ви́вшисѧ простра́ннѣйшаѧ нб҃съ дв҃о чи́стаѧ,  вмѣсти́ла є҆сѝ пло́тїю бг҃а неѡпи́саннаго, и҆ родила̀  є҆сѝ всѣ́хъ и҆збавле́нїе, вѣ́рою несꙋмнѣ́нною  воспѣва́ющихъ тѧ̀. 
Катава́сїа: Тѧ̀ па́че оу҆ма̀ и҆ словесѐ ма́терь  бж҃їю, въ лѣ́то безлѣ́тнаго неизрече́ннѡ ро́ждшꙋю,  вѣ́рнїи є҆диномꙋ́дреннѡ велича́емъ. 
Є҆ѯапостїла́рїй пра́здника: Пло́тїю оу҆снꙋ́въ: 
Сла́ва: слѣпа́гѡ. Подо́бенъ: 
Оу҆́мныѧ моѝ ѻ҆́чи, ѡ҆слѣпле́нныѧ гдⷭ҇и, ѿ  мра́чнагѡ грѣха̀, ты̀ просвѣтѝ, вложи́въ ще́дре  смире́нїе, и҆ покаѧ́нїѧ ѡ҆мы́й слеза́ми. (л. р҃ѻ) 
И҆ ны́нѣ: Подо́бенъ: Жєны̀ оу҆слы́шите: 
Мимоиды́й сп҃съ на́шъ, ѡ҆брѣ́те слѣ́па без̾  ѻ҆́чїю, плю́нꙋвъ на зе́млю и҆ сотвори́въ бре́нїе,  пома́за є҆го̀, къ сїлѡа́мꙋ посла̀ и҆тѝ и҆ оу҆мы́тисѧ.  ѻ҆́нъ же оу҆мы́всѧ, прїи́де ви́дѧ свѣ́тъ тво́й хрⷭ҇тѐ  мо́й. 
На хвали́техъ поста́вимъ стїхѡ́въ и҃. И҆ пое́мъ  стїхи̑ры воскре́сны, гла́съ є҃: 
Гдⷭ҇и, запеча́танꙋ гро́бꙋ ѿ беззако́нникѡвъ,  проше́лъ и҆з̾ гро́ба, ꙗ҆́коже роди́лсѧ є҆сѝ ѿ  бцⷣы: не оу҆разꙋмѣ́ша, ка́кѡ воплоти́лсѧ є҆сѝ,  безпло́тнїи твоѝ а҆́гг҃ли. не чꙋ́вствоваша, когда̀  воскре́слъ є҆сѝ, стрегꙋ́щїи тѧ̀ во́ини: ѻ҆боѧ̑ бо  запечатлѣ́шасѧ и҆спытꙋ́ющымъ, ꙗ҆ви́шасѧ же чꙋдеса̀  покланѧ́ющымсѧ вѣ́рою та́инствꙋ: є҆́же воспѣва́ющымъ  возда́ждь на́мъ ра́дость и҆ ве́лїю ми́лость. 
Гдⷭ҇и, верєѝ вѣ́чныѧ сокрꙋши́вый, и҆ оу҆́зы  растерза́вый, ѿ гро́ба воскре́слъ є҆сѝ, ѡ҆ста́вль  твоѧ̑ погреба̑льнаѧ, во свидѣ́тельство и҆́стиннагѡ  тридне́внагѡ твоегѡ̀ погребе́нїѧ: и҆ предвари́лъ є҆сѝ  въ галїле́и, въ пеще́рѣ стрего́мый: вели́каѧ твоѧ̀  ми́лость, непостижи́ме сп҃се, поми́лꙋй, и҆ спасѝ на́съ. 
Гдⷭ҇и, жєны̀ теко́ша на гро́бъ ви́дѣти тѧ̀  хрⷭ҇та̀, на́съ ра́ди пострада́вшаго: и҆ прише́дше  ѡ҆брѣто́ша а҆́гг҃ла на ка́мени сѣдѧ́ща, стра́хомъ  ѿва́льшемсѧ, и҆ къ ни̑мъ возопѝ глаго́лѧ: воскре́се  гдⷭ҇ь, рцы́те оу҆ч҃нкѡ́мъ, ꙗ҆́кѡ воскре́се ѿ  ме́ртвыхъ, спаса́ѧй дꙋ́шы на́шѧ. 
Гдⷭ҇и, ꙗ҆́коже и҆зше́лъ є҆сѝ ѿ запеча́таннагѡ  гро́ба, та́кѡ вше́лъ є҆сѝ и҆ две́ремъ заключє́ннымъ ко  (л. р҃ѻ ѡ҆б.) оу҆ченикѡ́мъ твои́мъ, показꙋ́ѧ и҆̀мъ  тѣлє́снаѧ страда̑нїѧ, ꙗ҆̀же под̾ѧ́лъ є҆сѝ сп҃се  долготерпѣ́вый: ꙗ҆́кѡ ѿ сѣ́мене дв҃дова ꙗ҆́звы  претерпѣ́лъ є҆сѝ: ꙗ҆́кѡ сн҃ъ же бж҃їй мі́ръ  свободи́лъ є҆сѝ: вели́каѧ твоѧ̀ ми́лость, непостижи́ме  сп҃се, поми́лꙋй, и҆ спасѝ на́съ. 
И҆́ны стїхи̑ры а҆нато́лїевы: 
Гдⷭ҇и, цр҃ю̀ вѣкѡ́въ, и҆ тво́рче всѣ́хъ, на́съ  ра́ди распѧ́тїе и҆ погребе́нїе пло́тїю прїе́мый, да на́съ  ѿ а҆́да свободи́ши всѣ́хъ. ты̀ є҆сѝ бг҃ъ на́шъ,  ра́звѣ тебѐ и҆но́гѡ не вѣ́мы. 
Гдⷭ҇и, пресїѧ̑ющаѧ твоѧ̑ чꙋдеса̀ кто̀  и҆сповѣ́сть; и҆лѝ кто̀ возвѣсти́тъ стра̑шнаѧ твоѧ̑  та̑инства; вочеловѣ́чивыйсѧ бо на́съ ра́ди ꙗ҆́кѡ са́мъ  восхотѣ́лъ є҆сѝ держа́вꙋ ꙗ҆ви́лъ є҆сѝ си́лы твоеѧ̀.  крⷭ҇то́мъ бо твои́мъ разбо́йникꙋ ра́й ѿве́рзлъ є҆сѝ,  и҆ погребе́нїемъ твои́мъ верєѝ а҆́довы сокрꙋши́лъ  є҆сѝ: воскресе́нїемъ же твои́мъ всѧ́чєскаѧ ѡ҆богати́лъ  є҆сѝ, благоꙋтро́бне гдⷭ҇и, сла́ва тебѐ. 
Мѷронѡ́сицы жєны̀ гро́ба твоегѡ̀ дости́гше,  ѕѣлѡ̀ ра́нѡ и҆ска́хꙋ тебѐ мѵ́ры пома́зати,  безсме́ртнаго сло́ва и҆ бг҃а, и҆ а҆́гг҃ла глаго́лы  ѡ҆гласи́вшесѧ, возвраща́хꙋсѧ ра́достїю, а҆пⷭ҇лѡмъ  возвѣсти́ти ꙗ҆́вѣ: ꙗ҆́кѡ воскре́слъ є҆сѝ животѐ  всѣ́хъ, и҆ пода́лъ є҆сѝ мі́рови ѡ҆чище́нїе, и҆ ве́лїю  ми́лость. 
Сті́хъ: При́зри на мѧ̀, и҆ поми́лꙋй мѧ̀. 
Самогла́сенъ слѣпа́гѡ, гла́съ и҃: 
За милосе́рдїе ми́лости воплоти́выйсѧ хрⷭ҇тѐ  бж҃е, свѣ́та лише́ннаго ѿ оу҆тро́бы, милосе́рдїемъ  неизрече́нныхъ щедро́тъ, сїѧ́нїѧ бж҃е́ственнагѡ  сподо́билъ є҆сѝ, сегѡ̀ (л. рѻ҃а) зѣ́ницамъ пе́рстїю  созда́тельными пе́рсты твои́ми прикоснꙋ́выйсѧ: са́мъ и҆  ны́нѣ свѣтода́телю, и҆ на́шѧ ѡ҆зарѝ дꙋшє́внаѧ  чꙋ̑вства, ꙗ҆́кѡ є҆ди́нъ независтнода́тель. 
Сла́ва: гла́съ и҃: 
Кто̀ возглаго́летъ си̑лы твоѧ̀ хрⷭ҇тѐ; и҆лѝ кто̀  и҆зочте́тъ чꙋде́съ твои́хъ мно́жєства; сꙋгꙋ́бъ бо ꙗ҆́кѡ  ви́дѣнъ бы́лъ є҆сѝ на землѝ за бла́гость, сꙋгꙋ̑бы и҆  цѣльбы̑ недꙋ́гꙋющымъ подава́лъ є҆сѝ: не то́чїю бо  тѣлє́ныѧ ѻ҆́чи ѿве́рзлъ є҆сѝ, и҆́же ѿ оу҆тро́бы  слѣпо́мꙋ, но и҆ дꙋшє́вныѧ: тѣ́мже бг҃а тѧ̀  и҆сповѣ́даше таѧ́щагосѧ, и҆ всѣ̑мъ подаю́ща ве́лїю  ми́лость. 
И҆ ны́нѣ: Преблгⷭ҇ве́нна є҆сѝ: Славосло́вїе  вели́кое, и҆ ѿпꙋ́стъ. 
Стїхи́ра оу҆́треннѧѧ, гла́съ и҃: 
Марі́ины сле́зы не всꙋ́е пролива́ютсѧ те́плѣ: се́  бо сподо́бисѧ и҆ оу҆ча́щихъ а҆́гг҃лѡвъ, и҆ видѣ́нїѧ  самагѡ̀ і҆и҃са: но є҆щѐ земна̑ѧ мꙋ́дрствꙋетъ, ꙗ҆́кѡ  жена̀ немощна́ѧ. тѣ́мже и҆ ѿсыла́етсѧ не прикаса́тисѧ  хрⷭ҇тꙋ̀: но ѻ҆ба́че проповѣ́дница посыла́етсѧ твои̑мъ  оу҆ченикѡ́мъ: и҆̀мъ же благовѣствова́нїе носѧ́щи,  є҆́же ко ѻ҆те́ческомꙋ жре́бїю восхо́дъ возвѣща́етъ. съ  не́ю же сподо́би и҆ на́съ ꙗ҆вле́нїѧ твоегѡ̀ влⷣко  гдⷭ҇и. 
На лїтꙋргі́и блажє́нна, гла́са є҆гѡ̀: 
Разбо́йникъ на крестѣ̀ бг҃а тѧ̀ бы́ти вѣ́ровавъ,  хрⷭ҇тѐ, и҆сповѣ́да тѧ̀ чи́стѣ ѿ се́рдца: помѧни́ мѧ  гдⷭ҇и, вопїѧ̀, во црⷭ҇твїи твое́мъ. 
И҆́же на дре́вѣ крⷭ҇тнѣмъ жи́знь процвѣ́тшаго  ро́дꙋ на́шемꙋ, и҆ и҆зсꙋши́вша ю҆́же ѿ дре́ва клѧ́твꙋ,  ꙗ҆́кѡ сп҃са и҆ содѣ́телѧ согла́снѡ воспои́мъ. (л. рѻ҃а  ѡ҆б.) 
Распе́ншемꙋсѧ тебѣ̀ хрⷭ҇тѐ, посредѣ̀ двою̀  ѡ҆сꙋждє́нною разбо́йникꙋ, є҆ди́нъ оу҆́бѡ хꙋ́лѧ тѧ̀,  ѡ҆сꙋжде́нъ бы́сть пра́веднѣ: дрꙋгі́й же и҆сповѣ́даѧ  тѧ̀, въ ра́й всели́сѧ. 
Ко а҆по́столѡвъ ли́кꙋ прише́дшыѧ жены̀ честны́ѧ  возопи́ша: хрⷭ҇то́съ воскре́се, ꙗ҆́кѡ влⷣцѣ и҆  содѣ́телю томꙋ̀ поклони́мсѧ. 
И҆ ѿ канѡ́на слѣпа́гѡ, пѣ́снь ѕ҃. 
По вхо́дѣ тропа́рь воскре́сенъ. Сла́ва: конда́къ:  Дꙋше́вныма ѻ҆чи́ма ѡ҆слѣпле́нъ: И҆ ны́нѣ: па́схи:  А҆́ще и҆ во гро́бъ: Прокі́менъ, гла́съ и҃:  Помоли́тесѧ и҆ воздади́те гдⷭ҇ви бг҃ꙋ на́шемꙋ.  Сті́хъ: Вѣ́домъ во і҆ꙋде́и бг҃ъ, во і҆и҃ли ве́лїе  и҆́мѧ є҆гѡ̀. А҆пⷭ҇лъ дѣѧ́нїй, зача́ло л҃и: Бы́сть  и҆дꙋ́щымъ а҆пⷭ҇лѡмъ на мл҃твꙋ: А҆ллилꙋ́їа, гла́съ и҃:  При́зри на мѧ̀, и҆ поми́лꙋй мѧ̀. Сті́хъ: Стопы̀  моѧ̀ напра́ви по словесѝ твоемꙋ̀. Є҆ѵⷢ҇лїе і҆ѡа́нна,  зача́ло л҃д: Мимоиды́й і҆и҃съ ви́дѣ человѣ́ка слѣ́па  ѿ рождества̀: Прича́стный: Тѣ́ло хрⷭ҇то́во:  Дрꙋгі́й: Хвали́те гдⷭ҇а съ нб҃съ: 
[зрѝ] Слꙋ́жбꙋ ст҃а́гѡ слꙋчи́вшагѡсѧ въ недѣ́лю  сїю̀ пое́мъ на повече́рїи. 


(л. рѻ҃а ѡ҆б.) 
Въ недѣ́лю ве́чера, 
На Гдⷭ҇и воззва́хъ: поста́вимъ стїхѡ́въ ѕ҃:  пра́здника г҃, и҆ мине́и г҃. 
Пра́здникꙋ, гла́съ є҃. Подо́бенъ: Ра́дꙋйсѧ  по́стникѡвъ: 
Свѣ́тъ всемꙋ̀ є҆стествꙋ̀ человѣ́ческомꙋ, и҆  ѻ҆́ко тѣ́лꙋ мі́ра сегѡ̀, сы́й бж҃е и҆ сло́ве, и҆  ѻ҆чесє́мъ ѻ҆́бще, содѣ́тель и҆ зижди́тель  познава́емь: и҆ ны́нѣ ѿ смѣше́нїѧ (л. рѻ҃в) бре́нїѧ  и҆ плюнове́нїѧ, слѣпа́го неизрече́ннѡ воѻча́еши пе́рсты  твои́ми созида́ющими и҆ бре́нїе, и҆ видѣ́нїе: є҆́же и҆  оу҆лꙋчи́въ, пре́жде въ рожде́нныхъ зна́емый, со́лнца  ѿню́дъ не ви́дѧ, тебѐ сла́дкое ви́дитъ со́лнце, зрѧ̀  ѻ҆́бразъ, на́съ за бл҃гоꙋтро́бїе неизрече́нное  созда́вшагѡ. 
Оу҆дѡ́въ лише́нїемъ, и҆ ѿложе́нїемъ  человѣ́ческїѧ плотскі́ѧ ѻ҆рꙋ́дїйныѧ ча́сти богатѣ́ѧ,  пре́жде слѣпы́й ѿ оу҆тро́бы ма́терни произше́дый,  ꙗ҆́кѡ не бы́ти созда́нїе помышлѧ́ше, ѻ҆че́съ лише́нїе,  и҆з̾ негѡ́же нога́ма, и҆ мнѡжа́йшаѧ тѣлесѐ  преткновє́нїѧ, є҆́же ѡ҆ ка́менїе быва́хꙋ: и҆́же тобо́ю  и҆ сїѐ бога́тство стѧжа́въ, ви́дитъ свѣ́тъ мі́ра, и҆  тебѐ свѣ́тѡвъ строи́телѧ бг҃а и҆ влⷣкꙋ тва́ремъ  возвѣща́етъ, и҆ содѣ́телѧ всемі́рнаго. 
Оу҆сты̀ и҆ дꙋше́ю и҆ оу҆мо́мъ, ѿ пе́рсти  зижди́тельски и҆ плюнове́нїѧ ѻ҆че́съ зѣ́ницы да́вшаго,  и҆ ѻ҆́бщее просвѣще́нїе, и҆́же пре́жде слѣпы́й  и҆сповѣ́даше, тва́ремъ всемі́рнаго смотри́телѧ и҆  строи́телѧ, за милосе́рдїе то́кмѡ созда́нїѧ  вочеловѣ́чившагосѧ, и҆ проповѣ́даше ꙗ҆́кѡ бг҃а  всеси́льнаго: є҆го́же кни̑жницы ре́вностїю, и҆ є҆́же къ  ни̑мъ бесѣ́дованїе ѿню́дъ не могꙋ́ще зрѣ́ти,  слѣпотствꙋ́юще мно́жае, и҆згна́на ѿ собо́рища сꙋ́дѧтъ,  и҆ногда̀ зѣ́ницы да́вшаго слѣпо́мꙋ, дꙋшє́вныѧ и҆  тѣлє́сныѧ. 
Сла́ва, и҆ ны́нѣ: гла́съ в҃: 
Слѣпы́й роди́выйсѧ въ свое́мъ по́мыслѣ  глаго́лаше: є҆да̀ а҆́зъ грѣ̑хъ ра́ди роди́тельныхъ  роди́хсѧ без̾ ѻ҆́чїю; є҆да̀ а҆́зъ за невѣ́рїе  ꙗ҆зы́кѡвъ роди́хсѧ во ѡ҆бличе́нїе; домышлѧ́юсѧ  вопроша́ти: когда̀ но́щь, когда̀ де́нь; не терпи́та мѝ  но́зѣ ка́меннагѡ претыка́нїѧ: не (л. рѻ҃в ѡ҆б.)  ви́дѣхъ бо со́лнца сїѧ́юща, нижѐ во ѻ҆́бразѣ менѐ  созда́вшаго: но молю́ ти сѧ хрⷭ҇тѐ бж҃е, при́зри на мѧ̀  и҆ поми́лꙋй мѧ̀. 
На стїхо́внѣ стїхи̑ры воскре́сны, гла́съ є҃: 
Честны́мъ твои́мъ крⷭ҇то́мъ хрⷭ҇тѐ, дїа́вола  посрами́лъ є҆сѝ, и҆ воскрⷭ҇нїемъ твои́мъ жа́ло  грѣхо́вное притꙋпи́лъ є҆сѝ, и҆ сп҃слъ є҆сѝ ны̀ ѿ  вра́тъ сме́ртныхъ: сла́вимъ тѧ̀ є҆диноро́дне. 
Сті́хъ: Къ тебѣ̀ возведо́хъ ѻ҆́чи моѝ: 
Покаѧ́ненъ: Гдⷭ҇и, согрѣша́ѧ не престаю̀,  человѣколю́бїѧ сподоблѧ́емь не разꙋмѣ́ю: побѣдѝ моѐ  ѡ҆мраче́нїе, є҆ди́не бл҃же, и҆ поми́лꙋй мѧ̀. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Ѡ҆ земны́хъ всѣ́хъ небре́гше, и҆ на  мꙋ̑ки мꙋ́жески дерзнꙋ́вше, блаже́нныхъ наде́ждъ не  погрѣши́сте, но нб҃е́снагѡ црⷭ҇твїѧ наслѣ̑дницы бы́сте,  прехва́льнїи мꙋ́чєницы: и҆мꙋ́ще дерзнове́нїе къ  чл҃вѣколю́бцꙋ бг҃ꙋ, мі́рꙋ ми́ръ проси́те, и҆ дꙋша́мъ  на́шымъ ве́лїю ми́лость. 
Сла́ва, и҆ ны́нѣ: гла́съ и҃: 
Мимоходѧ̀ і҆и҃съ ѿ ст҃и́лища, ѡ҆брѣ́те  человѣ́ка слѣ́па ѿ рожде́нїѧ, и҆ оу҆милосе́рдивсѧ  положѝ бре́нїе на ѻ҆́чїю є҆гѡ̀, и҆ речѐ къ немꙋ̀:  и҆дѝ, оу҆мы́йсѧ въ сїлѡа́мѣ: и҆ оу҆мы́всѧ прозрѣ̀,  сла́вꙋ возсыла́ѧ бг҃ꙋ. сосѣ́ди же є҆гѡ̀ глаго́лахꙋ  є҆мꙋ̀: кто̀ твоѝ зѣ̑ницы ѿве́рзе, и҆̀хже никто́же  ѿ зрѧ́щихъ и҆сцѣли́ти возмо́же; ѻ҆́нъ же возопи́въ  речѐ: чл҃вѣ́къ і҆и҃съ глаго́лемый, ѻ҆́нъ мѝ речѐ:  оу҆мы́йсѧ въ сїлѡа́мѣ, и҆ прозрѣ́хъ. то́й є҆́сть  вои́стиннꙋ, є҆го́же речѐ мѡѷсе́й въ зако́нѣ хрⷭ҇та̀,  мессі́ю, то́й є҆́сть сп҃съ дꙋ́шъ на́шихъ. (л. рѻ҃г) 
Въ понедѣ́льникъ слѣпа́гѡ на оу҆́трени, 
По а҃-мъ стїхосло́вїи сѣда́ленъ, гла́съ є҃. 
Подо́бенъ: Собезнача́льное сло́во: 
Крⷭ҇тъ гдⷭ҇нь похва́лимъ, погребе́нїе ст҃о́е  пѣ́сньми почти́мъ, и҆ воскрⷭ҇нїе є҆гѡ̀ препросла́вимъ:  ꙗ҆́кѡ совозста́ви мє́ртвыѧ ѿ грѡ́бъ, ꙗ҆́кѡ бг҃ъ,  плѣни́въ сме́рти держа́вꙋ, и҆ крѣ́пость дїа́волю, и҆  сꙋ́щымъ во а҆́дѣ свѣ́тъ возсїѧ̀. 
Сті́хъ: Гдⷭ҇и да не ꙗ҆́ростїю твое́ю: 
Всѝ побди́мъ, и҆ хрⷭ҇та̀ оу҆срѧ́щимъ вѣ́рнїи со  мно́жествомъ є҆ле́а, и҆ свѣща́ми свѣ́тлыми, ꙗ҆́кѡ да  черто́га внꙋ́трь сподо́бимсѧ: внѣ́ бо двере́й  ѡ҆брѣта́ѧйсѧ, бездѣ́льнѡ бг҃ови воззове́тъ: поми́лꙋй  мѧ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Гдⷭ҇и, ча́ши стрⷭ҇ти твоеѧ̀  страстоте́рпцы твоѝ поревнова́вше, ѡ҆ста́виша жите́йскꙋю  красотꙋ̀, и҆ бы́ша а҆́гг҃лѡмъ соприча̑стницы. тѣ́хъ  мольба́ми пода́ждь дꙋша́мъ на́шымъ ми́ръ хрⷭ҇тѐ бж҃е, и҆  ве́лїю ми́лость. 
Сла́ва, и҆ ны́нѣ: 
Со а҆́гг҃лы нбⷭ҇наѧ, съ чл҃вѣ́ки земна̑ѧ, во  гла́сѣ ра́дованїѧ бцⷣе вопїе́мъ тѝ: ра́дꙋйсѧ, врата̀  нб҃съ ши́ршаѧ. ра́дꙋйсѧ, є҆ди́но земноро́дныхъ  спасе́нїе. ра́дꙋйсѧ чⷭ҇тна́ѧ, ра́дꙋйсѧ бл҃года́тнаѧ,  ро́ждшаѧ бг҃а воплоще́ннаго. 
По в҃-мъ стїхосло́вїи сѣда́ленъ, гла́съ є҃. 
Подо́бенъ: Собезнача́льное сло́во: 
Пре́жде крⷭ҇та̀ твоегѡ̀ ще́дре, и҆ воста́нїѧ,  и҆дꙋ́щꙋ тѝ, слѣпы́й ѿ рожде́нїѧ взыва́ше те́плѣ:  сн҃е дв҃довъ (л. рѻ҃г ѡ҆б.) поми́лꙋй, да́ждь мѝ свѣ́тъ  ѻ҆чесє́мъ, да оу҆зрю́ тѧ и҆ а҆́зъ: є҆гѡ́же зѣ́ницы  пома́завъ бре́нїемъ ѿ плюнове́нїѧ сло́ве, томꙋ̀ свѣ́тъ  свѣ́тлѡ да́лъ є҆сѝ. 
Сла́ва, и҆ ны́нѣ: то́йже. 
Воскрⷭ҇нїе хрⷭ҇то́во: ѱало́мъ н҃. И҆ посе́мъ,  канѡ́нъ пра́здника, со і҆рмосо́мъ на и҃. И҆ мине́и на д҃.  Конда́къ и҆ є҆ѯапостїла́рїй пра́здника. 
На хвали́техъ поста́вимъ стїхѝ д҃. И҆ пое́мъ  стїхи̑ры ѻ҆смогла́сника, гла́съ є҃: 
Гдⷭ҇и, запеча́танꙋ гро́бꙋ ѿ беззако́нникѡвъ,  проше́лъ є҆сѝ и҆з̾ гро́ба, ꙗ҆́коже роди́лсѧ є҆сѝ  ѿ бцⷣы: не оу҆разꙋмѣ́ша, ка́кѡ воплоти́лсѧ є҆сѝ,  безпло́тнїи твоѝ а҆́гг҃ли: не чꙋ́вствоваша, когда̀  воскре́слъ є҆сѝ, стрегꙋ́щїи тѧ̀ во́ини. ѻ҆боѧ́ бо  запечатлѣ́стасѧ и҆спытꙋ́ющымъ, ꙗ҆ви́шасѧ же чꙋдеса̀  кла́нѧющымсѧ вѣ́рою та́инствꙋ: є҆́же воспѣва́ющымъ,  возда́ждь на́мъ ра́дость и҆ ве́лїю млⷭ҇ть. [Два́жды.] 
Оу҆вы̀ мнѣ̀, комꙋ̀ оу҆подо́бихсѧ а҆́зъ;  непло́днѣй смоко́вницѣ, и҆ бою́сѧ проклѧ́тїѧ съ  посѣче́нїемъ. но нбⷭ҇ный дѣ́лателю хрⷭ҇тѐ бж҃е,  ѡ҆лѧденѣ́вшꙋю мою̀ дꙋ́шꙋ плодоно́снꙋ покажѝ, и҆ ꙗ҆́кѡ  блꙋ́днаго сы́на прїими́ мѧ̀, и҆ поми́лꙋй мѧ̀. 
Мꙋ́чениченъ: 
Благослове́но во́инство цр҃ѧ̀ нбⷭ҇нагѡ: а҆́ще бо  и҆ земноро́дни бы́ша страстоте́рпцы, но а҆́гг҃льское  досто́инство потща́шасѧ дости́гнꙋти: тѣлеса̀  презрѣ́вше, и҆ страда́ньми безпло́тныхъ сподо́бльшесѧ  че́сти. моли́твами тѣ́хъ гдⷭ҇и, низпослѝ на́мъ ве́лїю  ми́лость. (л. рѻ҃д) 
Сла́ва, и҆ ны́нѣ: гла́съ в҃: 
Всѐ житїѐ слѣпы́й но́щь помышлѧ́ѧ, возопѝ къ  тебѣ̀: гдⷭ҇и ѿве́рзи мѝ зѣ́ницы, сн҃е дв҃довъ, сп҃се  на́шъ, да со всѣ́ми и҆ а҆́зъ воспою̀ твою̀ си́лꙋ. 
На стїхо́внѣ стїхи̑ры пра́здника, гла́съ є҃. 
Подо́бенъ: Преподо́бне ѻ҆́ч҃е: 
Ѡ҆слѣпле́нїе ꙗ҆ви́сѧ слѣпы́й не́гли ви́дѧщымъ,  ѡ҆мрача́ѧ и҆ ра́зꙋмы и҆ дꙋ́шы и҆ оу҆́мъ, зрѧ́щымъ є҆гѡ̀  безго́дное прозрѣ́нїе, и҆ пригласи́вше вопроша́хꙋ съ  лю́тостїю: ка́кѡ ны́нѣ зри́ши ꙗ҆́кѡ є҆ди́нъ ѿ  свѣ́тъ ви́дѧщихъ, слѣ́пъ сы́й ѿ рожде́нїѧ, и҆  присѣдѧ́й стезѧ́мъ и҆ просѧ́й; тѣ́мже показа̀ свѣ́тъ  подава́ющаго, и҆ созда́вшаго свѣти̑ла въ мі́рѣ. ѿ  ни́хже проповѣ́даетсѧ сн҃ъ бж҃їй пребезнача́льный, въ  послѣ̑днѧѧ и҆з̾ дв҃ы человѣ́къ ꙗ҆вле́йсѧ за  милосе́рдїе, ѿ бж҃е́ственнагѡ дх҃а. 
Сті́хъ: При́зри на мѧ̀, и҆ поми́лꙋй мѧ̀. 
Ꙗ҆́коже бре́мѧ и҆ земно́е тѧжконо́сїе зрѧ́шесѧ,  въ мі́рѣ ходѧ̀ слѣпы́й, и҆ по сто́гнахъ но́ги  сокрꙋша́ѧй, не́гли ꙗ҆́коже зрѣ́нїемъ жезло́мъ  богатѣ́ѧ. тѣ́мже прибѣга́етъ къ свѣтода́телю, ѿ  негѡ́же прїе́млетъ свѣ́тъ зрѣ́ти, и҆ ѻ҆чи́ма свои́ма  ви́дѣти творца̀, по подо́бїю твоемꙋ̀, и҆ по ѻ҆́бразꙋ  созда́вшаго є҆стество̀ человѣ́ческое ѿ землѝ  пе́рвѣе, и҆ ны́нѣ пе́рстїю и҆ плюнове́нїемъ  просвѣти́вшаго є҆гѡ̀ зѣ́ницы, и҆ да́вшаго  человѣколю́бнѡ зрѣ́ти со́лнце. 
Сті́хъ: Стѡпы̀ моѧ̑ напра́ви по словесѝ твоемꙋ̀: 
Соѻбра́зна оу҆зрѣ̀ человѣ́ческомꙋ ѻ҆́бразꙋ  сло́ва ѻ҆́ч҃а, свѣ́тъ ви́дѣвъ слѣпы́й, ѿ негѡ́же  свѣтоно́сное и҆ (л. рѻ҃д ѡ҆б.) дненача́льное ви́дѣ  со́лнце, ꙗ҆́коже и҆ про́чїи человѣ́цы ра́дꙋѧсѧ зрѣ́нїю  новолѣ́пнѣйшемꙋ, и҆́мже оу҆красѧ́шесѧ пра́во и҆ды́й,  и҆ безтрꙋ́днѣ проходѧ̀ стєзѝ, и҆ просвѣти́вшаго сн҃а  бж҃їѧ познава́ѧ, вочеловѣ́чшасѧ кра́йнѧгѡ ра́ди  бл҃гоꙋтро́бїѧ, и҆ є҆́же бѣ̀ пребы́вша бг҃а, человѣ́ка  бы́вша, и҆ прїи́мша є҆́же не бѣ̀, неслїѧ́нное же  соблюда́юща си́хъ соедине́нїе. 
Сла́ва, и҆ ны́нѣ: гла́съ є҃: 
Гдⷭ҇и, мимоходѧ̀ пꙋте́мъ, ѡ҆брѣ́лъ є҆сѝ  человѣ́ка слѣ́па ѿ рожде́нїѧ, и҆ оу҆дивле́ни бы́вше  оу҆ченицы̀, вопроша́хꙋ тѧ̀ глаго́люще: оу҆чи́телю, кто̀  согрѣшѝ, се́й ли, и҆лѝ роди́тели є҆гѡ̀, да слѣ́пъ  роди́сѧ; ты́ же сп҃се мо́й возопи́лъ є҆сѝ къ ни́мъ: ни  се́й согрѣшѝ, ни роди́тели є҆гѡ̀, но да ꙗ҆вѧ́тсѧ  дѣла̀ бж҃їѧ на не́мъ. мнѣ̀ подоба́етъ дѣ́лати дѣла̀  посла́вшагѡ мѧ̀, ꙗ҆̀же никто́же мо́жетъ дѣ́лати. и҆  сїѧ̑ ре́къ, плю́нꙋвъ до́лꙋ, и҆ бре́нїе сотво́рь,  пома́залъ є҆сѝ ѻ҆́чи є҆гѡ̀, ре́къ къ немꙋ̀: и҆дѝ  оу҆мы́йсѧ въ сїлѡа́мстѣй кꙋпѣ́ли. ѻ҆́нъ же оу҆мы́всѧ  здра́въ бы́сть, и҆ вопїѧ́ше къ тебѣ̀: вѣ́рꙋю гдⷭ҇и, и҆  поклони́сѧ тебѣ̀. тѣ́мже вопїе́мъ и҆ мы̀: поми́лꙋй  на́съ. 
Въ понедѣ́льникъ ве́чера, 
На Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры пра́здника г҃: и҆ мине́и г҃. Стїхи̑ры  пра́здника, гла́съ є҃. 
Подо́бенъ: Ра́дꙋйсѧ по́стникѡвъ: 
Оу҆сты̀ и҆ дꙋше́ю и҆ оу҆мо́мъ, ѿ пе́рсти  зижди́тельски (л. рѻ҃є) и҆ плюнове́нїѧ, ѻ҆че́съ  зѣ́ницы да́вшаго, и҆ ѻ҆́бщее просвѣще́нїе, и҆́же  пре́жде слѣпы́й и҆сповѣ́даше, тва́ремъ всемі́рнаго  смотри́телѧ и҆ строи́телѧ, за милосе́рдїе то́кмѡ  созда́нїѧ вочеловѣ́чившагосѧ, и҆ проповѣ́даше ꙗ҆́кѡ  бг҃а всеси́льнаго. є҆го́же кни̑жницы за́вистїю, и҆  є҆́же къ ни́мъ бесѣ́дованїе, ѿню́дъ не могꙋ́ще  зрѣ́ти, слѣпотствꙋ́юще мно́жае, и҆згна́на ѿ собо́рища  сꙋ́дѧтъ, и҆ногда̀ зѣ́ницы да́вшаго слѣпо́мꙋ дꙋшє́вныѧ  и҆ тѣлє́сныѧ. 
Побѣ́дꙋ до́бльствїѧ слѣпы́й на ви́дѧщихъ до  конца̀ взѧ́тъ: и҆́бо содѣ́телѧ сего̀ и҆ созда́телѧ  всѣ́хъ и҆ слѣпы́й сы́й оу҆зрѣ̀, ви́дѣвъ  воѻчевле́нїе созда́вшеесѧ ѿ плюнове́нїѧ, и҆ си́мъ  є҆ди́нѣмъ позна́вый просвѣти́вшаго, и҆ сн҃а бж҃їѧ, и҆  влⷣкꙋ всемі́рнаго: є҆го́же ви́дѧще за́висти ѕло́бою  ѡ҆слѣплѧ́еми весьма̀ не ви́дѣша. и҆ та́кѡ сїѧ̑  многосꙋгꙋ́бѡ ви́дѧще, ѿ сегѡ̀ чꙋде́съ дѣ̑йствїѧ  пресла̑внаѧ є҆ди́нѣми глаго́лы. 
Сомни́теленъ кни́жникѡмъ слѣпы̑мъ, воѻчи́выйсѧ  пре́жде слѣпы́й сы́й, ꙗ҆ви́сѧ, ꙗ҆́кѡ не́гли ника́коже  ви́дѧ: но ло́жнѡ є҆́же зрѣ́ти сп҃са ра́ди  притворѧ́ѧйсѧ, ѡ҆слѣплѧ́тисѧ хотѧ́щымъ, помраче́ньми  пи́смене, въ ни́хже сїѧ́етъ сла́дкое вои́стиннꙋ со́лнце,  сꙋббѡтодѣ́йствїе ѡ҆бновлѧ́ѧй, содѣ́лавый мнѣ̀, и҆́же  сѣно́вное сегѡ̀ свѣтодѣ́ѧй, и҆ покрове́нїе взе́млѧй,  и҆ свѣ́тъ и҆́же въ си́хъ пре́жде слѣпы̑мъ подадѐ: и҆  ны́нѣ зрѧ́ще, свѣтопода́телѧ мі́рови проповѣ́дꙋетъ. 
Сла́ва, и҆ ны́нѣ: гла́съ и҃: 
Пра́вды со́лнце мы́сленное хрⷭ҇тѐ бж҃е, и҆з̾  оу҆тро́бы свѣ́та лише́ннаго, твои́мъ пречи́стымъ  прикоснове́нїемъ (л. рѻ҃є ѡ҆б.) просвѣти́вшее  ѻ҆бою́дꙋ, и҆ на́ши ѻ҆́чи дꙋше́вныѧ ѡ҆зари́вшее, сы́ны  днѐ покажѝ, да вѣ́рою вопїе́мъ тѝ: мно́гое твоѐ и҆  неизрече́нное, є҆́же на на́съ бл҃гоꙋтро́бїе,  чл҃вѣколю́бче сла́ва тебѣ̀. 
На стїхо́внѣ стїхи̑ры, гла́съ є҃: 
Воскрⷭ҇нїе даѧ́й ро́дꙋ человѣ́ческомꙋ, ꙗ҆́кѡ  ѻ҆вча̀ на заколе́нїе веде́сѧ: оу҆страши́шасѧ сегѡ̀  кнѧ́зи а҆́дстїи, и҆ взѧ́шасѧ врата̀ плачє́внаѧ. вни́де  бо цр҃ь сла́вы хрⷭ҇то́съ, глаго́лѧ сꙋ́щымъ во оу҆́захъ,  и҆зыди́те: и҆ сꙋ́щымъ во тьмѣ̀, ѿкры́йтесѧ. 
Сті́хъ: Къ тебѣ̀ возведо́хъ ѻ҆́чи моѝ: 
Гдⷭ҇и, и҆ стра́ха твоегѡ̀ бою́сѧ, и҆ лꙋка́вое  твори́ти не престаю̀. кто̀ на сꙋди́щи сꙋдїѝ не бои́тсѧ;  и҆лѝ кто̀ и҆сцѣли́тисѧ хотѧ̀, врача̀ прогнѣ́ваетъ,  ꙗ҆́коже а҆́зъ: долготерпѣли́ве гдⷭ҇и, на не́мощь мою̀  оу҆милосе́рдисѧ и҆ поми́лꙋй мѧ̀. 
Сті́хъ: Поми́лꙋй на́съ гдⷭ҇и, поми́лꙋй на́съ: 
Мꙋ́чениченъ: Щито́мъ вѣ́ры ѡ҆бо́лкшесѧ, и҆  ѻ҆́бразомъ кре́стнымъ себѐ оу҆крѣпи́вше, къ мꙋ́камъ  мꙋ́жески вда́шасѧ, и҆ дїа́волю ле́сть и҆ де́рзость  оу҆праздни́ша, ст҃і́и твоѝ гдⷭ҇и. тѣ́хъ мольба́ми  ꙗ҆́кѡ всеси́льный бг҃ъ, мі́рови ми́ръ низпослѝ, и҆  дꙋша́мъ на́шымъ ве́лїю ми́лость. 
Сла́ва, и҆ ны́нѣ: гла́съ и҃: 
За милосе́рдїе ми́лости воплоти́выйсѧ хрⷭ҇тѐ  бж҃е, свѣ́та лише́ннаго ѿ оу҆тро́бы, милосе́рдїемъ  неизрече́нныхъ щедро́тъ, сїѧ́нїѧ бж҃е́ственнагѡ  сподо́билъ є҆сѝ, сегѡ̀ зѣ́ницамъ пе́рстїю  созда́тельными пе́рсты твои́ми прикоснꙋ́выйсѧ. са́мъ и҆  ны́нѣ свѣтода́телю, и҆ на́шѧ ѡ҆зарѝ дꙋшє́внаѧ  чꙋ̑вства, ꙗ҆́кѡ є҆ди́нъ независтнода́тель. (л. рѻ҃ѕ) 
Во вто́рникъ слѣпа́гѡ, на оу҆́трени, 
По а҃-мъ стїхосло́вїи, сѣда́ленъ, гла́съ є҃: 
Подо́бенъ: Собезнача́льное сло́во: 
Гдⷭ҇и, ме́ртвъ наре́клсѧ є҆сѝ, оу҆мертви́вый  сме́рть: во гро́бѣ положи́лсѧ є҆сѝ, и҆стощи́вый  гро́бы: горѣ̀ во́ини гро́бъ стрежа́хꙋ, до́лѣ ѿ вѣ́ка  мє́ртвыѧ воскреси́лъ є҆сѝ. всеси́льне и҆ непостижи́ме  гдⷭ҇и сла́ва тебѣ̀. 
Сті́хъ: Гдⷭ҇и, да не ꙗ҆́ростїю твое́ю ѡ҆бличи́ши  менѐ: 
Сꙋдїѝ сѣдѧ́щꙋ, и҆ а҆́гг҃лѡмъ предстоѧ́щымъ,  трꙋбѣ̀ гласѧ́щей, и҆ пла́мени горѧ́щꙋ, что̀ сотвори́ши  дꙋшѐ моѧ̀, ведо́ма на сꙋ́дъ; тогда́ бо лю̑таѧ твоѧ̑  предста́нꙋтъ, и҆ та̑йнаѧ твоѧ̑ ѡ҆блича́тсѧ согрѣшє́нїѧ.  тѣ́мже пре́жде конца̀ возопі́й къ сꙋдїѝ: бж҃е ѡ҆чи́сти  мѧ̀, и҆ спаси́ мѧ. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Мꙋ́чениченъ: Сїѧ́етъ дне́сь па́мѧть  страстоте́рпцєвъ, и҆́мать бо ѿ нб҃съ ѡ҆заре́нїе: ли́къ  а҆́гг҃льскїй торжествꙋ́етъ, и҆ человѣ́ческїй ро́дъ  спра́зднꙋетъ. тѣ́мже мо́лѧтсѧ гдⷭ҇ви, поми́ловатисѧ  дꙋша́мъ на́шымъ. 
Сла́ва, и҆ ны́нѣ: бг҃оро́диченъ: 
Мт҃и бж҃їѧ прест҃а́ѧ, стѣно̀ хрⷭ҇тїа́нъ, и҆зба́ви  лю́ди твоѧ̀ ѻ҆бы́чнѡ, зовꙋ́щыѧ къ тебѣ̀ прилѣ́жнѡ:  сопроти́въ ста́ни врагѡ́въ, и҆ возвыша́ющихсѧ мы́слей, да  вопїе́мъ тѝ: ра́дꙋйсѧ бл҃года́тнаѧ. 
По в҃-мъ стїхосло́вїи, сѣда́ленъ, гла́съ є҃. 
Подо́бенъ: Собезнача́льное сло́во: 
Прозрѣ́вый ви́дитсѧ слѣпы́й плюнове́нїемъ,  чл҃вѣ́ческое (л. рѻ҃ѕ ѡ҆б.) составле́нїе пре́жде  созда́вшагѡ, не ви́дѧй ѿ рожде́нїѧ вели́кое со́лнце.  тѣ́мже и҆ благодаре́нїе бг҃ꙋ возсыла́етъ ѿ дꙋшѝ,  сегѡ̀ зрѧ̀ ѻ҆́бразъ, по подо́бїю созда́нный ѻ҆́бразъ  созда́вшагѡ. 
Сла́ва, и҆ ны́нѣ: то́йже. 
Пое́мъ канѡ́нъ пра́здника, со і҆рмосы̀ на и҃: и҆  мине́и на д҃. Конда́къ, и҆ є҆ѯапостїла́рїй  пра́здника. 
На хвали́техъ стїхи̑ры ѻ҆смогла́сника,  гла́съ є҃: 
Гдⷭ҇и, верєѝ вѣ́чныѧ сокрꙋши́вый, и҆ оу҆́зы  растерза́вый ѿ гро́ба воскре́слъ є҆сѝ, ѡ҆ста́вль  твоѧ̑ погреба̑льнаѧ, во свидѣ́тельство и҆́стиннагѡ  тридне́внагѡ твоегѡ̀ погребе́нїѧ: и҆ предвари́лъ є҆сѝ  въ галїле́и, въ пеще́рѣ стрего́мый. ве́лїѧ твоѧ̀  ми́лость, непостижи́ме сп҃се поми́лꙋй, и҆ спасѝ на́съ.  [Два́жды]. 
Мно́жєства прегрѣше́нїй мои́хъ пре́зри гдⷭ҇и,  ѿ дв҃ы рожде́йсѧ, и҆ всѧ̑ ѡ҆чи́сти беззакѡ́нїѧ моѧ̑,  по́мыслъ мнѣ̀ подаѧ́й ѡ҆браще́нїѧ, ꙗ҆́кѡ є҆ди́нъ  человѣколю́бецъ, молю́сѧ, и҆ поми́лꙋй мѧ̀. 
Мꙋ́чениченъ: 
Страстоте́рпцы твоѝ гдⷭ҇и, чи́ны а҆́гг҃льскїѧ  подража́вше, ꙗ҆́кѡ безпло́тнїи мꙋ̑ки претерпѣ́ша,  є҆диномы́сленное оу҆пова́нїе и҆мꙋ́ще, ѡ҆бѣща́нныхъ  бла̑гъ наслажде́нїе. тѣ́хъ моли́твами хрⷭ҇тѐ бж҃е  на́шъ, ми́ръ да́рꙋй мі́рꙋ твоемꙋ̀ и҆ дꙋша́мъ на́шымъ  ве́лїю ми́лость. 
Сла́ва, и҆ ны́нѣ: гла́съ и҃: 
Кто̀ возглаго́летъ си̑лы твоѧ̀ хрⷭ҇тѐ; и҆лѝ кто̀  и҆зочте́тъ чꙋде́съ твои́хъ мно́жєства; сꙋгꙋ́бъ бо ꙗ҆́кѡ  ви́дѣнъ бы́лъ є҆сѝ на землѝ за бла́гость, сꙋгꙋ́бы и҆  (л. рѻ҃з) цѣльбы̑ недꙋ́гꙋющымъ подава́лъ є҆сѝ: не  то́чїю бо тѣлє́сныѧ ѻ҆́чи ѿве́рзлъ є҆сѝ, и҆́же ѿ  оу҆тро́бы слѣпо́мꙋ, но и҆ дꙋшє́вныѧ. тѣ́мже бг҃а тѧ̀  и҆сповѣ́даше таѧ́щагосѧ, и҆ всѣ̑мъ подаю́ща ве́лїю  ми́лость. 
На стїхо́внѣ стїхи̑ры подо́бны, гла́съ є҃. 
Подо́бенъ: Преподо́бне ѻ҆́ч҃е: 
Сїѧ́нїе свѣтоно́сное просїѧ́вшее, зрѧ́ще  проѧвле́ннѡ въ сꙋббѡ́тꙋ, свѣтоно́снаго слѣпца̀,  зако́нми мѡѷсе́а смꙋща́емїи, нра́вомъ ѡ҆слѣплѧ́ющесѧ  зрѧ́ще сѣ́нь, ѡ҆сѣне́нїѧ не разꙋмѣ́юще покрыва́юща  зако́ны, и҆з̾ негѡ́же не ви́дѣша свѣтодѣ́телѧ, и҆  сло́вомъ сꙋббѡ́ты содѣ́телѧ, воѻчи́вшагѡ слѣпа́го  и҆змове́нїемъ, и҆ плюнове́нїѧ но́вымъ бренотворе́нїемъ.  съ ни́мже смѣша́еми бг҃а того̀ оу҆́зримъ, ѡ҆слѣпле́нїе  фарїсе́йское ѡ҆блича́юще зрѣ́нїемъ, є҆́же ѿ лꙋ́чшагѡ. 
Сті́хъ: При́зри на мѧ̀, и҆ поми́лꙋй мѧ̀. 
Оу҆́тро возсїѧ̀ во тмѣ̀ пребыва́ющемꙋ но́щи  невидѣ́нїѧ, многоболѣ́зненномꙋ слѣпо́мꙋ, во стрꙋѧ́хъ  кꙋпѣ́ли сїлѡа́мстѣй и҆змове́нномꙋ, свѣ́тъ ѻ҆чесє́мъ  бж҃е́ственнымъ повелѣ́нїемъ. тѣ́мже свѣтоно́сный  новѣ́йшїй ви́дитсѧ, мра́къ тмы̀ нощетво́рныхъ зако́нныхъ  и҆з̾ѡблича́ѧ кни́жникѡвъ, и҆ помраче́нное си́хъ  невидѣ́нїе возсїѧ́ньми просвѣща́ѧй свѣтоно́сными:  и҆з̾ ни́хже ѡ҆слѣпле́нїе сѣно́вныхъ пре́жде пи́сменъ  воѻча́етсѧ, ѿ сло́ва на́мъ подае́мыми свѣ́тлыми  сїѧ́ньми. 
Сті́хъ: Стѡпы̀ моѧ̀ напра́ви по словесѝ твоемꙋ̀. 
На высотꙋ̀ взы́де свѣтоно́снагѡ восхожде́нїѧ,  свѣ́томъ бг҃оразꙋ́мїѧ просвѣ́щсѧ слѣпы́й, терпѧ̀  тѣле́сное и҆ (л. рѻ҃з ѡ҆б.) оу҆́мное ѡ҆мраче́нїе,  є҆́же ѿ сло́ва но́выми свѣтоли́тїи просвѣ́щсѧ ве́сь,  а҆́ще и҆ пе́рвѣе ѡ҆слѣпи́сѧ во ѻ҆бои́хъ и҆  свѣтода́вца познава́етъ, и҆ свѣтодѣ́телѧ возсїѧ́вшаго  и҆з̾ гро́ба тридне́внѡ, и҆ зе́млю оу҆ѧсни́вшаго свои́мъ  воскресе́нїемъ: и҆з̾ негѡ́же возсїѧ̀ свѣ́тъ  возсозда́нїѧ во тмѣ̀ держи́мымъ человѣ́кѡмъ, за  благоꙋтро́бїе и҆ ве́лїю млⷭ҇ть. 
Сла́ва. и҆ ны́нѣ: гла́съ и҃: 
Пра́вды сл҃нце мы́сленное хрⷭ҇тѐ бж҃е, и҆з̾  оу҆тро́бы свѣ́та лише́ннаго, твои́мъ пречи́стымъ  прикоснове́нїемъ просвѣти́вшее ѻ҆бою́дꙋ, и҆ на́ши  ѻ҆́чи дꙋшє́вныѧ ѡ҆зари́вшее, сы́ны днѐ покажѝ, да  вѣ́рою вопїе́мъ тѝ мно́гое твоѐ и҆ неизрече́нное,  є҆́же на на́съ бл҃гоꙋтро́бїе, человѣколю́бче, сла́ва  тебѣ̀. 
Во вто́рникъ ве́чера ѿда́нїе пра́здника па́схи. 
По ѳ҃-мъ часѣ̀ твори́тъ сщ҃е́нникъ нача́ло съ  кади́ломъ и҆ со свѣще́ю, црⷭ҇кимъ две́ремъ  ѿве́рзєннымъ, и҆ пое́тъ: Хрⷭ҇то́съ воскр҃се: со  стїхѝ. И҆ по стїсѣ́хъ ѱало́мъ: Блгⷭ҇вѝ дꙋшѐ моѧ̀  гдⷭ҇а: И҆ є҆ктенїа̀. Та́же каѳі́сма ѻ҆бы́чнаѧ. 
На Гдⷭ҇и воззва́хъ: пое́мъ стїхи̑ры самогла́сны,  слѣпа́гѡ, на ѕ҃. Гла́съ в҃: 
Слѣпы́й роди́выйсѧ, въ свое́мъ по́мыслѣ  глаго́лаше: є҆да̀ а҆́зъ грѣ̑хъ ра́ди роди́тельныхъ  роди́хсѧ без̾ ѻ҆́чїю; (л. рѻ҃и) є҆да̀ а҆́зъ за  невѣ́рїе ꙗ҆зы́кѡвъ роди́хсѧ во ѡ҆бличе́нїе; не  домышлѧ́юсѧ вопроша́ти: когда̀ но́щь, когда̀ де́нь; не  терпи́та мѝ но́зѣ ка́меннагѡ претыка́нїѧ, не ви́дѣхъ  сл҃нца сїѧ́юща, нижѐ во ѻ҆́бразѣ менѐ созда́вшагѡ. но  молю́ ти сѧ хрⷭ҇тѐ бж҃е, при́зри на мѧ̀, и҆ поми́лꙋй  мѧ̀. 
Мимоходѧ̀ і҆и҃съ ѿ ст҃и́лища, ѡ҆брѣ́те  человѣ́ка слѣ́па ѿ рожде́нїѧ, и҆ оу҆милосе́рдивсѧ  положѝ бре́нїе на ѻ҆́чїю є҆гѡ̀, и҆ речѐ къ немꙋ̀:  и҆дѝ оу҆мы́йсѧ въ сїлѡа́мѣ: и҆ оу҆мы́всѧ прозрѣ̀,  сла́вꙋ возсыла́ѧ бг҃ꙋ. сосѣ́ди же є҆гѡ̀ глаго́лахꙋ  є҆мꙋ̀: кто̀ твоѝ зѣ̑ницы ѿве́рзе, и҆́хже никто́же  зрѧ́щихъ и҆сцѣли́ти возмо́же; ѻ҆́нъ же возопи́въ,  речѐ: человѣ́къ і҆и҃съ глаго́лемый, ѻ҆́нъ мѝ речѐ:  оу҆мы́йсѧ въ сїлѡа́мѣ, и҆ прозрѣ́хъ. то́й є҆́сть  вои́стиннꙋ, є҆го́же речѐ мѡѷсе́й въ зако́нѣ, хрⷭ҇та̀  мессі́ю: то́й є҆́сть сп҃съ дꙋша́мъ на́шымъ. 
Гла́съ д҃: Всѐ житїѐ слѣпы́й но́щь помышлѧ́ѧ,  возопѝ тебѣ̀: гдⷭ҇и, ѿве́рзи мѝ зѣ̑ницы, сн҃е  дв҃довъ сп҃се на́шъ, да со всѣ́ми и҆ а҆́зъ воспою̀ твою̀  си́лꙋ. 
Гла́съ є҃: Гдⷭ҇и, мимоходѧ̀ пꙋте́мъ, ѡ҆брѣ́лъ  є҆сѝ человѣ́ка слѣ́па ѿ рожде́нїѧ, и҆ оу҆дивле́ни  бы́вше оу҆ченицы̀, вопроша́хꙋ тѧ̀ глаго́люще:  оу҆чи́телю, кто̀ согрѣшѝ, се́й ли, и҆лѝ роди́тели  є҆гѡ̀, да слѣ́пъ роди́сѧ; ты́ же сп҃се мо́й, возопи́лъ  є҆сѝ къ ни́мъ: ни се́й согрѣшѝ, ни роди́тели є҆гѡ̀,  но да ꙗ҆вѧ́тсѧ дѣла̀ бж҃їѧ на не́мъ. мнѣ̀ подоба́етъ  дѣ́лати дѣла̀ посла́вшагѡ мѧ̀, ꙗ҆̀же никто́же мо́жетъ  дѣ́лати. и҆ сїѧ̑ ре́къ, плю́нꙋвъ до́лꙋ, бре́нїе  сотво́рь, пома́залъ є҆сѝ ѻ҆́чи є҆гѡ̀, ре́къ къ немꙋ̀:  и҆дѝ оу҆мы́йсѧ въ сїлѡа́мстѣй кꙋпѣ́ли. ѻ҆́нъ же (л.  рѻ҃и ѡ҆б.) оу҆мы́всѧ здра́въ бы́сть, и҆ вопїѧ́ше къ  тебѣ̀: вѣ́рꙋю гдⷭ҇и, и҆ поклони́сѧ тебѣ̀. тѣ́мже  вопїе́мъ и҆ мы̀: поми́лꙋй на́съ. 
Гла́съ и҃: Пра́вды со́лнце мы́сленное хрⷭ҇тѐ  бж҃е, и҆з̾ оу҆тро́бы свѣ́та лише́ннаго, твои́мъ  пречи́стымъ прикоснове́нїемъ просвѣти́вшее ѻ҆бою́дꙋ, и҆  на́ши ѻ҆́чи дꙋшє́вныѧ ѡ҆зари́вшее, сы́ны днѐ покажѝ,  да вѣ́рою вопїе́мъ тѝ: мно́гое твоѐ и҆ неизрече́нное,  є҆́же на на́съ благоꙋтро́бїе, человѣколю́бче сла́ва  тебѣ̀. 
За милосе́рдїе ми́лости воплоти́выйсѧ хрⷭ҇тѐ  бж҃е, свѣ́та лише́ннаго ѿ оу҆тро́бы, милосе́рдїемъ  неизрече́нныхъ щедро́тъ сїѧ́нїѧ бж҃е́ственнагѡ сподо́билъ  є҆сѝ сегѡ̀ зѣ́ницамъ пе́рстїю созда́тельными пе́рсты  твои́ми прикоснꙋ́выйсѧ: са́мъ и҆ ны́нѣ свѣтода́телю, и҆  на́шѧ ѡ҆зарѝ дꙋшє́внаѧ чꙋ̑вства, ꙗ҆́кѡ є҆ди́нъ  независтнода́тель. 
Сла́ва и҆ ны́нѣ: гла́съ и҃: 
Кто̀ возглаго́летъ си̑лы твоѧ̀ хрⷭ҇тѐ; и҆лѝ кто̀  и҆зочте́тъ чꙋде́съ твои́хъ мно́жєства; сꙋгꙋ́бъ бо ꙗ҆́кѡ  ви́дѣнъ бы́лъ є҆сѝ на землѝ за бл҃гость, сꙋгꙋ́бы и҆  цѣльбы̑ недꙋ́гꙋющымъ подава́лъ є҆сѝ. не то́чїю бо  тѣлє́сныѧ ѻ҆́чи ѿве́рзлъ є҆сѝ, и҆́же ѿ  оу҆тро́бы слѣпо́мꙋ, но и҆ дꙋшє́вныѧ. тѣ́мже бг҃а тѧ̀  и҆сповѣ́даше таѧ́щагосѧ, и҆ всѣ̑мъ подаю́ща ве́лїю  ми́лость. 
Прокі́менъ днѐ. 
На стїхо́внѣ стїхи́ра, гла́съ є҃: 
Тебѐ воплоще́ннаго сп҃са хрⷭ҇та̀, и҆ нб҃съ не  разлꙋчи́вшасѧ, во гла́сѣхъ пѣ́нїй велича́емъ: ꙗ҆́кѡ  крⷭ҇тъ и҆ сме́рть прїѧ́лъ є҆сѝ за ро́дъ на́шъ, ꙗ҆́кѡ  чл҃вѣколю́бецъ гдⷭ҇ь, и҆спрове́ргїй (л. рѻ҃ѳ) а҆́дова  врата̀, тридне́внѡ воскре́слъ є҆сѝ, сп҃са́ѧ дꙋ́шы  на́шѧ. 
Та́же: Да воскре́снетъ бг҃ъ, и҆ расточа́тсѧ вразѝ  є҆гѡ̀. И҆ пое́мъ стїхи̑ры па́схи съ припѣ́вы и҆́хъ.  Па́сха сщ҃е́ннаѧ на́мъ дне́сь показа́сѧ: и҆ прѡ́чаѧ.  Сла́ва, и҆ ны́нѣ: Воскрⷭ҇нїѧ де́нь: И҆ пото́мъ.  Хрⷭ҇то́съ воскре́се: съ пѣ́нїемъ, є҆ди́ножды.  Та́же, Ны́нѣ ѿпꙋща́еши: Трист҃о́е. И҆ по Ѻ҆́ч҃е  на́шъ: Тропа́рь воскрⷭ҇нъ, гла́съ є҃:  Собезнача́льное сло́во: Сла́ва, и҆ ны́нѣ:  бг҃оро́диченъ є҆гѡ̀. И҆ є҆ктенїа̀: Поми́лꙋй на́съ  бж҃е: И҆ ѻ҆бы́чный ѿпꙋ́стъ глаго́летъ і҆ере́й без̾  крⷭ҇та̀: Воскресы́й и҆з̾ ме́ртвыхъ: И҆ ст҃а́го днѐ  помина́етъ. И҆ многолѣ́тны. 
[зрѝ] На повече́рїи по Досто́йно: и҆ по  трист҃о́мъ, конда́къ слѣпа́гѡ: Сла́ва, и҆ ны́нѣ:  па́схи: А҆́ще и҆ во гро́бъ: 
[зрѝ] Полꙋ́нощницꙋ же пое́мъ по ѻ҆бы́чаю съ  каѳі́смою. По а҃-мъ трист҃о́мъ, вмѣ́стѡ: Сѐ жени́хъ  грѧде́тъ: глаго́лемъ тропа́рь воскре́сенъ:  Собезнача́льное сло́во: Сла́ва, и҆ ны́нѣ:  бг҃оро́диченъ є҆гѡ̀. По в҃-мъ трист҃о́мъ, вмѣ́стѡ:  Помѧнѝ гдⷭ҇и ꙗ҆́кѡ бл҃гъ: глаго́лемъ конда́къ  па́схи: А҆́ще и҆ во гро́бъ: Посе́мъ, Гдⷭ҇и  поми́лꙋй. в҃і. И҆ ѿпꙋ́стъ. Моли́твы же: Помѧнѝ  гдⷭ҇и, въ наде́жди: не глаго́лемъ. 
Въ сре́дꙋ ѕ҃-ѧ седми́цы по па́сцѣ, на оу҆́трени, 
нача́ло твори́тъ сщ҃е́нникъ: Сла́ва ст҃ѣ́й, и҆  є҆диносꙋ́щнѣй: по ѻ҆бы́чаю, съ кади́ломъ, и҆ со  стїхѝ, ꙗ҆́кѡ и҆з̾ѡбрази́сѧ ве́чера. И҆ по стїсѣ́хъ  глаго́летъ настоѧ́тель, и҆лѝ чте́цъ: Сла́ва въ  вы́шнихъ бг҃ꙋ: И҆ шестоѱа́лмїе по ѻ҆бы́чаю: На  Бг҃ъ гдⷭ҇ь: (л. рѻ҃ѳ ѡ҆б.) тропа́рь воскрⷭ҇нъ,  гла́съ є҃: Собезнача́льное сло́во: два́жды. Сла́ва,  и҆ ны́нѣ: бг҃оро́диченъ є҆гѡ̀. 
По а҃-мъ стїхосло́вїи, сѣда́ленъ воскре́сенъ.  Сла́ва, и҆ ны́нѣ: бг҃оро́диченъ. Пи́саны въ недѣ́лю  слѣпа́гѡ. И҆ чте́нїе і҆ѡа́нна. 
По в҃-мъ стїхосло́вїи сѣда́ленъ, гла́съ є҃: 
Ѻ҆ц҃ꙋ̀ и҆ дх҃ови собезнача́льный, и҆́же свѣ́томъ  ꙗ҆́кѡ ри́зою ѡ҆дѣва́ѧйсѧ, человѣколю́бнѡ въ на́ше  є҆стество̀ ѡ҆блече́сѧ, и҆ недꙋ́ги человѣ́чєскїѧ  ѿгонѧ́ѧ ꙗ҆́кѡ бг҃ъ, просвѣтѝ и҆ зѣ̑ницы ѿ  ложе́снъ мт҃рнихъ лише́ннагѡ свѣ́та. [Два́жды.] 
Воскрⷭ҇нїе хрⷭ҇то́во: Ѱало́мъ пѧтьдесѧ́тый.  
Канѡ́ны трѝ: па́сцѣ со і҆рмосы̀ на ѕ҃: и҆  слѣпа́гѡ на д҃: и҆ предпра́зднствꙋ вознесе́нїѧ, на д҃. 
Канѡ́нъ предпра́зднствꙋ вознесе́нїѧ, 
є҆гѡ́же краестро́чїе, по а҆лфави́тꙋ. Гла́съ є҃. 
Пѣ́снь а҃. 
І҆рмо́съ: Конѧ̀ и҆ вса́дника: 
Горѣ̀ ко ѻ҆ц҃ꙋ̀ хрⷭ҇то́съ восхо́дитъ, и҆  прино́ситъ пло́ть, ю҆́же ѿ на́съ воспрїѧ́тъ: того̀  воспои́мъ въ похвале́нїи дне́сь, побѣ́днꙋю пѣ́снь  пою́ще. 
Кни̑ги писа́нїй бж҃е́ственныхъ, и҆ про́пѡвѣди  премꙋ́дрыхъ бг҃оглагѡ́льникъ, коне́цъ ꙗ҆́вѣ прїѧ́ша: по  воста́нїи бо влⷣка, восхо́дитъ со сла́вою въ нбⷭ҇наѧ. 
Землѧ̀ та́йнѡ ликꙋ́етъ, и҆ нбⷭ҇наѧ весе́лїѧ  и҆сполнѧ́ютсѧ ѡ҆ вознесе́нїи хрⷭ҇та̀, дре́вле  разстоѧ̑щаѧсѧ соедини́вшагѡ бл҃года́тїю, и҆ є҆́ѵино  прегражде́нїе разори́вшагѡ. 
Катава́сїа: Сп҃си́телю бг҃ꙋ: (л. р҃п) 
Пѣ́снь г҃. 
І҆рмо́съ: Водрꙋзи́вый на ничесо́мже зе́млю: 
Свѧза́въ свое́ю сме́ртїю сло́ве сме́рть, и҆з̾  ме́ртвыхъ воскре́слъ є҆сѝ ꙗ҆́вѣ тридне́венъ, и҆ къ  нбⷭ҇нымъ сп҃се возше́лъ є҆сѝ со сла́вою,  пѣсносло́вѧщымъ безплѡ́тнымъ твоѐ смотре́нїе  неизрече́нное. 
Прише́лъ є҆сѝ къ земны̑мъ хрⷭ҇тѐ кромѣ̀  тѣ́ла, и҆ ѡ҆бле́ксѧ въ пло́ть, крⷭ҇тъ претерпѣ́лъ  є҆сѝ, и҆ воскре́съ и҆з̾ ме́ртвыхъ, возше́лъ є҆сѝ со  сла́вою къ началосвѣ́тномꙋ ѻ҆ц҃ꙋ̀ твоемꙋ̀,  оу҆миротвори́вый всѧ́чєскаѧ. 
Поиска́въ хрⷭ҇тѐ на землѝ заблꙋ́ждшее ѻ҆вча̀,  незаблꙋ́днымъ сло́ве, сїѐ счини́лъ є҆сѝ: и҆ возне́ссѧ  къ нб҃сє́мъ, сѣ́лъ є҆сѝ во сла́вѣ ѡ҆деснꙋ́ю твоегѡ̀  роди́телѧ. сла́ва мно́гомꙋ бл҃гоꙋтро́бїю твоемꙋ̀. 
Катава́сїа: Си́лою крⷭ҇та̀ твоегѡ̀ хрⷭ҇тѐ: 
Конда́къ слѣпа́гѡ, гла́съ д҃: Дꙋше́вныма  ѻ҆чи́ма: И҆ і҆́косъ. 
Та́же сѣда́ленъ, гла́съ а҃. Подо́бенъ: Гро́бъ  тво́й сп҃се: 
Воѻчи́лъ є҆сѝ хрⷭ҇тѐ ѿ оу҆тро́бы  рожде́ннаго без̾ ѻ҆че́съ, показа́вый і҆ꙋде́ємъ сп҃се  мо́й, сла́вꙋ твою̀ неизрече́ннꙋю, и҆ ꙗ҆́кѡ свѣ́тъ  всѣ́хъ є҆сѝ: но за́вистїю тѧ̀ ѡ҆слѣпле́ннїи оу҆мо́мъ  навѣ́тꙋюще, живота̀ пода́телѧ оу҆мертви́ти потща́хꙋсѧ. 
Сла́ва, и҆ ны́нѣ: Подо́бенъ: 
Роди́лсѧ є҆сѝ, ꙗ҆́кѡ ты̀ сп҃се мо́й  восхотѣ́вый, ꙗ҆ви́лсѧ же па́ки є҆сѝ, ꙗ҆́кѡ ты̀  восхотѣ́лъ є҆сѝ, и҆ пострада́лъ є҆сѝ ꙗ҆́кѡ  человѣ́къ, ꙗ҆́кѡ бг҃ъ же воскре́слъ є҆сѝ. на нб҃са̀  со сла́вою возше́лъ є҆сѝ, и҆ возве́лъ є҆сѝ  чл҃вѣ́ческое сꙋщество̀, и҆ сла́вою оу҆добри́лъ є҆сѝ.  (л. р҃п) 
Пѣ́снь д҃. 
І҆рмо́съ: Бж҃е́ственное твоѐ разꙋмѣ́въ: 
Пре́жде грѣхо́мъ ѡ҆сꙋжде́нное є҆стество̀ на́ше  всецр҃ю̀ твои́мъ прїѧ́тїемъ поми́ловасѧ, пѣсносло́вѧщее  твоѐ со стра́хомъ воста́нїе, и҆ бж҃е́ственное  вознесе́нїе. 
Дивѧ́тсѧ безпло́тныхъ чи́ни, смотрѧ́юще тѧ̀  хрⷭ҇тѐ носѧ́ща тѣ́ло земно́е, и҆ возше́дша на  ѻ҆́блакъ, и҆ къ небє́снымъ восходѧ́ща. 
Сла́ва: 
Ви́дѣвше ѡ҆червле́ны ри̑зы твоѧ̑ хрⷭ҇тѐ  всецр҃ю̀, твои́мъ восхо́домъ оу҆жасо́шасѧ а҆́гг҃льскїѧ  си̑лы и҆ стра́хомъ и҆ ра́достїю поклони́шасѧ. 
И҆ ны́нѣ: 
Воспле́щимъ рꙋка́ма, гдⷭ҇ь воста́въ и҆з̾  ме́ртвыхъ, на нб҃са̀ взы́де, повинꙋ́вшымсѧ є҆мꙋ̀  а҆́гг҃лѡмъ, ꙗ҆́кѡ творцꙋ̀ и҆ бг҃ꙋ на́шемꙋ. 
Катава́сїа: Оу҆слы́шахъ слꙋ́хъ си́лы крⷭ҇та̀: 
Пѣ́снь є҃. 
І҆рмо́съ: Ѡ҆дѣѧ́йсѧ свѣ́томъ: 
Разрѣши́въ ѡ҆сꙋжде́нїе человѣ́чества, хрⷭ҇то́съ  воскре́се и҆ къ нбⷭ҇нымъ, ѻ҆́ч҃имъ сосѣдѣ́нїемъ  поче́тъ, и҆̀хже возлюбѝ. [Два́жды.] 
Сла́ва: 
По воскресе́нїи радостнотвори́вый хрⷭ҇тѐ  оу҆ченикѝ твоѧ̑, возше́лъ є҆сѝ горѣ̀, къ твоемꙋ̀  роди́телю, є҆гѡ́же не разлꙋчи́лсѧ є҆сѝ, а҆́ще и҆  человѣ́кѡмъ бесѣ́довалъ є҆сѝ. 
И҆ ны́нѣ: 
Зако́нꙋ предсѣ̑нїѧ, и҆ проповѣ̑данїѧ  бг҃оглаго́ливыхъ (л. рп҃а) и҆спо́лнивъ, хрⷭ҇тѐ возше́лъ  є҆сѝ, ѻ҆́блакꙋ тѧ̀ под̾е́мшꙋ сп҃се, къ нбⷭ҇нымъ. 
Катава́сїа: Оу҆́тренююще вопїе́мъ тѝ: 
Пѣ́снь ѕ҃. 
І҆рмо́съ: Неи́стовствꙋющеесѧ бꙋ́рею: 
Стра́нное видѣ́нїе ꙗ҆ви́лсѧ є҆сѝ  а҆́гг҃лѡмъ.чл҃вѣ́чь зра́къ носѧ̀, восхо́домъ твои́мъ  стра́шнымъ человѣколю́бче: тѣ́мже со стра́хомъ  воспѣва́емъ тѧ̀. [Два́жды.] 
Сла́ва: 
Всѣ́хъ гдⷭ҇ь со сла́вою восхо́дитъ свѣ́тлѡ къ  своемꙋ̀ безнача́льномꙋ роди́телю: всѧ̀ тва́рь ны́нѣ  пра́зднꙋетъ ликꙋ́ющи. 
И҆ ны́нѣ: 
Всѧ́къ ѧ҆зы́къ дне́сь да вопїе́тъ: въ  воскликнове́нїи, хрⷭ҇то́съ взы́де, и҆ въ трꙋбы̀  бж҃е́ственномъ гла́сѣ къ нб҃сє́мъ: и҆̀хже не ѡ҆ста́ви. 
Катава́сїа: Ѡ҆бы́де мѧ̀ бе́здна: 
Конда́къ па́сцѣ: А҆́ще и҆ во гро́бъ: и҆  і҆́косъ. 
Сѷнаѯа́рь мине́и. 
Пѣ́снь з҃. 
І҆рмо́съ: Превозноси́мый ѻ҆ц҃є́въ: 
Растерза́въ средостѣ́нїе вражды̀ гдⷭ҇и, крⷭ҇то́мъ  и҆ стра́стїю твое́ю, ѻ҆́блакомъ носи́мь возше́лъ є҆сѝ  со сла́вою къ безнача́льномꙋ ѻ҆ц҃ꙋ̀. 
Тре́петни взыва́хꙋ си̑лы: возми́те врата̀, прїи́де  хрⷭ҇то́съ тѣ́ло земно́е носѧ̀, и҆ бж҃е́ственною  стра́стїю велїа́ра оу҆мертви́въ. (л. рп҃а ѡ҆б.) 
Сла́ва: 
Что̀ твоѧ̑ ри̑зы червлє́ны человѣколю́бче;  си́ламъ бж҃є́ственнымъ вопроша́ющымъ: точи́ло ны́нѣ  и҆згнето́хъ, хрⷭ҇то́съ восходѧ̀ вопїѧ́ше. 
И҆ ны́нѣ: 
Пѣ́сньми твоѐ распѧ́тїе хрⷭ҇тѐ, и҆ воста́нїе  согла́снѡ сла́вимъ, свѣ́тлѡ пра́зднꙋюще ѡ҆ вознесе́нїи  честнѣ́мъ твое́мъ во вѣ́ки. 
Катава́сїа: Въ пещѝ ѻ҆́гненнѣй: 
Пѣ́снь и҃. 
І҆рмо́съ: Тебѣ̀ вседѣ́телю: 
Свѣ́тъ тѧ̀ ѿ свѣ́та сꙋ́щїй, ѻ҆́блакъ  свѣ́телъ под̾ѧ́тъ ѿ горы̀ ма́сличныѧ, всѣ̑мъ  зрѧ́щымъ бж҃є́ственнымъ оу҆ченикѡ́мъ твои́мъ, и҆ тебѐ  воспѣва́ющымъ во всѧ̀ вѣ́ки. 
Рꙋка́ми ѱало́мски воспле́щимъ, воскре́се  хрⷭ҇то́съ бг҃ъ на́шъ, и҆ взы́де, ѿѻнꙋ́дꙋже сни́де къ  на́мъ человѣколю́бнѡ, оу҆миротвори́вый дре́вле  разстоѧ̑щаѧсѧ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́гѡ дх҃а,  гдⷭ҇а. 
Поѧ̀ дв҃дъ вопїе́тъ: хрⷭ҇то́съ взы́де на  херꙋві́мѣхъ свои́хъ, и҆ возлетѣ̀ ꙗ҆́вѣ на крилꙋ̀  оу҆́мныхъ чинѡ́въ: є҆го́же превозно́симъ во всѧ̑  вѣ́ки. 
И҆ ны́нѣ: 
Ꙗ҆ви́лсѧ є҆сѝ оу҆ченикѡ́мъ воскре́съ ѿ  гро́ба, и҆ си́хъ возве́лъ є҆сѝ на го́рꙋ ма́сличнꙋю,  ѿѻнꙋ́дꙋже ѻ҆́блакъ свѣ́телъ под̾е́мъ, взѧ́тъ къ  гѡ́рнимъ хрⷭ҇тѐ тебѐ со сла́вою. (л. рп҃в) 
Катава́сїа: И҆з̾ ѻ҆ц҃а̀ пре́жде вѣ́къ: 
Честнѣ́йшꙋю: не пое́мъ: но пое́мъ припѣ́вы  па́схи. 
Пѣ́снь ѳ҃. 
І҆рмо́съ: И҆са́їе ликꙋ́й: 
Сщ҃е́нное торжество̀ всѧ̀ тва́рь прино́ситъ  ꙗ҆́вѣ вознесе́нїю твоемꙋ̀ сло́ве бж҃їй, и҆́мже  прине́слъ є҆сѝ ѻ҆ц҃ꙋ̀ твоемꙋ̀, є҆́же ѿ на́съ  є҆стество̀ воспрїѧ́лъ є҆сѝ па́че сло́ва неизмѣ́нне. 
Ꙗ҆́кѡ бг҃ъ сте́рлъ є҆сѝ врата̀ а҆́дова сп҃се и҆  верєѝ, и҆ воскре́съ и҆з̾ ме́ртвыхъ, къ нбⷭ҇нымъ  восте́клъ є҆сѝ чинѡ́мъ а҆́гг҃льскимъ, врата̀ возми́те,  вопїю́щымъ со оу҆дивле́нїемъ. 
Твоемꙋ̀ бж҃е́ственномꙋ восхо́дꙋ дивѧ́щымсѧ  бж҃є́ственнымъ оу҆ченикѡ́мъ, предста́ша ꙗ҆́вственнѡ  а҆́гг҃ли, тѣ̑мъ вопїю́ще: є҆го́же ви́дите восходѧ́ща на  нб҃са̀, се́й прїи́детъ со сла́вою сꙋди́ти всѣ̑мъ. 
Сла́ва: 
Є҆́же хрⷭ҇тѐ дарова́лъ є҆сѝ ми́ръ  оу҆ч҃нкѡ́мъ, къ гѡ́рнимъ дре́вле восходѧ̀. то́й и҆ на́мъ  бога́тнѡ низпослѝ, въ любвѝ всѣ́хъ содержа́ѧ: ꙗ҆́кѡ  да согла́снѡ тебѐ сп҃са велича́емъ. 
И҆ ны́нѣ: 
Свѣтоно́снаѧ колесни́ца сл҃нца мы́сленнагѡ, ты̀  была̀ є҆сѝ вои́стиннꙋ, нескве́рнаѧ чи́стаѧ, и҆́мже  сѣдѧ́щїи во тмѣ̀ ви́дѣша свѣ́тъ позна́нїѧ, по до́лгꙋ  тѧ̀ сла́вѧще. 
Катава́сїа: Тѧ̀ па́че оу҆ма̀: 
Є҆ѯапостїла́рїй: Пло́тїю оу҆снꙋ́въ: два́жды.  И҆ слѣпа́гѡ: Оу҆́мныѧ моѝ ѻ҆́чи: (л. рп҃в ѡ҆б.) 
На хвали́техъ ста́вимъ стїхѡ́въ и҃, и҆ пое́мъ  стїхи̑ры самогла́сны, слѣпа́гѡ д҃, гла́съ в҃: Слѣпы́й  роди́выйсѧ: Мимоиды́й і҆и҃съ ѿ ст҃и́лища: Та́же,  гла́съ д҃: Всѐ житїѐ слѣпы́й: Гла́съ є҃: Гдⷭ҇и  мимоходѧ́щꙋ тѝ: [Пи́саны во вто́рникъ ве́чера]. 
Та́же стїхи̑ры па́схи съ припѣ́вы и҆́хъ. Сла́ва, и҆  ны́нѣ: Гла́съ є҃: Воскрⷭ҇нїѧ де́нь: Та́же,  Хрⷭ҇то́съ воскре́се: ꙗ҆́коже оу҆каза́сѧ ве́черъ. 
И҆ славосло́вїе вели́кое. Тропа́рь, гла́съ є҃:  Собезнача́льное сло́во: Сла́ва, и҆ ны́нѣ:  бг҃оро́диченъ є҆гѡ̀. Є҆ктенїа̀ и҆ ѿпꙋ́стъ без̾  крⷭ҇та̀. И҆ ст҃а́го на ѿпꙋ́стѣ помина́етъ, є҆гѡ́же  бꙋ́детъ де́нь. 
И҆ ча́съ а҃, въ притво́рѣ. На а҃-мъ часѣ̀  глаго́лемъ ѱалмы̀ ѻ҆бы́чныѧ. На Сла́ва: тропа́рь:  Собезнача́льное сло́во: И҆ ны́нѣ: бг҃оро́диченъ:  Что́ тѧ нарече́мъ: По трист҃о́мъ конда́къ:  Дꙋше́вныма ѻ҆чи́ма: И҆ коне́чный ѿпꙋ́стъ по  ѻ҆бы́чаю, и҆ про́чыѧ часы̀ пред̾ лїтꙋргі́ею глаго́лемъ  триѱа́лмнїи. 
Нача́ло лїтꙋргі́и, ꙗ҆́коже на са́мꙋю па́схꙋ. На  лїтꙋргі́и и҆з̾ѡбрази́тєльнаѧ, и҆ ѿ канѡ́на пѣ́снь  г҃, и҆ ѕ҃. По вхо́дѣ тропа́рь: Собезнача́льное сло́во:  Сла́ва: конда́къ слѣпа́гѡ. И҆ ны́нѣ: па́схи: А҆́ще  и҆ во гро́бъ: И҆ прѡ́чаѧ. Прокі́менъ па́схи: Се́й  де́нь, є҆го́же сотворѝ гдⷭ҇ь: А҆ллилꙋ́їа па́схи.  А҆по́столъ и҆ є҆ѵⷢ҇лїе днѐ. И҆ про́чаѧ слꙋ́жба  воскре́сна всѧ̀. Прича́стенъ: Тѣ́ло хрⷭ҇то́во:  Глаго́лемъ же и҆ ѱало́мъ л҃г: Бл҃гословлю̀ гдⷭ҇а:  Та́же і҆ере́й твори́тъ ѿпꙋ́стъ па́схи со крⷭ҇то́мъ,  и҆ про́чее всѐ пое́мъ коне́цъ лїтꙋргі́и, ꙗ҆́коже  оу҆каза́сѧ на са́мꙋю па́схꙋ. И҆ та́кѡ ѿдае́тсѧ  пра́здникъ ст҃а́гѡ и҆ живоно́снагѡ хрⷭ҇то́ва  воскресе́нїѧ. 
На трапе́зѣ быва́етъ бра́тїи оу҆тѣше́нїе  вели́кое, си́рѣчь є҆ле́емъ, ры́бою и҆ вїно́мъ. (л.  рп҃г) 
Въ сре́дꙋ ве́чера ѕ҃-ѧ седми́цы по па́сцѣ,  пра́зднꙋемъ 
вознесе́нїе гдⷭ҇а бг҃а и҆ сп҃са на́шегѡ і҆и҃са  хрⷭ҇та̀. 
Ча́съ ѳ҃-й триѱа́лмный. По нача́лѣ глаго́летъ  чте́цъ трист҃о́е, и҆ до недѣ́ли и҃-ѧ во всѧ́комъ  цр҃ко́вномъ пѣ́нїи. 
На ма́лѣй вече́рни, 
на Гдⷭ҇и воззва́хъ: поста́вимъ стїхи̑ры д҃,  гла́съ ѕ҃: 
Гдⷭ҇ь вознесе́сѧ на небеса̀: Гдⷭ҇и твоемꙋ̀  вознесе́нїю: На гора́хъ ст҃ы́хъ: Гдⷭ҇и,  смотре́нїѧ соверши́въ та́инство: [зрѝ ни́же на  вели́цѣй вече́рни.] Сла́ва, и҆ ны́нѣ: гла́съ то́йже:  Гдⷭ҇и, а҆пⷭ҇ли ꙗ҆́кѡ ви́дѣша тѧ̀: 
Прокі́менъ днѐ. 
На стїхо́внѣ стїхи̑ры, гла́съ а҃: 
Возше́дъ на небеса̀: Сті́хъ: Всѝ ꙗ҆зы́цы  восплещи́те рꙋка́ми: Возше́лъ є҆сѝ хрⷭ҇тѐ къ  безнача́льномꙋ ѻ҆ц҃ꙋ̀: Сті́хъ: Взы́де бг҃ъ въ  воскликнове́нїи: А҆́гг҃ли твоѝ гдⷭ҇и: Сла́ва, и҆  ны́нѣ, гла́съ в҃: Роди́лсѧ є҆сѝ, ꙗ҆́кѡ са́мъ  восхотѣ́лъ є҆сѝ: [зрѝ на вели́цѣй вече́рни.] 
Ны́нѣ ѿпꙋща́еши: Трист҃о́е. По Ѻ҆́ч҃е  на́шъ. ѿпꙋсти́тельный тропа́рь, гла́съ д҃: 
Возне́слсѧ є҆сѝ во сла́вѣ хрⷭ҇тѐ бж҃е на́шъ,  ра́дость сотвори́вый оу҆ченикѡ́мъ ѡ҆бѣтова́нїемъ  ст҃а́гѡ дх҃а, и҆звѣщє́ннымъ и҆̀мъ бы́вшымъ  благослове́нїемъ, ꙗ҆́кѡ ты̀ є҆сѝ сн҃ъ бж҃їй,  и҆зба́витель мі́ра. 
Та́же є҆ктенїа̀ ма́лаѧ. И҆ ѿпꙋ́стъ. (л. рп҃г  ѡ҆б.) 
На вели́цѣй вече́рни. 
По предначина́тельномъ ѱалмѣ̀ каѳі́смы не  глаго́лемъ. На Гдⷭ҇и воззва́хъ: поста́вимъ стїхѡ́въ  і҃. И҆ пое́мъ стїхи̑ры самогла́сны є҃, повторѧ́юще ѧ҆̀.  Гла́съ ѕ҃: 
Гдⷭ҇ь вознесе́сѧ на нб҃са̀, да по́слетъ  оу҆тѣ́шителѧ мі́рꙋ: небеса̀ оу҆гото́ваша престо́лъ  є҆гѡ̀, ѻ҆́блацы восхожде́нїе є҆гѡ̀. а҆́гг҃ли дивѧ́тсѧ,  человѣ́ка зрѧ́ще превы́ше себѐ. ѻ҆ц҃ъ жде́тъ, є҆го́же  въ нѣ́драхъ и҆́мать соприсносꙋ́щна: дх҃ъ же ст҃ы́й  вели́тъ всѣ́мъ а҆́гг҃лѡмъ є҆гѡ̀: возми́те врата̀ кнѧ́зи  ва́шѧ, всѝ ꙗ҆зы́цы восплещи́те рꙋка́ми, ꙗ҆́кѡ взы́де  хрⷭ҇то́съ, и҆дѣ́же бѣ̀ пе́рвѣе. [Два́жды.] 
Гдⷭ҇и, твоемꙋ̀ вознесе́нїю оу҆диви́шасѧ  херꙋві́ми, зрѧ́ще тебѐ бг҃а на ѻ҆́блацѣхъ восходѧ́ща,  на ни́хъ сѣдѧ́щаго и҆ сла́вимъ тѧ̀, ꙗ҆́кѡ бла́га  ми́лость твоѧ̀, сла́ва тебѣ̀. [Два́жды.] 
На гора́хъ ст҃ы́хъ зрѧ́ще твоѐ вознесе́нїе  хрⷭ҇тѐ, сїѧ́нїе сла́вы ѻ҆́ч҃и, воспѣва́емъ тво́й  свѣтоѻбра́зный лица̀ зра́къ, кла́нѧемсѧ страстє́мъ  твои̑мъ, почита́емъ воскрⷭ҇нїе, сла́вное вознесе́нїе  сла́вѧще: поми́лꙋй на́съ. [Два́жды.] 
Гдⷭ҇и, а҆пⷭ҇ли ꙗ҆́кѡ ви́дѣша тѧ̀, на  ѻ҆́блацѣхъ возноси́ма, рыда́нїемъ сле́зъ, жизнода́вче  хрⷭ҇тѐ, ско́рби и҆сполнѧ́еми, рыда́юще глаго́лахꙋ:  влⷣко, не ѡ҆ста́ви на́съ си́рыхъ, за милосе́рдїе  возлюби́лъ є҆сѝ рабы̑ твоѧ̀, ꙗ҆́кѡ благоꙋтро́бенъ: но  послѝ ꙗ҆́коже ѡ҆бѣща́лъ є҆сѝ на́мъ, прест҃а́го  твоего̀ дх҃а, просвѣща́юща дꙋ́шы на́шѧ. [Два́жды]. 
Гдⷭ҇и, смотре́нїѧ соверши́въ та́инство, пои́мъ  твоѧ̑ оу҆ченикѝ на го́рꙋ є҆леѡ́нскꙋю, возноси́лсѧ  є҆сѝ, и҆ сѐ тве́рдь небе́снꙋю проше́лъ є҆сѝ, менѐ  ра́ди ѡ҆бнища́вый по мнѣ̀ (л. рп҃д) и҆ возше́дъ  ѿѻнꙋ́дꙋже не разлꙋчи́лсѧ є҆сѝ, всест҃а́го твоего̀  дх҃а низпослѝ, просвѣща́юща дꙋ́шы на́шѧ [Два́жды.] 
Сла́ва, и҆ ны́нѣ: гла́съ то́йже. 
Нѣ́дръ ѻ҆те́ческихъ не разлꙋ́чсѧ, сладча́йшїй  і҆и҃се, и҆ съ земны́ми ꙗ҆́кѡ человѣ́къ пожи́въ, дне́сь  ѿ горы̀ є҆леѡ́нскїѧ возне́слсѧ є҆сѝ во сла́вѣ, и҆  па́дшее є҆стество̀ на́ше ми́лостивнѡ возне́съ, ѻ҆ц҃ꙋ̀  спосади́лъ є҆сѝ. тѣ́мже небе́снїи безпло́тныхъ  чи́нове, чꙋдесѝ оу҆дивлѧ́ющесѧ, оу҆жаса́хꙋсѧ  оу҆́жасомъ, и҆ тре́петомъ содержи́ми, твоѐ  человѣколю́бїе велича́хꙋ. съ ни́миже и҆ мы̀ земні́и,  є҆́же къ на́мъ твоѐ снизхожде́нїе, и҆ є҆́же ѿ на́съ  вознесе́нїе славосло́вѧще, мо́лимсѧ глаго́люще:  оу҆ченикѝ, и҆ ро́ждшꙋю тѧ̀ бцⷣꙋ, ра́дости  безчи́сленныѧ и҆спо́лнивый во твоѐ вознесе́нїе, и҆ на́съ  сподо́би и҆збра́нныхъ твои́хъ ра́дости, моли́твами и҆́хъ,  вели́кїѧ ра́ди твоеѧ̀ ми́лости. 
Вхо́дъ. Прокі́менъ днѐ. и҆ чтє́нїѧ. 
Проро́чества и҆са́їина чте́нїе. [Глава̀ в҃.] 
Та́кѡ глаго́летъ гдⷭ҇ь: бꙋ́детъ въ послѣ́днїѧ  днѝ ꙗ҆вле́на гора̀ гдⷭ҇нѧ, и҆ до́мъ бж҃їй на версѣ́хъ  го́ръ, и҆ вознесе́тсѧ превы́ше холмѡ́въ, и҆ прїи́дꙋтъ на  ню̀ всѝ ꙗ҆зы́цы. И҆ по́йдꙋтъ лю́дїе мно́зи, и҆ рекꙋ́тъ:  прїиди́те взы́демъ на го́рꙋ гдⷭ҇ню, и҆ въ до́мъ бг҃а  і҆а́кѡвлѧ, и҆ возвѣсти́тъ на́мъ пꙋ́ть сво́й, и҆ по́йдемъ  по немꙋ̀. 
Проро́чества и҆са́їина чте́нїе. [Глава̀ ѯ҃в.] 
Та́кѡ глаго́летъ гдⷭ҇ь: поиди́те и҆ вни́дите  враты̀ мои́ми, оу҆гото́вите пꙋ́ть мо́й, и҆ пꙋ́ть  твори́те лю́демъ мои̑мъ, и҆ ка́мєнїѧ ѿ пꙋтѝ  размещи́те, вознеси́те зна́менїе на ꙗ҆зы́ки. Се́ бо  гдⷭ҇ь сотворѝ слы́шано (л. рп҃д ѡ҆б.) да́же до  послѣ́днихъ землѝ: рцы́те дще́ри сїѡ́новѣ, сѐ  сп҃си́тель тво́й прихо́дитъ, и҆мѣ́ѧ съ собо́ю мздꙋ̀, и҆  дѣ́ло є҆гѡ̀ пред̾ лице́мъ є҆гѡ̀. И҆ прозове́тъ ѧ҆̀  лю́ди свѧ́ты, и҆зба́влены ѿ гдⷭ҇а: ты́ же нарече́шисѧ  взыска́нный гра́дъ, и҆ неѡста́вленный. Кто̀ се́й  прише́дый и҆з̾ є҆дѡ́ма, ѡ҆броще́нїе ри́зъ є҆гѡ̀ ѿ  восо́ра; се́й красе́нъ во ѻ҆де́жди свое́й, вопїе́тъ съ  крѣ́постїю ве́лїею: а҆́зъ глаго́лю пра́вдꙋ и҆ сꙋ́дъ  спасе́нїѧ. Почто́ ти ѡ҆бро́щены ри̑зы, и҆ ѻ҆дє́жды  твоѧ̑ ꙗ҆́кѡ ѿ и҆стопта́нїѧ точи́ла и҆спо́лнены  и҆стопта́нїѧ; точи́ло и҆стопта́хъ є҆ди́нъ, и҆ ѿ  ꙗ҆зы̑къ нѣ́сть мꙋ́жъ со мно́ю. Ми́лость гдⷭ҇ню  помѧнꙋ́хъ, добродѣ́тєли гдⷭ҇ни во всѣ́хъ, и҆́миже  на́мъ воздава́етъ. Гдⷭ҇ь, сꙋдїѧ̀ бл҃гі́й до́мꙋ і҆и҃левꙋ,  нано́ситъ на́мъ по ми́лости свое́й, и҆ по мно́жествꙋ  пра́вды своеѧ̀. И҆ речѐ: не лю́дїе ли моѝ, ча́да не  ѿве́ргꙋтъ ли сѧ; и҆ бы́сть и҆̀мъ во спасе́нїе ѿ  всѧ́кїѧ ско́рби и҆́хъ. Не хода́тай, нижѐ а҆́гг҃лъ, но  са́мъ гдⷭ҇ь спасѐ и҆̀хъ: за є҆́же люби́ти и҆̀хъ, и҆  щадѣ́ти и҆̀хъ, са́мъ и҆зба́ви и҆̀хъ, и҆ воспрїѧ́тъ  и҆̀хъ, и҆ вознесѐ и҆̀хъ во всѧ̀ днѝ вѣ́ка. 
Проро́чества заха́рїина чте́нїе. [Глава̀ д҃і.] 
Та́кѡ глаго́летъ гдⷭ҇ь: сѐ де́нь грѧде́тъ гдⷭ҇нь,  и҆ ста́нꙋтъ но́зѣ є҆гѡ̀ въ де́нь ѻ҆́ный на горѣ̀  є҆леѡ́нстѣй, прѧ́мѡ і҆ерꙋсали́ма, ѿ востѡ́къ со́лнца.  И҆ въ де́нь ѻ҆́ный и҆зы́детъ вода̀ жива̀ и҆з̾  і҆ерꙋсали́ма, по́лъ є҆ѧ̀ въ мо́ре пе́рвое, и҆ по́лъ  є҆ѧ̀ въ мо́ре послѣ́днее: въ жа́твꙋ и҆ въ ве́снꙋ  бꙋ́детъ та́кѡ. И҆ бꙋ́детъ гдⷭ҇ь цр҃ь по все́й землѝ, въ  де́нь ѻ҆́ный бꙋ́детъ гдⷭ҇ь є҆ди́нъ. И҆́мѧ є҆гѡ̀  є҆ди́но, ѡ҆крꙋжа́ющее всю̀ зе́млю и҆ пꙋсты́ню, ѿ га́вы  да́же (л. рп҃є) до реммѡ́на, проти́вꙋ хребтꙋ̀  і҆ерꙋсали́млю: и҆ вознесе́тсѧ, и҆ на мѣ́стѣ пребꙋ́детъ,  ѿ вра́тъ венїамі́новыхъ, да́же до мѣ́ста двере́й  пе́рвыхъ, да́же до вра́тъ оу҆го́льныхъ, и҆ да́же до  столпа̀ а҆намеи́лева, да́же до подточи́лїй цр҃е́выхъ,  ѡ҆бита́ютъ въ не́мъ: и҆ а҆на́ѳема не бꙋ́детъ ктомꙋ̀, и҆  всели́тсѧ і҆ерꙋсали́мъ надѣ́ѧйсѧ. 
На лїті́и стїхи̑ры самогла́сны. Гла́съ а҃: 
Возше́дъ на небеса̀, ѿѻнꙋ́дꙋже и҆ соше́лъ  є҆сѝ, не ѡ҆ста́ви на́съ си́рыхъ гдⷭ҇и: да прїи́детъ  тво́й дх҃ъ, носѧ̀ ми́ръ мі́рови, покажѝ сынѡ́мъ  человѣ́ческимъ дѣла̀ си́лы твоеѧ̀, гдⷭ҇и  человѣколю́бче. 
Возше́лъ є҆сѝ хрⷭ҇тѐ къ безнача́льномꙋ ѻ҆ц҃ꙋ̀  твоемꙋ̀, неѡпи́санныхъ є҆гѡ̀ нѣ́дръ не разлꙋчи́выйсѧ,  и҆ прилѡ́гъ си́лы хвале́нїѧ трист҃а́гѡ не прїѧ́ша, но  є҆ди́наго сн҃а и҆ по вочеловѣ́ченїи позна́ша тѧ̀ гдⷭ҇и,  є҆диноро́дна ѻ҆ц҃ꙋ̀: во мно́жествѣ щедро́тъ твои́хъ  поми́лꙋй на́съ. 
А҆́гг҃ли твоѝ гдⷭ҇и, а҆пⷭ҇лѡмъ глаго́лахꙋ: мꙋ́жїе  галїле́йстїи, что̀ стоитѐ, зрѧ́ще на не́бо; се́й є҆́сть  хрⷭ҇то́съ бг҃ъ, вознесы́йсѧ ѿ ва́съ на не́бо, то́й  прїи́детъ па́ки, и҆́мже ѻ҆́бразомъ ви́дѣсте є҆го̀  и҆дꙋ́ща на не́бо: послꙋжи́те є҆мꙋ̀ въ преподо́бїи и҆  пра́вдѣ. 
Гла́съ д҃: Є҆гда̀ прише́лъ є҆сѝ на го́рꙋ  хрⷭ҇тѐ є҆леѡ́нскꙋю, ѻ҆́ч҃ее соверши́ти благоволе́нїе,  оу҆жасо́шасѧ небе́снїи а҆́гг҃ли, и҆ оу҆страши́шасѧ  преиспо́днїи. предста́ша же оу҆ченицы̀ съ ра́достїю  тре́петни, ꙗ҆́кѡ глаго́лалъ є҆сѝ и҆̀мъ, ꙗ҆́кѡ  престо́лъ же готовлѧ́шесѧ проти́въ ѻ҆́блакъ ждꙋ́щїй:  врата́ же не́бо ѿве́рзшее добро́тꙋ ꙗ҆влѧ́ше, и҆ землѧ̀  сокрѡ́вища ѿкрыва́етъ, а҆да́мовꙋ схожде́нїю ꙗ҆́кѡ (л.  рп҃є ѡ҆б.) позна́тисѧ, и҆ па́ки восхожде́нїю. но стопы̑  оу҆́бѡ возвыша́хꙋсѧ, ꙗ҆́коже рꙋ́цѣ, оу҆ста́ же  вельмѝ бл҃гословлѧ́хꙋ, ꙗ҆́коже слы́шашесѧ, ѻ҆́блакъ  под̾е́млѧше, и҆ не́бо внꙋ́трь тебѐ прїѧ́тъ. дѣ́ло сїѐ  гдⷭ҇и содѣ́лалъ є҆сѝ вели́кое и҆ пресла́вное, во  спасе́нїе дꙋ́шъ на́шихъ. 
Низше́дшее є҆стество̀ а҆да́мово, въ до́льнѣйшыѧ  страны̑ землѝ, бж҃е новосотвори́вый собо́ю превы́ше  всѧ́кагѡ нача́ла и҆ вла́сти, возве́лъ є҆сѝ дне́сь:  ꙗ҆́кѡ бо возлюби́въ спосади́лъ є҆сѝ, ꙗ҆́коже  поми́ловавъ соедини́лъ є҆сѝ себѣ̀, ꙗ҆́кѡ соедини́вый  спострада́лъ є҆сѝ, ꙗ҆́кѡ безстра́стенъ пострада́въ, и҆  спросла́вилъ є҆сѝ. но безпло́тнїи, кто̀ є҆́сть се́й,  глаго́лахꙋ кра́сный мꙋ́жъ; но не человѣ́къ то́чїю, бг҃ъ  же и҆ человѣ́къ, совокꙋпле́ннѡ и҆ ꙗ҆влѧ́емѡ. тѣ́мже  оу҆дивле́ни а҆́гг҃ли, во ѻ҆де́ждахъ лета́юще ѻ҆́крестъ  оу҆ченикѡ́въ, дрꙋзі́и же стоѧ́ще вопїѧ́хꙋ: мꙋ́жїе  галїле́йстїи, и҆́же ѿ ва́съ ѿи́де, се́й є҆́сть  і҆и҃съ человѣ́къ бг҃ъ. бг҃ъ человѣ́къ па́ки прїи́детъ,  сꙋдїѧ̀ живы́хъ и҆ ме́ртвыхъ, вѣ̑рнымъ же да́рꙋѧй  грѣхѡ́въ проще́нїе и҆ ве́лїю ми́лость. 
Є҆гда̀ возне́слсѧ є҆сѝ во сла́вѣ хрⷭ҇тѐ бж҃е,  оу҆ченикѡ́мъ зрѧ́щымъ, ѻ҆́блацы под̾има́хꙋ тѧ̀ съ  пло́тїю, врата̀ взѧ́шасѧ нбⷭ҇наѧ, ли́къ а҆́гг҃льскїй  ра́довашесѧ съ весе́лїемъ, го́рнѣйшыѧ си̑лы зовѧ́хꙋ  глаго́люще: возми́те врата̀ кнѧ́зи ва́шѧ, и҆ вни́детъ  цр҃ь сла́вы. оу҆ченицы́ же дивѧ́щесѧ глаго́лахꙋ: не  разлꙋчи́сѧ на́съ па́стырю до́брый, но послѝ на́мъ дх҃а  твоего̀ прест҃а́го, наставлѧ́юща, и҆ оу҆твержда́юща, и҆  просвѣща́юща, и҆ ѡ҆свѧща́юща дꙋ́шы на́шѧ. 
Сла́ва и҆ ны́нѣ: гла́съ то́йже: 
Гдⷭ҇и, та́инство є҆́же ѿ вѣкѡ́въ сокрове́нное  и҆ ѿ родѡ́въ (л. рп҃ѕ) и҆спо́лнивъ ꙗ҆́кѡ бл҃гъ,  прише́лъ є҆сѝ со оу҆ченикѝ твои́ми на го́рꙋ  є҆леѡ́нскꙋю, и҆мѣ́ѧ ро́ждшꙋю тѧ̀ творца̀ и҆ всѣ́хъ  содѣ́телѧ: то́й бо въ стрⷭ҇ти твое́й мт҃рски па́че  всѣ́хъ болѣ́зновавшей, подоба́ше и҆ сла́вою пло́ти  твоеѧ̀, премно́гїѧ наслади́тисѧ ра́дости. є҆ѧ́же и҆ мы̀  причаща́ющесѧ, є҆́же на нб҃са̀ восхо́домъ твои́мъ  влⷣко, вели́кꙋю твою̀ ми́лость на на́съ бы́вшꙋю  сла́вимъ. 
На стїхо́внѣ стїхи̑ры самогла́сны, гла́съ в҃: 
Роди́лсѧ є҆сѝ ꙗ҆́кѡ са́мъ восхотѣ́лъ є҆сѝ,  ꙗ҆ви́лсѧ є҆сѝ ꙗ҆́кѡ са́мъ и҆зво́лилъ є҆сѝ:  пострада́лъ є҆сѝ пло́тїю бж҃е на́шъ, и҆з̾ ме́ртвыхъ  воскре́слъ є҆сѝ попра́въ сме́рть. возне́слсѧ є҆сѝ во  сла́вѣ, всѧ́чєскаѧ и҆сполнѧ́ѧй, и҆ посла́лъ є҆сѝ  на́мъ дх҃а бж҃е́ственнаго, є҆́же воспѣва́ти и҆ сла́вити  твоѐ бж҃ество̀. 
Сті́хъ: Всѝ ꙗ҆зы́цы восплещи́те рꙋка́ми: 
Воспрїе́млемꙋ тебѣ̀ хрⷭ҇тѐ ѿ горы̀ ма́сличныѧ,  си̑лы зрѧ́ще, дрꙋ́гъ дрꙋ́гꙋ вопїѧ́хꙋ: кто̀ є҆́сть се́й;  и҆ глаго́летъ къ ни́мъ: се́й є҆́сть держа́вный и҆  си́льный, се́й є҆́сть си́льный въ бра́ни, се́й є҆́сть  вои́стиннꙋ цр҃ь сла́вы. и҆ почто̀ є҆мꙋ̀ червле́ны ри̑зы;  и҆з̾ восо́ра прихо́дитъ, є҆́же є҆́сть пло́ти. ты́ же  са́мъ ꙗ҆́кѡ бг҃ъ ѡ҆деснꙋ́ю сѣ́дъ вели́чествїѧ, посла́лъ  є҆сѝ на́мъ дх҃а ст҃а́го, да наста́витъ и҆ спасе́тъ  дꙋ́шы на́шѧ. 
Сті́хъ: Взы́де бг҃ъ въ воскликнове́нїи: 
Возне́слсѧ є҆сѝ во сла́вѣ на горѣ̀ ма́сличнѣй  хрⷭ҇тѐ бж҃е, пред̾ твои́ми оу҆ченикѝ, и҆ сѣ́лъ  є҆сѝ ѡ҆деснꙋ́ю ѻ҆ц҃а̀, всѧ́чєскаѧ и҆сполнѧ́ѧй  бж҃ество́мъ, и҆ посла́лъ є҆сѝ и҆̀мъ дх҃а ст҃а́го,  просвѣща́юща и҆ оу҆твержда́юща, и҆ ѡ҆свѧща́юща дꙋ́шы  на́шѧ. (л. рп҃ѕ ѡ҆б.) 
Сла́ва и҆ ны́нѣ: гла́съ ѕ҃: 
Взы́де бг҃ъ въ воскликнове́нїи, гдⷭ҇ь во гла́сѣ  трꙋ́бнѣ, є҆́же вознестѝ па́дшїй ѻ҆́бразъ а҆да́мовъ,  и҆ посла́ти дх҃а оу҆тѣ́шителѧ, є҆́же ѡ҆свѧти́ти дꙋ́шы  на́шѧ. 
Та́же, Ны́нѣ ѿпꙋща́еши: И҆ трист҃о́е. На  блгⷭ҇ве́нїи хлѣ́бѡвъ, тропа́рь пра́здника, гла́съ д҃:  Возне́слсѧ є҆сѝ во сла́вѣ: три́жды. И҆ чте́нїе  вели́кое въ дѣѧ́нїихъ ст҃ы́хъ а҆пⷭ҇лъ. 
А҆ и҆дѣ́же нѣ́сть всено́щнагѡ: по Ны́нѣ  ѿпꙋща́еши: тропа́рь пра́здника є҆ди́ножды. На  повече́рїи по Досто́йно: конда́къ пра́здника. 
Полꙋ́нощницꙋ пое́мъ по ѻ҆бы́чаю съ каѳі́смою. По  а҃- мъ трист҃о́мъ, вмѣ́стѡ, Сѐ жени́хъ: глаго́лемъ  тропа́рь пра́здника. По в҃-мъ трист҃о́мъ, вмѣ́стѡ,  Помѧнѝ гдⷭ҇и, ꙗ҆́кѡ бл҃гъ: глаго́лемъ конда́къ  пра́здника. Та́же, Гдⷭ҇и поми́лꙋй. в҃і. И҆ ѿпꙋ́стъ.  Моли́твы, Помѧнѝ гдⷭ҇и, въ наде́жди: не глаго́лемъ.  Оу҆́трени нача́ло по ѻ҆бы́чаю. И҆ а҆́бїе чте́цъ  глаго́летъ: Прїиди́те поклони́мсѧ: три́жды. и҆  ѻ҆бы́чныѧ два̀ ѱалма̀, ѳ҃і и҆ к҃. и҆  шестоѱа́лмїе. 
Въ четверто́къ на оу҆́трени, 
На Бг҃ъ гдⷭ҇ь: тропа́рь пра́здника: Возне́слсѧ  є҆сѝ во сла́вѣ: три́жды. 
По а҃-мъ стїхосло́вїи сѣда́ленъ, гла́съ а҃. 
Подо́бенъ: Ка́мени запеча́танꙋ: 
А҆́гг҃лѡмъ дивѧ́щымсѧ восхо́да стра́нномꙋ, и҆  оу҆ченикѡ́мъ оу҆жаса́ющымсѧ стра́шномꙋ взы́тїѧ,  возше́лъ є҆сѝ со сла́вою ꙗ҆́кѡ бг҃ъ, и҆ врата̀ тебѣ̀  взѧ́шасѧ сп҃се. сегѡ̀ ра́ди си̑лы нбⷭ҇ныѧ дивлѧ́хꙋсѧ  вопїю́ще: сла́ва снизхожде́нїю (л. рп҃з) твоемꙋ̀ сп҃се,  сла́ва црⷭ҇твїю твоемꙋ̀, сла́ва вознесе́нїю твоемꙋ̀,  є҆ди́не человѣколю́бче. [Два́жды.] 
По в҃-мъ стїхосло́вїи сѣда́ленъ, гла́съ г҃: 
Подо́бенъ: Красотѣ̀ двⷭ҇тва: 
Превѣ́чный бг҃ъ и҆ безнача́льный, є҆́же  воспрїѧ́тъ є҆стество̀ человѣ́ческое, ѡ҆бг҃отвори́въ  та́йнѡ дне́сь вознесѐ. а҆́гг҃ли предтекꙋ́ще а҆пⷭ҇лѡмъ  пока́зовахꙋ сего̀ и҆дꙋ́ща на нб҃са̀ сла́вою мно́гою,  томꙋ́же поклони́вшесѧ глаго́лахꙋ: сла́ва бг҃ꙋ  возне́сшемꙋсѧ. [Два́жды.] 
По полѷеле́и сѣда́ленъ, гла́съ є҃. Подо́бенъ:  Собезнача́льное сло́во: 
Соше́дый съ нб҃сѐ на земна̑ѧ, и҆ до́лꙋ лежа́щїй  во а҆́довѣ стра́жи, совоскреси́вый ꙗ҆́кѡ бг҃ъ а҆да́мовъ  зра́къ, вознесе́нїемъ твои́мъ хрⷭ҇тѐ на нб҃са̀ возве́дъ,  престо́лꙋ ѻ҆те́ческомꙋ твоемꙋ̀ сосѣди́телѧ содѣ́лалъ  є҆сѝ, ꙗ҆́кѡ ми́лостивъ и҆ человѣколю́бецъ.  [Два́жды.] 
И҆ чте́нїе пра́здникꙋ: Похва́льнаѧ словеса̀,  творе́нїе кѵ́ръ а҆ндре́а, и҆лѝ про́чихъ. Степє́нна, а҆  а҆нтїфѡ́нъ д҃-гѡ гла́са. Прокі́менъ. гла́съ д҃: Взы́де  бг҃ъ въ воскликнове́нїи, гдⷭ҇ь во гла́сѣ трꙋ́бнѣ.  Сті́хъ: Всѝ ꙗ҆зы́цы восплещи́те рꙋка́ми:  Всѧ́кое дыха́нїе: Є҆ѵⷢ҇лїе ѿ ма́рка, зача́ло  ѻ҃а: Воскре́съ і҆и҃съ заꙋ́тра въ пе́рвꙋю сꙋббѡ́тꙋ:  Воскрⷭ҇нїе хрⷭ҇то́во: є҆ди́ножды. ѱало́мъ н҃.  Сла́ва: гла́съ в҃: Моли́твами а҆по́столѡвъ: И҆  ны́нѣ: Мл҃твами бцⷣы: Та́же, сті́хъ: Поми́лꙋй мѧ̀  бж҃е, по вели́цѣй ми́лости твое́й: И҆ пое́мъ  настоѧ́щїй самогла́сенъ, гла́съ ѕ҃: 
Дне́сь на нб҃сѣ́хъ гѡ́рнїѧ си̑лы на́ше  є҆стество̀ зрѧ́ще, дивѧ́щесѧ стра́ннагѡ ѻ҆́браза  восхо́дꙋ, недоꙋмѣва́хꙋсѧ дрꙋ́гъ ко дрꙋ́гꙋ глаго́люще:  кто̀ се́й прише́дый; ви́дѧще (л. рп҃з ѡ҆б.) же своего̀  влⷣкꙋ, нбⷭ҇наѧ врата̀ взѧ́ти повелѣва́хꙋ: съ ни́миже  непреста́ннѡ воспои́мъ съ пло́тїю ѿѻнꙋ́дꙋ па́ки  грѧдꙋ́щаго, ꙗ҆́кѡ сꙋдїю̀ всѣ́хъ и҆ бг҃а всеси́льна. 
КАНѠ́НЫ: 
гла́съ пѧ́тый, со і҆рмосы̀ на и҃: и҆ четве́ртый, на  ѕ҃. 
Канѡ́нъ, творе́нїе і҆ѡа́нна мона́ха. Гла́съ є҃. 
Пѣ́снь а҃. 
І҆рмо́съ: Сп҃си́телю бг҃ꙋ въ мо́ри лю́ди  немо́крыми нога́ми наста́вльшемꙋ, и҆ фараѡ́на со  всево́инствомъ пото́пльшемꙋ, томꙋ̀ є҆ди́номꙋ пои́мъ:  ꙗ҆́кѡ просла́висѧ. 
Воспои́мъ всѝ лю́дїе, на ра́мѣхъ херꙋві́мскихъ  возне́сшꙋсѧ со сла́вою хрⷭ҇тꙋ̀, и҆ спосади́вшемꙋ на́съ  ѡ҆деснꙋ́ю ѻ҆ц҃а̀, пѣ́снь побѣ́днꙋю: ꙗ҆́кѡ  просла́висѧ. 
Хода́таѧ бг҃ꙋ и҆ человѣ́кѡмъ хрⷭ҇та̀, ли́цы  а҆́гг҃льстїи ви́дѣвше, съ пло́тїю въ вы́шнихъ  оу҆дивлѧ́хꙋсѧ, согла́снѡ же воспѣва́хꙋ пѣ́снь  побѣ́днꙋю: ꙗ҆́кѡ просла́висѧ. 
Ꙗ҆́вльшемꙋсѧ бг҃ꙋ на горѣ̀ сїна́йстѣй, и҆  зако́нъ да́вшемꙋ бг҃ови́дцꙋ мѡѷсе́ю, ѿ горы̀  є҆леѡ́нскїѧ возне́сшемꙋсѧ пло́тїю, томꙋ̀ всѝ воспои́мъ:  ꙗ҆́кѡ просла́висѧ. 
Бг҃оро́диченъ: 
Пречи́стаѧ мт҃и бж҃їѧ, воплоще́ннаго ѿ тебѐ, и҆  ѿ нѣ́дръ роди́телѧ неѿстꙋ́пльшаго бг҃а непреста́ннѡ  молѝ, ѿ всѧ́кагѡ ѡ҆бстоѧ́нїѧ спастѝ, ꙗ҆̀же созда̀. 
Дрꙋгі́й канѡ́нъ господи́на і҆ѡ́сифа,  
є҆гѡ́же краестро́чїе по а҆лфави́тꙋ. Во ѻ҆смо́й же,  и҆ девѧ́той пѣ́сни: Ѡ҆дѝ і҆ѡ́сифъ. Є҆́же є҆́сть,  пѣ́снь і҆ѡ́сифова, гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̀: (л. рп҃и) 
Воскре́слъ є҆сѝ тридне́венъ, по є҆стествꙋ̀  безсме́ртный, и҆ ꙗ҆ви́лсѧ є҆сѝ є҆динона́десѧтимъ, и҆  всѣ́мъ оу҆ченикѡ́мъ, и҆ восте́клъ є҆сѝ хрⷭ҇тѐ ко  ѻ҆ц҃ꙋ̀, ѻ҆́блакомъ носи́мь всѣ́хъ тво́рче. 
Вопїе́тъ ꙗ҆́вственнѡ поѧ̀ дв҃дъ бг҃одохнове́нный,  взы́де гдⷭ҇ь къ нбⷭ҇нымъ, въ воскликнове́нїи и҆ трꙋбы̀  шꙋ́мѣ, и҆ къ началосвѣ́тномꙋ ѻ҆ц҃ꙋ̀ доспѣ̀. 
Сла́ва: 
Состарѣ́вшїйсѧ, гдⷭ҇и, мі́ръ мно́гими грѣхмѝ,  ѡ҆бнови́въ стрⷭ҇тїю твое́ю и҆ воста́нїемъ твои́мъ,  возше́лъ є҆сѝ носи́мь ѻ҆́блакомъ къ пренебє́снымъ:  сла́ва сла́вѣ твое́й. 
И҆ ны́нѣ: бг҃оро́диченъ: 
Влⷣкꙋ родила̀ є҆сѝ всѣ́хъ, всенепоро́чнаѧ  влⷣчце, стрⷭ҇ть во́льнꙋю прїи́мшаго, и҆ возше́дша къ  своемꙋ̀ ѻ҆ц҃ꙋ̀, є҆гѡ́же не ѡ҆ста́ви, а҆́ще и҆ пло́ть  взѧ́тъ. 
Катава́сїа: Бж҃е́ственнымъ покрове́нъ,  медленоѧзы́чный мра́комъ, и҆звиті́йствова бг҃опи́санный  зако́нъ: ти́нꙋ бо ѿтрѧ́съ ѻ҆чесѐ оу҆́мнагѡ, ви́дитъ  сꙋ́щаго, и҆ наꙋча́етсѧ дх҃а ра́зꙋмꙋ, хвалѧ̀  бж҃е́ственными пѣ́сньми. 
Пѣ́снь г҃. 
І҆рмо́съ: Си́лою крⷭ҇та̀ твоегѡ̀ хрⷭ҇тѐ,  оу҆твердѝ моѐ помышле́нїе, во є҆́же пѣ́ти и҆  сла́вити спаси́тельное твоѐ вознесе́нїе. 
Возше́лъ є҆сѝ жизнода́вче хрⷭ҇тѐ ко ѻ҆ц҃ꙋ̀, и҆  возне́слъ ро́дъ на́шъ человѣколю́бче, неизрече́ннымъ  благоꙋтро́бїемъ твои́мъ. 
Чи́ни а҆́гг҃льстїи сп҃се, человѣ́ческое  є҆стество̀ ви́дѣвше совосходѧ́щее тебѣ̀, непреста́ннѡ  оу҆дивлѧ́еми воспѣва́хꙋ тѧ̀. (л. рп҃и ѡ҆б.) 
Оу҆жаса́хꙋсѧ а҆́гг҃льстїи ли́цы хрⷭ҇тѐ, зрѧ́ще  тѧ̀ съ тѣлесе́мъ возне́сшасѧ, и҆ воспѣва́хꙋ ст҃о́е  твоѐ вознесе́нїе. 
Є҆стество̀ человѣ́ческое хрⷭ҇тѐ, тлѣ́нїемъ  па́дшее возста́вилъ є҆сѝ, и҆ восхо́домъ твои́мъ  возне́слъ є҆сѝ, и҆ съ собо́ю на́съ просла́вилъ є҆сѝ. 
Бг҃оро́диченъ: 
Молѝ непреста́ннѡ чⷭ҇таѧ, произше́дшаго ѿ  ложе́снъ твои́хъ, и҆зба́витисѧ пре́лести дїа́воли,  пою́щымъ тѧ̀ мт҃рь бж҃їю. 
И҆́нъ. і҆рмо́съ: Твоѧ̀ пѣсносло́вцы бцⷣе: 
Возми́те врата̀ нбⷭ҇наѧ, сѐ прїи́де хрⷭ҇то́съ  цр҃ь тва́ри, въ тѣ́ло ѡ҆бо́лксѧ земно́е, го́рнѣйшымъ  глаго́лахꙋ си́ламъ до́льнѣйшыѧ. 
Взыска́въ хрⷭ҇тѐ, прельще́ннаго пре́лестїю  ѕмїе́вою а҆да́ма, ꙗ҆́кѡ въ сего̀ ѡ҆болкі́йсѧ, возше́лъ  є҆сѝ, и҆ сѣ́лъ є҆сѝ ѡ҆деснꙋ́ю, ꙗ҆́кѡ сопресто́ленъ  ѻ҆ц҃ꙋ̀, пою́щымъ а҆́гг҃лѡмъ тебѐ. 
Сла́ва: 
Землѧ̀ пра́зднꙋетъ и҆ ликꙋ́етъ, ра́дꙋетсѧ и҆ нб҃о,  вознесе́нїемъ дне́сь творца̀ тва́ри, пред̾ѧвле́ннѡ  соедини́вшагѡ разстоѧ̑щаѧсѧ хотѣ́нїемъ. 
И҆ ны́нѣ: бг҃оро́диченъ: 
Сме́рти роди́вши разрꙋши́телѧ, є҆ди́наго  безсме́ртнаго бг҃а, дв҃о мт҃и всечи́стаѧ: того̀ при́снѡ  оу҆молѝ, оу҆мерщвлѧ́ющыѧ моѧ̑ стра̑сти оу҆мори́ти, и҆  спасти́ мѧ. 
Катава́сїа: Разве́рзе оу҆тро́бы неча́дствовавшїѧ  оу҆́зы, доса́дꙋ же неꙋдоботерпи́мꙋ благоча́дствꙋющїѧ,  є҆ди́на моли́тва проро́чицы дре́вле а҆́нны носѧ́щїѧ  дꙋ́хъ сокрꙋше́нъ, къ си́льномꙋ, и҆ бг҃ꙋ ра́зꙋмѡвъ. (л.  рп҃ѳ) 
Сѣда́ленъ, гла́съ и҃. Подо́бенъ: Премꙋ́дрости: 
Всѣ́дъ на ѻ҆́блаки нбⷭ҇ныѧ, ѡ҆ста́вивъ ми́ръ  сꙋ́щымъ на землѝ, возше́лъ и҆ сѣ́лъ є҆сѝ ѡ҆деснꙋ́ю  ѻ҆ц҃а̀, ꙗ҆́кѡ є҆диносꙋ́щенъ семꙋ̀ сы́й и҆ дх҃ꙋ. а҆́ще  бо и҆ во пло́ти ꙗ҆ви́лсѧ є҆сѝ, но непрело́женъ  пребы́лъ є҆сѝ: тѣ́мже ча́еши соверше́нїѧ коне́цъ,  сꙋди́ти грѧды́й на зе́млю мі́рꙋ всемꙋ̀. правосꙋ́де гдⷭ҇и,  пощадѝ дꙋ́шы на́шѧ, прегрѣше́нїй ѡ҆ставле́нїе да́рꙋѧ,  ꙗ҆́кѡ бг҃ъ ми́лостивъ, рабѡ́мъ твои́мъ. 
Сла́ва, и҆ ны́нѣ: то́йже. И҆ чте́нїе пра́здника. 
Пѣ́снь д҃. 
І҆рмо́съ: Оу҆слы́шахъ слꙋ́хъ си́лы крⷭ҇та̀,  ꙗ҆́кѡ ра́й ѿве́рзесѧ и҆́мъ, и҆ возопи́хъ: сла́ва  си́лѣ твое́й гдⷭ҇и. 
Возне́слсѧ є҆сѝ во сла́вѣ, а҆́гг҃лѡвъ цр҃ю̀,  оу҆тѣ́шителѧ на́мъ ѿ ѻ҆ц҃а̀ посла́въ. тѣ́мже  вопїе́мъ: сла́ва хрⷭ҇тѐ вознесе́нїю твоемꙋ̀. 
Ꙗ҆́кѡ взы́де сп҃съ ко ѻ҆ц҃ꙋ̀ съ пло́тїю,  оу҆диви́шасѧ а҆́гг҃льскаѧ вѡ́инства, и҆ возопи́ша:  сла́ва хрⷭ҇тѐ вознесе́нїю твоемꙋ̀. 
А҆́гг҃льскїѧ си̑лы го́рнѣйшымъ вопїѧ́хꙋ: врата̀  возми́те, хрⷭ҇тꙋ̀ на́шемꙋ цр҃ю̀, є҆го́же воспѣва́емъ  вкꙋ́пѣ со ѻ҆ц҃е́мъ и҆ дх҃омъ. 
Бг҃оро́диченъ: 
Дв҃а родѝ, и҆ мт҃рнѧѧ не позна̀: но мт҃и оу҆́бѡ  є҆́сть, дв҃ою же пребы́сть, ю҆́же воспѣва́юще, ра́дꙋйсѧ  бцⷣе, взыва́емъ. 
И҆́нъ. І҆рмо́съ: Сѣдѧ́й во сла́вѣ: 
І҆и҃съ жизнода́вецъ прїи́мъ, и҆̀хже возлюбѝ, на  є҆леѡ́нскꙋю го́рꙋ восхо́дитъ, и҆ си́хъ бл҃гословѝ, и҆  (л. рп҃ѳ ѡ҆б.) ѻ҆́блакомъ носи́мь ѻ҆́ч҃аѧ нѣ́дра  доспѣ̀, ꙗ҆̀же ника́коже бѣ̀ ѡ҆ста́вилъ. 
Мі́ръ ве́сь пра́зднꙋетъ ви́димый и҆ неви́димый: въ  ра́дости а҆́гг҃ли ликꙋ́ютъ, и҆ чл҃вѣ́цы славосло́вѧще  непреста́ннѡ вознесе́нїе, пло́тїю соедини́вшагѡсѧ на́мъ  бла́гостїю. 
Сла́ва: 
Разрꙋши́вый держа́вꙋ сме́рти ꙗ҆́кѡ безсме́ртный  гдⷭ҇и, безсме́ртїе всѣ̑мъ дарова́лъ є҆сѝ  человѣколю́бче, и҆ возне́слсѧ є҆сѝ во сла́вѣ,  зрѧ́щымъ тѧ̀ честны̑мъ оу҆ч҃нкѡ́мъ і҆и҃се всеси́льне. 
И҆ ны́нѣ: бг҃оро́диченъ: 
Бл҃же́нно чре́во твоѐ всенепоро́чнаѧ бы́сть:  чре́во бо а҆́дово пресла́внѡ и҆стощи́вшаго, несказа́ннѡ  вмѣсти́ти сподо́биласѧ є҆сѝ: є҆го́же молѝ спастѝ  на́съ пою́щихъ тѧ̀. 
Катава́сїа: Цр҃ю̀ цр҃е́й, ꙗ҆ковы́й ѿ ꙗ҆кова́гѡ  є҆ди́нъ сло́ве произше́дый, ѿ ѻ҆ц҃а̀ безвино́внагѡ,  равномо́щнаго твоего̀ дх҃а а҆пⷭ҇лѡмъ и҆́стиннѡ посла́лъ  є҆сѝ, ꙗ҆́кѡ бл҃годѣ́телѧ пою́щымъ: сла́ва держа́вѣ  твое́й гдⷭ҇и. 
Пѣ́снь є҃. 
І҆рмо́съ: Оу҆́тренююще вопїе́мъ тѝ гдⷭ҇и, спаси́  ны: ты́ бо є҆сѝ бг҃ъ на́шъ, ра́звѣ бо тебѐ и҆но́гѡ не  зна́емъ. 
И҆спо́лнивъ весе́лїѧ всѧ́чєскаѧ млⷭ҇тиве, къ  гѡ́рнимъ си́ламъ съ пло́тїю прише́лъ є҆сѝ. 
А҆́гг҃льскїѧ си̑лы взе́млема тебѐ ви́дѣвше,  врата̀, взыва́хꙋ цр҃ю̀ на́шемꙋ, возми́те. 
А҆пⷭ҇ли ви́дѣвше возвыша́ема сп҃са, съ тре́петомъ  взыва́хꙋ цр҃ю̀ на́шемꙋ: сла́ва тебѣ̀. (л. р҃ч) 
Бг҃оро́диченъ: 
Дв҃ꙋ по рождествѣ̀ пое́мъ тѧ̀ бцⷣе, ты́ бо бг҃а  сло́ва пло́тїю мі́рови родила̀ є҆сѝ. 
И҆́нъ. І҆рмо́съ: Оу҆жасо́шасѧ всѧ́чєскаѧ: 
Оу҆мертви́въ сме́рть твое́ю сме́ртїю гдⷭ҇и,  взе́мъ и҆̀хже возлюби́лъ є҆сѝ, возше́лъ є҆сѝ на  ма́сличнꙋю го́рꙋ ст҃ꙋ́ю, и҆ ѿтꙋ́дꙋ восте́клъ є҆сѝ  хрⷭ҇тѐ къ твоемꙋ̀ роди́телю, ѻ҆́блакомъ носи́мь. 
Стра́нно твоѐ ржⷭ҇тво̀, стра́нно твоѐ  воскресе́нїе, стра́нно и҆ стра́шно твоѐ жизнода́вче,  є҆́же ѿ горы̀ бж҃е́ственное вознесе́нїе, є҆́же  и҆з̾ѡбразꙋ́ѧ и҆лїа̀ четвероко́нный восхожда́ше,  воспѣва́ѧ тѧ̀ человѣколю́бче. 
Сла́ва: 
Зрѧ́щымъ а҆по́столѡмъ вѣща́хꙋ а҆́гг҃ли: мꙋ́жїе  галїле́йстїи, что̀ чꙋдите́сѧ вознесе́нїю жизнода́вца  хрⷭ҇та̀: се́й прїи́детъ па́ки на зе́млю сꙋди́ти мі́рꙋ  всемꙋ̀, ꙗ҆́кѡ сꙋдїѧ̀ пра́веднѣйшїй. 
И҆ ны́нѣ: бг҃оро́диченъ: 
Дв҃ꙋ сохрани́въ тѧ̀ по ржⷭ҇твѣ̀ нетлѣ́ннꙋ,  восхо́дитъ хрⷭ҇то́съ ко ѻ҆ц҃ꙋ̀ бг҃ороди́тельнице,  є҆го́же не ѡ҆ста́ви, а҆́ще и҆ пло́ть прїѧ́тъ и҆з̾  тебѐ, мы́сленнꙋю же и҆ ѡ҆дꙋшевле́ннꙋю, за млⷭ҇ть  неизрече́ннꙋю. 
Катава́сїа: Рѣши́тельное ѡ҆чище́нїе грѣхѡ́въ,  ѻ҆гнедохнове́ннꙋю прїими́те дх҃а ро́сꙋ, ѽ ча́да  свѣтоѻбра́знаѧ цр҃кѡ́внаѧ. ны́нѣ ѿ сїѡ́на бо и҆зы́де  зако́нъ, ѧ҆зыкоѻгнеѻбра́знаѧ дх҃а бл҃года́ть. 
Пѣ́снь ѕ҃. 
І҆рмо́съ: Ѡ҆бы́де мѧ̀ бе́здна, гро́бъ мнѣ̀ ки́тъ  бы́сть, (л. р҃ч ѡ҆б.) а҆́зъ же возопи́хъ къ тебѣ̀  человѣколю́бцꙋ, и҆ спасе́ мѧ десни́ца твоѧ̀ гдⷭ҇и. 
Взыгра́шасѧ а҆пⷭ҇ли, зрѧ́ще на высотꙋ̀ дне́сь  зижди́телѧ взе́млема, оу҆пова́нїемъ дх҃а, и҆ стра́хомъ  зовѧ́хꙋ: сла́ва восхо́дꙋ твоемꙋ̀. 
Предста́ша а҆́гг҃ли, вопїю́ще хрⷭ҇тѐ  оу҆ченикѡ́мъ твои́мъ: и҆́мже ѻ҆́бразомъ ви́дѣсте  хрⷭ҇та̀ восходѧ́ща съ пло́тїю, па́ки прїи́детъ пра́ведный  всѣ́хъ сꙋдїѧ̀. 
Ꙗ҆́кѡ ви́дѣша тѧ̀ сп҃се на́шъ нбⷭ҇ныѧ си̑лы, на  высотꙋ̀ взе́млема съ тѣ́ломъ, взыва́хꙋ, глаго́люще:  вели́ко влⷣко, человѣколю́бїе твоѐ. 
Бг҃оро́диченъ: 
Кꙋпинꙋ́ тѧ неѡпали́мꙋю, и҆ го́рꙋ, и҆ лѣ́ствицꙋ  ѡ҆дꙋшевле́ннꙋю, и҆ две́рь нбⷭ҇нꙋю досто́йнѡ сла́вимъ  мр҃і́е сла́внаѧ, правосла́вныхъ похвало̀. 
И҆́нъ. І҆рмо́съ: Бж҃е́ственное сїѐ и҆  всечестно́е: 
Да ка́плютъ на́мъ свы́ше ѻ҆́блацы весе́лїе  вѣ́чное, хрⷭ҇то́съ бо, ѻ҆́блакомъ ꙗ҆́кѡ херꙋві́мы  носи́мый, къ своемꙋ̀ ѻ҆ц҃ꙋ̀ восхо́дитъ дне́сь. 
Пло́ти ꙗ҆ви́всѧ подо́бїемъ, пре́жде разстоѧ̑щаѧсѧ  собра́лъ є҆сѝ во є҆ди́но человѣколю́бче, и҆  возне́слсѧ є҆сѝ ще́дре въ нбⷭ҇наѧ, зрѧ́щымъ тѧ̀  оу҆ченикѡ́мъ твои́мъ. 
Сла́ва: Что̀ червле́ны ри̑зы пло́ти  соедини́вшагѡсѧ дебельствꙋ̀; ст҃і́и а҆́гг҃ли хрⷭ҇та̀  зрѧ́ще вѣща́хꙋ, стра́сти честны́ѧ бж҃е́ствєнныѧ носѧ́ща  ѻ҆́бразы. 
И҆ ны́нѣ: бг҃оро́диченъ: 
Пое́мъ ѻ҆трокови́це зача́тїе, пое́мъ твоѐ  неизрече́нное (л. рч҃а) ржⷭ҇тво̀, и҆́мже и҆зба́вихомсѧ  чи́стаѧ тлѝ и҆ ѡ҆ѕлобле́нїѧ, и҆ мра́чнагѡ а҆́дова  затворе́нїѧ. 
Катава́сїа: Ѡ҆чище́нїе на́мъ хрⷭ҇тѐ и҆ сп҃се́нїе  влⷣко, возсїѧ́лъ є҆сѝ ѿ дв҃ы, да ꙗ҆́кѡ проро́ка ѿ  ѕвѣ́рѧ морска́гѡ пе́рсей і҆ѡ́нꙋ, ѿ тлѝ и҆схити́ши  всего̀ а҆да́ма всеро́дна па́дшаго. 
Конда́къ самогла́сенъ, гла́съ ѕ҃: 
Є҆́же ѡ҆ на́съ и҆спо́лнивъ смотре́нїе, и҆ ꙗ҆̀же  на землѝ соедини́въ нбⷭ҇нымъ, возне́слсѧ є҆сѝ во  сла́вѣ хрⷭ҇тѐ бж҃е на́шъ, ника́коже ѿлꙋча́ѧсѧ, но  пребыва́ѧ неѿстꙋ́пный, и҆ вопїѧ̀ лю́бѧщымъ тѧ̀: а҆́зъ  є҆́смь съ ва́ми, и҆ никто́же на вы̀. 
І҆́косъ: 
Ꙗ҆̀же землѝ на землѝ ѡ҆ста́вившїи, ꙗ҆̀же  пе́пєльнаѧ пе́рсти оу҆стꙋпа́ющїи, прїиди́те  воспрѧ́немъ, и҆ на высотꙋ̀ возведе́мъ ѻ҆́чи и҆ мы̑сли,  впери́мъ ви́ды, вкꙋ́пѣ чꙋ̑вства, на нбⷭ҇наѧ врата̀  сме́ртнїи, непщꙋ́имъ бы́ти въ ма́сличной горѣ̀, и҆  взира́ти на и҆збавлѧ́ющаго на ѻ҆́блацѣхъ носи́ма.  ѿѻнꙋ́дꙋ бо гдⷭ҇ь на нб҃са̀ востечѐ, и҆ та́мѡ  даролюбе́зны да́ры раздаѧ̀ а҆пⷭ҇лѡмъ свои́мъ,  оу҆тѣ́шивъ ѧ҆̀ ꙗ҆́кѡ ѻ҆ц҃ъ, и҆ оу҆тверди́въ ѧ҆̀,  наста́вивъ ꙗ҆́кѡ сынѡ́въ, и҆ речѐ къ ни́мъ: не  разлꙋча́юсѧ ва́съ, а҆́зъ є҆́смь съ ва́ми, и҆ никто́же на  вы̀. 
Сѷнаѯа́рь на вознесе́нїе гдⷭ҇а бг҃а и҆ сп҃са  на́шегѡ і҆и҃са хрⷭ҇та̀. 
Стїхѝ: Ѡ҆деснꙋ́ю сѣ́лъ є҆сѝ ѻ҆ц҃а̀ сло́ве: 
Вѣ́рꙋ оу҆ченикѡ́мъ и҆звѣ́стншꙋю показа́вый. 
Въ то́йже де́нь, въ четверто́къ шесты́ѧ недѣ́ли  по па́сцѣ, вознесе́нїе пра́зднꙋемъ гдⷭ҇а бг҃а и҆ сп҃са  на́шегѡ і҆и҃са хрⷭ҇та̀. Поне́же бо со оу҆ченикѝ пре́жде  стра́сти пребыва́ѧ, всест҃а́гѡ дх҃а (л. рч҃а ѡ҆б.)  ѡ҆бѣща̀ прише́ствїе, ре́къ: поле́зно є҆́сть, да а҆́зъ  и҆дꙋ̀: а҆́ще бо а҆́зъ не и҆дꙋ̀, оу҆тѣ́шитель не  прїи́детъ. И҆ па́ки: є҆гда́ же прїи́детъ ѻ҆́нъ,  наꙋчи́тъ ва́съ на всю̀ и҆́стинꙋ. По воскресе́нїи же и҆з̾  ме́ртвыхъ, во дне́хъ четы́редесѧтихъ ꙗ҆влѧ́ѧсѧ и҆̀мъ, не  вкꙋ́пѣ, но ѻ҆собопребыва́нїемъ ꙗ҆ды́й съ ни́ми и҆  пїѧ̀, и҆звѣ́стнѣйшее воскресе́нїе представлѧ́ѧ.  Коне́чнѣе мнѡ́га ѡ҆ црⷭ҇твїи бж҃їи ѡ҆бѣтова́въ,  заповѣ́даше си̑мъ ѿ і҆ерꙋсали́ма не ѿлꙋча́тисѧ, но  та́мѡ пребыва́ти, прест҃а́гѡ дх҃а прише́ствїѧ жда́ти, и҆  тѣ́мъ креща́ємымъ: водо́ю бо бѧ́ше и҆ є҆ди́ною пре́жде  креще́нїе ѿ і҆ѡа́нна, а҆́ще и҆ по́слѣжде є҆пїфа́нїй  кѵ́прскїй повѣствова̀: ꙗ҆́кѡ бг҃осло́въ оу҆́бѡ  і҆ѡа́ннъ бцⷣꙋ крестѝ, пе́тръ же и҆ то́й и҆ про́чыѧ  а҆по́столы. Заповѣ́да же и҆́мъ пребыва́ти во  і҆ерꙋсали́мѣ, да та́мѡ пре́жде про́повѣдь є҆ѵⷢ҇лїа  и҆звѣсти́тсѧ, да не ка́кѡ въ чꙋжда̑ѧ ѿше́дше мѣста̀,  оу҆до́бнѡ ѡ҆бо́лгани бꙋ́дꙋтъ, и҆ ꙗ҆́кѡ до́лжно бѧ́ше,  ꙗ҆́кѡ во́инѡмъ нѣ́кимъ ѿсю́дꙋ оу҆гото́витисѧ  ѻ҆рꙋ́жїемъ дх҃а, и҆ та́кѡ на бра́нь поитѝ вра̑гъ  хрⷭ҇то́выхъ. Но поне́же вре́мѧ наста̀ вознесе́нїѧ,  возво́дитъ оу҆̀бо и҆̀хъ на го́рꙋ є҆леѡ́нскꙋю:  нарица́етсѧ же си́це, занѐ мно́жайшими ма́слинами  насажде́на бѣ̀. и҆ глаго́лавъ и҆̀мъ ѡ҆ є҆́же въ концѣ̀  сегѡ̀ проповѣ́данїѧ: є҆ще́ же и҆ ѡ҆ непостижи́момъ  свое́мъ црⷭ҇твїи въ бꙋ́дꙋщемъ, поне́же и҆ ѻ҆́нѣхъ не  и҆скꙋша́ти є҆го̀ хотѧ́щихъ зрѧ́ще, сꙋ́щей та́мѡ и҆  пречи́стѣй є҆гѡ̀ ма́тери, приставлѧ́етъ а҆́гг҃лы и҆̀мъ,  на нб҃са̀ восхожде́нїе показꙋ́ющыѧ. И҆ зрѧ́щымъ оу҆́бѡ  взѧ́тсѧ ѿ среды̀ и҆́хъ, ѻ҆́блакꙋ ѻ҆́нагѡ под̾и́мшꙋ,  и҆ та́кѡ ѿ а҆́гг҃лъ предсыла́емь, повелѣва́ющихъ  дрꙋ́гъ дрꙋ́гꙋ нбⷭ҇ныхъ двере́й взѧ́тїе, и҆ дивѧ́щихсѧ  є҆́же ѿ крове́й пло́ти є҆гѡ̀ червле́нномꙋ, взы́де и҆  сѣ́де ѡ҆деснꙋ́ю ѻ҆ц҃а̀, ѡ҆божи́въ пло́ть и҆ дерзнꙋ̀  глаго́лати, сотвори́въ сїю̀ кꙋ́пнѡ бж҃е́ственнꙋю, є҆́юже  мы̀ примири́хомсѧ, дре́внѣй враждѣ̀ разрꙋши́вшейсѧ.  А҆пⷭ҇лѡмъ оу҆́бѡ а҆́гг҃ли въ ви́дѣ мꙋже́й предста́ша  глаго́люще: мꙋ́жїе галїле́йстїи, что̀ стоитѐ дивѧ́щесѧ,  и҆ на нб҃о взира́юще; се́й є҆го́же ви́дите съ пло́тїю  бг҃а і҆и҃са, се́й прїи́детъ па́ки съ пло́тїю ꙗ҆́вѣ:  ѻ҆ба́че не ꙗ҆́коже пе́рвѣе, оу҆бо́зѣ же и҆  молчали́внѣ, но со сла́вою вели́кою, ꙗ҆́коже ны́нѣ  зритѐ ѿ а҆́гг҃лъ провожда́ема. Тогда̀ а҆пⷭ҇ли (л.  рч҃в) є҆́же взира́ти ѡ҆ста́вльше, возврати́шасѧ ѿ  горы̀ є҆леѡ́нъ: бли́зъ же сїѧ̀ є҆́сть ѿ і҆ерꙋсали́ма  двѣ̀ ты́сѧщи и҆ четы́редесѧть ножны́хъ сто́пъ,  разстоѧ́щи є҆́й: се́ бо є҆́сть сꙋббѡ́тѣ пꙋ́ть. Си́це  же оу҆зако́нено бы́сть мѡѷсе́емъ на толи́кѡ сто́пъ въ  сꙋббѡ́тꙋ ходи́ти, зане́же и҆ сѣ́нь свидѣ́нїѧ,  толи́цѣми стопа́ми но́гꙋ бѧ́ше ѿстоѧ́щи ѿ  і҆ꙋде́йскагѡ полка̀. Возмо́жно бо бѣ̀ нѣ̑кимъ та́мѡ въ  сꙋббѡ́тꙋ ходи́ти поклони́тисѧ, и҆ не вѧ́щшее ше́ствїе  протѧза́ти, сегѡ̀ ра́ди нарече́сѧ и҆ сꙋббѡ́ты пꙋ́ть.  Мни́тсѧ же нѣ̑кимъ ѿсю́дꙋ, ꙗ҆́кѡ и҆ хрⷭ҇то́во  вознесе́нїе въ сꙋббѡ́тꙋ бы́сть, ѻ҆ба́че погрѣши́ша.  Возвра́щшесѧ же а҆пⷭ҇ли внидо́ша въ го́рницꙋ, въ не́йже  бѣ́ша соше́дшесѧ съ мѷроно́сицами жена́ми, и҆ мт҃рїю  сло́ва, посто́мъ и҆ мл҃твами, и҆ моле́нїемъ  оу҆пражнѧ́ющесѧ, и҆ наше́ствїѧ всест҃а́гѡ дх҃а  ѡ҆жида́юще, ꙗ҆́коже бѣ̀ ѡ҆бѣща́нїе. Вознесы́йсѧ во  сла́вѣ хрⷭ҇тѐ бж҃е, поми́лꙋй на́съ. а҆ми́нь. 
Пѣ́снь з҃. 
І҆рмо́съ: Въ пещѝ ѻ҆́гненнѣй пѣсносло́вцы  спасы́й ѻ҆́троки, блгⷭ҇ве́нъ бг҃ъ ѻ҆тє́цъ на́шихъ. 
На ѻ҆́блацѣхъ свѣ́та вознесы́йсѧ, и҆ спасы́й  мі́ръ, бл҃гослове́нъ бг҃ъ ѻ҆тє́цъ на́шихъ. 
На ра́мꙋ сп҃се, заблꙋ́ждшее взе́мъ є҆стество̀,  возне́ссѧ, бг҃ꙋ и҆ ѻ҆ц҃ꙋ̀ приве́лъ є҆сѝ. 
Возше́дый во пло́ти къ безпло́тномꙋ ѻ҆ц҃ꙋ̀,  бл҃гослове́нъ бг҃ъ ѻ҆тє́цъ на́шихъ. 
Оу҆мерщвле́ное на́ше грѣхо́мъ є҆стество̀  взе́мъ, твоемꙋ̀ сво́йственномꙋ ѻ҆ц҃ꙋ̀ сп҃се приве́лъ  є҆сѝ. 
Бг҃оро́диченъ: 
Ѿ дв҃ы ро́ждсѧ, ю҆́же бцⷣꙋ содѣ́лалъ є҆сѝ,  бл҃гослове́нъ бг҃ъ ѻ҆тє́цъ на́шихъ. 
И҆́нъ. і҆рмо́съ: Не послꙋжи́ша тва́ри: 
Свѣ́тлый тѧ̀ свѣ́тъ сꙋ́ща, под̾ѧ́тъ ѻ҆́блакъ  гдⷭ҇и, ѿ (л. рч҃в ѡ҆б.) землѝ па́че оу҆ма̀  воспрїе́млема и҆ нбⷭ҇нїи собо́ри восхвали́ша со а҆пⷭ҇лы,  глаго́люще: бж҃е бл҃гослове́нъ є҆сѝ. 
Рꙋка́ма всѝ ра́дꙋющесѧ воспле́щимъ, вознесе́нїемъ  хрⷭ҇то́вымъ, и҆ воскли́кнемъ: взы́де бг҃ъ во гла́сѣ  трꙋ́бнѣ, и҆ сѣ́де ѡ҆деснꙋ́ю, ꙗ҆́кѡ сопресто́ленъ  ѻ҆ц҃ꙋ̀ во вѣ́ки. 
Сла́ва: 
Поѧ̀ дре́вле мѡѷсе́й вели́кїй, взыва́ше: да  покло́нѧтсѧ восходѧ́щꙋ хрⷭ҇тꙋ̀ нбⷭ҇нїи а҆́гг҃ли, ꙗ҆́кѡ  всѣ́хъ цр҃ю̀, є҆мꙋ́же зове́мъ: ѻ҆тцє́въ гдⷭ҇и и҆ бж҃е  блгⷭ҇ве́нъ є҆сѝ. 
И҆ ны́нѣ: бг҃оро́диченъ: 
Ѽ чꙋде́съ пресла́вныхъ! ка́кѡ вмѣсти́ла є҆сѝ  бг҃а невмѣсти́маго бг҃ора́дованнаѧ, пло́тїю  ѡ҆бнища́вшаго, со сла́вою мно́гою въ небє́снаѧ  возне́сшагосѧ дне́сь, и҆ ѡ҆живи́вшаго человѣ́ки; 
Катава́сїа: Согла́снаѧ возшꙋмѣ̀ ѻ҆рга́нскаѧ  пѣ́снь, почита́ти златосотворе́нный бездꙋ́шный  и҆стꙋка́нъ: оу҆тѣ́шителева же свѣтоно́снаѧ бл҃года́ть  почествꙋ́етъ, є҆́же вопи́ти: трⷪ҇це є҆ди́наѧ,  равноси́льнаѧ, безнача́льнаѧ, бл҃гослове́на є҆сѝ. 
Пѣ́снь и҃. 
І҆рмо́съ: И҆з̾ ѻ҆ц҃а̀ пре́жде вѣ́къ рожде́ннаго  сн҃а, и҆ бг҃а, и҆ въ послѣ̑днѧѧ лѣ̑та воплоще́ннаго ѿ  дв҃ы мт҃ре, свѧще́нницы по́йте, лю́дїе превозноси́те во  всѧ̀ вѣ́ки. 
Во двою̀ сꙋщєствꙋ̀ возлетѣ́вшаго жизнода́вца  хрⷭ҇та̀ на небеса̀ со сла́вою, и҆ ѻ҆ц҃ꙋ̀ сосѣдѧ́щаго,  сщ҃е́нницы по́йте, лю́дїе превозноси́те во всѧ̀ вѣ́ки. 
Ѿ рабо́ты і҆́дѡльскїѧ тва́рь и҆зба́вившаго, и҆  предста́вившаго тꙋ̀ свобо́днꙋ твоемꙋ̀ ѻ҆ц҃ꙋ̀, тебѐ  сп҃се пое́мъ, и҆ тебѐ превозно́симъ во всѧ̀ вѣ́ки. (л.  рч҃г) 
Свои́мъ схожде́нїемъ низложи́вшаго сꙋпоста́та, и҆  свои́мъ возше́ствїемъ возне́сшаго человѣ́ки, свѧще́нницы  по́йте, лю́дїе превозноси́те во всѧ̀ вѣ́ки. 
Бг҃оро́диченъ: 
Херꙋві́мѡвъ превы́шшаѧ ꙗ҆ви́ласѧ є҆сѝ бцⷣе  чи́стаѧ, во чре́вѣ твое́мъ си́ми носи́маго носи́вшаѧ:  є҆го́же со безпло́тными, человѣ́цы славосло́вимъ во  всѧ̀ вѣ́ки. 
И҆́нъ. І҆рмо́съ: Ѻ҆́троки благочести̑выѧ: 
Ꙗ҆ви́шасѧ оу҆́мове а҆пⷭ҇лѡмъ въ вознесе́нїи, и҆  вѣща́хꙋ: что̀ взира́юще стоитѐ дивѧ́щесѧ; се́й  восходѧ́й въ небє́снаѧ, прїи́детъ и҆ па́ки сꙋди́ти и҆̀же  на землѝ человѣ́кѡмъ, сꙋдїѧ̀ сы́й є҆ди́нъ. 
Дади́мъ бг҃ꙋ вели́чїе, хвалы̀ согла́сїе  воскли́кнемъ, воспои́мъ, ликꙋ́имъ, рꙋка́ми же  воспле́щимъ: взы́де бг҃ъ на́шъ на нб҃са̀ ѿ землѝ,  а҆́гг҃лѡмъ, а҆рха́гг҃лѡмъ пою́щымъ сего̀, ꙗ҆́кѡ влⷣкꙋ  и҆ творца̀ всѣ́хъ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Взѧ́тсѧ превы́ше а҆́гг҃лъ є҆стество̀ на́ше,  дре́вле ѿпа́дшее, и҆ на прⷭ҇то́лѣ посажде́но бы́сть  бж҃е́ственнѣ, па́че смы́сла: прїиди́те торжествꙋ́имъ и҆  воззове́мъ: гдⷭ҇а по́йте дѣла̀, и҆ превозноси́те во всѧ̑  вѣ́ки. 
И҆ ны́нѣ: 
Сѐ сн҃ъ тво́й бцⷣе, плѣни́въ крⷭ҇то́мъ свои́мъ  сме́рть, воскре́се тридне́венъ, и҆ оу҆ченикѡ́мъ свои́мъ  ꙗ҆́вльсѧ, востечѐ къ нбⷭ҇нымъ: съ ни́миже тебѣ̀  покланѧ́ющесѧ пое́мъ и҆ славосло́вимъ во всѧ̀ вѣ́ки. 
Та́же, Хва́лимъ, бл҃гослови́мъ, покланѧ́емсѧ: 
Катава́сїа: Разрѣша́етъ оу҆́зы, и҆ ѡ҆роша́етъ  пла́мень, (л. рч҃г ѡ҆б.) трисвѣ́тлый бг҃онача́лїѧ  ѻ҆́бразъ: пою́тъ ѻ҆́троцы, благослови́тъ же є҆ди́наго  сп҃са и҆ вседѣ́телѧ, ꙗ҆́кѡ благодѣ́телѧ сотворе́ннаѧ  всѧ́ческаѧ тва́рь. 
Честнѣ́йшꙋю: не пое́мъ, но пое́мъ припѣ́въ: 
Велича́й дꙋшѐ моѧ̀, возне́сшагосѧ ѿ землѝ на  нб҃о, хрⷭ҇та̀ жизнода́вца. 
Пѣ́снь ѳ҃. 
І҆рмо́съ: Тѧ̀ па́че оу҆ма̀ и҆ словесѐ мт҃рь  бж҃їю, въ лѣ́то безлѣ́тнаго неизрече́ннѡ ро́ждшꙋю  вѣ́рнїи є҆диномꙋ́дреннѡ велича́емъ. 
Тебѐ и҆зба́вителѧ мі́ра хрⷭ҇та̀ бг҃а, а҆пⷭ҇ли  ви́дѧще бж҃е́ственнѡ возвыша́ема, со стра́хомъ и҆гра́юще  велича́хꙋ. 
Твою̀ ѡ҆божи́вшꙋюсѧ пло́ть зрѧ́ще хрⷭ҇тѐ, на  высотѣ̀ а҆́гг҃ли, дрꙋ́гъ ко дрꙋ́гꙋ глаго́лахꙋ:  вои́стиннꙋ се́й є҆́сть бг҃ъ на́шъ. 
Тебѐ безпло́тныхъ чи́нове хрⷭ҇тѐ бж҃е, на  ѻ҆́блацѣхъ взе́млема ви́дѧще, взыва́хꙋ: сла́вы цр҃ю̀,  врата̀ возми́те. 
Тебѐ соше́дшаго да́же до послѣ́днихъ землѝ, и҆  человѣ́ка спа́сшаго, и҆ восхожде́нїемъ твои́мъ  возвы́сившаго, сего̀ велича́емъ. 
Бг҃оро́диченъ: 
Ра́дꙋйсѧ бцⷣе мт҃и хрⷭ҇та̀ бг҃а: є҆го́же родила̀  є҆сѝ, дне́сь ѿ землѝ возноси́ма со а҆пⷭ҇лы зрѧ́щи,  возвелича́ла є҆сѝ. 
Вторы́й припѣ́въ: 
А҆́гг҃ли восхожде́нїе влⷣки зрѧ́ще оу҆жаса́хꙋсѧ,  ка́кѡ со сла́вою взѧ́тсѧ ѿ землѝ на гѡ́рнѧѧ. 
И҆́нъ. І҆рмо́съ: Всѧ́къ земноро́дный: 
Ѽ дарѡ́въ па́че постиже́нїѧ! ѽ та́инства  стра́шнагѡ! (л. рч҃д) всѣ́ми бо влады́чествꙋѧй, ѿ  землѝ ѿходѧ̀ къ нбⷭ҇нымъ, оу҆ченикѡ́мъ посла̀ дх҃а  свѧта́го, просвѣти́вшаго си́хъ смы́слъ, и҆ ѻ҆́гненны  сотвори́вшаго благода́тїю. 
Полцы̀ оу҆чени́честїи, гдⷭ҇ь речѐ, вы̀ сѣди́те  во і҆ерꙋсали́мѣ: и҆ а҆́зъ низпослю̀ ва́мъ оу҆тѣ́шителѧ  дрꙋга́го, ѻ҆ц҃ꙋ̀ сопресто́льна и҆ мнѣ̀ равноче́стна,  є҆го́же ви́дите взима́ема, и҆ ѻ҆́блакомъ свѣ́тлымъ  носи́ма. 
Взѧ́тсѧ ꙗ҆́вѣ великолѣ́пїе вы́ше нб҃съ, пло́тїю  ѡ҆бнища́вшагѡ, и҆ сосѣдѣ́нїемъ ѻ҆ц҃а̀ почте́сѧ  є҆стество̀ на́ше ѿпа́дшее: торжествꙋ́имъ, и҆ согла́снѡ  всѝ воскли́кнемъ, воспле́щимъ рꙋка́ми ра́дꙋющесѧ. 
Бг҃оро́диченъ: 
Свѣ́тъ ѿ свѣ́та возсїѧ́вый всенепоро́чнаѧ,  и҆з̾ тебѐ возсїѧ̀, и҆ че́рность безбо́жїѧ всю̀  разрꙋшѝ, и҆ въ нощѝ спѧ́щихъ просвѣтѝ. сегѡ̀ ра́ди  всѝ по до́лгꙋ тѧ̀ во вѣ́ки при́снѡ оу҆блажа́емъ. 
Катава́сїа: Ра́дꙋйсѧ цр҃и́це, мт҃родѣ́вственнаѧ  сла́во: всѧ́ка бо оу҆добоѡбраща́тельнаѧ благоглаго́ливаѧ  оу҆ста̀ виті́йствовати не мо́гꙋтъ, тебѐ пѣ́ти  досто́йнѡ: низꙋмѣва́етъ же оу҆́мъ всѧ́къ, твоѐ  рождество̀ разꙋмѣ́ти. тѣ́мже тѧ̀ согла́снѡ сла́вимъ. 
Є҆ѯапостїла́рїй самогла́сенъ: 
Оу҆ченикѡ́мъ зрѧ́щымъ тѧ̀, возне́слсѧ є҆сѝ  хрⷭ҇тѐ ко ѻ҆ц҃ꙋ̀ сосѣдѧ̀, а҆́гг҃ли предтекꙋ́ще  зовѧ́хꙋ: возми́те врата̀, возми́те, цр҃ь бо взы́де къ  нача́льномꙋ свѣ́тꙋ сла́вы. [Три́жды.] 
На хвали́техъ, Всѧ́кое дыха́нїе: поста́вимъ  стїхѝ д҃ и҆ пое́мъ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
А҆́гг҃льски и҆̀же въ мі́рѣ торжествꙋ́имъ, на  престо́лѣ (л. рч҃д ѡ҆б.) сла́вы бг҃ꙋ носи́момꙋ,  взыва́юще пѣ́нїе: ст҃ъ є҆сѝ ѻ҆́ч҃е нбⷭ҇ный,  соприсносꙋ́щный сло́ве, ст҃ъ є҆сѝ и҆ дш҃е всест҃ы́й. 
Нача́льницы а҆́гг҃лѡвъ смотрѧ́юще, сп҃се,  восхожде́нїѧ стра́нное, недоꙋмѣва́хꙋсѧ дрꙋ́гъ ко дрꙋ́гꙋ:  что̀ видѣ́нїе сїѐ; человѣ́къ оу҆́бѡ зра́комъ  ви́димый, ꙗ҆́коже бг҃ъ, превы́ше небе́съ съ пло́тїю  восхо́дитъ. 
Галїле́ане зрѧ́ще тѧ̀ вознесе́нна, ѿ ма́сличныѧ  горы̀ съ тѣ́ломъ сло́ве, слы́шахꙋ а҆́гг҃лѡвъ вопїю́щихъ  и҆̀мъ: что̀ стоитѐ зрѧ́ще; се́й прїи́детъ па́ки съ  пло́тїю, и҆́мже ѻ҆́бразомъ ви́дѣсте. 
Повторѧ́юще а҃-ю. 
Сла́ва, и҆ ны́нѣ, гла́съ в҃: 
Роди́лсѧ є҆сѝ ꙗ҆́кѡ са́мъ восхотѣ́лъ є҆сѝ,  ꙗ҆ви́лсѧ є҆сѝ ꙗ҆́кѡ са́мъ и҆зво́лилъ є҆сѝ:  пострада́лъ є҆сѝ пло́тїю бж҃е на́шъ, и҆з̾ ме́ртвыхъ  воскре́слъ є҆сѝ попра́въ сме́рть. возне́слсѧ є҆сѝ во  сла́вѣ, всѧ́чєскаѧ и҆сполнѧ́ѧй, и҆ посла́лъ є҆сѝ  на́мъ дх҃а бж҃е́ственнаго, є҆́же воспѣва́ти и҆ сла́вити  твоѐ бж҃ество̀. 
Славосло́вїе вели́кое. Дае́тсѧ и҆ ст҃ы́й є҆ле́й  бра́тїи. И҆ поꙋче́нїе стꙋді́тово. И҆ ча́съ а҃-й въ  притво́рѣ. И҆ соверше́нный ѿпꙋ́стъ. 
На лїтꙋргі́и пое́мъ настоѧ́щыѧ а҆нтїфѡ́ны, ѱало́мъ  м҃ѕ, гла́съ в҃: Всѝ ꙗ҆зы́цы восплещи́те рꙋка́ми,  воскли́кните бг҃ꙋ гла́сомъ ра́дованїѧ. Моли́твами  бцⷣы сп҃се спасѝ на́съ. Сті́хъ в҃: Ꙗ҆́кѡ гдⷭ҇ь  вы́шнїй стра́шенъ, цр҃ь ве́лїй по все́й землѝ.  Моли́твами бцⷣы: Сті́хъ г҃: Покорѝ лю́ди на́мъ  и҆ ꙗ҆зы́ки под̾ но́ги на́шѧ. Моли́твами бцⷣы:  Сті́хъ д҃: Взы́де бг҃ъ въ воскликнове́нїи, гдⷭ҇ь во  гла́сѣ трꙋ́бнѣ. Моли́твами бцⷣы сп҃се спасѝ  на́съ. Сла́ва, и҆ ны́нѣ: (л. рч҃є) Моли́твами  бцⷣы сп҃се спасѝ на́съ. А҆нтїфѡ́нъ в҃, ѱало́мъ м҃з,  гла́съ в҃. Сті́хъ а҃: Ве́лїй гдⷭ҇ь и҆ хва́ленъ ѕѣлѡ̀,  во гра́дѣ бг҃а на́шегѡ въ горѣ̀ ст҃ѣ́й є҆гѡ̀.  Сп҃сѝ на́съ сн҃е бж҃їй, вознесы́йсѧ во сла́вѣ,  пою́щыѧ тѝ: А҆ллилꙋ́їа. Сті́хъ в҃: Го́ры  сїѡ́нскїѧ, рє́бра сѣ́верова, гра́дъ цр҃ѧ̀ вели́кагѡ.  Спасѝ на́съ сн҃е бж҃їй: Сті́хъ г҃: Бг҃ъ въ  тѧ́жестѣхъ є҆гѡ̀ зна́емь є҆́сть, є҆гда̀ застꙋпа́етъ  и҆̀. Спасѝ на́съ сн҃е бж҃їй, вознесы́йсѧ: Сті́хъ  д҃: Ꙗ҆́кѡ сѐ цр҃їе зе́мстїи собра́шасѧ, снидо́шасѧ  вкꙋ́пѣ: Спасѝ на́съ сн҃е бж҃їй, вознесы́йсѧ:  Сла́ва, и҆ ны́нѣ: Є҆диноро́дный сн҃е: А҆нтїфѡ́нъ  г҃, ѱало́мъ м҃и, гла́съ д҃. Сті́хъ а҃. Оу҆слы́шите  сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. Тропа́рь, гла́съ д҃: Возне́слсѧ є҆сѝ  во сла́вѣ хрⷭ҇тѐ бж҃е на́шъ: Сті́хъ в҃:  Земноро́днїи же и҆ сы́нове человѣ́честїи, вкꙋ́пѣ  бога́тъ и҆ оу҆бо́гъ. Тропа́рь: Возне́слсѧ є҆сѝ во  сла́вѣ: Сті́хъ г҃: Оу҆ста̀ моѧ̀ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ.  Тропа́рь: Возне́слсѧ є҆сѝ во сла́вѣ: Сті́хъ д҃:  Приклоню̀ въ при́тчꙋ оу҆́хо моѐ, ѿве́рзꙋ во  ѱалти́ри гана́нїе моѐ. Тропа́рь: Возне́слсѧ  є҆сѝ: Вхо́дный: Взы́де бг҃ъ въ воскликнове́нїи,  гдⷭ҇ь во гла́сѣ трꙋ́бнѣ. Тропа́рь: Возне́слсѧ  є҆сѝ: Сла́ва, и҆ ны́нѣ: конда́къ: Є҆́же ѡ҆ на́съ  и҆спо́лнивъ: Та́же трист҃о́е. Прокі́менъ, гла́съ з҃:  Вознеси́сѧ на небеса̀ бж҃е, и҆ по все́й землѝ сла́ва  твоѧ̀. Сті́хъ: Гото́во се́рдце моѐ бж҃е, гото́во  се́рдце моѐ: воспою̀ и҆ пою̀ во сла́вѣ мое́й. А҆пⷭ҇лъ  въ дѣѧ́нїихъ, зача́ло а҃: Пе́рвое оу҆́бѡ сло́во  сотвори́хъ: А҆ллилꙋ́їа, гла́съ в҃: Взы́де бг҃ъ въ  воскликнове́нїи, гдⷭ҇ь во гла́сѣ трꙋ́бнѣ. Сті́хъ:  Всѝ ꙗ҆зы́цы восплещи́те рꙋка́ми, воскли́кните бг҃ꙋ  гла́сомъ ра́дованїѧ. Є҆ѵⷢ҇лїе лꙋкѝ, зача́ло рд҃і:  (л. рч҃є ѡ҆б.) Воскре́съ і҆и҃съ ѿ ме́ртвыхъ, и҆  ста̀ посредѣ̀ оу҆чєни́къ свои́хъ: За Досто́йно,  пое́мъ и҆ до ѿда́нїѧ і҆рмо́съ: Тѧ̀ па́че оу҆ма̀:  Прича́стный: Взы́де бг҃ъ въ воскликнове́нїи, гдⷭ҇ь во  гла́сѣ трꙋ́бнѣ. А҆ллилꙋ́їа, три́жды. 
На трапе́зѣ ве́лїе оу҆тѣше́нїе бра́тїи. 
Въ четверто́къ ве́чера вознесе́нїѧ, 
каѳі́смы не глаго́лемъ: а҆́ще ли гдѣ̀ всено́щное не  бы́сть, каѳі́смꙋ глаго́лемъ рѧдовꙋ́ю. 
На Гдⷭ҇и воззва́хъ: поста́вимъ стїхѡ́въ ѕ҃: и҆  пое́мъ стїхи̑ры самогла́сны пра́здника г҃. и҆ мине́и  г҃. 
Пра́здника, гла́съ а҃: 
Возше́дъ на нб҃са̀, ѿѻнꙋ́дꙋже и҆ соше́лъ  є҆сѝ, не ѡ҆ста́ви на́съ си́рыхъ гдⷭ҇и: да прїи́детъ  тво́й дх҃ъ, носѧ̀ ми́ръ мі́рови, покажѝ сыновѡ́мъ  человѣ́чєскимъ дѣла̀ си́лы твоеѧ̀, гдⷭ҇и  человѣколю́бче. 
Возше́лъ є҆сѝ хрⷭ҇тѐ къ безнача́льномꙋ ѻ҆ц҃ꙋ̀  твоемꙋ̀, неѡпи́санныхъ є҆гѡ̀ нѣ́дръ не разлꙋчи́выйсѧ,  и҆ прило́гъ си́лы хвале́нїѧ трист҃а́гѡ не прїѧ́ша, но  є҆ди́нагѡ сн҃а и҆ по вочеловѣ́ченїи позна́ша тѧ̀ гдⷭ҇и,  є҆диноро́дна ѻ҆ц҃ꙋ̀: во мно́жествѣ щедро́тъ твои́хъ  поми́лꙋй на́съ. 
А҆́гг҃ли твоѝ гдⷭ҇и, а҆пⷭ҇лѡмъ глаго́лахꙋ: мꙋ́жїе  галїле́йстїи, что̀ стоитѐ, зрѧ́ще на нб҃о; се́й є҆́сть  хрⷭ҇то́съ бг҃ъ, вознесы́йсѧ ѿ ва́съ на нб҃о, то́й  прїи́детъ па́ки, и҆́мже ѻ҆́бразомъ ви́дѣсте є҆го̀  и҆дꙋ́ща на нб҃о: послꙋжи́те є҆мꙋ̀ въ преподо́бїи и҆  пра́вдѣ. (л. рч҃ѕ) 
Сла́ва: ст҃а́гѡ, а҆́ще и҆́мать, а҆́ще же нѝ: 
Сла́ва, и҆ ны́нѣ: гла́съ в҃: 
Роди́лсѧ є҆сѝ ꙗ҆́кѡ са́мъ восхотѣ́лъ є҆сѝ,  ꙗ҆ви́лсѧ є҆сѝ ꙗ҆́кѡ са́мъ и҆зво́лилъ є҆сѝ:  пострада́лъ є҆сѝ пло́тїю бж҃е на́шъ, и҆з̾ ме́ртвыхъ  воскре́слъ є҆сѝ попра́въ сме́рть: возне́слсѧ є҆сѝ во  сла́вѣ, всѧ́чєскаѧ и҆сполнѧ́ѧй, и҆ посла́лъ є҆сѝ  на́мъ дх҃а бж҃е́ственнаго, є҆́же воспѣва́ти и҆ сла́вити  твоѐ бж҃ество̀. 
Вхо́дъ. Свѣ́те ти́хїй: Прокі́менъ вели́кїй,  гла́съ з҃: Бг҃ъ на́шъ на нб҃сѝ и҆ на землѝ, всѧ̑  є҆ли̑ка восхотѣ̀ сотворѝ. Сті́хъ: Во и҆схо́дѣ  і҆и҃левѣ ѿ є҆гѵ́пта, до́мꙋ і҆а́кѡвлѧ: Сті́хъ:  Мо́ре ви́дѣ и҆ побѣжѐ, і҆ѻрда́нъ возврати́сѧ  вспѧ́ть. Сті́хъ: Что́ ти є҆́сть мо́ре, ꙗ҆́кѡ  побѣ́гло є҆сѝ; и҆ тебѣ̀ і҆ѻрда́не, ꙗ҆́кѡ  возврати́лсѧ є҆сѝ вспѧ́ть; И҆ па́ки: Бг҃ъ на́шъ на  нб҃сѝ и҆ на землѝ: Є҆ктєнїѝ: Рце́мъ всѝ:  И҆спо́лнимъ вече́рнюю моли́твꙋ: 
На стїхо́внѣ стїхи̑ры, гла́съ в҃. 
Подо́бенъ: Є҆гда̀ ѿ дре́ва: 
Глаго́летъ и҆́же всѧ́чєскаѧ и҆сполнѧ́ѧй, ко  оу҆ченикѡ́мъ на го́рꙋ є҆леѡ́нскꙋю возше́дъ:  прибли́жисѧ, ѽ дрꙋ́зи моѝ, восхожде́нїѧ вре́мѧ, ше́дше  наꙋчи́те ꙗ҆зы́ки сло́вꙋ, є҆́же слы́шасте ѿ гла́са  моегѡ̀. тогда̀ возне́слсѧ є҆сѝ (л. рч҃ѕ ѡ҆б.) во  сла́вѣ ꙗ҆́коже на колесни́цѣ: тѣ́мже тре́петомъ  а҆пⷭ҇толи оу҆жаса́хꙋсѧ. 
Сті́хъ: Всѝ ꙗ҆зы́цы восплещи́те рꙋка́ми: 
Є҆гда̀ мт҃ри со оу҆ченикѝ спꙋтеше́ствꙋющымъ  дрꙋ́гъ дрꙋ́гꙋ въ виѳа́нїю хрⷭ҇тѐ, возне́слъ є҆сѝ  рꙋ́цѣ твоѝ, во бл҃гослове́нїе и҆́хъ, и҆ внегда̀  благослови́ти и҆̀хъ, ѻ҆́блакъ свѣ́та ѿ ѻ҆че́съ и҆́хъ  а҆́бїе взѧ́тъ тѧ̀: тогда̀ возне́слсѧ є҆сѝ во сла́вѣ,  и҆ десносѣда́тель вои́стиннꙋ ꙗ҆ви́лсѧ є҆сѝ ѻ҆ц҃ꙋ̀  спокланѧ́емь. 
Сті́хъ: Взы́де бг҃ъ въ воскликнове́нїи: 
Прїиди́те, совзы́демъ вѣ́рнїи на высо́кꙋю го́рꙋ  є҆леѡ́нскꙋю, ꙗ҆́коже а҆пⷭ҇ли совосходѧ́ще, и҆ на  высотꙋ̀ взе́мше сердца̀, и҆ мы̑сли, оу҆́зримъ гдⷭ҇а  ны́нѣ носи́ма. тѣ́мже и҆ мы̀ благода́рнѡ ра́дꙋющесѧ  возопїи́мъ: сла́ва вознесе́нїю твоемꙋ̀ многоми́лостиве. 
Сла́ва и҆ ны́нѣ: гла́съ ѕ҃: 
На гора́хъ ст҃ы́хъ зрѧ́ще твоѐ вознесе́нїе  хрⷭ҇тѐ, сїѧ́нїе сла́вы ѻ҆́ч҃и, воспѣва́емъ тво́й  свѣтоѻбра́зный лица̀ зра́къ, кла́нѧемсѧ страстє́мъ  твои́мъ, почита́емъ воскресе́нїе, сла́вное вознесе́нїе  сла́вѧще: поми́лꙋй на́съ. 
Тропа́рь пра́здника: Возне́слсѧ є҆сѝ: И҆  ѿпꙋ́стъ. 
Слꙋ́жбꙋ мине́и рѧдова́гѡ ст҃а́гѡ, слꙋчи́вшагѡсѧ въ  пра́здникъ вознесе́нїѧ, пое́мъ на повече́рїи. 
Въ пѧто́къ вознесе́нїѧ на оу҆́трени, 
на Бг҃ъ гдⷭ҇ь: тропа́рь пра́здника. 
По а҃-мъ стїхосло́вїи сѣда́ленъ, гла́съ и҃. 
Подо́бенъ: Повелѣ́нное та́йнѡ: 
На го́рꙋ возше́дъ є҆леѡ́нскꙋю ми́лостиве і҆и҃се,  ѿтꙋ́дꙋ взѧ́лсѧ є҆сѝ: свѣ́тлый бо ѻ҆́блакъ ѿ  земли́ тѧ под̾ѧ́тъ, зрѧ́щымъ оу҆ченикѡ́мъ твои́мъ чꙋ́до  стра́шное, вопїю́щымъ безплѡ́тнымъ на нб҃сѣ́хъ вы́шшымъ  во́инствѡмъ: стра́хомъ врата̀ возми́тесѧ. съ ни́миже  цр҃ѧ̀ тѧ̀ пое́тъ всѧ̀ тва́рь, всѣ́хъ бг҃а. 
Сла́ва, и҆ ны́нѣ: то́йже. (л. рч҃з) 
По в҃-мъ стїхосло́вїи сѣда́ленъ, гла́съ и҃. 
Подо́бенъ: Премꙋ́дрости сло́ва: 
Всѣ́дъ на ѻ҆́блаки нбⷭ҇ныѧ, ѡ҆ста́вивъ ми́ръ  сꙋ́щымъ на землѝ, возше́лъ и҆ сѣ́лъ є҆сѝ ѡ҆деснꙋ́ю  ѻ҆ц҃а̀, ꙗ҆́кѡ є҆диносꙋ́щенъ семꙋ̀ сы́й и҆ дх҃ꙋ: а҆́ще  бо и҆ въ пло́ти ꙗ҆ви́лсѧ є҆сѝ, но непрело́женъ  пребы́лъ є҆сѝ. тѣ́мже ча́еши соверше́нїѧ коне́цъ,  сꙋди́ти грѧды́й на зе́млю мі́рꙋ всемꙋ̀. правосꙋ́де гдⷭ҇и,  пощадѝ дꙋ́шы на́шѧ, прегрѣше́нїй ѡ҆ставле́нїе да́рꙋѧ,  ꙗ҆́кѡ бг҃ъ ми́лостивъ, рабѡ́мъ твои́мъ. 
Сла́ва, и҆ ны́нѣ: то́йже. 
И҆ ѱало́мъ н҃. Канѡ́нъ пра́здника, і҆рмо́съ по  два́жды: тропарѝ на ѕ҃, є҆ди́нъ по є҆ди́номꙋ  премѣнѧ́ѧ на всѧ́къ де́нь: и҆ мине́и на д҃. По г҃-й  пѣ́сни конда́къ ст҃а́гѡ, и҆ і҆́косъ, и҆ сѣда́ленъ  є҆гѡ̀. Сла́ва, и҆ ны́нѣ: пра́здника. По ѕ҃-й пѣ́сни  конда́къ пра́здника, и҆ і҆́косъ. По ѳ҃-й пѣ́сни  свѣти́ленъ пра́здника. Сла́ва: ст҃а́гѡ, а҆́ще и҆́мать:  И҆ ны́нѣ: пра́здника. А҆́ще лѝ нѝ, Сла́ва, и҆ ны́нѣ:  пра́здника. 
На стїхо́внѣ стїхи̑ры пра́здника, гла́съ в҃. 
Подо́бенъ: До́ме є҆ѵфра́ѳовъ: 
Чꙋ́до новолѣ́пное, человѣ́ческое бо є҆стество̀  на нб҃са̀ взы́де, соедини́вшеесѧ сло́вꙋ бг҃ꙋ  вседержи́телю. 
Сті́хъ: Всѝ ꙗ҆зы́цы восплещи́те рꙋка́ми: 
Возсїѧ̀ ꙗ҆́сный и҆ всесвѣ́тлый де́нь влⷣки,  бж҃е́ственнагѡ на нб҃са̀ восхожде́нїѧ, просвѣща́ющїй  всѧ́чєскаѧ. 
Сті́хъ: Взы́де бг҃ъ въ воскликнове́нїи: 
Ꙗ҆́коже оу҆ченикѡ́мъ посла́лъ є҆сѝ съ высоты̀  сра́сленаго твоего̀ дх҃а: и҆ лю́демъ твои́мъ послѝ  хрⷭ҇тѐ сп҃се бл҃года́ть твою̀. (л. рч҃з ѡ҆б.) 
Сла́ва, и҆ ны́нѣ: гла́съ є҃: 
Гдⷭ҇и, взе́млющꙋ ти сѧ ѿѻнꙋ́дꙋже не разлꙋчи́лсѧ  є҆сѝ, вѡ́инства а҆́гг҃лѡвъ и҆ всѣ́хъ безпло́тныхъ,  ра́достїю вопїѧ́хꙋ го́рншымъ си́ламъ: возми́те врата̀  кнѧ́зи ва́шѧ, и҆ вни́детъ цр҃ь сла́вы: престо́лъ бо  херꙋві́мскїй взѧ́тъ тѧ̀ съ пло́тїю, гдⷭ҇и сла́ва тебѣ̀. 
И҆ про́чее оу҆́трени, и҆ ѿпꙋ́стъ. 
На лїтꙋргі́и блажє́нна ѿ канѡ́на пра́здника,  пѣ́снь а҃-ѧ, со і҆рмосо́мъ на ѕ҃. 
Въ пѧто́къ ве́чера вознесе́нїѧ, 
На Гдⷭ҇и воззва́хъ: поста́вимъ стїхѡ́въ, ѕ҃:  пра́здника, г҃: и҆ мине́и г҃. 
Стїхи̑ры пра́здника, гла́съ д҃. Подо́бенъ:  Да́лъ є҆сѝ зна́менїе: 
Пострада́лъ є҆сѝ ꙗ҆́кѡ человѣ́къ,  безстра́стный бж҃ество́мъ и҆ воскре́слъ є҆сѝ  тридне́венъ плѣни́вый сме́рть, и҆ совоскреси́вый всѧ̑  и҆стлѣ́вшыѧ: и҆ возне́слсѧ є҆сѝ хрⷭ҇тѐ ко ѻ҆ц҃ꙋ̀,  ѡ҆бѣща́въ посла́ти оу҆тѣ́шителѧ сщ҃є́ннымъ а҆пⷭ҇лѡмъ  твои̑мъ, і҆и҃се всеси́льне, сп҃се дꙋ́шъ на́шихъ. 
Вы̀ что̀ стоитѐ зрѧ́ще на нб҃о; ви́димїи  а҆́гг҃ли, ꙗ҆́кѡ человѣ́цы глаго́лахꙋ сло́ва  таи́нникѡмъ. се́й є҆го́же зритѐ, ѻ҆́блакомъ свѣ́тлымъ  возносѧ́щасѧ, то́йже прїи́детъ, и҆́мже ѻ҆́бразомъ  ви́дѣсте є҆го̀ сꙋди́ти мі́рꙋ, ꙗ҆́коже речѐ: ше́дше  оу҆́бѡ всѧ̑ речє́ннаѧ сотвори́те. 
По є҆́же ѿ гро́ба твоегѡ̀ па́че постиже́нїѧ  воста́нїи, всеси́льне гдⷭ҇и, прїи́мъ и҆̀хже возлюби́лъ  є҆сѝ, да́же до (л. рч҃и) виѳа́нїи и҆зве́лъ є҆сѝ  сло́ве, и҆ къ горѣ̀ бы́въ є҆леѡ́нстѣй, си́хъ  благослови́въ, и҆ та́кѡ возне́слсѧ є҆сѝ повинꙋ́ющымсѧ  а҆́гг҃лѡмъ тебѣ̀, і҆и҃се всеси́льне, сп҃се дꙋ́шъ  на́шихъ. 
Сла́ва, и҆ ны́нѣ: гла́съ ѕ҃: 
Дне́сь на нб҃сѣ́хъ гѡ́рнїѧ си̑лы на́ше  є҆стество̀ зрѧ́ще, дивѧ́щесѧ стра́ннагѡ ѻ҆́браза  восхо́дꙋ, недоꙋмѣва́хꙋсѧ, дрꙋ́гъ ко дрꙋ́гꙋ глаго́люще:  кто̀ се́й прише́дый; ви́дѧще же своего̀ влⷣкꙋ, нбⷭ҇наѧ  врата̀ взѧ́ти повелѣва́хꙋ: съ ни́миже непреста́ннѡ  воспои́мъ, съ пло́тїю ѿѻнꙋ́дꙋ па́ки грѧдꙋ́щаго, ꙗ҆́кѡ  сꙋдїю̀ всѣ́хъ и҆ бг҃а всеси́льна. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
И҆спо́лнивый бл҃же ѻ҆те́ческое благоволе́нїе,  соедини́вый же гѡ́рнѧѧ съ до́льними, возне́слсѧ є҆сѝ во  сла́вѣ къ пе́рвѣйшымъ. 
Сті́хъ: Всѝ ꙗ҆зы́цы восплещи́те рꙋка́ми: 
Возне́слсѧ є҆сѝ къ твоемꙋ̀ роди́телю ще́дре,  ѿѻнꙋ́дꙋже не разлꙋчи́лсѧ є҆сѝ, и҆ возне́слъ є҆сѝ  до́лꙋ лежа́щее є҆стество̀ влⷣко. 
Сті́хъ: Взы́де бг҃ъ въ воскликнове́нїи: 
Ѻ҆́блакъ тѧ̀ свѣ́та воспрїѧ́тъ на высотꙋ̀, и҆  а҆́гг҃ли со стра́хомъ и҆ тре́петомъ слꙋжа́хꙋ  бж҃е́ственномꙋ твоемꙋ̀ вознесе́нїю. 
Сла́ва, и҆ ны́нѣ: гла́съ з҃: 
На го́рꙋ є҆леѡ́нскꙋю прише́лъ є҆сѝ ми́лꙋѧй  ро́дъ человѣ́ческїй, и҆ ѻ҆́блакъ под̾ѧ́тъ тѧ̀ ѿ  ѻ҆́чїю оу҆ченикѡ́въ твои́хъ, трепе́щꙋщымъ оу҆́бѡ за  видѣ́нїе, ра́дꙋющымсѧ же за ча́ѧнїе ст҃а́гѡ дх҃а: и҆́мже  оу҆тверди́въ сп҃се, поми́лꙋй на́съ. (л. рч҃и ѡ҆б.) 
Въ сꙋббѡ́тꙋ на оу҆́трени. 
По а҃-мъ стїхосло́вїи сѣда́ленъ, гла́съ а҃. 
Подо́бенъ: Ка́мени запеча́танꙋ: 
А҆́гг҃лѡмъ дивѧ́щымсѧ восхо́да стра́нномꙋ, и҆  оу҆ченикѡ́мъ оу҆жаса́ющымсѧ стра́шномꙋ взы́тїѧ,  возше́лъ є҆сѝ со сла́вою ꙗ҆́кѡ бг҃ъ, и҆ врата̀ тебѣ̀  взѧ́шасѧ сп҃се. сегѡ̀ ра́ди си̑лы нбⷭ҇ныѧ дивлѧ́хꙋсѧ,  вопїю́ще: сла́ва снизхожде́нїю твоемꙋ̀, сп҃се, сла́ва  црⷭ҇твїю твоемꙋ̀, сла́ва вознесе́нїю твоемꙋ̀, є҆ди́не  человѣколю́бче. [Два́жды.] 
По в҃-мъ стїхосло́вїи, сѣда́ленъ, гла́съ а҃. 
Подо́бенъ: Ка́мени запеча́танꙋ: 
А҆́дꙋ плѣни́вшꙋсѧ ѿ тебѐ жизнода́вче, и҆ мі́рꙋ  просвѣти́вшꙋсѧ во твое́мъ воскресе́нїи, возше́лъ є҆сѝ  со сла́вою сп҃се всѧ̑ ѡ҆бдержа́ѧй рꙋко́ю. сегѡ̀ ра́ди со  а҆́гг҃лы славосло́вимъ тѧ̀ вседержи́телю гдⷭ҇и: сла́ва  вознесе́нїю твоемꙋ̀ хрⷭ҇тѐ, сла́ва црⷭ҇твїю твоемꙋ̀,  сла́ва бл҃гоꙋтро́бїю твоемꙋ̀, є҆ди́не чл҃вѣколю́бче.  [Два́жды.] 
И҆ ѱало́мъ н҃. Канѡ́нъ пра́здникꙋ, со і҆рмосы̀ на  и҃, и҆ мине́и на д҃. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Не ѡ҆ста́влю си̑ры, ꙗ҆̀же а҆́зъ собра́хъ, гдⷭ҇ь  дрꙋгѡ́мъ глаго́лаше: но послю̀ ва́мъ дх҃а ст҃а́го. 
Сті́хъ: Всѝ ꙗ҆зы́цы восплещи́те рꙋка́ми: 
А҆́гг҃ли премꙋ̑дрымъ вопїѧ́хꙋ а҆пⷭ҇лѡмъ: ѽ мꙋ́жїе  галїле́йстїи! и҆́мже ѻ҆́бразомъ зритѐ, то́й па́ки  прїи́детъ. 
Сті́хъ: Взы́де бг҃ъ въ воскликнове́нїи: 
Снидо́ша съ ра́достїю ѿ є҆леѡ́нскїѧ горы̀  оу҆ченицы̀ твоѝ сло́ве, сла́вѧще и҆ пою́ще  бж҃е́ственное твоѐ вознесе́нїе. (л. рч҃ѳ) 
Сла́ва, и҆ ны́нѣ: Гла́съ и҃: 
Возне́слсѧ є҆сѝ во сла́вѣ ѿ землѝ на нб҃са̀,  всѧ̑ и҆сполнѧ́ѧй бж҃ество́мъ, и҆ ѡ҆деснꙋ́ю ѻ҆ц҃а̀ сѣ́лъ  є҆сѝ, и҆́же въ нача́лѣ бг҃ъ сло́во, ѿѻнꙋ́дꙋже  нбⷭ҇ныѧ си̑лы зрѧ́ще, а҆пⷭ҇лѡмъ страшли́ви глаго́лахꙋ: на  кого̀ взира́ете на нб҃о; се́й, є҆го́же ви́дѣсте, то́й  па́ки прїи́детъ со сла́вою сꙋди́ти все́й вселе́ннѣй, и҆  ѿда́ти комꙋ́ждо по дѣлѡ́мъ є҆гѡ̀. къ немꙋ́же  возопїи́мъ: непостижи́ме гдⷭ҇и, сла́ва тебѣ̀. 
И҆ ѻ҆бы́чный ѿпꙋ́стъ. 
На лїтꙋргі́и пра́здника пѣ́снь г҃-ѧ, на ѕ҃.  Прокі́менъ пра́здника: Вознеси́сѧ на нб҃са̀ бж҃е:  А҆пⷭ҇лъ дѣѧ́нїй, зача́ло м҃г: Во є҆ди́нꙋ ѿ  сꙋббѡ́тъ собра́вшымсѧ оу҆ченикѡ́мъ: А҆ллилꙋ́їа  пра́здника. Є҆ѵⷢ҇лїе і҆ѡа́нна, зача́ло м҃и: Глаго́лы,  ꙗ҆̀же а҆́зъ глаго́лю ва́мъ: Прича́стенъ пра́здника. 


(л. рѻ҃з ѡ҆б.) 
Во вто́рникъ ве́чера  
ѿда́нїе пра́здника па́схи. 
По ѳ҃-мъ часѣ̀ твори́тъ сщ҃е́нникъ нача́ло съ  кади́ломъ и҆ со свѣще́ю, црⷭ҇кимъ две́ремъ  ѿве́рзєннымъ, и҆ пое́тъ: Хрⷭ҇то́съ воскр҃се: со  стїхѝ. И҆ по стїсѣ́хъ ѱало́мъ: Блгⷭ҇вѝ дꙋшѐ моѧ̀  гдⷭ҇а: И҆ є҆ктенїа̀. Та́же каѳі́сма ѻ҆бы́чнаѧ. 
На Гдⷭ҇и воззва́хъ: пое́мъ стїхи̑ры самогла́сны,  слѣпа́гѡ, на ѕ҃. Гла́съ в҃: 
Слѣпы́й роди́выйсѧ, въ свое́мъ по́мыслѣ  глаго́лаше: є҆да̀ а҆́зъ грѣ̑хъ ра́ди роди́тельныхъ  роди́хсѧ без̾ ѻ҆́чїю; (л. рѻ҃и) є҆да̀ а҆́зъ за  невѣ́рїе ꙗ҆зы́кѡвъ роди́хсѧ во ѡ҆бличе́нїе; не  домышлѧ́юсѧ вопроша́ти: когда̀ но́щь, когда̀ де́нь; не  терпи́та мѝ но́зѣ ка́меннагѡ претыка́нїѧ, не ви́дѣхъ  сл҃нца сїѧ́юща, нижѐ во ѻ҆́бразѣ менѐ созда́вшагѡ. но  молю́ ти сѧ хрⷭ҇тѐ бж҃е, при́зри на мѧ̀, и҆ поми́лꙋй  мѧ̀. 
Мимоходѧ̀ і҆и҃съ ѿ ст҃и́лища, ѡ҆брѣ́те  человѣ́ка слѣ́па ѿ рожде́нїѧ, и҆ оу҆милосе́рдивсѧ  положѝ бре́нїе на ѻ҆́чїю є҆гѡ̀, и҆ речѐ къ немꙋ̀:  и҆дѝ оу҆мы́йсѧ въ сїлѡа́мѣ: и҆ оу҆мы́всѧ прозрѣ̀,  сла́вꙋ возсыла́ѧ бг҃ꙋ. сосѣ́ди же є҆гѡ̀ глаго́лахꙋ  є҆мꙋ̀: кто̀ твоѝ зѣ̑ницы ѿве́рзе, и҆́хже никто́же  зрѧ́щихъ и҆сцѣли́ти возмо́же; ѻ҆́нъ же возопи́въ,  речѐ: человѣ́къ і҆и҃съ глаго́лемый, ѻ҆́нъ мѝ речѐ:  оу҆мы́йсѧ въ сїлѡа́мѣ, и҆ прозрѣ́хъ. то́й є҆́сть  вои́стиннꙋ, є҆го́же речѐ мѡѷсе́й въ зако́нѣ, хрⷭ҇та̀  мессі́ю: то́й є҆́сть сп҃съ дꙋша́мъ на́шымъ. 
Гла́съ д҃: Всѐ житїѐ слѣпы́й но́щь помышлѧ́ѧ,  возопѝ тебѣ̀: гдⷭ҇и, ѿве́рзи мѝ зѣ̑ницы, сн҃е  дв҃довъ сп҃се на́шъ, да со всѣ́ми и҆ а҆́зъ воспою̀ твою̀  си́лꙋ. 
Гла́съ є҃: Гдⷭ҇и, мимоходѧ̀ пꙋте́мъ, ѡ҆брѣ́лъ  є҆сѝ человѣ́ка слѣ́па ѿ рожде́нїѧ, и҆ оу҆дивле́ни  бы́вше оу҆ченицы̀, вопроша́хꙋ тѧ̀ глаго́люще:  оу҆чи́телю, кто̀ согрѣшѝ, се́й ли, и҆лѝ роди́тели  є҆гѡ̀, да слѣ́пъ роди́сѧ; ты́ же сп҃се мо́й, возопи́лъ  є҆сѝ къ ни́мъ: ни се́й согрѣшѝ, ни роди́тели є҆гѡ̀,  но да ꙗ҆вѧ́тсѧ дѣла̀ бж҃їѧ на не́мъ. мнѣ̀ подоба́етъ  дѣ́лати дѣла̀ посла́вшагѡ мѧ̀, ꙗ҆̀же никто́же мо́жетъ  дѣ́лати. и҆ сїѧ̑ ре́къ, плю́нꙋвъ до́лꙋ, бре́нїе  сотво́рь, пома́залъ є҆сѝ ѻ҆́чи є҆гѡ̀, ре́къ къ немꙋ̀:  и҆дѝ оу҆мы́йсѧ въ сїлѡа́мстѣй кꙋпѣ́ли. ѻ҆́нъ же (л.  рѻ҃и ѡ҆б.) оу҆мы́всѧ здра́въ бы́сть, и҆ вопїѧ́ше къ  тебѣ̀: вѣ́рꙋю гдⷭ҇и, и҆ поклони́сѧ тебѣ̀. тѣ́мже  вопїе́мъ и҆ мы̀: поми́лꙋй на́съ. 
Гла́съ и҃: Пра́вды со́лнце мы́сленное хрⷭ҇тѐ  бж҃е, и҆з̾ оу҆тро́бы свѣ́та лише́ннаго, твои́мъ  пречи́стымъ прикоснове́нїемъ просвѣти́вшее ѻ҆бою́дꙋ, и҆  на́ши ѻ҆́чи дꙋшє́вныѧ ѡ҆зари́вшее, сы́ны днѐ покажѝ,  да вѣ́рою вопїе́мъ тѝ: мно́гое твоѐ и҆ неизрече́нное,  є҆́же на на́съ благоꙋтро́бїе, человѣколю́бче сла́ва  тебѣ̀. 
За милосе́рдїе ми́лости воплоти́выйсѧ хрⷭ҇тѐ  бж҃е, свѣ́та лише́ннаго ѿ оу҆тро́бы, милосе́рдїемъ  неизрече́нныхъ щедро́тъ сїѧ́нїѧ бж҃е́ственнагѡ сподо́билъ  є҆сѝ сегѡ̀ зѣ́ницамъ пе́рстїю созда́тельными пе́рсты  твои́ми прикоснꙋ́выйсѧ: са́мъ и҆ ны́нѣ свѣтода́телю, и҆  на́шѧ ѡ҆зарѝ дꙋшє́внаѧ чꙋ̑вства, ꙗ҆́кѡ є҆ди́нъ  независтнода́тель. 
Сла́ва и҆ ны́нѣ: гла́съ и҃: 
Кто̀ возглаго́летъ си̑лы твоѧ̀ хрⷭ҇тѐ; и҆лѝ кто̀  и҆зочте́тъ чꙋде́съ твои́хъ мно́жєства; сꙋгꙋ́бъ бо ꙗ҆́кѡ  ви́дѣнъ бы́лъ є҆сѝ на землѝ за бл҃гость, сꙋгꙋ́бы и҆  цѣльбы̑ недꙋ́гꙋющымъ подава́лъ є҆сѝ. не то́чїю бо  тѣлє́сныѧ ѻ҆́чи ѿве́рзлъ є҆сѝ, и҆́же ѿ  оу҆тро́бы слѣпо́мꙋ, но и҆ дꙋшє́вныѧ. тѣ́мже бг҃а тѧ̀  и҆сповѣ́даше таѧ́щагосѧ, и҆ всѣ̑мъ подаю́ща ве́лїю  ми́лость. 
Прокі́менъ днѐ. 
На стїхо́внѣ стїхи́ра, гла́съ є҃: 
Тебѐ воплоще́ннаго сп҃са хрⷭ҇та̀, и҆ нб҃съ не  разлꙋчи́вшасѧ, во гла́сѣхъ пѣ́нїй велича́емъ: ꙗ҆́кѡ  крⷭ҇тъ и҆ сме́рть прїѧ́лъ є҆сѝ за ро́дъ на́шъ, ꙗ҆́кѡ  чл҃вѣколю́бецъ гдⷭ҇ь, и҆спрове́ргїй (л. рѻ҃ѳ) а҆́дова  врата̀, тридне́внѡ воскре́слъ є҆сѝ, сп҃са́ѧ дꙋ́шы  на́шѧ. 
Та́же: Да воскре́снетъ бг҃ъ, и҆ расточа́тсѧ вразѝ  є҆гѡ̀. И҆ пое́мъ стїхи̑ры па́схи съ припѣ́вы и҆́хъ.  Па́сха сщ҃е́ннаѧ на́мъ дне́сь показа́сѧ: и҆ прѡ́чаѧ.  Сла́ва, и҆ ны́нѣ: Воскрⷭ҇нїѧ де́нь: И҆ пото́мъ.  Хрⷭ҇то́съ воскре́се: съ пѣ́нїемъ, є҆ди́ножды.  Та́же, Ны́нѣ ѿпꙋща́еши: Трист҃о́е. И҆ по Ѻ҆́ч҃е  на́шъ: Тропа́рь воскрⷭ҇нъ, гла́съ є҃:  Собезнача́льное сло́во: Сла́ва, и҆ ны́нѣ:  бг҃оро́диченъ є҆гѡ̀. И҆ є҆ктенїа̀: Поми́лꙋй на́съ  бж҃е: И҆ ѻ҆бы́чный ѿпꙋ́стъ глаго́летъ і҆ере́й без̾  крⷭ҇та̀: Воскресы́й и҆з̾ ме́ртвыхъ: И҆ ст҃а́го днѐ  помина́етъ. И҆ многолѣ́тны. 
[зрѝ] На повече́рїи по Досто́йно: и҆ по  трист҃о́мъ, конда́къ слѣпа́гѡ: Сла́ва, и҆ ны́нѣ:  па́схи: А҆́ще и҆ во гро́бъ: 
[зрѝ] Полꙋ́нощницꙋ же пое́мъ по ѻ҆бы́чаю съ  каѳі́смою. По а҃-мъ трист҃о́мъ, вмѣ́стѡ: Сѐ жени́хъ  грѧде́тъ: глаго́лемъ тропа́рь воскре́сенъ:  Собезнача́льное сло́во: Сла́ва, и҆ ны́нѣ:  бг҃оро́диченъ є҆гѡ̀. По в҃-мъ трист҃о́мъ, вмѣ́стѡ:  Помѧнѝ гдⷭ҇и ꙗ҆́кѡ бл҃гъ: глаго́лемъ конда́къ  па́схи: А҆́ще и҆ во гро́бъ: Посе́мъ, Гдⷭ҇и  поми́лꙋй. в҃і. И҆ ѿпꙋ́стъ. Моли́твы же: Помѧнѝ  гдⷭ҇и, въ наде́жди: не глаго́лемъ. 
Въ сре́дꙋ ѕ҃-ѧ седми́цы по па́сцѣ, на оу҆́трени, 
нача́ло твори́тъ сщ҃е́нникъ: Сла́ва ст҃ѣ́й, и҆  є҆диносꙋ́щнѣй: по ѻ҆бы́чаю, съ кади́ломъ, и҆ со  стїхѝ, ꙗ҆́кѡ и҆з̾ѡбрази́сѧ ве́чера. И҆ по стїсѣ́хъ  глаго́летъ настоѧ́тель, и҆лѝ чте́цъ: Сла́ва въ  вы́шнихъ бг҃ꙋ: И҆ шестоѱа́лмїе по ѻ҆бы́чаю: На  Бг҃ъ гдⷭ҇ь: (л. рѻ҃ѳ ѡ҆б.) тропа́рь воскрⷭ҇нъ,  гла́съ є҃: Собезнача́льное сло́во: два́жды. Сла́ва,  и҆ ны́нѣ: бг҃оро́диченъ є҆гѡ̀. 
По а҃-мъ стїхосло́вїи, сѣда́ленъ воскре́сенъ.  Сла́ва, и҆ ны́нѣ: бг҃оро́диченъ. Пи́саны въ недѣ́лю  слѣпа́гѡ. И҆ чте́нїе і҆ѡа́нна. 
По в҃-мъ стїхосло́вїи сѣда́ленъ, гла́съ є҃: 
Ѻ҆ц҃ꙋ̀ и҆ дх҃ови собезнача́льный, и҆́же свѣ́томъ  ꙗ҆́кѡ ри́зою ѡ҆дѣва́ѧйсѧ, человѣколю́бнѡ въ на́ше  є҆стество̀ ѡ҆блече́сѧ, и҆ недꙋ́ги человѣ́чєскїѧ  ѿгонѧ́ѧ ꙗ҆́кѡ бг҃ъ, просвѣтѝ и҆ зѣ̑ницы ѿ  ложе́снъ мт҃рнихъ лише́ннагѡ свѣ́та. [Два́жды.] 
Воскрⷭ҇нїе хрⷭ҇то́во: Ѱало́мъ пѧтьдесѧ́тый.  Канѡ́ны трѝ: па́сцѣ со і҆рмосы̀ на ѕ҃: и҆ слѣпа́гѡ на  д҃: и҆ предпра́зднствꙋ вознесе́нїѧ, на д҃. 
Канѡ́нъ предпра́зднствꙋ вознесе́нїѧ, 
є҆гѡ́же краестро́чїе, по а҆лфави́тꙋ. Гла́съ є҃. 
Пѣ́снь а҃. 
І҆рмо́съ: Конѧ̀ и҆ вса́дника: 
Горѣ̀ ко ѻ҆ц҃ꙋ̀ хрⷭ҇то́съ восхо́дитъ, и҆  прино́ситъ пло́ть, ю҆́же ѿ на́съ воспрїѧ́тъ: того̀  воспои́мъ въ похвале́нїи дне́сь, побѣ́днꙋю пѣ́снь  пою́ще. 
Кни̑ги писа́нїй бж҃е́ственныхъ, и҆ про́пѡвѣди  премꙋ́дрыхъ бг҃оглагѡ́льникъ, коне́цъ ꙗ҆́вѣ прїѧ́ша: по  воста́нїи бо влⷣка, восхо́дитъ со сла́вою въ нбⷭ҇наѧ. 
Землѧ̀ та́йнѡ ликꙋ́етъ, и҆ нбⷭ҇наѧ весе́лїѧ  и҆сполнѧ́ютсѧ ѡ҆ вознесе́нїи хрⷭ҇та̀, дре́вле  разстоѧ̑щаѧсѧ соедини́вшагѡ бл҃года́тїю, и҆ є҆́ѵино  прегражде́нїе разори́вшагѡ. 
Катава́сїа: Сп҃си́телю бг҃ꙋ: (л. р҃п) 
Пѣ́снь г҃. 
І҆рмо́съ: Водрꙋзи́вый на ничесо́мже зе́млю: 
Свѧза́въ свое́ю сме́ртїю сло́ве сме́рть, и҆з̾  ме́ртвыхъ воскре́слъ є҆сѝ ꙗ҆́вѣ тридне́венъ, и҆ къ  нбⷭ҇нымъ сп҃се возше́лъ є҆сѝ со сла́вою,  пѣсносло́вѧщымъ безплѡ́тнымъ твоѐ смотре́нїе  неизрече́нное. 
Прише́лъ є҆сѝ къ земны̑мъ хрⷭ҇тѐ кромѣ̀  тѣ́ла, и҆ ѡ҆бле́ксѧ въ пло́ть, крⷭ҇тъ претерпѣ́лъ  є҆сѝ, и҆ воскре́съ и҆з̾ ме́ртвыхъ, возше́лъ є҆сѝ со  сла́вою къ началосвѣ́тномꙋ ѻ҆ц҃ꙋ̀ твоемꙋ̀,  оу҆миротвори́вый всѧ́чєскаѧ. 
Поиска́въ хрⷭ҇тѐ на землѝ заблꙋ́ждшее ѻ҆вча̀,  незаблꙋ́днымъ сло́ве, сїѐ счини́лъ є҆сѝ: и҆ возне́ссѧ  къ нб҃сє́мъ, сѣ́лъ є҆сѝ во сла́вѣ ѡ҆деснꙋ́ю твоегѡ̀  роди́телѧ. сла́ва мно́гомꙋ бл҃гоꙋтро́бїю твоемꙋ̀. 
Катава́сїа: Си́лою крⷭ҇та̀ твоегѡ̀ хрⷭ҇тѐ: 
Конда́къ слѣпа́гѡ, гла́съ д҃: Дꙋше́вныма  ѻ҆чи́ма: И҆ і҆́косъ. 
Та́же сѣда́ленъ, гла́съ а҃. Подо́бенъ: Гро́бъ  тво́й сп҃се: 
Воѻчи́лъ є҆сѝ хрⷭ҇тѐ ѿ оу҆тро́бы  рожде́ннаго без̾ ѻ҆че́съ, показа́вый і҆ꙋде́ємъ сп҃се  мо́й, сла́вꙋ твою̀ неизрече́ннꙋю, и҆ ꙗ҆́кѡ свѣ́тъ  всѣ́хъ є҆сѝ: но за́вистїю тѧ̀ ѡ҆слѣпле́ннїи оу҆мо́мъ  навѣ́тꙋюще, живота̀ пода́телѧ оу҆мертви́ти потща́хꙋсѧ. 
Сла́ва, и҆ ны́нѣ: Подо́бенъ: 
Роди́лсѧ є҆сѝ, ꙗ҆́кѡ ты̀ сп҃се мо́й  восхотѣ́вый, ꙗ҆ви́лсѧ же па́ки є҆сѝ, ꙗ҆́кѡ ты̀  восхотѣ́лъ є҆сѝ, и҆ пострада́лъ є҆сѝ ꙗ҆́кѡ  человѣ́къ, ꙗ҆́кѡ бг҃ъ же воскре́слъ є҆сѝ. на нб҃са̀  со сла́вою возше́лъ є҆сѝ, и҆ возве́лъ є҆сѝ  чл҃вѣ́ческое сꙋщество̀, и҆ сла́вою оу҆добри́лъ є҆сѝ.  (л. р҃п ѡ҆б.) 
Пѣ́снь д҃. 
І҆рмо́съ: Бж҃е́ственное твоѐ разꙋмѣ́въ: 
Пре́жде грѣхо́мъ ѡ҆сꙋжде́нное є҆стество̀ на́ше  всецр҃ю̀ твои́мъ прїѧ́тїемъ поми́ловасѧ, пѣсносло́вѧщее  твоѐ со стра́хомъ воста́нїе, и҆ бж҃е́ственное  вознесе́нїе. 
Дивѧ́тсѧ безпло́тныхъ чи́ни, смотрѧ́юще тѧ̀  хрⷭ҇тѐ носѧ́ща тѣ́ло земно́е, и҆ возше́дша на  ѻ҆́блакъ, и҆ къ небє́снымъ восходѧ́ща. 
Сла́ва: 
Ви́дѣвше ѡ҆червле́ны ри̑зы твоѧ̑ хрⷭ҇тѐ  всецр҃ю̀, твои́мъ восхо́домъ оу҆жасо́шасѧ а҆́гг҃льскїѧ  си̑лы и҆ стра́хомъ и҆ ра́достїю поклони́шасѧ. 
И҆ ны́нѣ: 
Воспле́щимъ рꙋка́ма, гдⷭ҇ь воста́въ и҆з̾  ме́ртвыхъ, на нб҃са̀ взы́де, повинꙋ́вшымсѧ є҆мꙋ̀  а҆́гг҃лѡмъ, ꙗ҆́кѡ творцꙋ̀ и҆ бг҃ꙋ на́шемꙋ. 
Катава́сїа: Оу҆слы́шахъ слꙋ́хъ си́лы крⷭ҇та̀: 
Пѣ́снь є҃. 
І҆рмо́съ: Ѡ҆дѣѧ́йсѧ свѣ́томъ: 
Разрѣши́въ ѡ҆сꙋжде́нїе человѣ́чества, хрⷭ҇то́съ  воскре́се и҆ къ нбⷭ҇нымъ, ѻ҆́ч҃имъ сосѣдѣ́нїемъ  поче́тъ, и҆̀хже возлюбѝ. [Два́жды.] 
Сла́ва: 
По воскресе́нїи радостнотвори́вый хрⷭ҇тѐ  оу҆ченикѝ твоѧ̑, возше́лъ є҆сѝ горѣ̀, къ твоемꙋ̀  роди́телю, є҆гѡ́же не разлꙋчи́лсѧ є҆сѝ, а҆́ще и҆  человѣ́кѡмъ бесѣ́довалъ є҆сѝ. 
И҆ ны́нѣ: 
Зако́нꙋ предсѣ̑нїѧ, и҆ проповѣ̑данїѧ  бг҃оглаго́ливыхъ (л. рп҃а) и҆спо́лнивъ, хрⷭ҇тѐ возше́лъ  є҆сѝ, ѻ҆́блакꙋ тѧ̀ под̾е́мшꙋ сп҃се, къ нбⷭ҇нымъ. 
Катава́сїа: Оу҆́тренююще вопїе́мъ тѝ: 
Пѣ́снь ѕ҃. 
І҆рмо́съ: Неи́стовствꙋющеесѧ бꙋ́рею: 
Стра́нное видѣ́нїе ꙗ҆ви́лсѧ є҆сѝ  а҆́гг҃лѡмъ.чл҃вѣ́чь зра́къ носѧ̀, восхо́домъ твои́мъ  стра́шнымъ человѣколю́бче: тѣ́мже со стра́хомъ  воспѣва́емъ тѧ̀. [Два́жды.] 
Сла́ва: 
Всѣ́хъ гдⷭ҇ь со сла́вою восхо́дитъ свѣ́тлѡ къ  своемꙋ̀ безнача́льномꙋ роди́телю: всѧ̀ тва́рь ны́нѣ  пра́зднꙋетъ ликꙋ́ющи. 
И҆ ны́нѣ: 
Всѧ́къ ѧ҆зы́къ дне́сь да вопїе́тъ: въ  воскликнове́нїи, хрⷭ҇то́съ взы́де, и҆ въ трꙋбы̀  бж҃е́ственномъ гла́сѣ къ нб҃сє́мъ: и҆̀хже не ѡ҆ста́ви. 
Катава́сїа: Ѡ҆бы́де мѧ̀ бе́здна: 
Конда́къ па́сцѣ: А҆́ще и҆ во гро́бъ: и҆ і҆́косъ. 
Сѷнаѯа́рь мине́и. 
Пѣ́снь з҃. 
І҆рмо́съ: Превозноси́мый ѻ҆ц҃є́въ: 
Растерза́въ средостѣ́нїе вражды̀ гдⷭ҇и, крⷭ҇то́мъ  и҆ стра́стїю твое́ю, ѻ҆́блакомъ носи́мь возше́лъ є҆сѝ  со сла́вою къ безнача́льномꙋ ѻ҆ц҃ꙋ̀. 
Тре́петни взыва́хꙋ си̑лы: возми́те врата̀, прїи́де  хрⷭ҇то́съ тѣ́ло земно́е носѧ̀, и҆ бж҃е́ственною  стра́стїю велїа́ра оу҆мертви́въ. (л. рп҃а ѡ҆б.) 
Сла́ва: 
Что̀ твоѧ̑ ри̑зы червлє́ны человѣколю́бче;  си́ламъ бж҃є́ственнымъ вопроша́ющымъ: точи́ло ны́нѣ  и҆згнето́хъ, хрⷭ҇то́съ восходѧ̀ вопїѧ́ше. 
И҆ ны́нѣ: 
Пѣ́сньми твоѐ распѧ́тїе хрⷭ҇тѐ, и҆ воста́нїе  согла́снѡ сла́вимъ, свѣ́тлѡ пра́зднꙋюще ѡ҆ вознесе́нїи  честнѣ́мъ твое́мъ во вѣ́ки. 
Катава́сїа: Въ пещѝ ѻ҆́гненнѣй: 
Пѣ́снь и҃. 
І҆рмо́съ: Тебѣ̀ вседѣ́телю: 
Свѣ́тъ тѧ̀ ѿ свѣ́та сꙋ́щїй, ѻ҆́блакъ  свѣ́телъ под̾ѧ́тъ ѿ горы̀ ма́сличныѧ, всѣ̑мъ  зрѧ́щымъ бж҃є́ственнымъ оу҆ченикѡ́мъ твои́мъ, и҆ тебѐ  воспѣва́ющымъ во всѧ̀ вѣ́ки. 
Рꙋка́ми ѱало́мски воспле́щимъ, воскре́се  хрⷭ҇то́съ бг҃ъ на́шъ, и҆ взы́де, ѿѻнꙋ́дꙋже сни́де къ  на́мъ человѣколю́бнѡ, оу҆миротвори́вый дре́вле  разстоѧ̑щаѧсѧ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́гѡ дх҃а,  гдⷭ҇а. 
Поѧ̀ дв҃дъ вопїе́тъ: хрⷭ҇то́съ взы́де на  херꙋві́мѣхъ свои́хъ, и҆ возлетѣ̀ ꙗ҆́вѣ на крилꙋ̀  оу҆́мныхъ чинѡ́въ: є҆го́же превозно́симъ во всѧ̀  вѣ́ки. 
И҆ ны́нѣ: 
Ꙗ҆ви́лсѧ є҆сѝ оу҆ченикѡ́мъ воскре́съ ѿ  гро́ба, и҆ си́хъ возве́лъ є҆сѝ на го́рꙋ ма́сличнꙋю,  ѿѻнꙋ́дꙋже ѻ҆́блакъ свѣ́телъ под̾е́мъ, взѧ́тъ къ  гѡ́рнимъ хрⷭ҇тѐ тебѐ со сла́вою. (л. рп҃в) 
Катава́сїа: И҆з̾ ѻ҆ц҃а̀ пре́жде вѣ́къ: 
Честнѣ́йшꙋю: не пое́мъ: но пое́мъ припѣ́вы  па́схи. 
Пѣ́снь ѳ҃. 
І҆рмо́съ: И҆са́їе ликꙋ́й: 
Сщ҃е́нное торжество̀ всѧ̀ тва́рь прино́ситъ  ꙗ҆́вѣ вознесе́нїю твоемꙋ̀ сло́ве бж҃їй, и҆́мже  прине́слъ є҆сѝ ѻ҆ц҃ꙋ̀ твоемꙋ̀, є҆́же ѿ на́съ  є҆стество̀ воспрїѧ́лъ є҆сѝ па́че сло́ва неизмѣ́нне. 
Ꙗ҆́кѡ бг҃ъ сте́рлъ є҆сѝ врата̀ а҆́дова сп҃се и҆  верєѝ, и҆ воскре́съ и҆з̾ ме́ртвыхъ, къ нбⷭ҇нымъ  восте́клъ є҆сѝ чинѡ́мъ а҆́гг҃льскимъ, врата̀ возми́те,  вопїю́щымъ со оу҆дивле́нїемъ. 
Твоемꙋ̀ бж҃е́ственномꙋ восхо́дꙋ дивѧ́щымсѧ  бж҃є́ственнымъ оу҆ченикѡ́мъ, предста́ша ꙗ҆́вственнѡ  а҆́гг҃ли, тѣ̑мъ вопїю́ще: є҆го́же ви́дите восходѧ́ща на  нб҃са̀, се́й прїи́детъ со сла́вою сꙋди́ти всѣ̑мъ. 
Сла́ва: 
Є҆́же хрⷭ҇тѐ дарова́лъ є҆сѝ ми́ръ  оу҆ч҃нкѡ́мъ, къ гѡ́рнимъ дре́вле восходѧ̀. то́й и҆ на́мъ  бога́тнѡ низпослѝ, въ любвѝ всѣ́хъ содержа́ѧ: ꙗ҆́кѡ  да согла́снѡ тебѐ сп҃са велича́емъ. 
И҆ ны́нѣ: 
Свѣтоно́снаѧ колесни́ца сл҃нца мы́сленнагѡ, ты̀  была̀ є҆сѝ вои́стиннꙋ, нескве́рнаѧ чи́стаѧ, и҆́мже  сѣдѧ́щїи во тмѣ̀ ви́дѣша свѣ́тъ позна́нїѧ, по до́лгꙋ  тѧ̀ сла́вѧще. 
Катава́сїа: Тѧ̀ па́че оу҆ма̀: 
Є҆ѯапостїла́рїй: Пло́тїю оу҆снꙋ́въ: два́жды.  И҆ слѣпа́гѡ: Оу҆́мныѧ моѝ ѻ҆́чи: (л. рп҃в ѡ҆б.) 
На хвали́техъ ста́вимъ стїхѡ́въ и҃, и҆ пое́мъ  стїхи̑ры самогла́сны, слѣпа́гѡ д҃, гла́съ в҃: Слѣпы́й  роди́выйсѧ: Мимоиды́й і҆и҃съ ѿ ст҃и́лища: Та́же,  гла́съ д҃: Всѐ житїѐ слѣпы́й: Гла́съ є҃: Гдⷭ҇и  мимоходѧ́щꙋ тѝ: [Пи́саны во вто́рникъ ве́чера]. 
Та́же стїхи̑ры па́схи съ припѣ́вы и҆́хъ. Сла́ва, и҆  ны́нѣ: Гла́съ є҃: Воскрⷭ҇нїѧ де́нь: Та́же,  Хрⷭ҇то́съ воскре́се: ꙗ҆́коже оу҆каза́сѧ ве́черъ. 
И҆ славосло́вїе вели́кое. Тропа́рь, гла́съ є҃:  Собезнача́льное сло́во: Сла́ва, и҆ ны́нѣ:  бг҃оро́диченъ є҆гѡ̀. Є҆ктенїа̀ и҆ ѿпꙋ́стъ без̾  крⷭ҇та̀. И҆ ст҃а́го на ѿпꙋ́стѣ помина́етъ, є҆гѡ́же  бꙋ́детъ де́нь. 
И҆ ча́съ а҃, въ притво́рѣ. На а҃-мъ часѣ̀  глаго́лемъ ѱалмы̀ ѻ҆бы́чныѧ. На Сла́ва: тропа́рь:  Собезнача́льное сло́во: И҆ ны́нѣ: бг҃оро́диченъ:  Что́ тѧ нарече́мъ: По трист҃о́мъ конда́къ:  Дꙋше́вныма ѻ҆чи́ма: И҆ коне́чный ѿпꙋ́стъ по  ѻ҆бы́чаю, и҆ про́чыѧ часы̀ пред̾ лїтꙋргі́ею глаго́лемъ  триѱа́лмнїи. 
Нача́ло лїтꙋргі́и, ꙗ҆́коже на са́мꙋю па́схꙋ. На  лїтꙋргі́и и҆з̾ѡбрази́тєльнаѧ, и҆ ѿ канѡ́на пѣ́снь  г҃, и҆ ѕ҃. По вхо́дѣ тропа́рь: Собезнача́льное сло́во:  Сла́ва: конда́къ слѣпа́гѡ. И҆ ны́нѣ: па́схи: А҆́ще  и҆ во гро́бъ: И҆ прѡ́чаѧ. Прокі́менъ па́схи: Се́й  де́нь, є҆го́же сотворѝ гдⷭ҇ь: А҆ллилꙋ́їа па́схи.  А҆по́столъ и҆ є҆ѵⷢ҇лїе днѐ. И҆ про́чаѧ слꙋ́жба  воскре́сна всѧ̀. Прича́стенъ: Тѣ́ло хрⷭ҇то́во:  Глаго́лемъ же и҆ ѱало́мъ л҃г: Бл҃гословлю̀ гдⷭ҇а:  Та́же і҆ере́й твори́тъ ѿпꙋ́стъ па́схи со крⷭ҇то́мъ,  и҆ про́чее всѐ пое́мъ коне́цъ лїтꙋргі́и, ꙗ҆́коже  оу҆каза́сѧ на са́мꙋю па́схꙋ. И҆ та́кѡ ѿдае́тсѧ  пра́здникъ ст҃а́гѡ и҆ живоно́снагѡ хрⷭ҇то́ва  воскресе́нїѧ. 
На трапе́зѣ быва́етъ бра́тїи оу҆тѣше́нїе  вели́кое, си́рѣчь є҆ле́емъ, ры́бою и҆ вїно́мъ. 


(л. рп҃г) 
Въ сре́дꙋ ве́чера ѕ҃-ѧ седми́цы по па́сцѣ,  пра́зднꙋемъ 
вознесе́нїе гдⷭ҇а бг҃а и҆ сп҃са на́шегѡ і҆и҃са  хрⷭ҇та̀. 
Ча́съ ѳ҃-й триѱа́лмный. По нача́лѣ глаго́летъ  чте́цъ трист҃о́е, и҆ до недѣ́ли и҃-ѧ во всѧ́комъ  цр҃ко́вномъ пѣ́нїи. 
На ма́лѣй вече́рни, 
на Гдⷭ҇и воззва́хъ: поста́вимъ стїхи̑ры д҃,  гла́съ ѕ҃: 
Гдⷭ҇ь вознесе́сѧ на небеса̀: Гдⷭ҇и твоемꙋ̀  вознесе́нїю: На гора́хъ ст҃ы́хъ: Гдⷭ҇и,  смотре́нїѧ соверши́въ та́инство: [зрѝ ни́же на  вели́цѣй вече́рни.] Сла́ва, и҆ ны́нѣ: гла́съ то́йже:  Гдⷭ҇и, а҆пⷭ҇ли ꙗ҆́кѡ ви́дѣша тѧ̀: 
Прокі́менъ днѐ. 
На стїхо́внѣ стїхи̑ры, гла́съ а҃: 
Возше́дъ на небеса̀: Сті́хъ: Всѝ ꙗ҆зы́цы  восплещи́те рꙋка́ми: Возше́лъ є҆сѝ хрⷭ҇тѐ къ  безнача́льномꙋ ѻ҆ц҃ꙋ̀: Сті́хъ: Взы́де бг҃ъ въ  воскликнове́нїи: А҆́гг҃ли твоѝ гдⷭ҇и: Сла́ва, и҆  ны́нѣ, гла́съ в҃: Роди́лсѧ є҆сѝ, ꙗ҆́кѡ са́мъ  восхотѣ́лъ є҆сѝ: [зрѝ на вели́цѣй вече́рни.] 
Ны́нѣ ѿпꙋща́еши: Трист҃о́е. По Ѻ҆́ч҃е  на́шъ. ѿпꙋсти́тельный тропа́рь, гла́съ д҃: 
Возне́слсѧ є҆сѝ во сла́вѣ хрⷭ҇тѐ бж҃е на́шъ,  ра́дость сотвори́вый оу҆ченикѡ́мъ ѡ҆бѣтова́нїемъ  ст҃а́гѡ дх҃а, и҆звѣщє́ннымъ и҆̀мъ бы́вшымъ  благослове́нїемъ, ꙗ҆́кѡ ты̀ є҆сѝ сн҃ъ бж҃їй,  и҆зба́витель мі́ра. 
Та́же є҆ктенїа̀ ма́лаѧ. И҆ ѿпꙋ́стъ. (л. рп҃г  ѡ҆б.) 
На вели́цѣй вече́рни. 
По предначина́тельномъ ѱалмѣ̀ каѳі́смы не  глаго́лемъ. На Гдⷭ҇и воззва́хъ: поста́вимъ стїхѡ́въ  і҃. И҆ пое́мъ стїхи̑ры самогла́сны є҃, повторѧ́юще ѧ҆̀.  Гла́съ ѕ҃: 
Гдⷭ҇ь вознесе́сѧ на нб҃са̀, да по́слетъ  оу҆тѣ́шителѧ мі́рꙋ: небеса̀ оу҆гото́ваша престо́лъ  є҆гѡ̀, ѻ҆́блацы восхожде́нїе є҆гѡ̀. а҆́гг҃ли дивѧ́тсѧ,  человѣ́ка зрѧ́ще превы́ше себѐ. ѻ҆ц҃ъ жде́тъ, є҆го́же  въ нѣ́драхъ и҆́мать соприсносꙋ́щна: дх҃ъ же ст҃ы́й  вели́тъ всѣ́мъ а҆́гг҃лѡмъ є҆гѡ̀: возми́те врата̀ кнѧ́зи  ва́шѧ, всѝ ꙗ҆зы́цы восплещи́те рꙋка́ми, ꙗ҆́кѡ взы́де  хрⷭ҇то́съ, и҆дѣ́же бѣ̀ пе́рвѣе. [Два́жды.] 
Гдⷭ҇и, твоемꙋ̀ вознесе́нїю оу҆диви́шасѧ  херꙋві́ми, зрѧ́ще тебѐ бг҃а на ѻ҆́блацѣхъ восходѧ́ща,  на ни́хъ сѣдѧ́щаго и҆ сла́вимъ тѧ̀, ꙗ҆́кѡ бла́га  ми́лость твоѧ̀, сла́ва тебѣ̀. [Два́жды.] 
На гора́хъ ст҃ы́хъ зрѧ́ще твоѐ вознесе́нїе  хрⷭ҇тѐ, сїѧ́нїе сла́вы ѻ҆́ч҃и, воспѣва́емъ тво́й  свѣтоѻбра́зный лица̀ зра́къ, кла́нѧемсѧ страстє́мъ  твои̑мъ, почита́емъ воскрⷭ҇нїе, сла́вное вознесе́нїе  сла́вѧще: поми́лꙋй на́съ. [Два́жды.] 
Гдⷭ҇и, а҆пⷭ҇ли ꙗ҆́кѡ ви́дѣша тѧ̀, на  ѻ҆́блацѣхъ возноси́ма, рыда́нїемъ сле́зъ, жизнода́вче  хрⷭ҇тѐ, ско́рби и҆сполнѧ́еми, рыда́юще глаго́лахꙋ:  влⷣко, не ѡ҆ста́ви на́съ си́рыхъ, за милосе́рдїе  возлюби́лъ є҆сѝ рабы̑ твоѧ̀, ꙗ҆́кѡ благоꙋтро́бенъ: но  послѝ ꙗ҆́коже ѡ҆бѣща́лъ є҆сѝ на́мъ, прест҃а́го  твоего̀ дх҃а, просвѣща́юща дꙋ́шы на́шѧ. [Два́жды.] 
Гдⷭ҇и, смотре́нїѧ соверши́въ та́инство, пои́мъ  твоѧ̑ оу҆ченикѝ на го́рꙋ є҆леѡ́нскꙋю, возноси́лсѧ  є҆сѝ, и҆ сѐ тве́рдь небе́снꙋю проше́лъ є҆сѝ, менѐ  ра́ди ѡ҆бнища́вый по мнѣ̀ (л. рп҃д) и҆ возше́дъ  ѿѻнꙋ́дꙋже не разлꙋчи́лсѧ є҆сѝ, всест҃а́го твоего̀  дх҃а низпослѝ, просвѣща́юща дꙋ́шы на́шѧ [Два́жды.] 
Сла́ва, и҆ ны́нѣ: гла́съ то́йже. 
Нѣ́дръ ѻ҆те́ческихъ не разлꙋ́чсѧ, сладча́йшїй  і҆и҃се, и҆ съ земны́ми ꙗ҆́кѡ человѣ́къ пожи́въ, дне́сь  ѿ горы̀ є҆леѡ́нскїѧ возне́слсѧ є҆сѝ во сла́вѣ, и҆  па́дшее є҆стество̀ на́ше ми́лостивнѡ возне́съ, ѻ҆ц҃ꙋ̀  спосади́лъ є҆сѝ. тѣ́мже небе́снїи безпло́тныхъ  чи́нове, чꙋдесѝ оу҆дивлѧ́ющесѧ, оу҆жаса́хꙋсѧ  оу҆́жасомъ, и҆ тре́петомъ содержи́ми, твоѐ  человѣколю́бїе велича́хꙋ. съ ни́миже и҆ мы̀ земні́и,  є҆́же къ на́мъ твоѐ снизхожде́нїе, и҆ є҆́же ѿ на́съ  вознесе́нїе славосло́вѧще, мо́лимсѧ глаго́люще:  оу҆ченикѝ, и҆ ро́ждшꙋю тѧ̀ бцⷣꙋ, ра́дости  безчи́сленныѧ и҆спо́лнивый во твоѐ вознесе́нїе, и҆ на́съ  сподо́би и҆збра́нныхъ твои́хъ ра́дости, моли́твами и҆́хъ,  вели́кїѧ ра́ди твоеѧ̀ ми́лости. 
Вхо́дъ. Прокі́менъ днѐ. и҆ чтє́нїѧ. 
Проро́чества и҆са́їина чте́нїе. [Глава̀ в҃.] 
Та́кѡ глаго́летъ гдⷭ҇ь: бꙋ́детъ въ послѣ́днїѧ  днѝ ꙗ҆вле́на гора̀ гдⷭ҇нѧ, и҆ до́мъ бж҃їй на версѣ́хъ  го́ръ, и҆ вознесе́тсѧ превы́ше холмѡ́въ, и҆ прїи́дꙋтъ на  ню̀ всѝ ꙗ҆зы́цы. И҆ по́йдꙋтъ лю́дїе мно́зи, и҆ рекꙋ́тъ:  прїиди́те взы́демъ на го́рꙋ гдⷭ҇ню, и҆ въ до́мъ бг҃а  і҆а́кѡвлѧ, и҆ возвѣсти́тъ на́мъ пꙋ́ть сво́й, и҆ по́йдемъ  по немꙋ̀. 
Проро́чества и҆са́їина чте́нїе. [Глава̀ ѯ҃в.] 
Та́кѡ глаго́летъ гдⷭ҇ь: поиди́те и҆ вни́дите  враты̀ мои́ми, оу҆гото́вите пꙋ́ть мо́й, и҆ пꙋ́ть  твори́те лю́демъ мои̑мъ, и҆ ка́мєнїѧ ѿ пꙋтѝ  размещи́те, вознеси́те зна́менїе на ꙗ҆зы́ки. Се́ бо  гдⷭ҇ь сотворѝ слы́шано (л. рп҃д ѡ҆б.) да́же до  послѣ́днихъ землѝ: рцы́те дще́ри сїѡ́новѣ, сѐ  сп҃си́тель тво́й прихо́дитъ, и҆мѣ́ѧ съ собо́ю мздꙋ̀, и҆  дѣ́ло є҆гѡ̀ пред̾ лице́мъ є҆гѡ̀. И҆ прозове́тъ ѧ҆̀  лю́ди свѧ́ты, и҆зба́влены ѿ гдⷭ҇а: ты́ же нарече́шисѧ  взыска́нный гра́дъ, и҆ неѡста́вленный. Кто̀ се́й  прише́дый и҆з̾ є҆дѡ́ма, ѡ҆броще́нїе ри́зъ є҆гѡ̀ ѿ  восо́ра; се́й красе́нъ во ѻ҆де́жди свое́й, вопїе́тъ съ  крѣ́постїю ве́лїею: а҆́зъ глаго́лю пра́вдꙋ и҆ сꙋ́дъ  спасе́нїѧ. Почто́ ти ѡ҆бро́щены ри̑зы, и҆ ѻ҆дє́жды  твоѧ̀ ꙗ҆́кѡ ѿ и҆стопта́нїѧ точи́ла и҆спо́лнены  и҆стопта́нїѧ; точи́ло и҆стопта́хъ є҆ди́нъ, и҆ ѿ  ꙗ҆зы̑къ нѣ́сть мꙋ́жъ со мно́ю. Ми́лость гдⷭ҇ню  помѧнꙋ́хъ, добродѣ́тєли гдⷭ҇ни во всѣ́хъ, и҆́миже  на́мъ воздава́етъ. Гдⷭ҇ь, сꙋдїѧ̀ бл҃гі́й до́мꙋ і҆и҃левꙋ,  нано́ситъ на́мъ по ми́лости свое́й, и҆ по мно́жествꙋ  пра́вды своеѧ̀. И҆ речѐ: не лю́дїе ли моѝ, ча́да не  ѿве́ргꙋтъ ли сѧ; и҆ бы́сть и҆̀мъ во спасе́нїе ѿ  всѧ́кїѧ ско́рби и҆́хъ. Не хода́тай, нижѐ а҆́гг҃лъ, но  са́мъ гдⷭ҇ь спасѐ и҆̀хъ: за є҆́же люби́ти и҆̀хъ, и҆  щадѣ́ти и҆̀хъ, са́мъ и҆зба́ви и҆̀хъ, и҆ воспрїѧ́тъ  и҆̀хъ, и҆ вознесѐ и҆̀хъ во всѧ̀ днѝ вѣ́ка. 
Проро́чества заха́рїина чте́нїе. [Глава̀ д҃і.] 
Та́кѡ глаго́летъ гдⷭ҇ь: сѐ де́нь грѧде́тъ гдⷭ҇нь,  и҆ ста́нꙋтъ но́зѣ є҆гѡ̀ въ де́нь ѻ҆́ный на горѣ̀  є҆леѡ́нстѣй, прѧ́мѡ і҆ерꙋсали́ма, ѿ востѡ́къ со́лнца.  И҆ въ де́нь ѻ҆́ный и҆зы́детъ вода̀ жива̀ и҆з̾  і҆ерꙋсали́ма, по́лъ є҆ѧ̀ въ мо́ре пе́рвое, и҆ по́лъ  є҆ѧ̀ въ мо́ре послѣ́днее: въ жа́твꙋ и҆ въ ве́снꙋ  бꙋ́детъ та́кѡ. И҆ бꙋ́детъ гдⷭ҇ь цр҃ь по все́й землѝ, въ  де́нь ѻ҆́ный бꙋ́детъ гдⷭ҇ь є҆ди́нъ. И҆́мѧ є҆гѡ̀  є҆ди́но, ѡ҆крꙋжа́ющее всю̀ зе́млю и҆ пꙋсты́ню, ѿ га́вы  (л. рп҃є) да́же до реммѡ́на, проти́вꙋ хребтꙋ̀  і҆ерꙋсали́млю: и҆ вознесе́тсѧ, и҆ на мѣ́стѣ пребꙋ́детъ,  ѿ вра́тъ венїамі́новыхъ, да́же до мѣ́ста двере́й  пе́рвыхъ, да́же до вра́тъ оу҆го́льныхъ, и҆ да́же до  столпа̀ а҆намеи́лева, да́же до подточи́лїй цр҃е́выхъ,  ѡ҆бита́ютъ въ не́мъ: и҆ а҆на́ѳема не бꙋ́детъ ктомꙋ̀, и҆  всели́тсѧ і҆ерꙋсали́мъ надѣ́ѧйсѧ. 
На лїті́и стїхи̑ры самогла́сны. Гла́съ а҃: 
Возше́дъ на небеса̀, ѿѻнꙋ́дꙋже и҆ соше́лъ  є҆сѝ, не ѡ҆ста́ви на́съ си́рыхъ гдⷭ҇и: да прїи́детъ  тво́й дх҃ъ, носѧ̀ ми́ръ мі́рови, покажѝ сынѡ́мъ  человѣ́ческимъ дѣла̀ си́лы твоеѧ̀, гдⷭ҇и  человѣколю́бче. 
Возше́лъ є҆сѝ хрⷭ҇тѐ къ безнача́льномꙋ ѻ҆ц҃ꙋ̀  твоемꙋ̀, неѡпи́санныхъ є҆гѡ̀ нѣ́дръ не разлꙋчи́выйсѧ,  и҆ прилѡ́гъ си́лы хвале́нїѧ трист҃а́гѡ не прїѧ́ша, но  є҆ди́наго сн҃а и҆ по вочеловѣ́ченїи позна́ша тѧ̀ гдⷭ҇и,  є҆диноро́дна ѻ҆ц҃ꙋ̀: во мно́жествѣ щедро́тъ твои́хъ  поми́лꙋй на́съ. 
А҆́гг҃ли твоѝ гдⷭ҇и, а҆пⷭ҇лѡмъ глаго́лахꙋ: мꙋ́жїе  галїле́йстїи, что̀ стоитѐ, зрѧ́ще на не́бо; се́й є҆́сть  хрⷭ҇то́съ бг҃ъ, вознесы́йсѧ ѿ ва́съ на не́бо, то́й  прїи́детъ па́ки, и҆́мже ѻ҆́бразомъ ви́дѣсте є҆го̀  и҆дꙋ́ща на не́бо: послꙋжи́те є҆мꙋ̀ въ преподо́бїи и҆  пра́вдѣ. 
Гла́съ д҃: Є҆гда̀ прише́лъ є҆сѝ на го́рꙋ  хрⷭ҇тѐ є҆леѡ́нскꙋю, ѻ҆́ч҃ее соверши́ти благоволе́нїе,  оу҆жасо́шасѧ небе́снїи а҆́гг҃ли, и҆ оу҆страши́шасѧ  преиспо́днїи. предста́ша же оу҆ченицы̀ съ ра́достїю  тре́петни, ꙗ҆́кѡ глаго́лалъ є҆сѝ и҆̀мъ, ꙗ҆́кѡ  престо́лъ же готовлѧ́шесѧ проти́въ ѻ҆́блакъ ждꙋ́щїй:  врата́ же не́бо ѿве́рзшее добро́тꙋ ꙗ҆влѧ́ше, и҆ землѧ̀  сокрѡ́вища ѿкрыва́етъ, а҆да́мовꙋ схожде́нїю ꙗ҆́кѡ (л.  рп҃є ѡ҆б.) позна́тисѧ, и҆ па́ки восхожде́нїю. но стопы̑  оу҆́бѡ возвыша́хꙋсѧ, ꙗ҆́коже рꙋ́цѣ, оу҆ста́ же  вельмѝ бл҃гословлѧ́хꙋ, ꙗ҆́коже слы́шашесѧ, ѻ҆́блакъ  под̾е́млѧше, и҆ не́бо внꙋ́трь тебѐ прїѧ́тъ. дѣ́ло сїѐ  гдⷭ҇и содѣ́лалъ є҆сѝ вели́кое и҆ пресла́вное, во  спасе́нїе дꙋ́шъ на́шихъ. 
Низше́дшее є҆стество̀ а҆да́мово, въ до́льнѣйшыѧ  страны̑ землѝ, бж҃е новосотвори́вый собо́ю превы́ше  всѧ́кагѡ нача́ла и҆ вла́сти, возве́лъ є҆сѝ дне́сь:  ꙗ҆́кѡ бо возлюби́въ спосади́лъ є҆сѝ, ꙗ҆́коже  поми́ловавъ соедини́лъ є҆сѝ себѣ̀, ꙗ҆́кѡ соедини́вый  спострада́лъ є҆сѝ, ꙗ҆́кѡ безстра́стенъ пострада́въ, и҆  спросла́вилъ є҆сѝ. но безпло́тнїи, кто̀ є҆́сть се́й,  глаго́лахꙋ кра́сный мꙋ́жъ; но не человѣ́къ то́чїю, бг҃ъ  же и҆ человѣ́къ, совокꙋпле́ннѡ и҆ ꙗ҆влѧ́емѡ. тѣ́мже  оу҆дивле́ни а҆́гг҃ли, во ѻ҆де́ждахъ лета́юще ѻ҆́крестъ  оу҆ченикѡ́въ, дрꙋзі́и же стоѧ́ще вопїѧ́хꙋ: мꙋ́жїе  галїле́йстїи, и҆́же ѿ ва́съ ѿи́де, се́й є҆́сть  і҆и҃съ человѣ́къ бг҃ъ. бг҃ъ человѣ́къ па́ки прїи́детъ,  сꙋдїѧ̀ живы́хъ и҆ ме́ртвыхъ, вѣ̑рнымъ же да́рꙋѧй  грѣхѡ́въ проще́нїе и҆ ве́лїю ми́лость. 
Є҆гда̀ возне́слсѧ є҆сѝ во сла́вѣ хрⷭ҇тѐ бж҃е,  оу҆ченикѡ́мъ зрѧ́щымъ, ѻ҆́блацы под̾има́хꙋ тѧ̀ съ  пло́тїю, врата̀ взѧ́шасѧ нбⷭ҇наѧ, ли́къ а҆́гг҃льскїй  ра́довашесѧ съ весе́лїемъ, го́рнѣйшыѧ си̑лы зовѧ́хꙋ  глаго́люще: возми́те врата̀ кнѧ́зи ва́шѧ, и҆ вни́детъ  цр҃ь сла́вы. оу҆ченицы́ же дивѧ́щесѧ глаго́лахꙋ: не  разлꙋчи́сѧ на́съ па́стырю до́брый, но послѝ на́мъ дх҃а  твоего̀ прест҃а́го, наставлѧ́юща, и҆ оу҆твержда́юща, и҆  просвѣща́юща, и҆ ѡ҆свѧща́юща дꙋ́шы на́шѧ. 
Сла́ва и҆ ны́нѣ: гла́съ то́йже: 
Гдⷭ҇и, та́инство є҆́же ѿ вѣкѡ́въ сокрове́нное  и҆ ѿ родѡ́въ (л. рп҃ѕ) и҆спо́лнивъ ꙗ҆́кѡ бл҃гъ,  прише́лъ є҆сѝ со оу҆ченикѝ твои́ми на го́рꙋ  є҆леѡ́нскꙋю, и҆мѣ́ѧ ро́ждшꙋю тѧ̀ творца̀ и҆ всѣ́хъ  содѣ́телѧ: то́й бо въ стрⷭ҇ти твое́й мт҃рски па́че  всѣ́хъ болѣ́зновавшей, подоба́ше и҆ сла́вою пло́ти  твоеѧ̀, премно́гїѧ наслади́тисѧ ра́дости. є҆ѧ́же и҆ мы̀  причаща́ющесѧ, є҆́же на нб҃са̀ восхо́домъ твои́мъ  влⷣко, вели́кꙋю твою̀ ми́лость на на́съ бы́вшꙋю  сла́вимъ. 
На стїхо́внѣ стїхи̑ры самогла́сны, гла́съ в҃: 
Роди́лсѧ є҆сѝ ꙗ҆́кѡ са́мъ восхотѣ́лъ є҆сѝ,  ꙗ҆ви́лсѧ є҆сѝ ꙗ҆́кѡ са́мъ и҆зво́лилъ є҆сѝ:  пострада́лъ є҆сѝ пло́тїю бж҃е на́шъ, и҆з̾ ме́ртвыхъ  воскре́слъ є҆сѝ попра́въ сме́рть. возне́слсѧ є҆сѝ во  сла́вѣ, всѧ́чєскаѧ и҆сполнѧ́ѧй, и҆ посла́лъ є҆сѝ  на́мъ дх҃а бж҃е́ственнаго, є҆́же воспѣва́ти и҆ сла́вити  твоѐ бж҃ество̀. 
Сті́хъ: Всѝ ꙗ҆зы́цы восплещи́те рꙋка́ми: 
Воспрїе́млемꙋ тебѣ̀ хрⷭ҇тѐ ѿ горы̀ ма́сличныѧ,  си̑лы зрѧ́ще, дрꙋ́гъ дрꙋ́гꙋ вопїѧ́хꙋ: кто̀ є҆́сть се́й;  и҆ глаго́летъ къ ни́мъ: се́й є҆́сть держа́вный и҆  си́льный, се́й є҆́сть си́льный въ бра́ни, се́й є҆́сть  вои́стиннꙋ цр҃ь сла́вы. и҆ почто̀ є҆мꙋ̀ червле́ны ри̑зы;  и҆з̾ восо́ра прихо́дитъ, є҆́же є҆́сть пло́ти. ты́ же  са́мъ ꙗ҆́кѡ бг҃ъ ѡ҆деснꙋ́ю сѣ́дъ вели́чествїѧ, посла́лъ  є҆сѝ на́мъ дх҃а ст҃а́го, да наста́витъ и҆ спасе́тъ  дꙋ́шы на́шѧ. 
Сті́хъ: Взы́де бг҃ъ въ воскликнове́нїи: 
Возне́слсѧ є҆сѝ во сла́вѣ на горѣ̀ ма́сличнѣй  хрⷭ҇тѐ бж҃е, пред̾ твои́ми оу҆ченикѝ, и҆ сѣ́лъ  є҆сѝ ѡ҆деснꙋ́ю ѻ҆ц҃а̀, всѧ́чєскаѧ и҆сполнѧ́ѧй  бж҃ество́мъ, и҆ посла́лъ є҆сѝ и҆̀мъ дх҃а ст҃а́го,  просвѣща́юща и҆ оу҆твержда́юща, и҆ ѡ҆свѧща́юща дꙋ́шы  на́шѧ. (л. рп҃ѕ ѡ҆б.) 
Сла́ва и҆ ны́нѣ: гла́съ ѕ҃: 
Взы́де бг҃ъ въ воскликнове́нїи, гдⷭ҇ь во гла́сѣ  трꙋ́бнѣ, є҆́же вознестѝ па́дшїй ѻ҆́бразъ а҆да́мовъ,  и҆ посла́ти дх҃а оу҆тѣ́шителѧ, є҆́же ѡ҆свѧти́ти дꙋ́шы  на́шѧ. 
Та́же, Ны́нѣ ѿпꙋща́еши: И҆ трист҃о́е. На  блгⷭ҇ве́нїи хлѣ́бѡвъ, тропа́рь пра́здника, гла́съ д҃:  Возне́слсѧ є҆сѝ во сла́вѣ: три́жды. И҆ чте́нїе  вели́кое въ дѣѧ́нїихъ ст҃ы́хъ а҆пⷭ҇лъ. 
А҆ и҆дѣ́же нѣ́сть всено́щнагѡ: по Ны́нѣ  ѿпꙋща́еши: тропа́рь пра́здника є҆ди́ножды. На  повече́рїи по Досто́йно: конда́къ пра́здника. 
Полꙋ́нощницꙋ пое́мъ по ѻ҆бы́чаю съ каѳі́смою. По  а҃- мъ трист҃о́мъ, вмѣ́стѡ, Сѐ жени́хъ: глаго́лемъ  тропа́рь пра́здника. По в҃-мъ трист҃о́мъ, вмѣ́стѡ,  Помѧнѝ гдⷭ҇и, ꙗ҆́кѡ бл҃гъ: глаго́лемъ конда́къ  пра́здника. Та́же, Гдⷭ҇и поми́лꙋй. в҃і. И҆  ѿпꙋ́стъ. Моли́твы, Помѧнѝ гдⷭ҇и, въ наде́жди: не  глаго́лемъ. Оу҆́трени нача́ло по ѻ҆бы́чаю. И҆ а҆́бїе  чте́цъ глаго́летъ: Прїиди́те поклони́мсѧ: три́жды. и҆  ѻ҆бы́чныѧ два̀ ѱалма̀, ѳ҃і и҆ к҃. и҆  шестоѱа́лмїе. 
Въ четверто́къ на оу҆́трени, 
На Бг҃ъ гдⷭ҇ь: тропа́рь пра́здника: Возне́слсѧ  є҆сѝ во сла́вѣ: три́жды. 
По а҃-мъ стїхосло́вїи сѣда́ленъ, гла́съ а҃. 
Подо́бенъ: Ка́мени запеча́танꙋ: 
А҆́гг҃лѡмъ дивѧ́щымсѧ восхо́да стра́нномꙋ, и҆  оу҆ченикѡ́мъ оу҆жаса́ющымсѧ стра́шномꙋ взы́тїѧ,  возше́лъ є҆сѝ со сла́вою ꙗ҆́кѡ бг҃ъ, и҆ врата̀ тебѣ̀  взѧ́шасѧ сп҃се. сегѡ̀ ра́ди си̑лы нбⷭ҇ныѧ дивлѧ́хꙋсѧ  вопїю́ще: сла́ва (л. рп҃з) снизхожде́нїю твоемꙋ̀ сп҃се,  сла́ва црⷭ҇твїю твоемꙋ̀, сла́ва вознесе́нїю твоемꙋ̀,  є҆ди́не человѣколю́бче. [Два́жды.] 
По в҃-мъ стїхосло́вїи сѣда́ленъ, гла́съ г҃: 
Подо́бенъ: Красотѣ̀ двⷭ҇тва: 
Превѣ́чный бг҃ъ и҆ безнача́льный, є҆́же  воспрїѧ́тъ є҆стество̀ человѣ́ческое, ѡ҆бг҃отвори́въ  та́йнѡ дне́сь вознесѐ. а҆́гг҃ли предтекꙋ́ще а҆пⷭ҇лѡмъ  пока́зовахꙋ сего̀ и҆дꙋ́ща на нб҃са̀ сла́вою мно́гою,  томꙋ́же поклони́вшесѧ глаго́лахꙋ: сла́ва бг҃ꙋ  возне́сшемꙋсѧ. [Два́жды.] 
По полѷеле́и сѣда́ленъ, гла́съ є҃. Подо́бенъ:  Собезнача́льное сло́во: 
Соше́дый съ нб҃сѐ на земна̑ѧ, и҆ до́лꙋ лежа́щїй  во а҆́довѣ стра́жи, совоскреси́вый ꙗ҆́кѡ бг҃ъ а҆да́мовъ  зра́къ, вознесе́нїемъ твои́мъ хрⷭ҇тѐ на нб҃са̀ возве́дъ,  престо́лꙋ ѻ҆те́ческомꙋ твоемꙋ̀ сосѣди́телѧ содѣ́лалъ  є҆сѝ, ꙗ҆́кѡ ми́лостивъ и҆ человѣколю́бецъ.  [Два́жды.] 
И҆ чте́нїе пра́здникꙋ: Похва́льнаѧ словеса̀,  творе́нїе кѵ́ръ а҆ндре́а, и҆лѝ про́чихъ. Степє́нна, а҆  а҆нтїфѡ́нъ д҃-гѡ гла́са. Прокі́менъ. гла́съ д҃: Взы́де  бг҃ъ въ воскликнове́нїи, гдⷭ҇ь во гла́сѣ трꙋ́бнѣ.  Сті́хъ: Всѝ ꙗ҆зы́цы восплещи́те рꙋка́ми:  Всѧ́кое дыха́нїе: Є҆ѵⷢ҇лїе ѿ ма́рка, зача́ло  ѻ҃а: Воскре́съ і҆и҃съ заꙋ́тра въ пе́рвꙋю сꙋббѡ́тꙋ:  Воскрⷭ҇нїе хрⷭ҇то́во: є҆ди́ножды. Ѱало́мъ н҃.  Сла́ва: гла́съ в҃: Моли́твами а҆по́столѡвъ: И҆  ны́нѣ: Мл҃твами бцⷣы: Та́же, сті́хъ: Поми́лꙋй мѧ̀  бж҃е, по вели́цѣй ми́лости твое́й: И҆ пое́мъ  настоѧ́щїй самогла́сенъ, гла́съ ѕ҃: 
Дне́сь на нб҃сѣ́хъ гѡ́рнїѧ си̑лы на́ше  є҆стество̀ зрѧ́ще, дивѧ́щесѧ стра́ннагѡ ѻ҆́браза  восхо́дꙋ, недоꙋмѣва́хꙋсѧ дрꙋ́гъ ко дрꙋ́гꙋ глаго́люще:  кто̀ се́й прише́дый; ви́дѧще же (л. рп҃з ѡ҆б.) своего̀  влⷣкꙋ, нбⷭ҇наѧ врата̀ взѧ́ти повелѣва́хꙋ: съ ни́миже  непреста́ннѡ воспои́мъ съ пло́тїю ѿѻнꙋ́дꙋ па́ки  грѧдꙋ́щаго, ꙗ҆́кѡ сꙋдїю̀ всѣ́хъ и҆ бг҃а всеси́льна. 
КАНѠ́НЫ: 
гла́съ пѧ́тый, со і҆рмосы̀ на и҃: и҆ четве́ртый, на  ѕ҃. 
Канѡ́нъ, творе́нїе і҆ѡа́нна мона́ха. Гла́съ є҃. 
Пѣ́снь а҃. 
І҆рмо́съ: Сп҃си́телю бг҃ꙋ въ мо́ри лю́ди  немо́крыми нога́ми наста́вльшемꙋ, и҆ фараѡ́на со  всево́инствомъ пото́пльшемꙋ, томꙋ̀ є҆ди́номꙋ пои́мъ:  ꙗ҆́кѡ просла́висѧ. 
Воспои́мъ всѝ лю́дїе, на ра́мѣхъ херꙋві́мскихъ  возне́сшꙋсѧ со сла́вою хрⷭ҇тꙋ̀, и҆ спосади́вшемꙋ на́съ  ѡ҆деснꙋ́ю ѻ҆ц҃а̀, пѣ́снь побѣ́днꙋю: ꙗ҆́кѡ  просла́висѧ. 
Хода́таѧ бг҃ꙋ и҆ человѣ́кѡмъ хрⷭ҇та̀, ли́цы  а҆́гг҃льстїи ви́дѣвше, съ пло́тїю въ вы́шнихъ  оу҆дивлѧ́хꙋсѧ, согла́снѡ же воспѣва́хꙋ пѣ́снь  побѣ́днꙋю: ꙗ҆́кѡ просла́висѧ. 
Ꙗ҆́вльшемꙋсѧ бг҃ꙋ на горѣ̀ сїна́йстѣй, и҆  зако́нъ да́вшемꙋ бг҃ови́дцꙋ мѡѷсе́ю, ѿ горы̀  є҆леѡ́нскїѧ возне́сшемꙋсѧ пло́тїю, томꙋ̀ всѝ воспои́мъ:  ꙗ҆́кѡ просла́висѧ. 
Бг҃оро́диченъ: 
Пречи́стаѧ мт҃и бж҃їѧ, воплоще́ннаго ѿ тебѐ, и҆  ѿ нѣ́дръ роди́телѧ неѿстꙋ́пльшаго бг҃а непреста́ннѡ  молѝ, ѿ всѧ́кагѡ ѡ҆бстоѧ́нїѧ спастѝ, ꙗ҆̀же созда̀. 
Дрꙋгі́й канѡ́нъ господи́на і҆ѡ́сифа, є҆гѡ́же  краестро́чїе по а҆лфави́тꙋ. Во ѻ҆смо́й же, и҆ девѧ́той  пѣ́сни: Ѡ҆дѝ і҆ѡ́сифъ. Є҆́же є҆́сть, пѣ́снь  і҆ѡ́сифова, гла́съ д҃. 
Пѣ́снь а҃. 
І҆рмо́съ: Ѿве́рзꙋ оу҆ста̀ моѧ̀: (л. рп҃и) 
Воскре́слъ є҆сѝ тридне́венъ, по є҆стествꙋ̀  безсме́ртный, и҆ ꙗ҆ви́лсѧ є҆сѝ є҆динона́десѧтимъ, и҆  всѣ́мъ оу҆ченикѡ́мъ, и҆ восте́клъ є҆сѝ хрⷭ҇тѐ ко  ѻ҆ц҃ꙋ̀, ѻ҆́блакомъ носи́мь всѣ́хъ тво́рче. 
Вопїе́тъ ꙗ҆́вственнѡ поѧ̀ дв҃дъ бг҃одохнове́нный,  взы́де гдⷭ҇ь къ нбⷭ҇нымъ, въ воскликнове́нїи и҆ трꙋбы̀  шꙋ́мѣ, и҆ къ началосвѣ́тномꙋ ѻ҆ц҃ꙋ̀ доспѣ̀. 
Сла́ва: 
Состарѣ́вшїйсѧ, гдⷭ҇и, мі́ръ мно́гими грѣхмѝ,  ѡ҆бнови́въ стрⷭ҇тїю твое́ю и҆ воста́нїемъ твои́мъ,  возше́лъ є҆сѝ носи́мь ѻ҆́блакомъ къ пренебє́снымъ:  сла́ва сла́вѣ твое́й. 
И҆ ны́нѣ: бг҃оро́диченъ: 
Влⷣкꙋ родила̀ є҆сѝ всѣ́хъ, всенепоро́чнаѧ  влⷣчце, стрⷭ҇ть во́льнꙋю прїи́мшаго, и҆ возше́дша къ  своемꙋ̀ ѻ҆ц҃ꙋ̀, є҆гѡ́же не ѡ҆ста́ви, а҆́ще и҆ пло́ть  взѧ́тъ. 
Катава́сїа: Бж҃е́ственнымъ покрове́нъ,  медленоѧзы́чный мра́комъ, и҆звиті́йствова бг҃опи́санный  зако́нъ: ти́нꙋ бо ѿтрѧ́съ ѻ҆чесѐ оу҆́мнагѡ, ви́дитъ  сꙋ́щаго, и҆ наꙋча́етсѧ дх҃а ра́зꙋмꙋ, хвалѧ̀  бж҃е́ственными пѣ́сньми. 
Пѣ́снь г҃. 
І҆рмо́съ: Си́лою крⷭ҇та̀ твоегѡ̀ хрⷭ҇тѐ,  оу҆твердѝ моѐ помышле́нїе, во є҆́же пѣ́ти и҆  сла́вити спаси́тельное твоѐ вознесе́нїе. 
Возше́лъ є҆сѝ жизнода́вче хрⷭ҇тѐ ко ѻ҆ц҃ꙋ̀, и҆  возне́слъ ро́дъ на́шъ человѣколю́бче, неизрече́ннымъ  благоꙋтро́бїемъ твои́мъ. 
Чи́ни а҆́гг҃льстїи сп҃се, человѣ́ческое  є҆стество̀ ви́дѣвше совосходѧ́щее тебѣ̀, непреста́ннѡ  оу҆дивлѧ́еми воспѣва́хꙋ тѧ̀. (л. рп҃и ѡ҆б.) 
Оу҆жаса́хꙋсѧ а҆́гг҃льстїи ли́цы хрⷭ҇тѐ, зрѧ́ще  тѧ̀ съ тѣлесе́мъ возне́сшасѧ, и҆ воспѣва́хꙋ ст҃о́е  твоѐ вознесе́нїе. 
Є҆стество̀ человѣ́ческое хрⷭ҇тѐ, тлѣ́нїемъ  па́дшее возста́вилъ є҆сѝ, и҆ восхо́домъ твои́мъ  возне́слъ є҆сѝ, и҆ съ собо́ю на́съ просла́вилъ є҆сѝ. 
Бг҃оро́диченъ: 
Молѝ непреста́ннѡ чⷭ҇таѧ, произше́дшаго ѿ  ложе́снъ твои́хъ, и҆зба́витисѧ пре́лести дїа́воли,  пою́щымъ тѧ̀ мт҃рь бж҃їю. 
И҆́нъ. і҆рмо́съ: Твоѧ̀ пѣсносло́вцы бцⷣе: 
Возми́те врата̀ нбⷭ҇наѧ, сѐ прїи́де хрⷭ҇то́съ  цр҃ь тва́ри, въ тѣ́ло ѡ҆бо́лксѧ земно́е, го́рнѣйшымъ  глаго́лахꙋ си́ламъ до́льнѣйшыѧ. 
Взыска́въ хрⷭ҇тѐ, прельще́ннаго пре́лестїю  ѕмі́евою а҆да́ма, ꙗ҆́кѡ въ сего̀ ѡ҆болкі́йсѧ, возше́лъ  є҆сѝ, и҆ сѣ́лъ є҆сѝ ѡ҆деснꙋ́ю, ꙗ҆́кѡ сопресто́ленъ  ѻ҆ц҃ꙋ̀, пою́щымъ а҆́гг҃лѡмъ тебѐ. 
Сла́ва: 
Землѧ̀ пра́зднꙋетъ и҆ ликꙋ́етъ, ра́дꙋетсѧ и҆ нб҃о,  вознесе́нїемъ дне́сь творца̀ тва́ри, пред̾ѧвле́ннѡ  соедини́вшагѡ разстоѧ̑щаѧсѧ хотѣ́нїемъ. 
И҆ ны́нѣ: бг҃оро́диченъ: 
Сме́рти роди́вши разрꙋши́телѧ, є҆ди́наго  безсме́ртнаго бг҃а, дв҃о мт҃и всечи́стаѧ: того̀ при́снѡ  оу҆молѝ, оу҆мерщвлѧ́ющыѧ моѧ̀ стра̑сти оу҆мори́ти, и҆  спасти́ мѧ. 
Катава́сїа: Разве́рзе оу҆тро́бы неча́дствовавшїѧ  оу҆́зы, доса́дꙋ же неꙋдоботерпи́мꙋ благоча́дствꙋющїѧ,  є҆ди́на моли́тва проро́чицы дре́вле а҆́нны носѧ́щїѧ  дꙋ́хъ сокрꙋше́нъ, къ си́льномꙋ, и҆ бг҃ꙋ ра́зꙋмѡвъ. (л.  рп҃ѳ) 
Сѣда́ленъ, гла́съ и҃. Подо́бенъ: Премꙋ́дрости: 
Всѣ́дъ на ѻ҆́блаки нбⷭ҇ныѧ, ѡ҆ста́вивъ ми́ръ  сꙋ́щымъ на землѝ, возше́лъ и҆ сѣ́лъ є҆сѝ ѡ҆деснꙋ́ю  ѻ҆ц҃а̀, ꙗ҆́кѡ є҆диносꙋ́щенъ семꙋ̀ сы́й и҆ дх҃ꙋ. а҆́ще  бо и҆ во пло́ти ꙗ҆ви́лсѧ є҆сѝ, но непрело́женъ  пребы́лъ є҆сѝ: тѣ́мже ча́еши соверше́нїѧ коне́цъ,  сꙋди́ти грѧды́й на зе́млю мі́рꙋ всемꙋ̀. правосꙋ́де гдⷭ҇и,  пощадѝ дꙋ́шы на́шѧ, прегрѣше́нїй ѡ҆ставле́нїе да́рꙋѧ,  ꙗ҆́кѡ бг҃ъ ми́лостивъ, рабѡ́мъ твои́мъ. 
Сла́ва, и҆ ны́нѣ: то́йже. И҆ чте́нїе пра́здника. 
Пѣ́снь д҃. 
І҆рмо́съ: Оу҆слы́шахъ слꙋ́хъ си́лы крⷭ҇та̀,  ꙗ҆́кѡ ра́й ѿве́рзесѧ и҆́мъ, и҆ возопи́хъ: сла́ва  си́лѣ твое́й гдⷭ҇и. 
Возне́слсѧ є҆сѝ во сла́вѣ, а҆́гг҃лѡвъ цр҃ю̀,  оу҆тѣ́шителѧ на́мъ ѿ ѻ҆ц҃а̀ посла́въ. тѣ́мже  вопїе́мъ: сла́ва хрⷭ҇тѐ вознесе́нїю твоемꙋ̀. 
Ꙗ҆́кѡ взы́де сп҃съ ко ѻ҆ц҃ꙋ̀ съ пло́тїю,  оу҆диви́шасѧ а҆́гг҃льскаѧ вѡ́инства, и҆ возопи́ша:  сла́ва хрⷭ҇тѐ вознесе́нїю твоемꙋ̀. 
А҆́гг҃льскїѧ си̑лы го́рнѣйшымъ вопїѧ́хꙋ: врата̀  возми́те, хрⷭ҇тꙋ̀ на́шемꙋ цр҃ю̀, є҆го́же воспѣва́емъ  вкꙋ́пѣ со ѻ҆ц҃е́мъ и҆ дх҃омъ. 
Бг҃оро́диченъ: 
Дв҃а родѝ, и҆ мт҃рнѧѧ не позна̀: но мт҃и оу҆́бѡ  є҆́сть, дв҃ою же пребы́сть, ю҆́же воспѣва́юще, ра́дꙋйсѧ  бцⷣе, взыва́емъ. 
И҆́нъ. І҆рмо́съ: Сѣдѧ́й во сла́вѣ: 
І҆и҃съ жизнода́вецъ прїи́мъ, и҆̀хже возлюбѝ, на  є҆леѡ́нскꙋю го́рꙋ восхо́дитъ, и҆ си́хъ бл҃гословѝ, и҆  (л. рп҃ѳ ѡ҆б.) ѻ҆́блакомъ носи́мь ѻ҆́ч҃аѧ нѣ́дра  доспѣ̀, ꙗ҆̀же ника́коже бѣ̀ ѡ҆ста́вилъ. 
Мі́ръ ве́сь пра́зднꙋетъ ви́димый и҆ неви́димый: въ  ра́дости а҆́гг҃ли ликꙋ́ютъ, и҆ чл҃вѣ́цы славосло́вѧще  непреста́ннѡ вознесе́нїе, пло́тїю соедини́вшагѡсѧ на́мъ  бла́гостїю. 
Сла́ва: 
Разрꙋши́вый держа́вꙋ сме́рти ꙗ҆́кѡ безсме́ртный  гдⷭ҇и, безсме́ртїе всѣ̑мъ дарова́лъ є҆сѝ  человѣколю́бче, и҆ возне́слсѧ є҆сѝ во сла́вѣ,  зрѧ́щымъ тѧ̀ честны̑мъ оу҆ч҃нкѡ́мъ і҆и҃се всеси́льне. 
И҆ ны́нѣ: бг҃оро́диченъ: 
Бл҃же́нно чре́во твоѐ всенепоро́чнаѧ бы́сть:  чре́во бо а҆́дово пресла́внѡ и҆стощи́вшаго, несказа́ннѡ  вмѣсти́ти сподо́биласѧ є҆сѝ: є҆го́же молѝ спастѝ  на́съ пою́щихъ тѧ̀. 
Катава́сїа: Цр҃ю̀ цр҃е́й, ꙗ҆ковы́й ѿ ꙗ҆кова́гѡ  є҆ди́нъ сло́ве произше́дый, ѿ ѻ҆ц҃а̀ безвино́внагѡ,  равномо́щнаго твоего̀ дх҃а а҆пⷭ҇лѡмъ и҆́стиннѡ посла́лъ  є҆сѝ, ꙗ҆́кѡ бл҃годѣ́телѧ пою́щымъ: сла́ва держа́вѣ  твое́й гдⷭ҇и. 
Пѣ́снь є҃. 
І҆рмо́съ: Оу҆́тренююще вопїе́мъ тѝ гдⷭ҇и, спаси́  ны: ты́ бо є҆сѝ бг҃ъ на́шъ, ра́звѣ бо тебѐ и҆но́гѡ не  зна́емъ. 
И҆спо́лнивъ весе́лїѧ всѧ́чєскаѧ млⷭ҇тиве, къ  гѡ́рнимъ си́ламъ съ пло́тїю прише́лъ є҆сѝ. 
А҆́гг҃льскїѧ си̑лы взе́млема тебѐ ви́дѣвше,  врата̀, взыва́хꙋ цр҃ю̀ на́шемꙋ, возми́те. 
А҆пⷭ҇ли ви́дѣвше возвыша́ема сп҃са, съ тре́петомъ  взыва́хꙋ цр҃ю̀ на́шемꙋ: сла́ва тебѣ̀. (л. р҃ч) 
Бг҃оро́диченъ: 
Дв҃ꙋ по рождествѣ̀ пое́мъ тѧ̀ бцⷣе, ты́ бо бг҃а  сло́ва пло́тїю мі́рови родила̀ є҆сѝ. 
И҆́нъ. І҆рмо́съ: Оу҆жасо́шасѧ всѧ́чєскаѧ: 
Оу҆мертви́въ сме́рть твое́ю сме́ртїю гдⷭ҇и,  взе́мъ и҆̀хже возлюби́лъ є҆сѝ, возше́лъ є҆сѝ на  ма́сличнꙋю го́рꙋ ст҃ꙋ́ю, и҆ ѿтꙋ́дꙋ восте́клъ є҆сѝ  хрⷭ҇тѐ къ твоемꙋ̀ роди́телю, ѻ҆́блакомъ носи́мь. 
Стра́нно твоѐ ржⷭ҇тво̀, стра́нно твоѐ  воскресе́нїе, стра́нно и҆ стра́шно твоѐ жизнода́вче,  є҆́же ѿ горы̀ бж҃е́ственное вознесе́нїе, є҆́же  и҆з̾ѡбразꙋ́ѧ и҆лїа̀ четвероко́нный восхожда́ше,  воспѣва́ѧ тѧ̀ человѣколю́бче. 
Сла́ва: 
Зрѧ́щымъ а҆по́столѡмъ вѣща́хꙋ а҆́гг҃ли: мꙋ́жїе  галїле́йстїи, что̀ чꙋдите́сѧ вознесе́нїю жизнода́вца  хрⷭ҇та̀: се́й прїи́детъ па́ки на зе́млю сꙋди́ти мі́рꙋ  всемꙋ̀, ꙗ҆́кѡ сꙋдїѧ̀ пра́веднѣйшїй. 
И҆ ны́нѣ: бг҃оро́диченъ: 
Дв҃ꙋ сохрани́въ тѧ̀ по ржⷭ҇твѣ̀ нетлѣ́ннꙋ,  восхо́дитъ хрⷭ҇то́съ ко ѻ҆ц҃ꙋ̀ бг҃ороди́тельнице,  є҆го́же не ѡ҆ста́ви, а҆́ще и҆ пло́ть прїѧ́тъ и҆з̾  тебѐ, мы́сленнꙋю же и҆ ѡ҆дꙋшевле́ннꙋю, за млⷭ҇ть  неизрече́ннꙋю. 
Катава́сїа: Рѣши́тельное ѡ҆чище́нїе грѣхѡ́въ,  ѻ҆гнедохнове́ннꙋю прїими́те дх҃а ро́сꙋ, ѽ ча́да  свѣтоѻбра́знаѧ цр҃кѡ́внаѧ. ны́нѣ ѿ сїѡ́на бо и҆зы́де  зако́нъ, ѧ҆зыкоѻгнеѻбра́знаѧ дх҃а бл҃года́ть. 
Пѣ́снь ѕ҃. 
І҆рмо́съ: Ѡ҆бы́де мѧ̀ бе́здна, гро́бъ мнѣ̀ ки́тъ  бы́сть, (л. р҃ч ѡ҆б.) а҆́зъ же возопи́хъ къ тебѣ̀  человѣколю́бцꙋ, и҆ спасе́ мѧ десни́ца твоѧ̀ гдⷭ҇и. 
Взыгра́шасѧ а҆пⷭ҇ли, зрѧ́ще на высотꙋ̀ дне́сь  зижди́телѧ взе́млема, оу҆пова́нїемъ дх҃а, и҆ стра́хомъ  зовѧ́хꙋ: сла́ва восхо́дꙋ твоемꙋ̀. 
Предста́ша а҆́гг҃ли, вопїю́ще хрⷭ҇тѐ  оу҆ченикѡ́мъ твои̑мъ: и҆́мже ѻ҆́бразомъ ви́дѣсте  хрⷭ҇та̀ восходѧ́ща съ пло́тїю, па́ки прїи́детъ пра́ведный  всѣ́хъ сꙋдїѧ̀. 
Ꙗ҆́кѡ ви́дѣша тѧ̀ сп҃се на́шъ нбⷭ҇ныѧ си̑лы, на  высотꙋ̀ взе́млема съ тѣ́ломъ, взыва́хꙋ, глаго́люще:  вели́ко влⷣко, человѣколю́бїе твоѐ. 
Бг҃оро́диченъ: 
Кꙋпинꙋ́ тѧ неѡпали́мꙋю, и҆ го́рꙋ, и҆ лѣ́ствицꙋ  ѡ҆дꙋшевле́ннꙋю, и҆ две́рь нбⷭ҇нꙋю досто́йнѡ сла́вимъ  мр҃і́е сла́внаѧ, правосла́вныхъ похвало̀. 
И҆́нъ. І҆рмо́съ: Бж҃е́ственное сїѐ и҆  всечестно́е: 
Да ка́плютъ на́мъ свы́ше ѻ҆́блацы весе́лїе  вѣ́чное, хрⷭ҇то́съ бо, ѻ҆́блакомъ ꙗ҆́кѡ херꙋві́мы  носи́мый, къ своемꙋ̀ ѻ҆ц҃ꙋ̀ восхо́дитъ дне́сь. 
Пло́ти ꙗ҆ви́всѧ подо́бїемъ, пре́жде разстоѧ̑щаѧсѧ  собра́лъ є҆сѝ во є҆ди́но человѣколю́бче, и҆  возне́слсѧ є҆сѝ ще́дре въ нбⷭ҇наѧ, зрѧ́щымъ тѧ̀  оу҆ченикѡ́мъ твои́мъ. 
Сла́ва: Что̀ червле́ны ри̑зы пло́ти  соедини́вшагѡсѧ дебельствꙋ̀; ст҃і́и а҆́гг҃ли хрⷭ҇та̀  зрѧ́ще вѣща́хꙋ, стра́сти честны́ѧ бж҃е́ствєнныѧ носѧ́ща  ѻ҆́бразы. 
И҆ ны́нѣ: бг҃оро́диченъ: 
Пое́мъ ѻ҆трокови́це зача́тїе, пое́мъ твоѐ  неизрече́нное (л. рч҃а) ржⷭ҇тво̀, и҆́мже и҆зба́вихомсѧ  чи́стаѧ тлѝ и҆ ѡ҆ѕлобле́нїѧ, и҆ мра́чнагѡ а҆́дова  затворе́нїѧ. 
Катава́сїа: Ѡ҆чище́нїе на́мъ хрⷭ҇тѐ и҆ сп҃се́нїе  влⷣко, возсїѧ́лъ є҆сѝ ѿ дв҃ы, да ꙗ҆́кѡ проро́ка ѿ  ѕвѣ́рѧ морска́гѡ пе́рсей і҆ѡ́нꙋ, ѿ тлѝ и҆схити́ши  всего̀ а҆да́ма всеро́дна па́дшаго. 
Конда́къ самогла́сенъ, гла́съ ѕ҃: 
Є҆́же ѡ҆ на́съ и҆спо́лнивъ смотре́нїе, и҆ ꙗ҆̀же  на землѝ соедини́въ нбⷭ҇нымъ, возне́слсѧ є҆сѝ во  сла́вѣ хрⷭ҇тѐ бж҃е на́шъ, ника́коже ѿлꙋча́ѧсѧ, но  пребыва́ѧ неѿстꙋ́пный, и҆ вопїѧ̀ лю́бѧщымъ тѧ̀: а҆́зъ  є҆́смь съ ва́ми, и҆ никто́же на вы̀. 
І҆́косъ: 
Ꙗ҆̀же землѝ на землѝ ѡ҆ста́вившїи, ꙗ҆̀же  пе́пєльнаѧ пе́рсти оу҆стꙋпа́ющїи, прїиди́те  воспрѧ́немъ, и҆ на высотꙋ̀ возведе́мъ ѻ҆́чи и҆ мы̑сли,  впери́мъ ви́ды, вкꙋ́пѣ чꙋ̑вства, на нбⷭ҇наѧ врата̀  сме́ртнїи, непщꙋ́имъ бы́ти въ ма́сличной горѣ̀, и҆  взира́ти на и҆збавлѧ́ющаго на ѻ҆́блацѣхъ носи́ма.  ѿѻнꙋ́дꙋ бо гдⷭ҇ь на нб҃са̀ востечѐ, и҆ та́мѡ  даролюбе́зны да́ры раздаѧ̀ а҆пⷭ҇лѡмъ свои́мъ,  оу҆тѣ́шивъ ѧ҆̀ ꙗ҆́кѡ ѻ҆ц҃ъ, и҆ оу҆тверди́въ ѧ҆̀,  наста́вивъ ꙗ҆́кѡ сынѡ́въ, и҆ речѐ къ ни́мъ: не  разлꙋча́юсѧ ва́съ, а҆́зъ є҆́смь съ ва́ми, и҆ никто́же на  вы̀. 
Сѷнаѯа́рь на вознесе́нїе гдⷭ҇а бг҃а и҆ сп҃са  на́шегѡ і҆и҃са хрⷭ҇та̀. 
Стїхѝ: Ѡ҆деснꙋ́ю сѣ́лъ є҆сѝ ѻ҆ц҃а̀ сло́ве: 
Вѣ́рꙋ оу҆ченикѡ́мъ и҆звѣ́стншꙋю показа́вый. 
Въ то́йже де́нь, въ четверто́къ шесты́ѧ недѣ́ли  по па́сцѣ, вознесе́нїе пра́зднꙋемъ гдⷭ҇а бг҃а и҆ сп҃са  на́шегѡ і҆и҃са хрⷭ҇та̀. Поне́же бо со оу҆ченикѝ пре́жде  стра́сти пребыва́ѧ, всест҃а́гѡ дх҃а (л. рч҃а ѡ҆б.)  ѡ҆бѣща̀ прише́ствїе, ре́къ: поле́зно є҆́сть, да а҆́зъ  и҆дꙋ̀: а҆́ще бо а҆́зъ не и҆дꙋ̀, оу҆тѣ́шитель не  прїи́детъ. И҆ па́ки: є҆гда́ же прїи́детъ ѻ҆́нъ,  наꙋчи́тъ ва́съ на всю̀ и҆́стинꙋ. По воскресе́нїи же и҆з̾  ме́ртвыхъ, во дне́хъ четы́редесѧтихъ ꙗ҆влѧ́ѧсѧ и҆̀мъ, не  вкꙋ́пѣ, но ѻ҆собопребыва́нїемъ ꙗ҆ды́й съ ни́ми и҆  пїѧ̀, и҆звѣ́стнѣйшее воскресе́нїе представлѧ́ѧ.  Коне́чнѣе мнѡ́га ѡ҆ црⷭ҇твїи бж҃їи ѡ҆бѣтова́въ,  заповѣ́даше си̑мъ ѿ і҆ерꙋсали́ма не ѿлꙋча́тисѧ, но  та́мѡ пребыва́ти, прест҃а́гѡ дх҃а прише́ствїѧ жда́ти, и҆  тѣ́мъ креща́ємымъ: водо́ю бо бѧ́ше и҆ є҆ди́ною пре́жде  креще́нїе ѿ і҆ѡа́нна, а҆́ще и҆ по́слѣжде є҆пїфа́нїй  кѵ́прскїй повѣствова̀: ꙗ҆́кѡ бг҃осло́въ оу҆́бѡ  і҆ѡа́ннъ бцⷣꙋ крестѝ, пе́тръ же и҆ то́й и҆ про́чыѧ  а҆по́столы. Заповѣ́да же и҆́мъ пребыва́ти во  і҆ерꙋсали́мѣ, да та́мѡ пре́жде про́повѣдь є҆ѵⷢ҇лїа  и҆звѣсти́тсѧ, да не ка́кѡ въ чꙋжда̑ѧ ѿше́дше мѣста̀,  оу҆до́бнѡ ѡ҆бо́лгани бꙋ́дꙋтъ, и҆ ꙗ҆́кѡ до́лжно бѧ́ше,  ꙗ҆́кѡ во́инѡмъ нѣ́кимъ ѿсю́дꙋ оу҆гото́витисѧ  ѻ҆рꙋ́жїемъ дх҃а, и҆ та́кѡ на бра́нь поитѝ вра̑гъ  хрⷭ҇то́выхъ. Но поне́же вре́мѧ наста̀ вознесе́нїѧ,  возво́дитъ оу҆̀бо и҆̀хъ на го́рꙋ є҆леѡ́нскꙋю:  нарица́етсѧ же си́це, занѐ мно́жайшими ма́слинами  насажде́на бѣ̀. и҆ глаго́лавъ и҆̀мъ ѡ҆ є҆́же въ концѣ̀  сегѡ̀ проповѣ́данїѧ: є҆ще́ же и҆ ѡ҆ непостижи́момъ  свое́мъ црⷭ҇твїи въ бꙋ́дꙋщемъ, поне́же и҆ ѻ҆́нѣхъ не  и҆скꙋша́ти є҆го̀ хотѧ́щихъ зрѧ́ще, сꙋ́щей та́мѡ и҆  пречи́стѣй є҆гѡ̀ ма́тери, приставлѧ́етъ а҆́гг҃лы и҆̀мъ,  на нб҃са̀ восхожде́нїе показꙋ́ющыѧ. И҆ зрѧ́щымъ оу҆́бѡ  взѧ́тсѧ ѿ среды̀ и҆́хъ, ѻ҆́блакꙋ ѻ҆́нагѡ под̾и́мшꙋ,  и҆ та́кѡ ѿ а҆́гг҃лъ предсыла́емь, повелѣва́ющихъ  дрꙋ́гъ дрꙋ́гꙋ нбⷭ҇ныхъ двере́й взѧ́тїе, и҆ дивѧ́щихсѧ  є҆́же ѿ крове́й пло́ти є҆гѡ̀ червле́нномꙋ, взы́де и҆  сѣ́де ѡ҆деснꙋ́ю ѻ҆ц҃а̀, ѡ҆божи́въ пло́ть и҆ дерзнꙋ̀  глаго́лати, сотвори́въ сїю̀ кꙋ́пнѡ бж҃е́ственнꙋю, є҆́юже  мы̀ примири́хомсѧ, дре́внѣй враждѣ̀ разрꙋши́вшейсѧ.  А҆пⷭ҇лѡмъ оу҆́бѡ а҆́гг҃ли въ ви́дѣ мꙋже́й предста́ша  глаго́люще: мꙋ́жїе галїле́йстїи, что̀ стоитѐ дивѧ́щесѧ,  и҆ на нб҃о взира́юще; се́й є҆го́же ви́дите съ пло́тїю  бг҃а і҆и҃са, се́й прїи́детъ па́ки съ пло́тїю ꙗ҆́вѣ:  ѻ҆ба́че не ꙗ҆́коже пе́рвѣе, оу҆бо́зѣ же и҆  молчали́внѣ, но со сла́вою вели́кою, ꙗ҆́коже ны́нѣ  зритѐ ѿ а҆́гг҃лъ провожда́ема. Тогда̀ а҆пⷭ҇ли (л.  рч҃в) є҆́же взира́ти ѡ҆ста́вльше, возврати́шасѧ ѿ  горы̀ є҆леѡ́нъ: бли́зъ же сїѧ̀ є҆́сть ѿ і҆ерꙋсали́ма  двѣ̀ ты́сѧщи и҆ четы́редесѧть ножны́хъ сто́пъ,  разстоѧ́щи є҆́й: се́ бо є҆́сть сꙋббѡ́тѣ пꙋ́ть. Си́це  же оу҆зако́нено бы́сть мѡѷсе́емъ на толи́кѡ сто́пъ въ  сꙋббѡ́тꙋ ходи́ти, зане́же и҆ сѣ́нь свидѣ́нїѧ,  толи́цѣми стопа́ми но́гꙋ бѧ́ше ѿстоѧ́щи ѿ  і҆ꙋде́йскагѡ полка̀. Возмо́жно бо бѣ̀ нѣ́кимъ та́мѡ въ  сꙋббѡ́тꙋ ходи́ти поклони́тисѧ, и҆ не вѧ́щшее ше́ствїе  протѧза́ти, сегѡ̀ ра́ди нарече́сѧ и҆ сꙋббѡ́ты пꙋ́ть.  Мни́тсѧ же нѣ́кимъ ѿсю́дꙋ, ꙗ҆́кѡ и҆ хрⷭ҇то́во  вознесе́нїе въ сꙋббѡ́тꙋ бы́сть, ѻ҆ба́че погрѣши́ша.  Возвра́щшесѧ же а҆пⷭ҇ли внидо́ша въ го́рницꙋ, въ не́йже  бѣ́ша соше́дшесѧ съ мѷроно́сицами жена́ми, и҆ мт҃рїю  сло́ва, посто́мъ и҆ мл҃твами, и҆ моле́нїемъ  оу҆пражнѧ́ющесѧ, и҆ наше́ствїѧ всест҃а́гѡ дх҃а  ѡ҆жида́юще, ꙗ҆́коже бѣ̀ ѡ҆бѣща́нїе. Вознесы́йсѧ во  сла́вѣ хрⷭ҇тѐ бж҃е, поми́лꙋй на́съ. а҆ми́нь. 
Пѣ́снь з҃. 
І҆рмо́съ: Въ пещѝ ѻ҆́гненнѣй пѣсносло́вцы  спасы́й ѻ҆́троки, блгⷭ҇ве́нъ бг҃ъ ѻ҆тє́цъ на́шихъ. 
На ѻ҆́блацѣхъ свѣ́та вознесы́йсѧ, и҆ спасы́й  мі́ръ, бл҃гослове́нъ бг҃ъ ѻ҆тє́цъ на́шихъ. 
На ра́мꙋ сп҃се, заблꙋ́ждшее взе́мъ є҆стество̀,  возне́ссѧ, бг҃ꙋ и҆ ѻ҆ц҃ꙋ̀ приве́лъ є҆сѝ. 
Возше́дый во пло́ти къ безпло́тномꙋ ѻ҆ц҃ꙋ̀,  бл҃гослове́нъ бг҃ъ ѻ҆тє́цъ на́шихъ. 
Оу҆мерщвле́ное на́ше грѣхо́мъ є҆стество̀  взе́мъ, твоемꙋ̀ сво́йственномꙋ ѻ҆ц҃ꙋ̀ сп҃се приве́лъ  є҆сѝ. 
Бг҃оро́диченъ: 
Ѿ дв҃ы ро́ждсѧ, ю҆́же бцⷣꙋ содѣ́лалъ є҆сѝ,  бл҃гослове́нъ бг҃ъ ѻ҆тє́цъ на́шихъ. 
И҆́нъ. і҆рмо́съ: Не послꙋжи́ша тва́ри: 
Свѣ́тлый тѧ̀ свѣ́тъ сꙋ́ща, под̾ѧ́тъ ѻ҆́блакъ  гдⷭ҇и, ѿ (л. рч҃в ѡ҆б.) землѝ па́че оу҆ма̀  воспрїе́млема и҆ нбⷭ҇нїи собо́ри восхвали́ша со а҆пⷭ҇лы,  глаго́люще: бж҃е бл҃гослове́нъ є҆сѝ. 
Рꙋка́ма всѝ ра́дꙋющесѧ воспле́щимъ, вознесе́нїемъ  хрⷭ҇то́вымъ, и҆ воскли́кнемъ: взы́де бг҃ъ во гла́сѣ  трꙋ́бнѣ, и҆ сѣ́де ѡ҆деснꙋ́ю, ꙗ҆́кѡ сопресто́ленъ  ѻ҆ц҃ꙋ̀ во вѣ́ки. 
Сла́ва: 
Поѧ̀ дре́вле мѡѷсе́й вели́кїй, взыва́ше: да  покло́нѧтсѧ восходѧ́щꙋ хрⷭ҇тꙋ̀ нбⷭ҇нїи а҆́гг҃ли, ꙗ҆́кѡ  всѣ́хъ цр҃ю̀, є҆мꙋ́же зове́мъ: ѻ҆тцє́въ гдⷭ҇и и҆ бж҃е  блгⷭ҇ве́нъ є҆сѝ. 
И҆ ны́нѣ: бг҃оро́диченъ: 
Ѽ чꙋде́съ пресла́вныхъ! ка́кѡ вмѣсти́ла є҆сѝ  бг҃а невмѣсти́маго бг҃ора́дованнаѧ, пло́тїю  ѡ҆бнища́вшаго, со сла́вою мно́гою въ небє́снаѧ  возне́сшагосѧ дне́сь, и҆ ѡ҆живи́вшаго человѣ́ки; 
Катава́сїа: Согла́снаѧ возшꙋмѣ̀ ѻ҆рга́нскаѧ  пѣ́снь, почита́ти златосотворе́нный бездꙋ́шный  и҆стꙋка́нъ: оу҆тѣ́шителева же свѣтоно́снаѧ бл҃года́ть  почествꙋ́етъ, є҆́же вопи́ти: трⷪ҇це є҆ди́наѧ,  равноси́льнаѧ, безнача́льнаѧ, бл҃гослове́на є҆сѝ. 
Пѣ́снь и҃. 
І҆рмо́съ: И҆з̾ ѻ҆ц҃а̀ пре́жде вѣ́къ рожде́ннаго  сн҃а, и҆ бг҃а, и҆ въ послѣ́днѧѧ лѣ́та воплоще́ннаго ѿ  дв҃ы мт҃ре, свѧще́нницы по́йте, лю́дїе превозноси́те во  всѧ̀ вѣ́ки. 
Во двою̀ сꙋщєствꙋ̀ возлетѣ́вшаго жизнода́вца  хрⷭ҇та̀ на небеса̀ со сла́вою, и҆ ѻ҆ц҃ꙋ̀ сосѣдѧ́щаго,  сщ҃е́нницы по́йте, лю́дїе превозноси́те во всѧ̀ вѣ́ки. 
Ѿ рабо́ты і҆́дѡльскїѧ тва́рь и҆зба́вившаго, и҆  предста́вившаго тꙋ̀ свобо́днꙋ твоемꙋ̀ ѻ҆ц҃ꙋ̀, тебѐ  сп҃се пое́мъ, и҆ тебѐ превозно́симъ во всѧ̀ вѣ́ки. (л.  рч҃г) 
Свои́мъ схожде́нїемъ низложи́вшаго сꙋпоста́та, и҆  свои́мъ возше́ствїемъ возне́сшаго человѣ́ки, свѧще́нницы  по́йте, лю́дїе превозноси́те во всѧ̀ вѣ́ки. 
Бг҃оро́диченъ: 
Херꙋві́мѡвъ превы́шшаѧ ꙗ҆ви́ласѧ є҆сѝ бцⷣе  чи́стаѧ, во чре́вѣ твое́мъ си́ми носи́маго носи́вшаѧ:  є҆го́же со безпло́тными, человѣ́цы славосло́вимъ во  всѧ̀ вѣ́ки. 
И҆́нъ. І҆рмо́съ: Ѻ҆́троки благочести́выѧ: 
Ꙗ҆ви́шасѧ оу҆́мове а҆пⷭ҇лѡмъ въ вознесе́нїи, и҆  вѣща́хꙋ: что̀ взира́юще стоитѐ дивѧ́щесѧ; се́й  восходѧ́й въ небє́снаѧ, прїи́детъ и҆ па́ки сꙋди́ти и҆̀же  на землѝ человѣ́кѡмъ, сꙋдїѧ̀ сы́й є҆ди́нъ. 
Дади́мъ бг҃ꙋ вели́чїе, хвалы̀ согла́сїе  воскли́кнемъ, воспои́мъ, ликꙋ́имъ, рꙋка́ми же  воспле́щимъ: взы́де бг҃ъ на́шъ на нб҃са̀ ѿ землѝ,  а҆́гг҃лѡмъ, а҆рха́гг҃лѡмъ пою́щымъ сего̀, ꙗ҆́кѡ влⷣкꙋ  и҆ творца̀ всѣ́хъ. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Взѧ́тсѧ превы́ше а҆́гг҃лъ є҆стество̀ на́ше,  дре́вле ѿпа́дшее, и҆ на прⷭ҇то́лѣ посажде́но бы́сть  бж҃е́ственнѣ, па́че смы́сла: прїиди́те торжествꙋ́имъ и҆  воззове́мъ: гдⷭ҇а по́йте дѣла̀, и҆ превозноси́те во всѧ̀  вѣ́ки. 
И҆ ны́нѣ: 
Сѐ сн҃ъ тво́й бцⷣе, плѣни́въ крⷭ҇то́мъ свои́мъ  сме́рть, воскре́се тридне́венъ, и҆ оу҆ченикѡ́мъ свои́мъ  ꙗ҆́вльсѧ, востечѐ къ нбⷭ҇нымъ: съ ни́миже тебѣ̀  покланѧ́ющесѧ пое́мъ и҆ славосло́вимъ во всѧ̀ вѣ́ки. 
Та́же, Хва́лимъ, бл҃гослови́мъ, покланѧ́емсѧ: 
Катава́сїа: Разрѣша́етъ оу҆́зы, и҆ ѡ҆роша́етъ  пла́мень, (л. рч҃г ѡ҆б.) трисвѣ́тлый бг҃онача́лїѧ  ѻ҆́бразъ: пою́тъ ѻ҆́троцы, благослови́тъ же є҆ди́наго  сп҃са и҆ вседѣ́телѧ, ꙗ҆́кѡ благодѣ́телѧ сотворе́ннаѧ  всѧ́ческаѧ тва́рь. 
Честнѣ́йшꙋю: не пое́мъ, но пое́мъ припѣ́въ: 
Велича́й дꙋшѐ моѧ̀, возне́сшагосѧ ѿ землѝ на  нб҃о, хрⷭ҇та̀ жизнода́вца. 
Пѣ́снь ѳ҃. 
І҆рмо́съ: Тѧ̀ па́че оу҆ма̀ и҆ словесѐ мт҃рь  бж҃їю, въ лѣ́то безлѣ́тнаго неизрече́ннѡ ро́ждшꙋю  вѣ́рнїи є҆диномꙋ́дреннѡ велича́емъ. 
Тебѐ и҆зба́вителѧ мі́ра хрⷭ҇та̀ бг҃а, а҆пⷭ҇ли  ви́дѧще бж҃е́ственнѡ возвыша́ема, со стра́хомъ и҆гра́юще  велича́хꙋ. 
Твою̀ ѡ҆божи́вшꙋюсѧ пло́ть зрѧ́ще хрⷭ҇тѐ, на  высотѣ̀ а҆́гг҃ли, дрꙋ́гъ ко дрꙋ́гꙋ глаго́лахꙋ:  вои́стиннꙋ се́й є҆́сть бг҃ъ на́шъ. 
Тебѐ безпло́тныхъ чи́нове хрⷭ҇тѐ бж҃е, на  ѻ҆́блацѣхъ взе́млема ви́дѧще, взыва́хꙋ: сла́вы цр҃ю̀,  врата̀ возми́те. 
Тебѐ соше́дшаго да́же до послѣ́днихъ землѝ, и҆  человѣ́ка спа́сшаго, и҆ восхожде́нїемъ твои́мъ  возвы́сившаго, сего̀ велича́емъ. 
Бг҃оро́диченъ: 
Ра́дꙋйсѧ бцⷣе мт҃и хрⷭ҇та̀ бг҃а: є҆го́же родила̀  є҆сѝ, дне́сь ѿ землѝ возноси́ма со а҆пⷭ҇лы зрѧ́щи,  возвелича́ла є҆сѝ. 
Вторы́й припѣ́въ: 
А҆́гг҃ли восхожде́нїе влⷣки зрѧ́ще оу҆жаса́хꙋсѧ,  ка́кѡ со сла́вою взѧ́тсѧ ѿ землѝ на гѡ́рнѧѧ. 
И҆́нъ. І҆рмо́съ: Всѧ́къ земноро́дный: 
Ѽ дарѡ́въ па́че постиже́нїѧ! ѽ та́инства  стра́шнагѡ! (л. рч҃д) всѣ́ми бо влады́чествꙋѧй, ѿ  землѝ ѿходѧ̀ къ нбⷭ҇нымъ, оу҆ченикѡ́мъ посла̀ дх҃а  свѧта́го, просвѣти́вшаго си́хъ смы́слъ, и҆ ѻ҆́гненны  сотвори́вшаго благода́тїю. 
Полцы̀ оу҆чени́честїи, гдⷭ҇ь речѐ, вы̀ сѣди́те  во і҆ерꙋсали́мѣ: и҆ а҆́зъ низпослю̀ ва́мъ оу҆тѣ́шителѧ  дрꙋга́го, ѻ҆ц҃ꙋ̀ сопресто́льна и҆ мнѣ̀ равноче́стна,  є҆го́же ви́дите взима́ема, и҆ ѻ҆́блакомъ свѣ́тлымъ  носи́ма. 
Взѧ́тсѧ ꙗ҆́вѣ великолѣ́пїе вы́ше нб҃съ, пло́тїю  ѡ҆бнища́вшагѡ, и҆ сосѣдѣ́нїемъ ѻ҆ц҃а̀ почте́сѧ  є҆стество̀ на́ше ѿпа́дшее: торжествꙋ́имъ, и҆ согла́снѡ  всѝ воскли́кнемъ, воспле́щимъ рꙋка́ми ра́дꙋющесѧ. 
Бг҃оро́диченъ: 
Свѣ́тъ ѿ свѣ́та возсїѧ́вый всенепоро́чнаѧ,  и҆з̾ тебѐ возсїѧ̀, и҆ че́рность безбо́жїѧ всю̀  разрꙋшѝ, и҆ въ нощѝ спѧ́щихъ просвѣтѝ. сегѡ̀ ра́ди  всѝ по до́лгꙋ тѧ̀ во вѣ́ки при́снѡ оу҆блажа́емъ. 
Катава́сїа: Ра́дꙋйсѧ цр҃и́це, мт҃родѣ́вственнаѧ  сла́во: всѧ́ка бо оу҆добоѡбраща́тельнаѧ благоглаго́ливаѧ  оу҆ста̀ виті́йствовати не мо́гꙋтъ, тебѐ пѣ́ти  досто́йнѡ: низꙋмѣва́етъ же оу҆́мъ всѧ́къ, твоѐ  рождество̀ разꙋмѣ́ти. тѣ́мже тѧ̀ согла́снѡ сла́вимъ. 
Є҆ѯапостїла́рїй самогла́сенъ: 
Оу҆ченикѡ́мъ зрѧ́щымъ тѧ̀, возне́слсѧ є҆сѝ  хрⷭ҇тѐ ко ѻ҆ц҃ꙋ̀ сосѣдѧ̀, а҆́гг҃ли предтекꙋ́ще  зовѧ́хꙋ: возми́те врата̀, возми́те, цр҃ь бо взы́де къ  нача́льномꙋ свѣ́тꙋ сла́вы. [Три́жды.] 
На хвали́техъ, Всѧ́кое дыха́нїе: поста́вимъ  стїхѝ д҃ и҆ пое́мъ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
А҆́гг҃льски и҆̀же въ мі́рѣ торжествꙋ́имъ, на  престо́лѣ (л. рч҃д ѡ҆б.) сла́вы бг҃ꙋ носи́момꙋ,  взыва́юще пѣ́нїе: ст҃ъ є҆сѝ ѻ҆́ч҃е нбⷭ҇ный,  соприсносꙋ́щный сло́ве, ст҃ъ є҆сѝ и҆ дш҃е всест҃ы́й. 
Нача́льницы а҆́гг҃лѡвъ смотрѧ́юще, сп҃се,  восхожде́нїѧ стра́нное, недоꙋмѣва́хꙋсѧ дрꙋ́гъ ко дрꙋ́гꙋ:  что̀ видѣ́нїе сїѐ; человѣ́къ оу҆́бѡ зра́комъ  ви́димый, ꙗ҆́коже бг҃ъ, превы́ше небе́съ съ пло́тїю  восхо́дитъ. 
Галїле́ане зрѧ́ще тѧ̀ вознесе́нна, ѿ ма́сличныѧ  горы̀ съ тѣ́ломъ сло́ве, слы́шахꙋ а҆́гг҃лѡвъ вопїю́щихъ  и҆̀мъ: что̀ стоитѐ зрѧ́ще; се́й прїи́детъ па́ки съ  пло́тїю, и҆́мже ѻ҆́бразомъ ви́дѣсте. 
Повторѧ́юще а҃-ю. 
Сла́ва, и҆ ны́нѣ, гла́съ в҃: 
Роди́лсѧ є҆сѝ ꙗ҆́кѡ са́мъ восхотѣ́лъ є҆сѝ,  ꙗ҆ви́лсѧ є҆сѝ ꙗ҆́кѡ са́мъ и҆зво́лилъ є҆сѝ:  пострада́лъ є҆сѝ пло́тїю бж҃е на́шъ, и҆з̾ ме́ртвыхъ  воскре́слъ є҆сѝ попра́въ сме́рть. возне́слсѧ є҆сѝ во  сла́вѣ, всѧ́чєскаѧ и҆сполнѧ́ѧй, и҆ посла́лъ є҆сѝ  на́мъ дх҃а бж҃е́ственнаго, є҆́же воспѣва́ти и҆ сла́вити  твоѐ бж҃ество̀. 
Славосло́вїе вели́кое. Дае́тсѧ и҆ ст҃ы́й є҆ле́й  бра́тїи. И҆ поꙋче́нїе стꙋді́тово. И҆ ча́съ а҃-й въ  притво́рѣ. И҆ соверше́нный ѿпꙋ́стъ. 
На лїтꙋргі́и пое́мъ настоѧ́щыѧ а҆нтїфѡ́ны, ѱало́мъ  м҃ѕ, гла́съ в҃: Всѝ ꙗ҆зы́цы восплещи́те рꙋка́ми,  воскли́кните бг҃ꙋ гла́сомъ ра́дованїѧ. Моли́твами  бцⷣы сп҃се спасѝ на́съ. Сті́хъ в҃: Ꙗ҆́кѡ гдⷭ҇ь  вы́шнїй стра́шенъ, цр҃ь ве́лїй по все́й землѝ.  Моли́твами бцⷣы: Сті́хъ г҃: Покорѝ лю́ди на́мъ  и҆ ꙗ҆зы́ки под̾ но́ги на́шѧ. Моли́твами бцⷣы:  Сті́хъ д҃: Взы́де бг҃ъ въ воскликнове́нїи, гдⷭ҇ь во  гла́сѣ трꙋ́бнѣ. Моли́твами бцⷣы сп҃се спасѝ  на́съ. Сла́ва, и҆ ны́нѣ: (л. рч҃є) Моли́твами  бцⷣы сп҃се спасѝ на́съ. А҆нтїфѡ́нъ в҃, ѱало́мъ м҃з,  гла́съ в҃. Сті́хъ а҃: Ве́лїй гдⷭ҇ь и҆ хва́ленъ ѕѣлѡ̀,  во гра́дѣ бг҃а на́шегѡ въ горѣ̀ ст҃ѣ́й є҆гѡ̀.  Сп҃сѝ на́съ сн҃е бж҃їй, вознесы́йсѧ во сла́вѣ,  пою́щыѧ тѝ: А҆ллилꙋ́їа. Сті́хъ в҃: Го́ры сїѡ́нскїѧ,  рє́бра сѣ́верова, гра́дъ цр҃ѧ̀ вели́кагѡ. Спасѝ  на́съ сн҃е бж҃їй: Сті́хъ г҃: Бг҃ъ въ тѧ́жестѣхъ  є҆гѡ̀ зна́емь є҆́сть, є҆гда̀ застꙋпа́етъ и҆̀.  Спасѝ на́съ сн҃е бж҃їй, вознесы́йсѧ: Сті́хъ д҃:  Ꙗ҆́кѡ сѐ цр҃їе зе́мстїи собра́шасѧ, снидо́шасѧ  вкꙋ́пѣ: Спасѝ на́съ сн҃е бж҃їй, вознесы́йсѧ:  Сла́ва, и҆ ны́нѣ: Є҆диноро́дный сн҃е: А҆нтїфѡ́нъ  г҃, ѱало́мъ м҃и, гла́съ д҃. Сті́хъ а҃. Оу҆слы́шите  сїѧ̑ всѝ ꙗ҆зы́цы, внꙋши́те всѝ живꙋ́щїи по  вселе́ннѣй. Тропа́рь, гла́съ д҃: Возне́слсѧ є҆сѝ  во сла́вѣ хрⷭ҇тѐ бж҃е на́шъ: Сті́хъ в҃:  Земноро́днїи же и҆ сы́нове человѣ́честїи, вкꙋ́пѣ  бога́тъ и҆ оу҆бо́гъ. Тропа́рь: Возне́слсѧ є҆сѝ во  сла́вѣ: Сті́хъ г҃: Оу҆ста̀ моѧ̀ возглаго́лютъ  премꙋ́дрость, и҆ поꙋче́нїе се́рдца моегѡ̀ ра́зꙋмъ.  Тропа́рь: Возне́слсѧ є҆сѝ во сла́вѣ: Сті́хъ д҃:  Приклоню̀ въ при́тчꙋ оу҆́хо моѐ, ѿве́рзꙋ во  ѱалти́ри гана́нїе моѐ. Тропа́рь: Возне́слсѧ  є҆сѝ: Вхо́дный: Взы́де бг҃ъ въ воскликнове́нїи,  гдⷭ҇ь во гла́сѣ трꙋ́бнѣ. Тропа́рь: Возне́слсѧ  є҆сѝ: Сла́ва, и҆ ны́нѣ: конда́къ: Є҆́же ѡ҆ на́съ  и҆спо́лнивъ: Та́же трист҃о́е. Прокі́менъ, гла́съ з҃:  Вознеси́сѧ на небеса̀ бж҃е, и҆ по все́й землѝ сла́ва  твоѧ̀. Сті́хъ: Гото́во се́рдце моѐ бж҃е, гото́во  се́рдце моѐ: воспою̀ и҆ пою̀ во сла́вѣ мое́й. А҆пⷭ҇лъ  въ дѣѧ́нїихъ, зача́ло а҃: Пе́рвое оу҆́бѡ сло́во  сотвори́хъ: А҆ллилꙋ́їа, гла́съ в҃: Взы́де бг҃ъ въ  воскликнове́нїи, гдⷭ҇ь во гла́сѣ трꙋ́бнѣ. Сті́хъ:  Всѝ ꙗ҆зы́цы восплещи́те рꙋка́ми, воскли́кните бг҃ꙋ  гла́сомъ ра́дованїѧ. Є҆ѵⷢ҇лїе лꙋкѝ, зача́ло рд҃і:  (л. рч҃є ѡ҆б.) Воскре́съ і҆и҃съ ѿ ме́ртвыхъ, и҆  ста̀ посредѣ̀ оу҆чєни́къ свои́хъ: За Досто́йно,  пое́мъ и҆ до ѿда́нїѧ і҆рмо́съ: Тѧ̀ па́че оу҆ма̀:  Прича́стный: Взы́де бг҃ъ въ воскликнове́нїи, гдⷭ҇ь во  гла́сѣ трꙋ́бнѣ. А҆ллилꙋ́їа, три́жды. 
На трапе́зѣ ве́лїе оу҆тѣше́нїе бра́тїи. 


(л. рч҃ѳ ѡ҆б.) 
Недѣ́лѧ седма́ѧ, 
ст҃ы́хъ ти҃і, бг҃оно́сныхъ ѻ҆ц҃ъ, и҆̀же въ  нїке́и. 
Въ сꙋббѡ́тꙋ ве́чера, на ма́лѣй вече́рни, 
на Гдⷭ҇и воззва́хъ: поста́вимъ стїхѝ д҃. И҆  пое́мъ стїхи̑ры воскре́сны, гла́съ ѕ҃: Побѣ́дꙋ  и҆мѣ́ѧй хрⷭ҇тѐ: Дне́сь хрⷭ҇то́съ: Тебѐ гдⷭ҇и:  Повторѧ́юще пе́рвꙋю. Сла́ва: гла́съ то́йже: Та́йныѧ  дне́сь: [и҆щѝ сїѧ̀ всѧ̀ на вели́цѣй вече́рни.] 
И҆ ны́нѣ: бг҃оро́диченъ: 
Досто́йно є҆́сть ꙗ҆́кѡ вои́стиннꙋ, блажи́ти тѧ̀  бцⷣꙋ: въ твое́ бо пречи́стое вше́дъ чре́во всѣ́хъ  содѣ́тель, пло́ть бы́сть, не преложи́всѧ є҆стество́мъ,  нижѐ мечта́всѧ ѡ҆ смотре́нїи: но воспрїѧ́тѣй и҆з̾  тебѐ слове́снѡ ѡ҆дꙋшевле́ннѣй пло́ти соедини́всѧ, по  ѵ҆поста́си. ѿѻнꙋ́дꙋже благоче́стнѡ во ѻ҆бои́хъ  є҆стества́хъ ꙗ҆влѧ́ющихсѧ ра́знство твори́мъ. того̀  молѝ чⷭ҇тна́ѧ прест҃а́ѧ, низпосла́ти на́мъ ми́ръ и҆  ве́лїю ми́лость. 
На стїхо́внѣ, воскре́снаѧ стїхи́ра. Та́же,  настоѧ́щыѧ стїхи̑ры подо́бны прест҃ы́ѧ бцⷣы, гла́съ  ѕ҃. 
Подо́бенъ: Всю̀ ѿложи́вше: 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ: 
Клѧ́твою ꙗ҆́кѡ ѡ҆бѣща̀ твоемꙋ̀ пра́ѻц҃ꙋ дре́вле  бг҃ъ прелѣ́тный, въ послѣ́днѧѧ времена̀ совершѝ,  произше́дъ пречⷭ҇таѧ ѿ чре́ва твоегѡ̀ бж҃е́ственнагѡ.  и҆́бо вои́стиннꙋ (л. с҃) возсїѧ̀ ѿ тебѐ гдⷭ҇ь, дла́нїю  содержа́й концы̀: є҆го́же и҆ мнѣ̀ благоꙋвѣ́тлива  сотворѝ въ ча́съ сꙋ́дный дв҃о блаже́ннаѧ, тогѡ̀  ца́рствїѧ мѧ̀ полꙋчи́ти добродѣ́телей возвыше́нїемъ, и҆  страсте́й оу҆мерщвле́нїемъ. 
Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ: 
Оу҆ма̀ чистото́ю и҆са́їа дв҃о и҆здале́ча  проречѐ, роди́ти и҆мꙋ́щꙋю созда́телѧ всеѧ̀ тва́ри тѧ̀,  честна́ѧ пречⷭ҇таѧ: ты́ бо ꙗ҆ви́ласѧ є҆сѝ є҆ди́на во  вѣ́ки всенепоро́чнаѧ. тѣ́мже тѧ̀ молю̀: ѡ҆скверне́нꙋю  ѡ҆чи́сти дꙋ́шꙋ мою̀, и҆ свѣ́тлости бж҃е́ственныѧ  ѻ҆́бщника мѧ̀ покажѝ, и҆ бж҃е́ственнагѡ твоегѡ̀ сн҃а  стоѧ́нїѧ десна́гѡ, є҆гда̀ сѧ́детъ, ꙗ҆́коже пи́сано  є҆́сть, сꙋди́ти мі́рꙋ всемꙋ̀. 
Сті́хъ: Лицꙋ̀ твоемꙋ̀ помо́лѧтсѧ: 
Сме́рти разрꙋше́нїе ржⷭ҇тво́мъ твои́мъ ꙗ҆ви́сѧ,  ты́ бо ѻ҆трокови́це живота̀ нетлѣ́ннагѡ пребыва́лище.  тѣ́мже тѧ̀ молю̀, въ мѣ́стѣхъ а҆́довыхъ страсте́й  мои́хъ лежа́ща ты̀ возста́ви, и҆ къ весе́лїю мѧ̀ ѡ҆живѝ  дв҃о. рꙋково́дствꙋй ко бл҃же́нномꙋ возда́нїю, и҆ вѣ́чныѧ  и҆ бжⷭ҇твенныѧ сподо́би ра́дости, и҆дѣ́же сла́дость  присносꙋ́щнаѧ, и҆дѣ́же свѣ́тъ невече́рнїй. 
Сла́ва: гла́съ д҃: Моле́бнꙋю па́мѧть: И҆ ны́нѣ:  пра́здника. Гдⷭ҇и, та́инство: [зрѝ на вели́цѣй  вече́рни, на стїхо́внѣ сла́вникъ.] Тропа́рь  воскрⷭ҇нъ: Сла́ва, и҆ ны́нѣ: пра́здника. Є҆ктєнїѝ, и҆  ѿпꙋ́стъ. 
На вели́цѣй вече́рни. 
Бл҃же́нъ мꙋ́жъ: На Гдⷭ҇и воззва́хъ:  поста́вимъ стїхѡ́въ і҃, и҆ пое́мъ воскре́сны г҃: и҆  вознесе́нїю г҃: и҆ ѻ҆ц҃є́мъ д҃. 
Стїхи̑ры воскре́сны, гла́съ ѕ҃: 
Побѣ́дꙋ и҆мѣ́ѧй хрⷭ҇тѐ, ю҆́же на а҆́да, на  крⷭ҇тъ возше́лъ (л. с҃ ѡ҆б.) є҆сѝ: да во тмѣ̀ сме́рти  сѣдѧ́щыѧ воскреси́ши съ собо́ю, и҆́же въ ме́ртвыхъ  свобо́дь, и҆сточа́ѧй живо́тъ ѿ своегѡ̀ свѣ́та,  всеси́льне сп҃се, поми́лꙋй на́съ. 
Дне́сь хрⷭ҇то́съ сме́рть попра́въ, ꙗ҆́коже речѐ,  воскре́се, и҆ ра́дованїе мі́рови дарова̀, да всѝ  взыва́юще, пѣ́снь та́кѡ рце́мъ: и҆сто́чниче жи́зни,  непристꙋ́пный свѣ́те, всеси́льне сп҃се, поми́лꙋй на́съ. 
Тебѐ гдⷭ҇и сꙋ́щаго по все́й тва́ри, грѣ́шнїи  ка́мѡ бѣжи́мъ; на нб҃сѝ са́мъ живе́ши, во а҆́дѣ  попра́лъ є҆сѝ сме́рть. во глꙋбины̑ морскі̑ѧ; та́мѡ  рꙋка̀ твоѧ̀ влⷣко. къ тебѣ̀ прибѣга́емъ, тебѣ̀  припа́дающе мо́лимсѧ: воскресы́й и҆з̾ ме́ртвыхъ,  поми́лꙋй на́съ. 
И҆́ны самогла́сны, вознесе́нїѧ, гла́съ то́йже:   
Гдⷭ҇ь вознесе́сѧ на нб҃са̀, да по́слетъ  оу҆тѣ́шителѧ мі́рꙋ, нб҃са̀ оу҆гото́ваша престо́лъ  є҆гѡ̀, ѻ҆́блацы восхожде́нїе є҆гѡ̀: а҆́гг҃ли дивѧ́тсѧ,  человѣ́ка зрѧ́ще превы́ше себѐ. ѻ҆ц҃ъ жде́тъ, є҆го́же  въ нѣ́драхъ и҆́мать соприсносꙋ́щна, дх҃ъ же ст҃ы́й  вели́тъ всѣ́мъ а҆́гг҃лѡмъ є҆гѡ̀: возми́те врата̀ кнѧ́зи  ва́шѧ. всѝ ꙗ҆зы́цы восплещи́те рꙋка́ми, ꙗ҆́кѡ взы́де  хрⷭ҇то́съ, и҆дѣ́же бѣ̀ пе́рвѣе. 
Гдⷭ҇и, твоемꙋ̀ вознесе́нїю оу҆диви́шасѧ  херꙋві́ми, зрѧ́ще тебѐ бг҃а на ѻ҆́блацѣхъ восходѧ́ща,  на ни́хъ сѣдѧ́щаго, и҆ сла́вимъ тѧ̀, ꙗ҆́кѡ бл҃га  ми́лость твоѧ̀: сла́ва тебѣ̀. 
На гора́хъ ст҃ы́хъ зрѧ́ще твоѐ вознесе́нїе  хрⷭ҇тѐ, сїѧ́нїе сла́вы ѻ҆́ч҃и, воспѣва́емъ тво́й  свѣтоѻбра́зный лица̀ зра́къ, кла́нѧемсѧ стрⷭ҇те́мъ  твои́мъ, почита́емъ воскресе́нїе, сла́вное вознесе́нїе  сла́вѧще, поми́лꙋй на́съ. (л. с҃а) 
И҆́ны стїхи̑ры ст҃ы́мъ ѻ҆ц҃є́мъ. Гла́съ ѕ҃. 
Подо́бенъ: Ѿча́ѧннаѧ: 
И҆з̾ чре́ва роди́лсѧ є҆сѝ пре́жде денни́цы, ѿ  ѻ҆ц҃а̀ безмт҃ренъ пре́жде вѣ́къ: а҆́ще и҆ а҆́рїй тва́рь  тѧ̀, а҆ не бг҃а сла́витъ, де́рзостїю смѣша́ѧ тѧ̀  зижди́телѧ тва́ремъ безꙋ́мнѡ, вещество̀ ѻ҆гнѧ̀ вѣ́чнагѡ  себѣ̀ сокро́вищствꙋѧй. но собо́ръ и҆́же въ нїке́и, сн҃а  бж҃їѧ тѧ̀ проповѣ́да гдⷭ҇и, ѻ҆ц҃ꙋ̀ и҆ дх҃ꙋ  сопресто́льна. 
Кто̀ твою̀ сп҃се ри́зꙋ раздра̀; а҆́рїй, ты̀ ре́клъ  є҆сѝ, и҆́же трⷪ҇цы пресѣчѐ є҆диноче́стное нача́ло въ  раздѣлє́нїѧ: се́й ѿве́рже тѧ̀ бы́ти є҆ди́наго ѡ҆  трⷪ҇цы, се́й и҆ несто́рїа оу҆чи́тъ бцⷣꙋ не глаго́лати.  но собо́ръ, и҆́же въ нїке́и, сн҃а бж҃їѧ тѧ̀ проповѣ́да  гдⷭ҇и, ѻ҆ц҃ꙋ̀ и҆ дх҃ꙋ сопресто́льна. 
Въ бре́гъ па́даетъ грѣха̀ а҆́рїй,  возненави́дѣвый свѣ́та ви́дѣти, и҆ бж҃е́ственною  растерза́етсѧ оу҆́дицею внꙋ́треннихъ, всѐ и҆зда́ти  сꙋщество̀ и҆ дꙋ́шꙋ нꙋ́жнѡ, дрꙋгі́й і҆ꙋ́да бы́въ нра́вомъ  и҆ ѻ҆́бразомъ. но собо́ръ, и҆́же въ нїке́и, сн҃а бж҃їѧ  тѧ̀ проповѣ́да гдⷭ҇и, ѻ҆ц҃ꙋ̀ и҆ дх҃ꙋ сопресто́льна. 
А҆́рїй безꙋ́мный прест҃ы́ѧ трⷪ҇цы пресѣчѐ  є҆динонача́лїе, въ трѝ беззакѡ́ннаѧ же и҆  несра́слєннаѧ сꙋщєства̀. тѣ́мже ѻ҆ц҃ы̀ бг҃оно́снїи  соше́дшесѧ оу҆се́рднѡ, ре́вностїю разжиза́еми, ꙗ҆́коже  ѳесві́тѧнинъ и҆лїа̀, дх҃о́внымъ посѣка́ютъ мече́мъ  стꙋдꙋ̀ наꙋчи́вшаго хꙋ́льника, ꙗ҆́коже дх҃ъ вѣща́ше. 
Сла́ва: гла́съ ѕ҃: 
Та̑йныѧ дне́сь дх҃а трꙋбы̑, бг҃оно́сныѧ ѻ҆ц҃ы̀  восхва́лимъ пѣснопѣ́вшыѧ посредѣ̀ цр҃кве пѣ́снь  сли́чнꙋю бг҃осло́вїѧ, трⷪ҇цꙋ є҆ди́нꙋ непремѣ́ннꙋю,  сꙋщество́ же и҆ бж҃ество̀, (л. с҃а ѡ҆б.) низложи́тели  а҆́рїевы, и҆ правосла́вныхъ побо́рники, молѧ́щыѧсѧ  всегда̀ гдⷭ҇ꙋ, поми́ловатисѧ дꙋша́мъ на́шымъ. 
И҆ ны́нѣ: бг҃оро́диченъ: 
Кто̀ тебѐ не оу҆блажи́тъ, прест҃а́ѧ дв҃о; кто́  ли не воспое́тъ твоегѡ̀ пречи́стагѡ ржⷭ҇тва̀; безлѣ́тнѡ  бо ѿ ѻ҆ц҃а̀ возсїѧ́вый сн҃ъ є҆диноро́дный, то́йже ѿ  тебѐ чи́стыѧ про́йде, неизрече́ннѡ вопло́щсѧ,  є҆стество́мъ бг҃ъ сы́й, и҆ є҆стество́мъ бы́въ  человѣ́къ на́съ ра́ди, не во двою̀ лицꙋ̀ раздѣлѧ́емый,  но во двою̀ є҆стествꙋ̀ несли́тнѡ познава́емый. того̀  молѝ чи́стаѧ всеблаже́ннаѧ, поми́ловатисѧ дꙋша́мъ  на́шымъ. 
Вхо́дъ. Прокі́менъ днѐ, и҆ чтє́нїѧ. 
Бытїѧ̀ чте́нїе. [Глава̀ д҃і.] 
Слы́шавъ а҆вра́мъ, ꙗ҆́кѡ плѣне́нъ бы́сть лѡ́тъ  брата́ничь є҆гѡ̀, сочтѐ своѧ̀ домоча́дцы три́ста и҆  ѻ҆смьна́десѧть, и҆ погна̀ въ слѣ́дъ и҆́хъ да́же до  да́на, и҆ нападѐ на нѧ̀ но́щїю са́мъ, и҆ ѻ҆́троцы  є҆гѡ̀ съ ни́мъ: и҆ поразѝ и҆́хъ, и҆ гонѝ и҆̀хъ до  хова́ла, є҆́же є҆́сть ѡ҆шꙋ́юю дама́ска. И҆ возвратѝ  всѧ́каго конѧ̀ содо́мскаго, и҆ лѡ́та брата́нича своего̀  возвратѝ, и҆ всѧ̑ и҆мѣ̑нїѧ є҆гѡ̀, и҆ жєны̀ и҆ лю́ди.  И҆зы́де же ца́рь содо́мскїй во срѣ́тенїе є҆мꙋ̀,  повнегда̀ возврати́тисѧ є҆мꙋ̀ ѿ сѣ́ча  ходоллогомо́рскагѡ, и҆ съ царьмѝ и҆̀же съ ни́мъ, во  ю҆до́ль са́винъ: сїе́ же бѧ́ше по́ле царе́во. И҆  мелхїседе́къ ца́рь сали́мскїй и҆знесѐ хлѣ́бы и҆ вїно̀,  бѧ́ше же сщ҃е́нникъ бг҃а вы́шнѧгѡ. И҆ бл҃гословѝ  а҆вра́ма, и҆ речѐ: блгⷭ҇ве́нъ а҆вра́мъ бг҃омъ вы́шнимъ,  и҆́же созда̀ нб҃о и҆ зе́млю, и҆ блгⷭ҇ве́нъ бг҃ъ вы́шнїй,  и҆́же предадѐ врагѝ твоѧ̑ под̾ рꙋ́ки тебѣ̀. (л. с҃в) 
Втора́гѡ зако́на чте́нїе. [Глава̀ а҃.] 
Во дне́хъ ѻ҆́нѣхъ, речѐ мѡѷсе́й къ сынѡ́мъ  і҆сра́илєвымъ: ви́дите, преда́хъ пред̾ лице́мъ ва́шимъ  зе́млю: вше́дше наслѣ́дꙋйте зе́млю, є҆́юже клѧ́тсѧ  гдⷭ҇ь ѻ҆ц҃є́мъ ва́шымъ, а҆враа́мꙋ, і҆саа́кꙋ и҆  і҆а́кѡвꙋ, да́ти и҆̀мъ, и҆ сѣ́мени и҆́хъ по ни́хъ. И҆  реко́хъ къ ва́мъ во вре́мѧ ѻ҆́но, глаго́лѧ: не возмогꙋ̀  є҆ди́нъ води́ти ва́съ, гдⷭ҇ь бг҃ъ на́шъ оу҆мно́жилъ вы̀  є҆́сть, и҆ сѐ є҆стѐ дне́сь ꙗ҆́кѡ ѕвѣ́зды небє́сныѧ  мно́жествомъ. Гдⷭ҇ь бг҃ъ ѻ҆тє́цъ на́шихъ да приложи́тъ  ва́мъ, ꙗ҆́кѡ да бꙋ́дете ты́сѧщами сꙋгꙋ́бѡ, и҆ да  бл҃гослови́тъ ва́съ, ꙗ҆́коже глаго́ла ва́мъ. И҆ взѧ́хъ  ѿ ва́съ мꙋ́жы мꙋ̑дры, и҆ свѣ́дѡмы, и҆ смы́слєны, и҆  поста́вихъ и҆́хъ владѣ́ти над̾ ва́ми тысѧщенача́льники,  и҆ стонача́льники, и҆ пѧтьдесѧтонача́льники, и҆  десѧтонача́льники, и҆ писмовводи́тели сꙋдїѧ́мъ ва́шымъ.  И҆ заповѣ́дахъ сꙋдїѧ́мъ ва́шымъ во вре́мѧ ѻ҆́но,  глаго́лѧ: разслꙋ́шайте посредѣ̀ бра́тїй ва́шихъ, и҆  сꙋди́те пра́веднѡ посредѣ̀ мꙋ́жа, и҆ посредѣ̀ бра́та  є҆гѡ̀, и҆ посредѣ̀ прише́льца є҆гѡ̀, да не позна́ете  лица̀ въ сꙋдѣ̀. ма́ломꙋ и҆ вели́комꙋ сꙋ́диши, и҆ не  оу҆стыди́шисѧ лица̀ человѣ́ческа, ꙗ҆́кѡ сꙋ́дъ бж҃їй  є҆́сть. 
Втора́гѡ зако́на чте́нїе. [Глава̀ і҃.] 
Во дне́хъ ѻ҆́нѣхъ, речѐ мѡѷсе́й къ сынѡ́мъ  і҆сра́илєвымъ: сѐ гдⷭ҇а бг҃а твоегѡ̀ нб҃о, и҆ нб҃о  нб҃сѐ: землѧ̀, и҆ всѧ̑ є҆ли̑ка сꙋ́ть на не́й. Ѻ҆ба́че  ѻ҆тцы̀ ва́ши произво́ли гдⷭ҇ь люби́ти ѧ҆̀: и҆ и҆збра̀  сѣ́мѧ и҆́хъ по ни́хъ, ва́съ, па́че всѣ́хъ ꙗ҆зы̑къ, въ  де́нь се́й. И҆ ѡ҆брѣ́жите жестосе́рдїе ва́ше, и҆ вы́и  ва́шеѧ не ѡ҆жесточи́те ктомꙋ̀. (л. с҃в ѡ҆б.) И҆́бо гдⷭ҇ь  бг҃ъ на́шъ, се́й бг҃ъ богѡ́въ, и҆ гдⷭ҇ь господе́й: бг҃ъ  вели́кїй, крѣ́пкїй и҆ стра́шный, и҆́же не диви́тсѧ  лицꙋ̀, нижѐ взе́млетъ да́ръ. Творѧ́й сꙋ́дъ прише́льцꙋ,  и҆ сиротѣ̀ и҆ вдовѣ̀, и҆ лю́битъ прише́льца, да́ти  є҆мꙋ̀ хлѣ́бъ и҆ ри́зꙋ. И҆ возлюби́те прише́льца:  прише́льцы бо бѣ́сте въ землѝ є҆гѵ́петстѣй. Гдⷭ҇а  бг҃а твоегѡ̀ да оу҆бои́шисѧ, и҆ томꙋ̀ є҆ди́номꙋ  послꙋ́жиши, и҆ къ немꙋ̀ прилѣпи́шисѧ, и҆ и҆́менемъ  є҆гѡ̀ клене́шисѧ. То́й хвала̀ твоѧ̀, и҆ то́й бг҃ъ тво́й,  и҆́же сотворѝ тебѣ̀ вели̑каѧ и҆ сла̑внаѧ сїѧ̑, ꙗ҆̀же  ви́дѣстѣ ѻ҆́чи твоѝ. 
На лїті́и стїхи́ра пра́здника, гла́съ а҃: 
Возше́дъ на нб҃са̀, ѿѻнꙋ́дꙋже и҆ соше́лъ  є҆сѝ, не ѡ҆ста́ви на́съ си́рыхъ гдⷭ҇и: да прїи́детъ  тво́й дх҃ъ, носѧ̀ ми́ръ мі́рови, покажѝ сынѡ́мъ  человѣ́чєскимъ дѣла̀ си́лы твоеѧ̀, гдⷭ҇и  человѣколю́бче. 
Сла́ва: ѻ҆ц҃є́мъ, гла́съ г҃: 
А҆пⷭ҇льскихъ преда́нїй и҆звѣ́стнїи храни́телїе  бы́сте ст҃і́и ѻ҆тцы̀: ст҃ы́ѧ бо трⷪ҇цы є҆диносꙋ́щное  правосла́внѡ наꙋчи́вше, а҆́рїево хꙋле́нїе собо́рнѣ  низложи́сте, съ ни́мъ же и҆ македо́нїа дх҃обо́рца  ѡ҆бличи́вше, ѡ҆сꙋди́сте несто́рїа, є҆ѵтѵ́хїа и҆  дїоско́ра, саве́ллїа же и҆ севи́ра безгла́внаго: и҆́хже  пре́лести и҆спроси́те и҆зба́витисѧ на́мъ, нескве́рнꙋ  на́шемꙋ житїю̀ въ вѣ́рѣ сохрани́тисѧ, мо́лимсѧ. 
И҆ ны́нѣ: пра́здникꙋ, гла́съ ѕ҃: 
Гдⷭ҇и, смотре́нїѧ соверши́въ та́инство, пои́мъ  твоѧ̑ оу҆ченикѝ на го́рꙋ є҆леѡ́нскꙋю возноси́лсѧ  є҆сѝ, и҆ сѐ тве́рдь нбⷭ҇нꙋю проше́лъ є҆сѝ, менѐ  ра́ди ѡ҆бнища́вый по мнѣ̀: и҆ возше́дъ ѿѻнꙋ́дꙋже не  разлꙋчи́лсѧ є҆сѝ, всест҃а́го твоего̀ дх҃а низпослѝ  просвѣща́юща дꙋ́шы на́шѧ. (л. с҃г) 
На стїхо́внѣ стїхи́ра, гла́съ ѕ҃: 
Воскресе́нїе твоѐ хрⷭ҇тѐ сп҃се, а҆́гг҃ли пою́тъ  на нб҃сѣ́хъ, и҆ на́съ на землѝ сподо́би чи́стымъ  се́рдцемъ тѧ̀ сла́вити. 
И҆́ны стїхи̑ры по а҆лфави́тꙋ. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Врата̀ сокрꙋши́въ мѣ̑днаѧ, и҆ верєѝ а҆́довы  сотры́й, ꙗ҆́кѡ бг҃ъ всеси́ленъ, ро́дъ человѣ́ческїй  па́дшїй воскреси́лъ є҆сѝ. сегѡ̀ ра́ди и҆ мы̀ согла́снѡ  вопїе́мъ: воскресы́й и҆з̾ ме́ртвыхъ, гдⷭ҇и сла́ва  тебѣ̀. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Тлѣ́нїѧ на́съ дре́внѧгѡ хрⷭ҇то́съ и҆спра́вити  хотѧ̀, на крⷭ҇тѣ̀ пригвожда́етсѧ, и҆ во гро́бѣ  полага́етсѧ, є҆го́же мѷронѡ́сицы жєны̀ со слеза́ми  и҆ска́хꙋ, рыда́юще глаго́лахꙋ: оу҆вы̀ на́мъ сп҃се  всѣ́хъ, ка́кѡ и҆зво́лилъ є҆сѝ во гро́бъ всели́тисѧ;  всели́вый же сѧ хотѧ́й, ка́кѡ оу҆кра́денъ бы́лъ є҆сѝ;  ка́кѡ преложе́нъ бы́лъ є҆сѝ; ко́е же мѣ́сто твоѐ  живоно́сное сокры̀ тѣ́ло; но влⷣко, ꙗ҆́коже  ѡ҆бѣща́лсѧ є҆сѝ, на́мъ ꙗ҆ви́сѧ, и҆ оу҆толѝ ѿ  на́съ рыда́нїе сле́зъ. пла́чꙋщымсѧ же и҆̀мъ, а҆́гг҃лъ къ  ни́мъ возопѝ: ѿ пла́ча преста́вше, а҆по́столѡмъ  рцы́те, ꙗ҆́кѡ воскре́се гдⷭ҇ь, мі́рови да́рꙋѧй  ѡ҆чище́нїе и҆ ве́лїю ми́лость. 
Сті́хъ: До́мꙋ твоемꙋ̀ подоба́етъ: 
Распны́йсѧ ꙗ҆́кѡ восхотѣ́лъ є҆сѝ хрⷭ҇тѐ, и҆  сме́рть погребе́нїемъ твои́мъ плѣни́вый, тридне́венъ  воскре́слъ є҆сѝ ꙗ҆́кѡ бг҃ъ со сла́вою, мі́рови да́рꙋѧй  безконе́чнꙋю жи́знь, и҆ ве́лїю ми́лость. 
Сла́ва: ѻ҆ц҃є́мъ, гла́съ д҃: 
Моле́бнꙋю па́мѧть дне́сь бг҃оно́сныхъ ѻ҆тцє́въ,  ѿ (л. с҃г ѡ҆б.) всеѧ̀ вселе́нныѧ собра́вшихсѧ, въ  свѣ́тлѣмъ гра́дѣ нїке́йстѣмъ, правосла́вныхъ  собра́нїѧ, бл҃гоче́ствꙋюще вѣ́рнѡ пра́зднꙋимъ. сі́и бо  лю́тагѡ а҆́рїа безбо́жное велѣ́нїе бл҃гочестномꙋ́дреннѣ  низложи́ша, и҆ ѿ каѳолі́ческїѧ цр҃кве собо́рнѣ того̀  и҆згна́ша: и҆ ꙗ҆́снѡ сн҃а бж҃їѧ є҆диносꙋ́щна и҆  соприсносꙋ́щна, пре́жде вѣ́къ сꙋ́ща, всѣ́хъ наꙋчи́ша  и҆сповѣ́дати во и҆з̾ѡбраже́нїи вѣ́ры, и҆звѣ́стнѡ и҆  бл҃гоче́стнѡ сїѐ и҆зложи́вше. тѣ́мже и҆ мы̀  бж҃е́ствєннымъ и҆́хъ повелѣ́нїємъ послѣ́дствꙋюще,  и҆звѣ́стнѡ вѣ́рꙋюще слꙋ́жимъ, со ѻ҆ц҃е́мъ сн҃ꙋ, и҆  дх҃ꙋ всест҃о́мꙋ, во є҆ди́номъ бж҃ествѣ̀, трⷪ҇цѣ  є҆диносꙋ́щнѣй. 
И҆ ны́нѣ: пра́здникꙋ, гла́съ то́йже. 
Гдⷭ҇и, та́инство є҆́же ѿ вѣкѡ́въ сокрове́нное  и҆ ѿ родѡ́въ и҆спо́лнивъ ꙗ҆́кѡ бл҃гъ, прише́лъ є҆сѝ  со оу҆ченикѝ твои́ми на го́рꙋ є҆леѡ́нскꙋю, и҆мѣ́ѧй  ро́ждшꙋю тѧ̀ творца̀, и҆ всѣ́хъ содѣ́телѧ: то́й бо въ  стра́сти твое́й мт҃рски па́че всѣ́хъ болѣ́зновавшей,  подоба́ше и҆ сла́вою пло́ти твоеѧ̀ премно́гїѧ  наслади́тисѧ ра́дости. є҆ѧ́же и҆ мы̀ причаща́ющесѧ,  є҆́же на нб҃са̀ восхо́домъ твои́мъ влⷣко, вели́кꙋю  твою̀ ми́лость на на́съ бы́вшꙋю сла́вимъ. 
Та́же, Ны́нѣ ѿпꙋща́еши: Трист҃о́е, и҆ по  Ѻ҆́ч҃е на́шъ: Тропа́рь ѻ҆тцє́въ, гла́съ и҃:  Препросла́вленъ є҆сѝ: два́жды. И҆ пра́здника  є҆ди́ножды, пи́саны на оу҆́трени. И҆ бл҃гослове́нїе  хлѣ́бѡвъ, и҆ чте́нїе дѣѧ́нїй ст҃ы́хъ а҆пⷭ҇лъ. 
А҆́ще ли нѣ́сть бдѣ́нїѧ, тропа́рь воскре́сенъ:  А҆́гг҃льскїѧ си̑лы: Сла́ва: ѻ҆ц҃є́въ: И҆ ны́нѣ:  вознесе́нїѧ. На повече́рїи конда́къ ѻ҆ц҃є́въ: Сла́ва,  и҆ ны́нѣ: вознесе́нїѧ. На полꙋ́нощницѣ пое́мъ канѡ́нъ  трⷪ҇чный ѻ҆ктѡ́иха гла́са, и҆ про́чее ꙗ҆́кѡ ѻ҆бы́чно.  И҆ ѿпꙋ́стъ. (л. с҃д) 
На оу҆́трени, 
На Бг҃ъ гдⷭ҇ь: тропа́рь воскре́сенъ, гла́съ  ѕ҃: 
А҆́гг҃льскїѧ си̑лы на гро́бѣ твое́мъ, и҆  стрегꙋ́щїи ѡ҆мертвѣ́ша: и҆ стоѧ́ше марі́а во гро́бѣ,  и҆́щꙋщи пречⷭ҇тагѡ тѣ́ла твоегѡ̀. плѣни́лъ є҆сѝ  а҆́дъ, не и҆скꙋси́всѧ ѿ негѡ̀: срѣ́тилъ є҆сѝ дв҃ꙋ,  да́рꙋѧй живо́тъ, воскресы́й и҆з̾ ме́ртвыхъ, гдⷭ҇и сла́ва  тебѣ̀. [Два́жды.] 
Сла́ва: ѻ҆ц҃є́въ, гла́съ и҃: 
Препросла́вленъ є҆сѝ хрⷭ҇тѐ бж҃е на́шъ,  свѣти̑ла на землѝ ѻ҆ц҃ы̀ на́ши ѡ҆снова́вый, и҆ тѣ́ми  ко и҆́стиннѣй вѣ́рѣ всѧ̑ ны̀ наста́вивый:  многобл҃гоꙋтро́бне, сла́ва тебѣ̀. 
И҆ ны́нѣ: тропа́рь вознесе́нїѧ: 
Возне́слсѧ є҆сѝ во сла́вѣ хрⷭ҇тѐ бж҃е на́шъ,  ра́дость сотвори́вый оу҆ченикѡ́мъ, ѡ҆бѣтова́нїемъ  ст҃а́гѡ дх҃а, и҆звѣщє́ннымъ и҆̀мъ бы́вшымъ  бл҃гослове́нїемъ: ꙗ҆́кѡ ты̀ є҆сѝ сн҃ъ бж҃їй  и҆зба́витель мі́ра. 
По а҃-мъ стїхосло́вїи, сѣда́ленъ, гла́съ ѕ҃. 
Гро́бꙋ ѿве́рстꙋ, а҆́дꙋ пла́чꙋщꙋсѧ, марі́а  вопїѧ́ше ко скры́вшымсѧ а҆по́столѡмъ: и҆зыди́те  вїногра́да дѣ́лателїе, проповѣ́дите воскресе́нїѧ  сло́во: воскре́се гдⷭ҇ь, подаѧ́й мі́рови ве́лїю ми́лость. 
Сті́хъ: Воскреснѝ гдⷭ҇и бж҃е мо́й: 
Гдⷭ҇и, предстоѧ́ше гро́бꙋ твоемꙋ̀ марі́а  магдали́на, и҆ пла́каше вопїю́щи, вертогра́дарѧ тѧ̀  мнѧ́щи, глаго́лаше: гдѣ̀ положи́лъ є҆сѝ вѣ́чный  живо́тъ; гдѣ̀ скры́лъ є҆сѝ сѣдѧ́щаго на прⷭ҇то́лѣ  херꙋві́мстѣмъ; стрегꙋ́щїи бо сего̀ стра́ха ѡ҆мертвѣ́ша.  и҆лѝ гдⷭ҇а моего̀ дади́те мѝ, (л. с҃д ѡ҆б.) и҆лѝ со  мно́ю возопі́йте: въ ме́ртвыхъ бы́въ, и҆ мє́ртвыѧ  воскреси́вый, сла́ва тебѣ̀. 
Сла́ва, и҆ ны́нѣ: бг҃оро́диченъ. 
Блгⷭ҇ве́ннꙋю нарекі́й твою̀ мт҃рь, прише́лъ є҆сѝ  на стрⷭ҇ть во́льнымъ хотѣ́нїемъ, возсїѧ́въ на крⷭ҇тѣ̀,  взыска́ти хотѧ̀ а҆да́ма, глаго́лѧ а҆́гг҃лѡмъ: сра́дꙋйтесѧ  мнѣ̀, ꙗ҆́кѡ ѡ҆брѣ́тесѧ поги́бшаѧ дра́хма. всѧ̑ мꙋ́дрѣ  оу҆стро́ивый бж҃е на́шъ, сла́ва тебѣ̀. 
По в҃-мъ стїхосло́вїи, сѣда́ленъ, гла́съ то́йже. 
Живо́тъ во гро́бѣ возлежа́ше, и҆ печа́ть на  ка́мени надлежа́ше, ꙗ҆́кѡ цр҃ѧ̀ спѧ́ща во́ини стрежа́хꙋ  хрⷭ҇та̀, и҆ врагѝ своѧ̑ неви́димѡ порази́вый, воскре́се  гдⷭ҇ь. 
Сті́хъ: И҆сповѣ́мсѧ тебѣ̀ гдⷭ҇и, всѣ́мъ  се́рдцемъ мои́мъ: 
Во́льною сме́ртїю живо́тъ безсме́ртный  ѡ҆брѣто́хомъ, всеси́льне и҆ є҆ди́не всѣ́хъ сп҃се: ты́  бо въ честно́мъ твое́мъ воста́нїи всѧ̑ воззва́лъ є҆сѝ,  разрꙋши́вый а҆́довꙋ побѣ́дꙋ и҆ сме́рти жа́ло. 
Сла́ва, и҆ ны́нѣ: бг҃оро́диченъ: 
Бцⷣе дв҃о, молѝ сн҃а твоего̀, во́лею  пригвозди́вшагосѧ на крⷭ҇тѣ̀, и҆ воскре́сшаго и҆з̾  ме́ртвыхъ хрⷭ҇та̀ бг҃а на́шего, спасти́сѧ дꙋша́мъ  на́шымъ. 
По непоро́чнахъ, Бл҃гослове́нъ є҆сѝ гдⷭ҇и:  А҆́гг҃льскїй собо́ръ: 
И҆ а҆́бїе ѵ҆пакоѝ, гла́съ ѕ҃: 
Во́льною и҆ животворѧ́щею твое́ю сме́ртїю хрⷭ҇тѐ,  врата̀ а҆́дова сокрꙋши́въ ꙗ҆́кѡ бг҃ъ, ѿве́рзлъ є҆сѝ  на́мъ дре́внїй ра́й, и҆ воскре́съ и҆з̾ ме́ртвыхъ,  и҆зба́вилъ є҆сѝ ѿ и҆стлѣ́нїѧ живо́тъ на́шъ. (л.  с҃є) 
Степє́нна, гла́съ ѕ҃.  
А҆нтїфѡ́нъ а҃: 
На нб҃о ѻ҆́чи моѝ возвожꙋ̀ къ тебѣ̀, сло́ве:  оу҆ще́дри мѧ̀, да живꙋ̀ тебѣ̀. 
Поми́лꙋй на́съ оу҆ничиже́нныхъ, оу҆строѧ́ѧ  благопотрє́бныѧ твоѧ̑ сосꙋ́ды, сло́ве. 
Сла́ва: 
Ст҃о́мꙋ дх҃ꙋ, всѧ́каѧ всеспаси́тельнаѧ вина̀,  а҆́ще ко́емꙋ се́й по достоѧ́нїю дхне́тъ, ско́рѡ взе́млетъ  ѿ земны́хъ, восперѧ́етъ, возраща́етъ, оу҆строѧ́етъ  горѣ̀. 
И҆ ны́нѣ: то́йже. 
А҆нтїфѡ́нъ в҃: 
А҆́ще не гдⷭ҇ь бы бы́лъ въ на́съ, никто́же ѿ  на́съ проти́вꙋ возмо́глъ бы вра́жїимъ бра́немъ  ѡ҆долѣ́ти: побѣжда́ющїи бо ѿ здѣ̀ возно́сѧтсѧ. 
Зꙋбы̀ и҆́хъ да не ꙗ҆́та бꙋ́детъ дꙋша̀ моѧ̀,  ꙗ҆́кѡ птене́цъ сло́ве: оу҆вы̀ мнѣ̀, ка́кѡ и҆́мамъ ѿ  врага̀ и҆збы́ти грѣхолюби́въ сы́й; 
Сла́ва: 
Ст҃ы́мъ дх҃омъ ѡ҆боже́нїе всѣ̑мъ, бл҃говоле́нїе,  ра́зꙋмъ, ми́ръ и҆ бл҃гослове́нїе: ра́внодѣтельный бо  є҆́сть ѻ҆ц҃ꙋ̀ и҆ сло́вꙋ. 
И҆ ны́нѣ: то́йже. 
А҆нтїфѡ́нъ г҃: 
Надѣ́ющїисѧ на гдⷭ҇а врагѡ́мъ стра́шни, и҆  всѣ̑мъ ди́вни: горѣ́ бо зрѧ́тъ. 
Въ беззакѡ́нїѧ рꙋ́къ свои́хъ, пра́ведныхъ жре́бїй,  помо́щника тѧ̀ и҆мѣ́ѧ сп҃се, не простира́етъ. (л. с҃є  ѡ҆б.) 
Сла́ва: 
Ст҃а́гѡ дх҃а держа́ва на всѣ́хъ: є҆мꙋ́же вы̑шнѧѧ  вѡ́инства покланѧ́ютсѧ со всѧ́кимъ дыха́нїемъ до́льнимъ. 
И҆ ны́нѣ: то́йже. 
Прокі́менъ, гла́съ ѕ҃: Гдⷭ҇и, воздви́гни си́лꙋ  твою̀, и҆ прїидѝ во є҆́же спастѝ на́съ. Сті́хъ:  Пасы́й і҆и҃лѧ вонмѝ, наставлѧ́ѧй ꙗ҆́кѡ ѻ҆вча̀  і҆ѡ́сифа. Всѧ́кое дыха́нїе: Є҆ѵⷢ҇лїе воскре́сно  ѿ і҆ѡа́нна, зача́ло ѯ҃ѕ: Ꙗ҆ви́сѧ і҆и҃съ  оу҆ченикѡ́мъ свои́мъ воста́въ ѿ ме́ртвыхъ: Та́же,  Воскрⷭ҇нїе хрⷭ҇то́во: Ѱало́мъ н҃: И҆ про́чее,  ѻ҆бы́чно. 
Канѡ́нъ воскре́сенъ, со і҆рмосо́мъ на д҃: и҆  вознесе́нїѧ на д҃: и҆ свѧты́хъ ѻ҆тє́цъ на ѕ҃. 
Канѡ́нъ воскре́сенъ, гла́съ ѕ҃. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль,  по бе́зднѣ стопа́ми, гони́телѧ фараѡ́на ви́дѧ  потоплѧ́ема, бг҃ꙋ побѣ́днꙋю пѣ́снь, пои́мъ, вопїѧ́ше. 
Распросте́ртыма дла́ньма на крⷭ҇тѣ̀,  ѻ҆те́ческагѡ и҆спо́лнилъ є҆сѝ бл҃говоле́нїѧ бл҃гі́й  і҆и҃се, всѧ́чєскаѧ: тѣ́мже побѣ́днꙋю пѣ́снь тебѣ̀  всѝ пое́мъ. 
Стра́хомъ къ тебѣ̀ ꙗ҆́кѡ рабы́нѧ, сме́рть  повелѣ́вшисѧ пристꙋпѝ влⷣцѣ живота̀, то́ю  подава́ющемꙋ на́мъ безконе́чный живо́тъ и҆ воскресе́нїе. 
Бг҃оро́диченъ: 
Своего̀ прїи́мши содѣ́телѧ, ꙗ҆́кѡ са́мъ  восхотѣ̀, и҆з̾ безсѣ́менна чре́ва твоегѡ̀, па́че  оу҆ма̀ воплоща́ема чи́стаѧ, тва́рей вои́стиннꙋ  ꙗ҆ви́ласѧ є҆сѝ влⷣчца. 
Канѡ́нъ вознесе́нїю, гла́съ є҃. 
І҆рмо́съ: Сп҃си́телю бг҃ꙋ: (л. с҃ѕ) 
Воспои́мъ всѝ лю́дїе, на ра́мѣхъ херꙋві́мскихъ  возне́сшꙋсѧ со сла́вою хрⷭ҇тꙋ̀, и҆ спосади́вшемꙋ на́съ  ѡ҆деснꙋ́ю ѻ҆ц҃а̀, пѣ́снь побѣ́днꙋю: ꙗ҆́кѡ  просла́висѧ. 
Хода́таѧ бг҃ꙋ и҆ чл҃вѣ́кѡмъ хрⷭ҇та̀, ли́цы  а҆́гг҃льстїи ви́дѣвше, съ пло́тїю въ вы́шнихъ,  оу҆дивлѧ́хꙋсѧ, согла́снѡ же воспѣва́хꙋ пѣ́снь  побѣ́днꙋю: ꙗ҆́кѡ просла́висѧ. 
Ꙗ҆́вльшемꙋсѧ бг҃ꙋ на горѣ̀ сїна́йстѣй и҆  зако́нъ да́вшемꙋ бг҃ови́дцꙋ мѡѷсе́ю, ѿ горы̀  є҆леѡ́нскїѧ возне́сшемꙋсѧ пло́тїю, томꙋ̀ всѝ воспои́мъ:  ꙗ҆́кѡ просла́висѧ. 
Бг҃оро́диченъ: 
Пречи́стаѧ мт҃и бж҃їѧ, воплоще́ннаго ѿ тебѐ, и҆  ѿ нѣ́дръ роди́телѧ не ѿстꙋ́пльшаго бг҃а,  непреста́ннѡ молѝ, ѿ всѧ́кагѡ ѡ҆бстоѧ́нїѧ спастѝ,  ꙗ҆̀же созда̀. 
Канѡ́нъ ст҃ы́мъ ѻ҆тцє́мъ, гла́съ ѕ҃. 
є҆гѡ́же краестро́чїе: Пе́рвое воспою̀ сосло́вїе  па́стырей. 
Пѣ́снь а҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль: 
Ст҃ы́хъ ѻ҆тє́цъ восхвалѧ́ѧ всест҃ы́й собо́ръ,  всест҃о́е тогѡ̀ во мнѣ̀ прорица́нїе, вопїѧ̀: молю́ тѧ  хрⷭ҇тѐ, сохрани́тисѧ мнѣ̀. [Два́жды.] 
Бг҃оно́снїи ѻ҆ц҃ы̀, ꙗ҆́кѡ мо́лнїѧ соше́дшесѧ  дне́сь, тебѐ хрⷭ҇тѐ є҆диноро́дна, ѻ҆ц҃ꙋ̀  собезнача́льна сн҃а и҆сповѣ́даша ꙗ҆́снѡ, и҆  є҆диносꙋ́щна. 
Сла́ва:  
Невѣ́сты твоеѧ̀ це́ркве, благосла́внїи  невѣстокраси́телїе влⷣко, вѣ́ры ꙗ҆́вѣ ѡ҆предѣле́нїе  и҆зложи́вше злато́е, ꙗ҆́кѡ оу҆́тварїю бг҃олѣ́пною сїю̀  оу҆краси́ша. (л. с҃ѕ ѡ҆б.) 
И҆ ны́нѣ: бг҃оро́диченъ: 
Преꙋкраше́нна сла́вою бж҃е́ственною честна́ѧ  цр҃и́ца, сн҃ꙋ своемꙋ̀ и҆ бг҃ꙋ предстои́тъ, на́мъ  спасе́нїе дꙋше́вное просѧ́щи. 
Катава́сїа: Бж҃е́ственнымъ покрове́нъ: 
Пѣ́снь г҃. 
І҆рмо́съ: Нѣ́сть ст҃ъ ꙗ҆́коже ты̀ гдⷭ҇и бж҃е  мо́й, вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Бг҃а распина́ема пло́тїю зрѧ́щи тва́рь  распада́шесѧ стра́хомъ: но содержа́щею дла́нїю на́съ  ра́ди распѧ́тагѡ, крѣ́пкѡ содержа́шесѧ. 
Сме́ртїю сме́рть разори́вшисѧ, лежи́тъ ѻ҆каѧ́ннаѧ  бездыха́нна: живота́ бо не терпѧ́щи бж҃е́ственнагѡ  приложе́нїѧ, мертва̀ быва́етъ крѣ́пкаѧ, и҆ да́рꙋетсѧ  всѣ̑мъ воскресе́нїе. 
Бг҃оро́диченъ: 
Бж҃е́ственнагѡ ржⷭ҇тва̀ твоегѡ̀ чи́стаѧ, всѧ́кїй  є҆стества̀ чи́нъ превосхо́дитъ чꙋ́до: бг҃а бо  преесте́ственнѡ зачала̀ є҆сѝ во чре́вѣ, и҆ ро́ждши  пребыва́еши при́снѡ дв҃а. 
И҆́нъ. І҆рмо́съ: Си́лою крⷭ҇та̀ твоегѡ̀ хрⷭ҇тѐ: 
Возше́лъ є҆сѝ жизнода́вче хрⷭ҇тѐ ко ѻ҆ц҃ꙋ̀, и҆  возне́слъ є҆сѝ ро́дъ на́шъ чл҃вѣколю́бче,  неизрече́ннымъ бл҃гоꙋтро́бїемъ твои́мъ. 
Чи́ни а҆́гг҃льстїи сп҃се, человѣ́ческое  є҆стество̀ ви́дѣвше совосходѧ́щее тебѣ̀, непреста́ннѡ  оу҆дивлѧ́еми воспѣва́хꙋ тѧ̀. 
Оу҆жаса́хꙋсѧ а҆́гг҃льстїи ли́цы хрⷭ҇тѐ, зрѧ́ще  тѧ̀ съ тѣлесе́мъ возне́сшасѧ, и҆ воспѣва́хꙋ ст҃о́е  твоѐ вознесе́нїе. (л. с҃з) 
Бг҃оро́диченъ: 
Молѝ непреста́ннѡ чи́стаѧ, произше́дшаго ѿ  бокꙋ̀ твое́ю, и҆зба́витисѧ пре́лести дїа́воли, пою́щымъ  тѧ̀ ма́терь бж҃їю. 
И҆́нъ. І҆рмо́съ: Нѣ́сть ст҃ъ, ꙗ҆́коже ты̀ гдⷭ҇и: 
То́къ и҆ стра́сть и҆ сѣче́нїе, а҆́рїй безꙋ́мный  ржⷭ҇твꙋ̀ бжⷭ҇твенномꙋ ѕлоче́стнѡ нечести́вый прилага́ѧ,  сѣчи́тельнымъ ѻ҆ч҃ескимъ мече́мъ ѿсѣка́етсѧ.  [Два́жды.] 
Ꙗ҆́коже дре́вле бж҃е́ственный а҆враа́мъ,  вво́инившесѧ всѝ всечестні́и бг҃оглаго́ливїи, врагѝ  твоѧ̑ бл҃же неи́стѡвныѧ твое́ю си́лою крѣ́пкѡ погꙋби́ша.  [Два́жды.] 
Сла́ва: 
Пе́рвое собра́нїе собра́вшеесѧ твои́хъ  свѧще́нныхъ, є҆диносꙋ́щна тѧ̀ сп҃се безнача́льномꙋ  ѻ҆ц҃ꙋ̀, и҆ творца̀ всѣ́хъ ро́ждшагосѧ благоче́стнѡ  проповѣ́даша. 
И҆ ны́нѣ: бг҃оро́диченъ: 
Не мо́жетъ сло́во земны́хъ, нижѐ ѧ҆зы́къ дв҃о  восхвали́ти тѧ̀ досто́йнѡ: и҆з̾ тебе́ бо без̾ сѣ́мене  жизнода́вецъ хрⷭ҇то́съ воплоти́тисѧ пречи́стаѧ  благоволѝ. 
Катава́сїа: Разве́рзе оу҆тро́бы: 
Конда́къ вознесе́нїю, гла́съ ѕ҃: Є҆́же ѡ҆ на́съ  и҆спо́лнивъ: И҆ і҆́косъ. 
Та́же, сѣда́ленъ ѻ҆тцє́мъ. Гла́съ д҃. Подо́бенъ:  Ско́рѡ предварѝ: 
Свѣти́льницы пресвѣ́тлїи и҆́стины хрⷭ҇то́вы  мі́рꙋ ꙗ҆ви́стесѧ на землѝ вои́стиннꙋ блаже́ннѣйшїи  ѻ҆ц҃ы̀ бг҃овѣща́ннїи, и҆зсꙋши́вше є҆́рєси хꙋ́льныхъ  ѧ҆зыковре́дїй, и҆ оу҆гаси́вше пламенови́днаѧ  ѕлосла́вныхъ смꙋщє́нїѧ: тѣ́мже ꙗ҆́кѡ свѧти́телїе  хрⷭ҇то́вы, моли́тесѧ спасти́сѧ на́мъ. (л. с҃з ѡ҆б.) 
Сла́ва: дрꙋгі́й, гла́съ то́йже. Подо́бенъ:  Вознесы́йсѧ: 
Нїке́йскїй свѣ́тлый гра́дъ дне́сь, ѿ всеѧ̀  землѝ къ себѣ̀ призва̀ три́ста и҆ ѻ҆смьна́десѧть  свѧщеннонача́льникѡвъ, на глаго́лавшаго хꙋлꙋ̀ а҆́рїа, и҆  оу҆малѧ́ющаго є҆ди́наго ѿ трⷪ҇цы, сн҃а и҆ сло́ва  сꙋ́щаго бж҃їѧ, є҆го́же а҆́рїа низло́жше, вѣ́рꙋ  оу҆тверди́ша. 
И҆ ны́нѣ: вознесе́нїѧ. Подо́бенъ: 
Возше́дъ на нб҃са̀ со сла́вою, и҆ сосѣды́й  ѻ҆ц҃ꙋ̀ ѡ҆деснꙋ́ю, ника́коже разлꙋчи́лсѧ є҆сѝ  человѣколю́бче хрⷭ҇тѐ: дх҃а же ст҃а́го премꙋ̑дрымъ  оу҆ченикѡ́мъ твои̑мъ посла́ти ѡ҆бѣща́вый, и҆ на́шѧ  ѡ҆зари́вый мы̑сли, да́ждь просвѣще́нїе, ꙗ҆́кѡ да  непреста́ннѡ пое́мъ тѧ̀, влⷣко. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла, бг҃ъ и҆ гдⷭ҇ь,  честна́ѧ це́рковь бг҃олѣ́пнѡ пое́тъ взыва́ющи, ѿ  смы́сла чи́ста ѡ҆ гдⷭ҇ѣ пра́зднꙋющи. 
Дре́во процвѣтѐ хрⷭ҇тѐ и҆́стинныѧ жи́зни:  крⷭ҇тъ бо водрꙋзи́сѧ, и҆ напои́всѧ кро́вїю и҆ водо́ю ѿ  нетлѣ́нныхъ твои́хъ ре́бръ, живо́тъ на́мъ прозѧбѐ. 
Не ктомꙋ̀ мнѣ̀ ѕмі́й ло́жно ѡ҆боже́нїе  подлага́етъ: хрⷭ҇то́съ бо бг҃одѣ́тель человѣ́ча  є҆стества̀, ны́нѣ невозбра́ннѡ стезю̀ мнѣ̀ жи́зни  оу҆стро́и. 
Бг҃оро́диченъ: 
Ꙗ҆́кѡ вои́стиннꙋ неизглагѡ́ланна и҆ непости̑жна  сꙋ́ть, твоегѡ̀ бцⷣе бг҃олѣ́пнагѡ ржⷭ҇тва̀, сꙋ́щымъ на  землѝ и҆ на небесѝ, приснодв҃о та̑инства. 
И҆́нъ. І҆рмо́съ: Оу҆слы́шахъ слꙋ́хъ си́лы  крⷭ҇та̀: 
Возне́слсѧ є҆сѝ во сла́вѣ, а҆́гг҃лѡвъ цр҃ю̀,  оу҆тѣ́шителѧ (л. с҃и) на́мъ ѿ ѻ҆ц҃а̀ посла́въ.  тѣ́мже вопїе́мъ: сла́ва хрⷭ҇тѐ, вознесе́нїю твоемꙋ̀. 
Ꙗ҆́кѡ взы́де сп҃съ ко ѻ҆ц҃ꙋ̀ съ пло́тїю,  оу҆диви́шасѧ а҆́гг҃льскаѧ вѡ́инства, и҆ возопи́ша:  сла́ва хрⷭ҇тѐ вознесе́нїю твоемꙋ̀. 
Гѡ́рнїѧ си̑лы го́рнѣйшымъ вопїѧ́хꙋ: врата̀  возми́те хрⷭ҇тꙋ̀ на́шемꙋ цр҃ю̀, є҆го́же воспѣва́емъ  вкꙋ́пѣ со ѻ҆ц҃е́мъ и҆ дх҃омъ. 
Бг҃оро́диченъ: 
Дв҃а родѝ, и҆ ма́тернихъ не позна̀, но мт҃и  оу҆́бѡ є҆́сть, дѣ́вою же пребы́сть: ю҆́же  воспѣва́юще, ра́дꙋйсѧ бцⷣе, взыва́емъ. 
И҆́нъ. І҆рмо́съ: Хрⷭ҇то́съ моѧ̀ си́ла: 
Прелюбодѣ́йствовавый а҆́рїй оу҆мо́мъ  неразꙋ́мнымъ правосла́внꙋю вѣ́рꙋ, ѻ҆те́ческими сꙋды̀  и҆згна́нъ бы́сть ѿ цр҃кве, ꙗ҆́коже оу҆́дъ гнилы́й,  ѕлоимени́тый. [Два́жды.] 
Ѡ҆ тебѣ̀ влⷣко, подвиза́всѧ ли́къ ѻ҆тє́цъ,  твоѧ̑ врагѝ ѕѣлѡ̀ побѣдѝ и҆ соесте́ственна тѧ̀  ѻ҆ц҃ꙋ̀ и҆ дх҃ꙋ просла́ви. 
Сла́ва: 
Хода́тай бы́лъ є҆сѝ бж҃е и҆ человѣ́че, бг҃ꙋ и҆  человѣ́кѡмъ хрⷭ҇тѐ: тѣ́мже во двою̀ тѧ̀ є҆стєствꙋ̀  є҆ди́наго зна́юще сн҃а, бг҃омꙋ́дрїи проповѣ́даша. 
И҆ ны́нѣ: бг҃оро́диченъ: 
Ме́ртва мѧ̀ показа̀ сада̀ вкꙋше́нїе, жи́знь же  дре́во и҆з̾ тебѐ ꙗ҆́вльшеесѧ всечи́стаѧ воскресѝ, и҆  ра́йскїѧ сла́дости наслѣ́дника мѧ̀ показа̀. 
Катава́сїа: Цр҃ю̀ царе́й: (л. с҃и ѡ҆б.) 
Пѣ́снь є҃. 
І҆рмо́съ: Бж҃їимъ свѣ́томъ твои́мъ бл҃же,  оу҆́тренюющихъ тѝ дꙋ́шы любо́вїю ѡ҆зарѝ, молю́сѧ, тѧ̀  вѣ́дѣти сло́ве бж҃їй, и҆́стиннаго бг҃а ѿ мра́ка  грѣхо́внагѡ взыва́юща. 
Оу҆стꙋпа́ютъ мѝ херꙋві́ми ны́нѣ, и҆ пла́менное  ѻ҆рꙋ́жїе влⷣко плещѝ мнѣ̀ дае́тъ, тѧ̀ ви́дѣвше  сло́ве бж҃їй, и҆́стиннаго бг҃а, разбо́йникꙋ пꙋ́ть  сотво́ршаго въ ра́й. 
Не ктомꙋ̀ бою́сѧ є҆́же въ зе́млю влⷣко хрⷭ҇тѐ  возвраще́нїѧ: ты́ бо ѿ землѝ возве́лъ мѧ̀ є҆сѝ  забве́на, благоꙋтро́бїѧ ра́ди мно́гагѡ, къ высотѣ̀  нетлѣ́нїѧ воскресе́нїемъ твои́мъ. 
Бг҃оро́диченъ: 
Бцⷣꙋ тѧ̀ ѿ дꙋшѝ, влⷣчце мі́рꙋ блага́ѧ,  и҆сповѣ́дающихъ спаса́й: тѧ́ бо предста́тельницꙋ  непобѣди́мꙋю и҆́мамы, и҆́стиннꙋю бг҃ороди́тельницꙋ. 
И҆́нъ. І҆рмо́съ: Оу҆́тренююще вопїе́мъ тѝ,  гдⷭ҇и: 
И҆спо́лнивъ весе́лїѧ всѧ́чєскаѧ ми́лостиве, къ  гѡ́рнимъ си́ламъ съ пло́тїю прише́лъ є҆сѝ. 
А҆́гг҃льскїѧ си̑лы взе́млема тебѐ ви́дѣвше,  врата̀, взыва́хꙋ, цр҃ю̀ на́шемꙋ возми́те. 
А҆пⷭ҇ли ви́дѣвше возвыша́ема сп҃са, съ тре́петомъ  взыва́хꙋ цр҃ю̀ на́шемꙋ: сла́ва тебѣ̀. 
Бг҃оро́диченъ: 
Дв҃ꙋ по ржⷭ҇твѣ̀ пое́мъ тѧ̀ бцⷣе, ты́ бо бг҃а  сло́ва пло́тїю мі́рови родила̀ є҆сѝ. 
И҆́нъ. І҆рмо́съ: Бж҃їимъ свѣ́томъ: 
Кра́сны но́ги ꙗ҆́кѡ вои́стиннꙋ, ны́нѣ  проповѣ́дающихъ тѧ̀ ми́ръ всѧ́къ оу҆́мъ преимꙋ́щїй,  всѣ́хъ а҆́гг҃лѡвъ и҆ (л. с҃ѳ) человѣ́кѡвъ хрⷭ҇тѐ, и҆  мно́жествомъ ми́ра мі́ръ совокꙋплѧ́ющїй. [Два́жды.] 
Премꙋ́дрость, си́лꙋ, ѻ҆́ч҃ее сло́во ѵ҆поста́сное  хрⷭ҇тѐ, тебѐ соше́дшесѧ проповѣ́даша, всест҃а́гѡ  свѧще́нства че́стнѡ зако́номъ печа́тавше, бжⷭ҇твеннїи  оу҆чи́телїе. [Два́жды.] 
Сла́ва: 
Во́дъ стрꙋѧ́ми чи́стыми оу҆че́нїѧ, правосла́внꙋю  це́рковь напои́вшїи, на вода́хъ поко́ѧ ны́нѣ  наслажда́етесѧ вѣ́чнѡ ра́дꙋющесѧ. 
Бг҃оро́диченъ: 
Свѣ́щникъ пречⷭ҇таѧ свѣ́тлый, всѣ̑мъ  ѡ҆зарѧ́ющїй хрⷭ҇та̀ пра́вды сл҃нце, тебѐ вѣ́дꙋще  є҆ди́на бг҃ороди́тельнице чи́стаѧ, твоѐ ны́нѣ  застꙋпле́нїе призыва́емъ. 
Катава́сїа: Рѣши́тельное ѡ҆чище́нїе: 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀ прите́къ  вопїю́ ти: возведѝ ѿ тлѝ живо́тъ мо́й,  многоми́лостиве. 
Распина́емь влⷣко, гвоздьмѝ оу҆́бѡ клѧ́твꙋ  ю҆́же на на́съ ѡ҆чи́стилъ є҆сѝ, копїе́мъ же пробода́емь  въ ре́бра, а҆да́мово рꙋкописа́нїе раздра́въ, мі́ръ  свободи́лъ є҆сѝ. 
А҆да́мъ низведе́нъ бы́сть, ле́стїю запе́нсѧ, ко  а҆́довѣ про́пасти: но є҆стество́мъ бг҃ъ же и҆  ми́лостивъ, соше́лъ є҆сѝ ко и҆ска́нїю, и҆ на ра́мꙋ  поне́съ, совоскреси́лъ є҆сѝ. 
Бг҃оро́диченъ: 
Пречи́стаѧ влⷣчце, ро́ждшаѧ человѣ́кѡмъ ко́рмчїю  гдⷭ҇а, страсте́й мои́хъ непостоѧ́нное и҆ лю́тое разженѝ  смꙋще́нїе, и҆ тишинꙋ̀ пода́ждь се́рдцꙋ моемꙋ̀. (л. с҃ѳ  ѡ҆б.) 
И҆́нъ. І҆рмо́съ: Ѡ҆бы́де мѧ̀ бе́здна: 
Взыгра́шасѧ а҆пⷭ҇ли, зрѧ́ще на высотꙋ̀ дне́сь  зижди́телѧ взе́млема оу҆пова́нїемъ дх҃а, и҆ стра́хомъ  зовѧ́хꙋ: сла́ва восхо́дꙋ твоемꙋ̀. 
Предста́ша а҆́гг҃ли, вопїю́ще хрⷭ҇тѐ  оу҆ченикѡ́мъ твои̑мъ: и҆́мже ѻ҆́бразомъ ви́дѣсте  хрⷭ҇та̀ восходѧ́ща съ пло́тїю, па́ки прїи́детъ пра́ведный  всѣ́хъ сꙋдїѧ̀. 
Ꙗ҆́кѡ ви́дѣша тѧ̀ сп҃се на́шъ нбⷭ҇ныѧ си̑лы, на  высотꙋ̀ взе́млема съ тѣ́ломъ, взыва́хꙋ, глаго́люще:  вели́кое, влⷣко, человѣколю́бїе твоѐ. 
Бг҃оро́диченъ: 
Кꙋпинꙋ́ тѧ неѡпали́мꙋю, и҆ го́рꙋ, и҆ лѣ́ствицꙋ  ѡ҆дꙋшевле́ннꙋю, и҆ две́рь небе́снꙋю досто́йнѡ сла́вимъ  мр҃і́е сла́внаѧ, правосла́вныхъ похвало̀. 
И҆́нъ. І҆рмо́съ: Жите́йское мо́ре: 
Оу҆таи́тисѧ не возмо́же пле́велѡвъ сѣ́ѧтель,  про́мысла неизрече́ннагѡ, неи́стовствꙋ тезоимени́тъ  нарече́нный: і҆ꙋ́дѣ бо поревнова́въ, ꙗ҆́коже ѻ҆́нъ  разсѣ́десѧ вселꙋка́вый. [Два́жды.] 
Бж҃е́ственное собра́нїе ѻ҆тє́цъ честно́е,  є҆диноро́дное ѡ҆заре́нїе, ѿ сꙋщества̀ возсїѧ́вшее  ѻ҆́ч҃а, проповѣ́дꙋетъ тѧ̀ влⷣко, и҆ пре́жде всѣ́хъ  вѣ̑къ рожде́нна сн҃а. 
Сла́ва: 
Чре́во растерза́етсѧ по словесѝ, и҆сто́чникъ  мꙋ́тный и҆ непи́тный є҆ресе́й, и҆сточи́вшїй  ѕлочести́выхъ, ра́ломъ моли́твы свѧщє́нникъ  бж҃е́ственныхъ промы́сленнѣе. 
И҆ ны́нѣ: бг҃оро́диченъ: 
Вели́кїй преднаписа̀ во проро́цѣхъ мѡѷсе́й,  тебѐ (л. с҃і) ковче́гъ, и҆ трапе́зꙋ, и҆ свѣ́щникъ, и҆  рꙋ́чкꙋ, ѻ҆бра́знѡ зна́менꙋѧ воплоще́нїе вы́шнѧгѡ и҆з̾  тебѐ мт҃и дв҃о. 
Катава́сїа: Ѡ҆чище́нїе на́мъ: 
Конда́къ ѻ҆тцє́мъ, гла́съ и҃. Подо́бенъ: Ꙗ҆́кѡ  нача́тки: 
А҆пⷭ҇лъ проповѣ́данїе, и҆ ѻ҆тє́цъ догма́ты,  цр҃кви є҆ди́нꙋ вѣ́рꙋ запечатлѣ́ша, ꙗ҆́же и҆ ри́зꙋ  носѧ́щи и҆́стины, и҆стка́нꙋ ѿ є҆́же свы́ше  бг҃осло́вїѧ, и҆справлѧ́етъ и҆ сла́витъ благоче́стїѧ  вели́кое та́инство. 
І҆́косъ: 
Высо́кимъ проповѣ́данїемъ, бж҃їю це́рковь  оу҆слы́шимъ вопїю́щꙋ: жа́ждай да грѧде́тъ ко мнѣ̀ и҆  пїе́тъ ча́шꙋ, ю҆́же держꙋ̀, ча́ша є҆́сть премꙋ́дрости,  сїѐ питїѐ и҆́стины сло́вомъ почерпо́хъ, во́дꙋ  пролива́ющꙋю не прекосло́вїѧ, но и҆сповѣ́данїѧ, ю҆́же  пїѧ̀ ны́нѣшнїй і҆и҃ль, бг҃а зри́тъ вѣща́юща: ви́дите,  ви́дите, ꙗ҆́кѡ са́мъ а҆́зъ є҆́смь, и҆ не премѣнѧ́юсѧ:  а҆́зъ бг҃ъ пе́рвый, а҆́зъ же и҆ по си́хъ, и҆ ра́звѣ  менѐ нѣ́сть и҆но́гѡ ѿню́дъ. ѿсю́дꙋ причаща́ющїисѧ  насы́тѧтсѧ, и҆ восхва́лѧтъ бл҃гоче́стїѧ вели́кое  та́инство. 
Сѷнаѯа́рїй въ недѣ́лю ст҃ы́хъ ти҃і бг҃оно́сныхъ  ѻ҆ц҃ъ, и҆́же въ нїке́и. 
Сті́хъ: Свѣти̑лъ собра́нїе и҆збра́нное: 
Лꙋчеви́дны просвѣти́те мнѣ̀ мы̑сли. 
Сті́хъ: Стра́нна сн҃а ѻ҆́ч҃а сꙋщества̀, глаго́лѧ: 
А҆́рїй си́це, бж҃їѧ сла́вы стра́ненъ. 
Въ то́йже де́нь, въ недѣ́лю седмꙋ́ю по па́сцѣ,  и҆́же въ нїке́и пе́рвый собо́ръ пра́зднꙋемъ три́ста и҆  ѻ҆смина́десѧти бг҃оно́сныхъ ѻ҆тє́цъ, вины̀ ра́ди  сицевы́ѧ: Поне́же бо гдⷭ҇ь на́шъ і҆и҃съ хрⷭ҇то́съ, въ  пло́ть ѡ҆болкі́йсѧ, є҆́юже по на́мъ смотре́нїе всѐ  неизрече́ннѡ дѣ́йствова, и҆ ко ѻ҆ч҃ескомꙋ па́ки взы́де  прⷭ҇то́лꙋ, хотѧ́ще показа́ти ст҃і́и, ꙗ҆́кѡ вои́стиннꙋ  сн҃ъ бж҃їй бы́сть человѣ́къ, и҆ (л. с҃і ѡ҆б.)  соверше́нный человѣ́къ вознесе́сѧ бг҃ъ, и҆ сѣ́де  ѡ҆деснꙋ́ю вели́чествїѧ на высо́кихъ, собо́ръ се́й ст҃ы́хъ  ѻ҆ц҃ъ та́кѡ є҆го̀ проповѣ́да, и҆ и҆сповѣ́да  є҆диносꙋ́щна, и҆ є҆диноче́стна ѻ҆ц҃ꙋ̀. Си́мъ сло́вомъ  по сла́вномъ вознесе́нїи, настоѧ́щїй оу҆ста́виша  пра́здникъ, а҆́ки собра́нїе толи́кихъ ѻ҆ц҃ъ  пред̾изводѧ́ще, сего̀ во пло́ти возне́сшасѧ бг҃а  и҆́стинна, и҆ во пло́ти человѣ́ка соверше́нна  проповѣ́дающе. Собо́ръ же се́й бы́сть при кѡнстанті́нѣ  вели́цѣмъ царѣ̀, въ двадесѧ́томъ лѣ́тѣ ца́рства  є҆гѡ̀, гоне́нїю преста́вшꙋ. Се́й въ ри́мѣ пре́жде  ѡ҆блада́ше, пото́мъ же и҆ всесла́вный кѡнстанті́нь гра́дъ  себѣ̀ тезоимени́тъ созда́въ. Въ лѣ́то ѿ созда́нїѧ  мі́ра пѧ́ть ты́сѧщъ ѻ҆смьсѡ́тъ три́десѧть ѻ҆смо́е,  ꙗ҆̀же на а҆́рїа нача́ша глаго́лати. И҆́же а҆́рїй бѧ́ше  оу҆́бѡ ѿ лївѵ́и, во а҆леѯандрі́ю же прише́дъ, и҆  дїа́конъ ѿ сщ҃енномч҃нка петра̀ а҆леѯандрі́йскагѡ  поста́вленъ бы́въ поне́же хꙋ́лити нача́тъ на сн҃а бж҃їѧ,  тва́рь сего̀ проповѣ́даѧ, ѿ не сꙋ́щихъ же бы́ти, и҆  дале́че сꙋ́ща ѿ бжⷭ҇твеннагѡ достоѧ́нїѧ  ѕлоꙋпотреби́тельнѡ же премⷣрости и҆ сло́вꙋ бж҃їю  глаго́латисѧ: ꙗ҆́кѡ оу҆подо́бльшасѧ саве́ллїю  ѕлочести́вомꙋ, є҆диноли́чно, и҆ є҆диноѷпоста́сно  глаго́лющꙋ бжⷭ҇тво̀. и҆ ѻ҆вогда̀ оу҆́бѡ ѻ҆ц҃ꙋ̀  быва́ти, ѻ҆вогда́ же сн҃ꙋ, ѻ҆вогда́ же дх҃ꙋ ст҃о́мꙋ.  Сїѧ̑ оу҆́бѡ а҆́рїа хꙋ́лѧща, вели́кїй пе́тръ ѿ  свѧще́нства є҆го̀ ѿлꙋча́етъ, хрⷭ҇та̀ ꙗ҆́кѡ младе́нца  на ст҃ѣ́мъ же́ртвенницѣ ви́дѣвъ, въ раздра́ннꙋ  ѡ҆блече́на ри́зꙋ и҆ глаго́люща, ꙗ҆́кѡ а҆́рїй раздра̀  ю҆̀. А҆хі́лла же, по петрѣ̀ патрїа́рхїю прїи́мый  а҆леѯандрі́йскагѡ гра́да, на ѡ҆бѣща́нїихъ па́ки  разрѣша́етъ а҆́рїа: къ си̑мъ же поставлѧ́етъ є҆го̀ и҆  пресвѵ́тера, и҆ во а҆леѯандрі́и оу҆чи́телѧ  предпоставлѧ́етъ. А҆хі́ллѣ же сконча́вшꙋсѧ,  а҆леѯа́ндръ быва́етъ патрїа́рхъ, и҆́же а҆́рїа та̑ѧжде  и҆ гѡ́ршаѧ хꙋ́лѧща ѡ҆брѣ́тъ, ѿ цр҃кве и҆зри́нꙋвъ,  собо́ромъ того̀ низложи́въ, ꙗ҆́коже глаго́летъ  ѳеодѡри́тъ: ꙗ҆́кѡ и҆ прело́жна є҆стества̀ хрⷭ҇та̀  глаго́лаше, и҆ безꙋ́мнꙋю и҆ бездꙋ́шнꙋю воспрїѧ́ти пло́ть  гдⷭ҇ꙋ, пе́рвый се́й ѿры́гнꙋ. А҆́рїй оу҆́бѡ мно́гихъ  своемꙋ̀ ѕлоче́стїю подве́дъ, пи́шетъ и҆ оу҆своѧ́етъ  нїкомиді́йскаго є҆ѵсе́вїа, тѵ́рскаго паѵли́на,  є҆ѵсе́вїа же кесарі́йскаго, и҆ и҆ны́хъ, и҆ на  а҆леѯа́ндра вмѣща́етсѧ. А҆леѯа́ндръ же вездѣ̀ по  вселе́ннѣй хꙋлы̑ ѻ҆́нагѡ и҆ низложе́нїе посла́въ,  мно́гихъ (л. са҃і) на ме́сть воздви́же. Цр҃кви оу҆́бѡ  смꙋща́емѣй, и҆ мнѡ́гимъ хотѧ́щымъ хрїстїа̑нскаѧ  прїима́ти, возбранѧ́ємымъ же любопрѣ́нїемъ оу҆че́нїѧ,  вели́кїй кѡнстанті́нъ вездѣ̀ по вселе́ннѣй, людски́ми  колесни́цами и҆ носи́лы, сꙋ́щыѧ ѻ҆тцы̀ въ нїке́ю  собра́въ, та́мѡ и҆ са́мъ прихо́дитъ. И҆ ѻ҆тцє́мъ  оу҆́бѡ всѣ́мъ сѣ́дшымъ, повелѣ́нъ и҆ са́мъ сѣ́де не  на ца́рстѣмъ престо́лѣ, но на оу҆ма́леннѣмъ  достоѧ́нїѧ сѣда́лищи. И҆ ꙗ҆̀же на а҆́рїа глагѡ́ланнымъ  бы́вшымъ, а҆на́ѳемѣ оу҆́бѡ ѻ҆́нъ, и҆ ѻ҆́номꙋ  смꙋ́дрствꙋющїи всѝ подлага́ютсѧ. Сло́во же бж҃їе ѿ  ст҃ы́хъ ѻ҆тє́цъ, є҆диносꙋ́щное, и҆ є҆диноче́стное, и҆  собезнача́льное проповѣ́даетсѧ ѻ҆ц҃ꙋ̀. И҆злага́ютъ же  сі́и вѣ́ры ст҃ы́й сѷмво́лъ, приве́дше то́й да́же и҆ до  є҆́же, И҆ въ дх҃а ст҃а́го гдⷭ҇а: є҆́же посе́мъ, вторы́й  и҆спо́лни собо́ръ. Затверди́ же къ си̑мъ пе́рвый собо́ръ  и҆ па́схи пра́здникъ, когда̀, и҆ ка́кѡ подоба́етъ на́мъ  то́й соверша́ти, и҆ не со і҆ꙋдє́и, ꙗ҆́коже бѧ́ше  пе́рвѣе ѻ҆бы́чнѡ. И҆злага́етъ же и҆ пра́вилъ ѡ҆  цр҃ко́вномъ и҆справле́нїи два́десѧть. Ст҃ы́й же вѣ́ры  сѷмво́лъ, вели́кїй, и҆ равноапо́стольный кѡнстанті́нъ  по́слѣжде всѣ́хъ, червле́ными затвердѝ пи́смены. Бѧ́хꙋ  же а҆рхїерє́й оу҆́бѡ ст҃ы́хъ си́хъ ѻ҆тє́цъ двѣстѣ̀  три́десѧть и҆ два̀. Сщ҃е́нникѡвъ же и҆ дїа́конѡвъ, къ  си̑мъ же и҆ мона́хѡвъ ѻ҆́смьдесѧть и҆ ше́сть: всѣ́хъ же  три́ста и҆ ѻ҆смьна́десѧть. Знамени́тїи же сі́и:  Сїлве́стръ ри́мскїй а҆рхїере́й. Митрофа́нъ кѡнстанті́нѧ  гра́да, бо́ленъ сы́й: сі́и оу҆́бѡ бы́ша тꙋ̀ чрез̾ своѧ̑  мѣстоблюсти́тели. А҆леѯа́ндръ а҆леѯандрі́йскїй, со  а҆ѳана́сїемъ вели́кимъ, а҆рхїдїа́кономъ тогда̀ сꙋ́щимъ,  и҆ є҆ѵста́ѳїй а҆нтїохі́йскїй, и҆ мака́рїй  і҆ерꙋсали́мскїй. Ѻ҆ссі́й кꙋдрꙋ́вскїй є҆пі́скопъ.  Пафнꙋ́тїй и҆сповѣ́дникъ. Мѷроточи́вый нїкола́й, и҆  спѷрїдѡ́нъ трїмѷѳꙋ́нтскїй, и҆́же та́мѡ фїлосо́фа  низложи́въ крестѝ, трисо́лнечное є҆мꙋ̀ показа́въ.  Посредѣ́ же собо́ра двѣма̀ къ бг҃ꙋ преста́вльшемасѧ  ѻ҆тцє́ма а҆рхїере́ома, вели́кїй кѡнстанті́нъ въ  ковче́ги и҆́хъ предѣ́лъ ст҃а́гѡ собо́ра вложи́въ, и҆  тве́рдѡ заключи́въ, ѡ҆брѣ́те и҆ ѿ ѻ҆́нѣхъ  запеча́танъ же и҆ подпи́санъ неизрече́нными словесы̀  бж҃їими. Соверши́вшꙋсѧ же собо́рꙋ, поне́же и҆ царьгра́дъ  оу҆жѐ созида́емый соверши́сѧ. Призыва́етъ кѡнстанті́нъ  вели́кїй ст҃ы́ѧ ѻ҆́ныѧ всѧ̀ мꙋ́жы, и҆̀же и҆ (л. са҃і  ѡ҆б.) ѡ҆бше́дше ве́сь гра́дъ, и҆ моли́твовавше и҆  дово́льнѡ, ца́рствꙋющїй бы́ти градовѡ́мъ оу҆ставлѧ́ютъ,  и҆ мт҃ри сло́ва того̀ возложи́ша царю̀ повелѣ́вшꙋ. И҆  та́кѡ ст҃і́и кі́йждо ѿидо́ша въ до́мы. Но є҆щѐ къ  бг҃ꙋ не ѿше́дшꙋ вели́комꙋ кѡнстанті́нꙋ, съ сы́номъ  свои́мъ кѡнста́нтїемъ ски́птры соблюда́ющꙋ, а҆́рїй къ  царю̀ прихо́дитъ, глаго́лѧ: ѡ҆ставлѧ́ю всѧ̑, и҆ цр҃кви  бж҃їей соедини́тисѧ хощꙋ̀. Написа́въ оу҆́бѡ своѧ̑ хꙋлы̑  ѡ҆бѣ́си на вы́и, и҆ а҆́ки бы собо́рꙋ повинꙋ́ѧсѧ, во  ѻ҆́но рꙋко́ю оу҆дарѧ́ѧ, си̑мъ глаго́лаше повинова́тисѧ:  и҆ оу҆́бѡ ца́рь во ѻ҆бще́нїе прїѧ́ти а҆́рїа патрїа́рхꙋ  кѡнстанті́нѧ гра́да повелѣва́етъ. Бѧ́ше же тогда̀ по  митрофа́нѣ а҆леѯа́ндръ, и҆́же ѕлонра́вїе вѣ́дый  мꙋ́жа, не вѣ́рꙋѧй бѧ́ше, и҆ молѧ́шесѧ бг҃ꙋ ꙗ҆ви́ти  є҆мꙋ̀, а҆́ще по во́ли є҆гѡ̀ а҆́рїй прїѡбщи́тсѧ. Є҆гда́  же вре́мѧ прїи́де, въ не́же подоба́ше сослꙋжи́ти є҆мꙋ̀  теплѣ́йшїй быва́етъ въ мл҃твѣ. А҆́рїй же къ цр҃кви  грѧды́й, и҆ нѣ́гдѣ бли́зъ столпа̀ торго́внагѡ,  расто́ргшꙋсѧ є҆гѡ̀ чре́вꙋ, въ наро́дное подтро́нїе  вхо́дитъ, и҆ та́мѡ разсѣ́десѧ, всѐ внꙋ́треннее зда́нїе  и҆зрыга́етъ до́лꙋ, і҆ꙋ́дино разсѣда́нїе под̾е́мъ, ѡ҆  ра́внѣмъ преда́тельствѣ сло́ва, и҆ бж҃їѧгѡ сн҃а ѻ҆́ч҃а  сꙋщества̀ ѿтерза́ѧ, растерза́етсѧ са́мъ, и҆ ме́ртвъ  ѡ҆брѣ́тенъ бы́въ: и҆ та́кѡ бж҃їѧ цр҃ковь ѿ ѻ҆́нагѡ  па́гꙋбы и҆змѣни́сѧ. Ст҃ы́хъ тре́хъ сѡ́тъ и҆  ѻ҆смина́десѧти бг҃оно́сныхъ ѻ҆тє́цъ мл҃твами, хрⷭ҇тѐ  бж҃е на́шъ, поми́лꙋй на́съ. а҆ми́нь. 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь содѣ́ла  а҆́гг҃лъ преподѡ́бнымъ ѻ҆трокѡ́мъ, халдє́и же  ѡ҆палѧ́ющее велѣ́нїе бж҃їе, мꙋчи́телѧ оу҆вѣща̀  вопи́ти: бл҃гослове́нъ є҆сѝ бж҃е ѻ҆тє́цъ на́шихъ. 
Рыда́ющее во стра́сти твое́й со́лнце, во мра́къ  ѡ҆блече́сѧ, и҆ во днѝ по все́й влⷣко землѝ свѣ́тъ  поме́рче, вопїѧ̀: бл҃гослове́нъ є҆сѝ бж҃е ѻ҆тє́цъ  на́шихъ. 
Ѡ҆блеко́шасѧ хрⷭ҇тѐ, схожде́нїемъ твои́мъ во  свѣ́тъ (л. св҃і) преиспѡ́днѧѧ, пра́ѻц҃ъ же весе́лїѧ  и҆спо́лненъ ꙗ҆ви́всѧ, ликовствꙋ́ѧ взыгра́ше, вопїѧ̀:  блгⷭ҇ве́нъ є҆сѝ бж҃е ѻ҆ц҃ъ на́шихъ. 
Трⷪ҇ченъ: 
Ца́рствꙋющее и҆ всѣ́ми владѧ́щее є҆стество̀  трїѷпоста́сное, бл҃гости и҆ безмѣ́рныѧ пꙋчи́ны свѣ́тъ  пою́ще, возопїи́мъ вѣ́рнїи: бл҃гослове́нъ є҆сѝ бж҃е  ѻ҆тє́цъ на́шихъ. 
И҆́ный. І҆рмо́съ: Въ пещѝ ѻ҆́гненнѣй: 
На ѻ҆́блацѣхъ свѣ́та вознесы́йсѧ, и҆ спасы́й  мі́ръ, бл҃гослове́нъ бг҃ъ ѻ҆тє́цъ на́шихъ. 
На ра́мꙋ хрⷭ҇тѐ, заблꙋ́ждшее взе́мъ є҆стество̀,  возне́ссѧ бг҃ꙋ и҆ ѻ҆ц҃ꙋ̀ приве́лъ є҆сѝ. 
Возше́дый въ пло́ти къ безпло́тномꙋ ѻ҆ц҃ꙋ̀,  бл҃гослове́нъ бг҃ъ ѻ҆тє́цъ на́шихъ. 
Оу҆мерщвле́нное на́ше грѣхо́мъ є҆стество̀  взе́мъ, твоемꙋ̀ сво́йственномꙋ ѻ҆ц҃ꙋ̀ сп҃се, приве́лъ  є҆сѝ. 
И҆́ный. І҆рмо́съ: Росода́тельнꙋ: 
Побѣди́сте неи́стовствꙋ тезоимени́таго а҆́рїа,  неи́стовствовавшаго лю́тѣ, и҆ глаго́лавшаго на высотꙋ̀  непра́вєднаѧ. бж҃їю бо сн҃ꙋ ѿрече́сѧ вопи́ти:  бл҃гослове́нъ є҆сѝ бж҃е ѻ҆тє́цъ на́шихъ.  [Два́жды.] 
Сн҃а гро́мова подража́юще чꙋ́днїи, сло́ва ѻ҆ц҃ꙋ̀  собезнача́льна и҆ є҆динопресто́льна, ѻ҆гнезра́чными  оу҆сты̀ ва́шими всѣ́хъ наꙋчи́сте вопи́ти: бл҃гослове́нъ  є҆сѝ бж҃е ѻ҆ц҃ъ на́шихъ. [Два́жды.] 
Сла́ва: 
Ꙗ҆́кѡ крила́тїи, сло́вꙋ помо́гшїи, прїидо́сте  бг҃облаже́ннїи, ѿ конє́цъ бо вселе́нныѧ собра̀ ва́съ  дх҃ъ ст҃ы́й вопи́ти: бл҃гослове́нъ є҆сѝ бж҃е ѻ҆ц҃ъ  на́шихъ. (л. св҃і ѡ҆б.) 
И҆ ны́нѣ: бг҃оро́диченъ: 
Ю҆́ношы трѝ пе́щь не ѡ҆палѝ, ржⷭ҇тво̀  проѡбразꙋ́ющыѧ твоѐ: бж҃е́ственный бо ѻ҆́гнь тебѐ не  ѡ҆пали́въ, всели́сѧ въ тѧ̀, и҆ всѣ́хъ просвѣтѝ  вопи́ти: благослове́нна є҆сѝ бг҃а пло́тїю поро́ждшаѧ. 
Катава́сїа: Согла́снаѧ возшꙋмѣ̀ ѻ҆рга́нскаѧ: 
Пѣ́снь и҃. 
І҆рмо́съ: И҆з̾ пла́мене преподѡ́бнымъ ро́сꙋ  и҆сточи́лъ є҆сѝ, и҆ пра́веднагѡ же́ртвꙋ водо́ю  попали́лъ є҆сѝ: всѧ̑ во твори́ши хрⷭ҇тѐ, то́кмѡ є҆́же  хотѣ́ти, тѧ̀ превозно́симъ во всѧ̀ вѣ́ки. 
І҆ꙋдє́йскїѧ дре́вле пророкоꙋбі́йцы лю́ди,  бг҃оꙋбі́йцы за́висть ны́нѣ содѣ́ла, тебѐ на кре́стъ  возне́сшыѧ, сло́ве бж҃їй: є҆го́же превозно́симъ во всѧ̀  вѣ́ки. 
Нбⷭ҇ныхъ крⷭ҇тъ не ѡ҆ста́вилъ є҆сѝ, и҆ во а҆́дъ  соше́дъ, всего̀ совоздви́глъ є҆сѝ хрⷭ҇тѐ, лежа́щаго во  гно́и человѣ́ка. тѣ́мже тѧ̀ пое́мъ во всѧ̀ вѣ́ки. 
Бг҃оро́диченъ: 
Ѿ свѣ́та свѣтода́вца сло́ва зачала̀ є҆сѝ, и҆  ро́ждши несказа́ннѡ пресꙋ́щественнаго: дх҃ъ бо въ тѧ̀  дв҃о бжⷭ҇твенный всели́сѧ. тѣ́мже тѧ̀ пое́мъ во всѧ̑  вѣ́ки. 
И҆́нъ. І҆рмо́съ: И҆з̾ ѻ҆ц҃а̀ пре́жде вѣ̑къ: 
Во двою̀ сꙋществꙋ̀ возлетѣ́вшаго жизнода́вца  хрⷭ҇та̀ на небеса̀ со сла́вою, и҆ ѻ҆ц҃ꙋ̀ сосѣдѧ́ща,  свѧще́нницы по́йте, лю́дїе превозноси́те во всѧ̀ вѣ́ки. 
Ѿ рабо́ты і҆́дѡльскїѧ тва́рь и҆зба́вившаго, и҆  предста́вившаго тꙋ̀ свобо́днꙋ своемꙋ̀ ѻ҆ц҃ꙋ̀, тебѐ  сп҃се пое́мъ, и҆ тебѐ превозно́симъ во всѧ̀ вѣ́ки. (л.  сг҃і) 
Свои́мъ схожде́нїемъ низложи́вшаго сꙋпоста́та, и҆  свои́мъ возше́ствїемъ возне́сшаго человѣ́ки, свѧще́нницы  по́йте, лю́дїе превозноси́те во всѧ̀ вѣ́ки. 
Бг҃оро́диченъ: 
Херꙋві́мѡвъ превы́шшаѧ ꙗ҆ви́ласѧ є҆сѝ бцⷣе  чи́стаѧ, во чре́вѣ твое́мъ си́ми носи́маго носи́вшаѧ:  є҆го́же съ безпло́тными человѣ́цы славосло́вимъ во всѧ̑  вѣ́ки. 
И҆́нъ. І҆рмо́съ: И҆з̾ пла́мене преподѡ́бнымъ: 
Просвѣти́вшесѧ лꙋча́ми твоегѡ̀ бж҃ества̀ блазі́и  твоѝ па́стырїе, тебѐ и҆сповѣ́даша бытїю̀ содѣ́телѧ  всѣ́хъ и҆ гдⷭ҇а: є҆го́же превозно́симъ во всѧ̀ вѣ́ки.  [Два́жды.] 
Ли́къ па́стырей приснопа́мѧтный собра́всѧ,  бг҃омꙋ́дреннѡ трⷪ҇цꙋ несозда́ннꙋю ны́нѣ бг҃осло́вѧ,  всѣ́хъ оу҆чи́тъ вопи́ти: тѧ̀ превозно́симъ во всѧ̑  вѣ́ки. [Два́жды.] 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Сщ҃еннонача́льницы, па́стырїе достосла́внїи,  хрⷭ҇то́вꙋ цр҃ковь просвѣща́ютъ, и҆ны́й и҆́нꙋдꙋ сїю̀  ѡ҆свѣща́юще, и҆ превозносѧ́ще во всѧ̀ вѣ́ки. 
Бг҃оро́диченъ: 
Та́йнѡ во ѻ҆́бразѣхъ предви́дѣша тебѐ проро́цы  всѝ, сло́во ро́ждшꙋю, пло́ть бо и҆з̾ тебѐ взе́мый се́й  про́йде сꙋгꙋ́бъ: є҆го́же превозно́симъ во всѧ̀ вѣ́ки. 
Та́же, Хва́лимъ, бл҃гослови́мъ, покланѧ́емсѧ  гдⷭ҇ви, пою́ще, и҆ превозносѧ́ще во всѧ̀ вѣ́ки. 
Катава́сїа: Разрѣша́етъ оу҆́зы: 
Пое́мъ, Честнѣ́йшꙋю: (л. сг҃і ѡ҆б.) 
Пѣ́снь ѳ҃. 
І҆рмо́съ: Бг҃а человѣ́кѡмъ невозмо́жно ви́дѣти,  на него́же не смѣ́ютъ чи́ни а҆́гг҃льстїи взира́ти:  тобо́ю бо всечⷭ҇таѧ, ꙗ҆ви́сѧ чл҃вѣ́кѡмъ сло́во  воплоще́нно, є҆го́же велича́юще, съ нбⷭ҇ными вѡ́и, тѧ̀  оу҆блажа́емъ. 
Страсте́мъ неприча́стенъ ты̀ пребы́лъ є҆сѝ  сло́ве бж҃їй, пло́тїю прїѡбщи́всѧ страсте́мъ: но рѣши́ши  ѿ страсте́й человѣ́ка, страсте́мъ бы́въ стра́сть сп҃се  на́шъ, є҆ди́нъ бо є҆сѝ безстра́стенъ и҆ всеси́ленъ. 
Тлю̀ сме́ртнꙋю прїе́мъ, и҆ тлѣ́нїѧ соблю́лъ  є҆сѝ тѣ́ло твоѐ невкꙋ́сно: твоѧ́ же животворѧ́щаѧ и҆  бжⷭ҇твеннаѧ влⷣко дꙋша̀, во а҆́дѣ не ѡ҆ста́влена  бы́сть, но ꙗ҆́коже ѿ сна̀ воскре́съ, на́съ  совоздви́глъ є҆сѝ. 
Трⷪ҇ченъ: 
Бг҃а ѻ҆ц҃а̀, сн҃а собезнача́льна, всѝ человѣ́цы  оу҆стна́ми оу҆́бѡ чи́стыми сла́вимъ: неизрече́ннꙋю же  и҆ пресла́внꙋю дх҃а всест҃а́гѡ си́лꙋ почита́емъ: є҆ди́на  бо є҆́сть всеси́льнаѧ трⷪ҇ца неразлꙋ́чнаѧ. 
И҆́нъ. І҆рмо́съ: Тѧ̀ па́че оу҆ма̀ и҆ словесѐ,  мт҃рь бж҃їю: 
Тебѐ и҆зба́вителѧ мі́ра хрⷭ҇та̀ бг҃а, а҆пⷭ҇ли  ви́дѧще бж҃е́ственнѡ возвыша́ема, со стра́хомъ и҆гра́юще  велича́хꙋ. 
Твою̀ ѡ҆божи́вшꙋюсѧ пло́ть зрѧ́ще хрⷭ҇тѐ, на  высотѣ̀ а҆́гг҃ли, дрꙋ́гъ ко дрꙋ́гꙋ глаго́лахꙋ:  вои́стиннꙋ се́й є҆́сть бг҃ъ на́шъ. 
Тебѐ безпло́тныхъ чи́нове хрⷭ҇тѐ бж҃е, на  ѻ҆́блацѣхъ взе́млема ви́дѧще взыва́хꙋ: сла́вы цр҃ю̀  врата̀ возми́те. 
Бг҃оро́диченъ: 
Ра́дꙋйсѧ бцⷣе, мт҃и хрⷭ҇та̀ бг҃а, є҆го́же  родила̀ є҆сѝ, дне́сь ѿ землѝ возноси́ма, со а҆пⷭ҇лы  зрѧ́щи возвелича́ла є҆сѝ. (л. сд҃і) 
И҆́нъ. І҆рмо́съ: Бг҃а человѣ́кѡмъ: 
Ѡ҆брѣ́тъ вы̀ спобо́рники собра̀, держа́вною  си́лою воѡрꙋжи́въ дх҃а, ѻ҆ц҃ꙋ̀ собезнача́льное, и҆  сопрⷭ҇то́льное сло́во, пре́жде вѣ́къ сꙋ́щее: є҆го́же  ны́нѣ всесвѧще́ннїи, съ нбⷭ҇ными во́инствы при́снѡ  сла́вите. [Два́жды.] 
Па́жить а҆́рїевꙋ лю́тыѧ є҆́реси, ꙗ҆́кѡ вра́чеве  дꙋша́мъ же и҆ тѣлесє́мъ оу҆ста́висте, сщ҃е́нный вѣ́ры  сѷмво́лъ всѣ̑мъ и҆зложи́вше, и҆́же ны́нѣ держа́ще,  па́мѧть ва́шꙋ свѧщеннодѣ́телїе при́снѡ сла́вимъ.  [Два́жды.] 
Сла́ва: 
Ꙗ҆́кѡ свѣ́тъ сы́й хрⷭ҇тѐ пречи́стый, ѿ  страсте́й мглы̀ дꙋ́шꙋ мою̀ ѡ҆чи́сти, моли́твами влⷣко  твои́хъ слꙋжи́телей, ны́нѣ тебѐ проповѣ́давшихъ  безнача́льна, несозда́нна, зижди́телѧ же всѣ́хъ и҆ бг҃а,  и҆ ѻ҆ц҃ꙋ̀ собезнача́льна. 
И҆ ны́нѣ: бг҃оро́диченъ: 
Мє́ртвымъ воскресе́нїе ны́нѣ дарова́сѧ твои́мъ  неизрече́ннымъ и҆ неизглаго́ланнымъ ржⷭ҇тво́мъ, бцⷣе  влⷣчце: жи́знь бо и҆з̾ тебѐ пло́тїю ѡ҆бложе́на всѣ̑мъ  возсїѧ̀, и҆ сме́рти неꙋскла́бное ꙗ҆́вѣ разрꙋшѝ. 
Катава́сїа: Ра́дꙋйсѧ цр҃и́це: 
Ст҃ъ гдⷭ҇ь бг҃ъ на́шъ. [Три́жды.] 
Є҆ѯапостїла́рїй воскре́сенъ: 
Тїверїа́дское мо́ре съ дѣтьмѝ зеведе́овыми,  наѳана́ила съ петро́мъ же, и҆ съ дрꙋги́ма двѣма̀  дре́вле, и҆ ѳѡмꙋ̀ и҆мѧ́ше на ло́вѣ, и҆̀же хрⷭ҇то́вымъ  повелѣ́нїемъ ѡ҆деснꙋ́ю вве́ргше, мно́жество и҆звлеко́ша  ры́бъ: є҆го́же пе́тръ позна́въ, къ немꙋ̀ бродѧ́ше,  и҆̀мже тре́тїе ꙗ҆вле́йсѧ, и҆ хлѣ́бъ показа̀, и҆ ры́бꙋ  на оу҆́глехъ. (л. сд҃і ѡ҆б.) 
Сла́ва: ѻ҆ц҃є́въ. Подо́бенъ: Жєны̀  оу҆слы́шите: 
Ѻ҆ц҃ъ бж҃е́ственныхъ дне́сь па́мѧть пра́зднꙋюще,  моле́ньми тѣ́хъ мо́лимъ всеще́дре: всѧ́кагѡ вреда̀  є҆ресе́й и҆зба́ви лю́ди твоѧ̀ гдⷭ҇и, и҆ всѧ̑ сподо́би,  ѻ҆ц҃а̀ сло́ва сла́вити, и҆ всест҃а́го дх҃а. 
И҆ ны́нѣ: вознесе́нїѧ: 
Оу҆ченикѡ́мъ зрѧ́щымъ тѧ̀, возне́слсѧ є҆сѝ  хрⷭ҇тѐ ко ѻ҆ц҃ꙋ̀ сосѣдѧ̀, а҆́гг҃ли предтекꙋ́ще  зовѧ́хꙋ: возми́те врата̀, возми́те, цр҃ь бо взы́де къ  нача́льномꙋ свѣ́тꙋ сла́вы. 
На хвали́техъ, Всѧ́кое дыха́нїе: поста́вимъ  стїхѡ́въ и҃. И҆ пое́мъ стїхи̑ры воскре́сны, д҃: И҆  ст҃ы̑мъ ѻ҆ц҃є́мъ, д҃. 
Стїхи̑ры воскре́сны, гла́съ ѕ҃: 
Крⷭ҇тъ тво́й гдⷭ҇и, жи́знь и҆ воскресе́нїе лю́демъ  твои̑мъ є҆́сть, и҆ на́нь надѣ́ющесѧ, тебѐ воскре́сшаго  бг҃а на́шего пое́мъ: поми́лꙋй на́съ. 
Погребе́нїе твоѐ влⷣко, ра́й ѿве́рзе  человѣ́ческомꙋ ро́дꙋ, и҆ ѿ тлѝ и҆зба́вльшесѧ, тебѐ  воскре́сшаго бг҃а на́шего пое́мъ: поми́лꙋй на́съ. 
Со ѻ҆ц҃е́мъ и҆ дх҃омъ хрⷭ҇та̀ воспои́мъ  воскре́сшаго и҆з̾ ме́ртвыхъ, и҆ къ немꙋ̀ возопїи́мъ: ты̀  є҆сѝ жи́знь на́ша и҆ воскресе́нїе, поми́лꙋй на́съ. 
Тридне́венъ воскре́слъ є҆сѝ хрⷭ҇тѐ и҆з̾  гро́ба, ꙗ҆́коже є҆́сть пи́сано, совоздви́гнꙋвый  пра́ѻц҃а на́шего: тѣ́мже тѧ̀ и҆ сла́витъ ро́дъ  человѣ́ческїй, и҆ пое́тъ твоѐ воскрⷭ҇нїе. 
И҆́ны стїхи̑ры ст҃ы́хъ ѻ҆ц҃ъ, гла́съ ѕ҃. 
Подо́бенъ: Всю̀ ѿложи́вше: 
Всѐ собра́вше дꙋше́вное хꙋдо́жество, и҆  бж҃е́ственнымъ дх҃омъ сразсмотри́вше, нбⷭ҇ный и҆ честны́й  сѷмво́лъ вѣ́ры,  (л. сє҃і) честні́и ѻ҆ц҃ы̀ бг҃опи́саннѣ начерта́ша: въ  не́мже ꙗ҆́вственнѣйше ро́ждшемꙋ собезнача́льнаго сло́ва  наꙋча́ютъ, и҆ всеи́стиннѡ є҆диносꙋ́щнаго, а҆пⷭ҇льскимъ  послѣ́дꙋюще проѧвле́ннѡ оу҆че́нїємъ, бл҃госла́внїи и҆  пребога́тїи и҆́стиннѡ, и҆ бг҃омꙋ́дрїи. 
Всѐ прїе́мше оу҆́мное сїѧ́нїе ст҃а́гѡ дх҃а,  преесте́ственнѣйшее бл҃госло́вїе, кра́ткими глаго́лы, и҆  мно́гимъ ра́зꙋмомъ бг҃одꙋхнове́ннѡ провѣща́ша: ꙗ҆́кѡ  хрⷭ҇то́вы проповѣ́дницы, є҆ѵⷢ҇льскихъ предста́телїе  оу҆че́нїй бл҃же́ннїи, и҆ бл҃гочести́выхъ преда́нїй,  свы́ше прїе́мше си́хъ ѿкрове́нїе ꙗ҆́вѣ, и҆  просвѣ́щшесѧ, и҆зложи́ша вѣ́рꙋ бг҃онаꙋче́ннꙋю. 
Сті́хъ: Бл҃гослове́нъ є҆сѝ гдⷭ҇и бж҃е ѻ҆тє́цъ  на́шихъ: 
Всѐ собра́вше па́стырское и҆скꙋ́сство, и҆  ꙗ҆́рость подви́гше ны́нѣ пра́веднѣйшꙋю,  ѿмсти́тельнѣ тѧ̑жкїѧ ѿгна́ша и҆ па̑гꙋбныѧ во́лки,  пра́щею дх҃а и҆зве́ргше ѿ цр҃ко́внагѡ и҆сполне́нїѧ,  па́дшыѧ ꙗ҆́кѡ къ сме́рти, и҆ ꙗ҆́кѡ неисцѣ́льнѡ  недꙋ́говавшыѧ бж҃е́ственнїи па́стырїе, и҆ ꙗ҆́кѡ рабѝ  и҆́стиннѣйшїи хрⷭ҇тѡ́вы, и҆ бж҃е́ственнагѡ  проповѣ́данїѧ таи́нницы свѧще́ннѣйшїи. 
Сті́хъ: Собери́те є҆мꙋ̀ преподѡ́бныѧ є҆гѡ̀: 
И҆ па́ки а҃-ю стїхи́рꙋ: Всѐ собра́вше дꙋше́вное: 
Сла́ва: гла́съ и҃: 
Ст҃ы́хъ ѻ҆ц҃є́въ ли́къ, ѿ конє́цъ вселе́нныѧ  сте́кшїйсѧ, ѻ҆ц҃а̀ и҆ сн҃а и҆ дх҃а ст҃а́го, є҆ди́но  сꙋщество̀ наꙋчи́ша и҆ є҆стество̀, и҆ та́йнꙋ бг҃осло́вїѧ  ꙗ҆́снѡ преда́ша цр҃кви: и҆̀хже похвалѧ́юще вѣ́рою  оу҆блажи́мъ, глаго́люще: ѽ бж҃е́ственный по́лче,  бг҃оглаго́ливїи ѻ҆рꙋ́жницы ѡ҆полче́нїѧ гдⷭ҇нѧ, ѕвѣ́зды  многосвѣ̑тлыѧ мы́сленныѧ тве́рди, (с. сє҃і ѡ҆б.)  та́инственнагѡ сїѡ́на неѡбори́мїи столпѝ,  мѷродохнове́ннїи цвѣ́ти ра́йстїи, всезлата̑ѧ оу҆ста̀  сло́ва, нїке́йскаѧ похвало̀, вселе́нныѧ оу҆краше́нїе,  прилѣ́жнѡ моли́тесѧ ѡ҆ дꙋша́хъ на́шихъ. 
И҆ ны́нѣ: Преблгⷭ҇ве́нна є҆сѝ бцⷣе дв҃о: 
Славосло́вїе вели́кое. Тропа́рь воскре́сенъ то́чїю.  є҆ктєнїѝ и҆ ѿпꙋ́стъ. И҆ и҆схожде́нїе въ притво́ръ. 
Сла́ва, и҆ ны́нѣ: 
Стїхи́ра є҆ѵⷢ҇льскаѧ, гла́съ ѕ҃: 
По є҆́же во а҆́дъ соше́ствїи, и҆ є҆́же и҆з̾  ме́ртвыхъ воскресе́нїи, скорбѧ́ще ꙗ҆́коже досто́ѧше, ѡ҆  разлꙋче́нїи твое́мъ хрⷭ҇тѐ, оу҆ченицы̀ на дѣ́ланїе  ѡ҆брати́шасѧ, и҆ па́ки кораблѧ̀ и҆ мре́жи, и҆ ло́ва  нигдѣ́же. но ты̀ сп҃се, ꙗ҆ви́всѧ ꙗ҆́кѡ влⷣка всѣ́хъ,  ѡ҆деснꙋ́ю мрє́жи повелѣва́еши воврещѝ, и҆ бы́сть  сло́во дѣ́ло вско́рѣ. и҆ мно́жество ры́бъ мно́гое, и҆  ве́черѧ стра́ннаѧ гото́ва на землѝ: є҆ѧ́же  причасти́вшымсѧ тогда̀ твои̑мъ оу҆ченикѡ́мъ, и҆ на́съ  ны́нѣ мы́сленнѡ сподо́би наслади́тисѧ, человѣколю́бче  гдⷭ҇и. 
И҆ поꙋче́нїе стꙋді́тово, и҆ ча́съ пе́рвый. На а҃-мъ  часѣ̀ тропа́рь воскре́сенъ. Сла́ва: пра́здника: И҆  ны́нѣ: бг҃оро́диченъ часѡ́въ. По трист҃о́мъ конда́къ  пра́здника. На г҃-мъ часѣ̀ тропа́рь воскре́сенъ. Сла́ва:  ѻ҆ц҃є́въ. И҆ ны́нѣ: бг҃оро́диченъ часѡ́въ. По  трист҃о́мъ конда́къ ѻ҆ц҃є́въ. Та́же и҆ на про́чихъ  часѣ́хъ, тропа́рь и҆ конда́къ пра́здника, и҆ ѻ҆ц҃є́въ,  глаго́лемъ премѣнѧ́юще. 
На лїтꙋргі́и блаже́нна гла́са. Гла́съ ѕ҃: 
Помѧни́ мѧ бж҃е сп҃се мо́й, є҆гда̀ прїи́деши во  црⷭ҇твїи твое́мъ: и҆ спаси́ мѧ, ꙗ҆́кѡ є҆ди́нъ  человѣколю́бецъ. (л. сѕ҃і) 
Дре́вомъ а҆да́ма прельсти́вшагосѧ, дре́вомъ  кре́стнымъ па́ки спа́слъ є҆сѝ, и҆ разбо́йника вопїю́ща:  помѧни́ мѧ гдⷭ҇и во црⷭ҇твїи твое́мъ. 
А҆́дова врата̀ и҆ верєѝ сокрꙋши́вый жизнода́вче,  воскреси́лъ є҆сѝ всѧ̑ сп҃се, вопїю́щыѧ: сла́ва  воста́нїю твоемꙋ̀. 
Помѧни́ мѧ, и҆́же сме́рть плѣни́вый погребе́нїемъ  твои́мъ, и҆ воскресе́нїемъ твои́мъ ра́дости всѧ̑  и҆спо́лнивый, ꙗ҆́кѡ благоꙋтро́бенъ. 
И҆ пра́здника пѣ́снь д҃-ѧ, на д҃: и҆ ѻ҆ц҃є́въ  пѣ́снь ѕ҃-ѧ, на д҃. По вхо́дѣ глаго́лемъ тропа́рь  воскре́сенъ: та́же вознесе́нїѧ, и҆ ѻ҆ц҃є́въ. Сла́ва:  конда́къ ѻ҆ц҃є́въ. И҆ ны́нѣ: вознесе́нїѧ. 
Вмѣ́стѡ прокі́мна пѣ́снь ѻ҆ц҃є́въ, гла́съ д҃: 
Бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ: и҆  хва́льно и҆ просла́влено и҆́мѧ твоѐ во вѣ́ки. 
Сті́хъ: Ꙗ҆́кѡ пра́веденъ є҆сѝ ѡ҆ всѣ́хъ,  ꙗ҆̀же сотвори́лъ є҆сѝ на́мъ: 
А҆пⷭ҇лъ въ дѣѧ́нїихъ, зача́ло м҃д: Сꙋдѝ па́ѵелъ  ми́мѡ и҆тѝ є҆фе́съ: А҆ллилꙋ́їа, гла́съ а҃: Бг҃ъ  богѡ́въ гдⷭ҇ь глаго́ла, и҆ призва̀ зе́млю ѿ восто́къ  со́лнца до за̑падъ. Сті́хъ: Собери́те є҆мꙋ̀  преподѡ́бныѧ є҆гѡ̀, завѣща́ющыѧ завѣ́тъ є҆гѡ̀ ѡ҆  же́ртвахъ. Є҆ѵⷢ҇лїе ѿ і҆ѡа́нна, зача́ло н҃ѕ:  Возве́дъ і҆и҃съ ѻ҆́чи своѝ на нб҃о: Прича́стный:  Хвали́те гдⷭ҇а съ нб҃съ: Дрꙋгі́й: Ра́дꙋйтесѧ:  А҆ллилꙋ́їа, три́жды. 


(л. сѕ҃і ѡ҆б.) 
Въ недѣ́лю ве́чера, 
на Гдⷭ҇и воззва́хъ: поста́вимъ стїхѡ́въ ѕ҃, и҆  пое́мъ стїхи̑ры ст҃ы́хъ ѻ҆ц҃ъ, г҃, гла́съ ѕ҃. 
Подо́бенъ: Ѿча́ѧннаѧ: 
И҆з̾ чре́ва роди́лсѧ є҆сѝ пре́жде денни́цы, ѿ  ѻ҆ц҃а̀ безмт҃ренъ пре́жде вѣ́къ: а҆́ще и҆ а҆́рїй тва́рь  тѧ̀, а҆ не бг҃а сла́витъ, де́рзостїю смѣша́ѧ тѧ̀  зижди́телѧ тва́ремъ безꙋ́мнѡ, вещество̀ ѻ҆гнѧ̀ вѣ́чнагѡ  себѣ̀ сокро́вищствꙋѧй. но собо́ръ, и҆́же въ нїке́и, сн҃а  бж҃їѧ тѧ̀ проповѣ́да гдⷭ҇и, ѻ҆ц҃ꙋ̀ и҆ дх҃ꙋ  сопресто́льна. 
Кто̀ твою̀ сп҃се ри́зꙋ раздра̀; а҆́рїй, ты̀ ре́клъ  є҆сѝ, и҆́же трⷪ҇цы пресѣчѐ є҆диноче́стное нача́ло въ  раздѣлє́нїѧ: се́й ѿве́рже тѧ̀ бы́ти є҆ди́наго ѿ  трⷪ҇цы, се́й и҆ несто́рїа оу҆́читъ бцⷣꙋ не глаго́лати.  но собо́ръ, и҆́же въ нїке́и сн҃а бж҃їѧ тѧ̀ проповѣ́да  гдⷭ҇и, ѻ҆ц҃ꙋ̀ и҆ дх҃ꙋ сопресто́льна. 
Въ бре́гъ па́даетъ грѣха̀, а҆́рїй  возненави́дѣвый свѣ́та ви́дѣти, и҆ бж҃е́ственною  растерза́етсѧ оу҆́дицею внꙋ́треннихъ, всѐ и҆зда́ти  сꙋщество̀ и҆ дꙋ́шꙋ нꙋ́жнѡ, дрꙋгі́й і҆ꙋ́да бы́въ нра́вомъ  и҆ ѻ҆́бразомъ. но собо́ръ, и҆́же въ нїке́и, сн҃а бж҃їѧ  тѧ̀ проповѣ́да гдⷭ҇и, ѻ҆ц҃ꙋ̀ и҆ дх҃ꙋ сопресто́льна. 
И҆ мине́и ст҃а́гѡ, г҃. Сла́ва: гла́съ ѕ҃. 
Та́инствєнныѧ дне́сь дх҃а трꙋбы̑, бг҃онѡ́сныѧ  ѻ҆ц҃ы̀ восхва́лимъ пѣснопѣ́вшыѧ посредѣ̀ цр҃кве,  пѣ́снь сли́чнꙋю бг҃осло́вїѧ, трⷪ҇цꙋ є҆ди́нꙋ  непремѣ́ннꙋю, сꙋщество́ же и҆ бж҃ество̀: низложи́тели  а҆́рїевы, и҆ правосла́вныхъ побо́рники, молѧ́щыѧсѧ  всегда̀ гдⷭ҇ꙋ, поми́ловатисѧ дꙋша́мъ на́шымъ. (л. сз҃і) 
И҆ ны́нѣ, гла́съ то́йже: 
На гора́хъ ст҃ы́хъ зрѧ́ще твоѐ вознесе́нїе  хрⷭ҇тѐ, сїѧ́нїе сла́вы ѻ҆́ч҃и, пое́мъ тво́й  свѣтоѻбра́зный лица̀ зра́къ, кла́нѧемсѧ страсте́мъ  твои̑мъ, почита́емъ воскресе́нїе, сла́вное вознесе́нїе  сла́вѧще, поми́лꙋй на́съ. 
На стїхо́внѣ стїхи̑ры, гла́съ ѕ҃: Всѐ  собра́вше дꙋше́вное хꙋдо́жество: со стїхѝ и҆́хъ.  Пи́саны сегѡ̀ днѐ на хвали́техъ. 
Сла́ва, гла́съ г҃: 
А҆по́стольскихъ преда́нїй и҆звѣ́стнїи храни́телїе  бы́сте ст҃і́и ѻ҆ц҃ы̀: ст҃ы́ѧ бо трⷪ҇цы є҆диносꙋ́щное  правосла́внѡ наꙋчи́вше, а҆́рїево хꙋле́нїе собо́рнѣ  низложи́сте, съ ни́мъ же и҆ македо́нїа дх҃обо́рца  ѡ҆бличи́вше, ѡ҆сꙋди́сте несто́рїа, є҆ѵтѵ́хїа и҆  дїоско́ра, саве́ллїа же и҆ севи́ра безгла́внаго: и҆́хже  пре́лести и҆спроси́те и҆зба́витисѧ на́мъ, и҆ нескве́рнꙋ  на́шемꙋ житїю̀ въ вѣ́рѣ сохрани́тисѧ, мо́лимсѧ. 
И҆ ны́нѣ: гла́съ ѕ҃: 
Взы́де бг҃ъ въ воскликнове́нїи, гдⷭ҇ь во гла́сѣ  трꙋ́бнѣ, є҆́же вознестѝ па́дшїй ѻ҆́бразъ а҆да́мовъ,  и҆ посла́ти дх҃а оу҆тѣ́шителѧ, є҆́же ѡ҆свѧти́ти дꙋ́шы  на́шѧ. 
Ѿпꙋсти́тельный тропа́рь, гла́съ и҃:  Препросла́вленъ є҆сѝ хрⷭ҇тѐ бж҃е на́шъ: Сла́ва:  ст҃а́гѡ, а҆́ще є҆́сть: а҆́ще ли нѝ, Сла́ва, и҆ ны́нѣ:  пра́здника, гла́съ д҃: Возне́слсѧ є҆сѝ во сла́вѣ:  И҆ ѿдае́тсѧ послѣ́дованїе ст҃ы́хъ ѻ҆ц҃ъ. (л.  сз҃і ѡ҆б.) 
Въ понедѣ́льникъ седмы́ѧ недѣ́ли на оу҆́трени, 
По а҃-мъ стїхосло́вїи сѣда́ленъ, гла́съ а҃. 
Подо́бенъ: Ка́мени запеча́танꙋ: 
А҆́гг҃лѡмъ дивѧ́щымсѧ восхо́да стра́нномꙋ, и҆  оу҆ченикѡ́мъ оу҆жаса́ющымсѧ стра́шномꙋ взы́тїѧ,  возше́лъ є҆сѝ со сла́вою ꙗ҆́кѡ бг҃ъ, и҆ врата̀ тебѣ̀  взѧ́шасѧ сп҃се. сегѡ̀ ра́ди си̑лы небє́сныѧ дивлѧ́хꙋсѧ,  вопїю́ще: сла́ва снизхожде́нїю твоемꙋ̀ сп҃се, сла́ва  ца́рствїю твоемꙋ̀, сла́ва вознесе́нїю твоемꙋ̀, є҆ди́не  человѣколю́бче. [Два́жды.] 
По в҃-мъ стїхосло́вїи, сѣда́ленъ. Подо́бенъ:  то́йже: 
А҆́дꙋ плѣни́вшꙋсѧ ѿ тебѐ животода́вче, и҆  мі́рꙋ просвѣти́вшꙋсѧ во твое́мъ воскресе́нїи, возше́лъ  є҆сѝ со сла́вою сп҃се, всѧ̑ ѡ҆бдержа́й рꙋко́ю. сегѡ̀  ра́ди со а҆́гг҃лы славосло́вимъ тѧ̀ вседержи́телю гдⷭ҇и:  сла́ва вознесе́нїю твоемꙋ̀ хрⷭ҇тѐ, сла́ва ца́рствїю  твоемꙋ̀, сла́ва бл҃гоꙋтро́бїю твоемꙋ̀, є҆ди́не  человѣколю́бче. [Два́жды.] 
Ѱало́мъ н҃. Канѡ́нъ пра́здника, д҃-гѡ гла́са, со  і҆рмосы̀ на и҃, и҆ мине́и на д҃. Конда́къ, и҆  є҆ѯапостїла́рїй пра́здника. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Сло́ва оу҆ченикѡ́мъ вѣ́рнїи совозме́мсѧ  добродѣ́тели на го́ры, ꙗ҆́кѡ да хрⷭ҇то́вꙋ сла́вꙋ  ви́дѣти сподо́бимсѧ. 
Сті́хъ: Всѝ ꙗ҆зы́цы восплещи́те рꙋка́ми: 
Посрами́шасѧ ꙗ҆́вѣ манїхє́йскаѧ оу҆мышлє́нїѧ,  оу҆мы̀ ѡ҆ ни́хже недоꙋмѣва́хꙋсѧ, хрⷭ҇то́во ꙗ҆́вѣ  сказꙋ́юще съ пло́тїю вознесе́нїе. (л. си҃і) 
Сті́хъ: Взы́де бг҃ъ въ воскликнове́нїи: 
Воскли́кни, ѽ дв҃де, ра́дꙋѧсѧ цѣвни́цею:  вознесы́йсѧ бо хрⷭ҇то́съ, вещмѝ словеса̀ оу҆твержда́етъ  проро́чества твоегѡ̀. 
Сла́ва, и҆ ны́нѣ, гла́съ в҃: 
Возне́слсѧ є҆сѝ во сла́вѣ на горѣ̀ ма́сличнѣй  хрⷭ҇тѐ бж҃е, пред̾ твои́ми оу҆ченикѝ, и҆ сѣ́лъ  є҆сѝ ѡ҆деснꙋ́ю ѻ҆ц҃а̀, всѧ́чєскаѧ и҆сполнѧ́ѧй  бж҃ество́мъ: и҆ посла́лъ є҆сѝ и҆̀мъ дх҃а ст҃а́го,  просвѣща́юща и҆ оу҆твержда́юща, и҆ ѡ҆свѧща́юща дꙋ́шы  на́шѧ. 
На лїтꙋргі́и блажє́нна ѿ канѡ́на пѣ́снь є҃- ѧ, на ѕ҃. 
Въ понедѣ́льникъ ве́чера, 
На Гдⷭ҇и воззва́хъ: стїхи̑ры пра́здника, г҃. И҆  мине́и, г҃. 
Вознесе́нїѧ, гла́съ д҃. Подо́бенъ: Да́лъ  є҆сѝ зна́менїе: 
Пострада́лъ є҆сѝ ꙗ҆́кѡ человѣ́къ безстра́стный  бж҃ество́мъ, и҆ воскре́слъ є҆сѝ тридне́венъ плѣни́вый  сме́рть, и҆ совоскреси́въ всѧ̑ и҆стлѣ́вшыѧ, и҆  возне́слсѧ є҆сѝ хрⷭ҇тѐ ко ѻ҆ц҃ꙋ̀, ѡ҆бѣща́въ посла́ти  оу҆тѣ́шителѧ сщ҃є́ннымъ а҆пⷭ҇лѡмъ твои̑мъ, і҆и҃се  всеси́льне, сп҃се дꙋ́шъ на́шихъ. 
Вы̀ что̀ стоитѐ зрѧ́ще на не́бо; ви́димїи  а҆́гг҃ли, ꙗ҆́кѡ человѣ́цы глаго́лахꙋ, сло́ва  таи́нникѡмъ: се́й, є҆го́же зритѐ ѻ҆́блакомъ свѣ́тлымъ  возносѧ́щасѧ, то́йже прїи́детъ, и҆́мже ѻ҆́бразомъ  ви́дѣсте є҆го̀, сꙋди́ти мі́рꙋ, ꙗ҆́коже речѐ: ше́дше  оу҆̀бо всѧ̑ речє́ннаѧ сотвори́те. (л. си҃і ѡ҆б.) 
По є҆́же ѿ гро́ба твоегѡ̀ па́че постиже́нїѧ  воста́нїи, всеси́льне гдⷭ҇и, прїи́мъ и҆̀хже возлюби́лъ  є҆сѝ, да́же до виѳа́нїи и҆зве́лъ є҆сѝ сло́ве, и҆ на  горѣ̀ бы́въ є҆леѡ́нстѣй, си́хъ бл҃гослови́въ, и҆ та́кѡ  возне́слсѧ є҆сѝ, повинꙋ́ющымсѧ а҆́гг҃лѡмъ тебѣ̀,  і҆и҃се всеси́льне, сп҃се дꙋ́шъ на́шихъ. 
Сла́ва, и҆ ны́нѣ: гла́съ д҃: 
Є҆гда̀ прише́лъ є҆сѝ на го́рꙋ хрⷭ҇тѐ  є҆леѡ́нскꙋю, ѻ҆́ч҃ее соверши́ти благоволе́нїе,  оу҆жасо́шасѧ небе́снїи а҆́гг҃ли, и҆ оу҆страши́шасѧ  преиспо́днїи, предста́ша же оу҆ченицы̀ съ ра́достїю  тре́петни, ꙗ҆́кѡ глаго́лалъ є҆сѝ и҆̀мъ: ꙗ҆́кѡ  престо́лъ же готовлѧ́шесѧ проти́въ ѻ҆́блакъ ждꙋ́щїй:  врата́ же нб҃о ѿве́рзшее добро́тꙋ ꙗ҆влѧ́ше, и҆ землѧ̀  сокро́вища ѿкрыва́етъ, а҆да́мовꙋ схожде́нїю ꙗ҆́кѡ  позна́тисѧ, и҆ па́ки восхожде́нїю. но стопы̑ оу҆́бѡ  возвыша́хꙋсѧ, ꙗ҆́коже рꙋ́цѣ, оу҆ста́ же вельмѝ  благословлѧ́хꙋ, ꙗ҆́коже слы́шашесѧ. ѻ҆́блакъ  под̾е́млѧше, и҆ нб҃о внꙋ́трь тебѐ прїѧ́тъ. дѣ́ло сїѐ  гдⷭ҇и содѣ́лалъ є҆сѝ вели́кое и҆ пресла́вное, во  спасе́нїе дꙋ́шъ на́шихъ. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
И҆спо́лнивый бл҃же ѻ҆ч҃еское бл҃говоле́нїе,  соедини́вый же гѡ́рнѧѧ дѡ́льнимъ, возне́слсѧ є҆сѝ во  сла́вѣ къ пе́рвѣйшымъ. 
Сті́хъ: Всѝ ꙗ҆зы́цы восплещи́те рꙋка́ми: 
Возне́слсѧ є҆сѝ къ твоемꙋ̀ роди́телю ще́дре,  ѿѻнꙋ́дꙋ же не разлꙋчи́лсѧ є҆сѝ, и҆ возне́слъ є҆сѝ  до́лꙋ лежа́щее є҆стество̀ влⷣко. 
Сті́хъ: Взы́де бг҃ъ въ воскликнове́нїи: 
Ѻ҆́блакъ тѧ̀ свѣ́та воспрїѧ́тъ на высотꙋ̀, и҆  а҆́гг҃ли со (л. сѳ҃і) стра́хомъ и҆ тре́петомъ слꙋжа́хꙋ  бж҃е́ственномꙋ твоемꙋ̀ вознесе́нїю. 
Сла́ва, и҆ ны́нѣ: гла́съ д҃: 
Низше́дшее є҆стество̀ а҆да́мово въ до́льнѣйшыѧ  страны̀ землѝ, бж҃е новосотвори́вый собо́ю, превы́ше  всѧ́кагѡ нача́ла и҆ вла́сти возве́лъ є҆сѝ дне́сь:  ꙗ҆́кѡ бо возлюби́въ, спосади́лъ є҆сѝ: ꙗ҆́коже  поми́ловавъ, соедини́лъ є҆сѝ себѣ̀: ꙗ҆́кѡ соедини́вый  спострада́лъ є҆сѝ: ꙗ҆́кѡ безстра́стенъ пострада́въ, и҆  спросла́вилъ є҆сѝ. но безпло́тнїи, кто́ є҆сть се́й,  глаго́лахꙋ, кра́сный мꙋ́жъ, но не чл҃вѣ́къ то́чїю, бг҃ъ  же и҆ чл҃вѣ́къ, совокꙋпле́ннѡ и҆ ꙗ҆влѧ́емѡ; тѣ́мже  оу҆дивле́ни а҆́гг҃ли, во ѻ҆де́ждахъ лета́юще ѻ҆́крестъ  оу҆ченикѡ́въ, дрꙋзі́и же стоѧ́ще вопїѧ́хꙋ: мꙋ́жїе  галїле́йстїи, и҆́же ѿ ва́съ ѿи́де, се́й є҆́сть  і҆и҃съ чл҃вѣ́къ бг҃ъ, бг҃ъ чл҃вѣ́къ па́ки прїи́детъ,  сꙋдїѧ̀ живы́хъ и҆ ме́ртвыхъ, вѣ̑рнымъ же да́рꙋѧй  грѣхѡ́въ проще́нїе и҆ ве́лїю ми́лость. 
Во вто́рникъ на оу҆́трени, 
По а҃-мъ стїхосло́вїи сѣда́ленъ, гла́съ в҃. 
Подо́бенъ: Вы́шнихъ и҆щѧ̀: 
Свы́ше на зе́млю хрⷭ҇тѐ соше́лъ є҆сѝ, и҆ па́ки  ѿ землѝ на высотꙋ̀ восте́клъ є҆сѝ къ твоемꙋ̀  роди́телю, оу҆ченикѡ́мъ зрѧ́щымъ твоѐ восхожде́нїе: съ  ни́ми оу҆́бѡ пра́зднꙋюще пое́мъ твоѐ, сп҃се,  вознесе́нїе. [Два́жды]. 
По в҃-мъ стїхосло́вїи сѣда́ленъ, гла́съ г҃.  Подо́бенъ: Красотѣ̀ двⷭ҇тва: 
Превѣ́чное сло́во и҆ безнача́льное, є҆́же  оу҆́бѡ взѧ́тъ є҆стество̀ чл҃вѣ́ческое, ѡ҆бг҃отвори́въ  та́йнѡ, дне́сь (л. рѳ҃і ѡ҆б.) вознесѐ: а҆́гг҃ли  предтекꙋ́ще а҆пⷭ҇лѡмъ пока́зовахꙋ сего̀, и҆дꙋ́ща на  небеса̀ со сла́вою мно́гою. є҆мꙋ́же поклони́вшесѧ  глаго́лахꙋ: сла́ва бг҃ꙋ возне́сшемꙋсѧ. [Два́жды.] 
Ѱало́мъ н҃. Канѡ́нъ пра́здника со і҆рмосы̀ на и҃:  и҆ мине́и на д҃. Конда́къ и҆ є҆ѯапостїла́рїй  пра́здника. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Не ѡ҆ста́влю си́рыхъ, ꙗ҆̀же а҆́зъ собра́хъ, гдⷭ҇ь  дрꙋгѡ́мъ глаго́лаше, но послю̀ ва́мъ дх҃а ст҃а́го. 
Сті́хъ: Всѝ ꙗ҆зы́цы восплещи́те рꙋка́ми: 
А҆́гг҃ли премꙋ̑дрымъ вопїѧ́хꙋ а҆пⷭ҇лѡмъ: ѽ мꙋ́жїе  галїле́йстїи, и҆́мже ѻ҆́бразомъ зритѐ, то́й па́ки  прїи́детъ. 
Сті́хъ: Взы́де бг҃ъ въ воскликнове́нїи: 
Снидо́ша съ ра́достїю ѿ є҆леѡ́нскїѧ горы̀  оу҆ченицы̀ твоѝ сло́ве, сла́вѧще и҆ пою́ще  бж҃е́ственное твоѐ вознесе́нїе. 
Сла́ва, и҆ ны́нѣ: гла́съ д҃: 
Є҆гда̀ возне́слсѧ є҆сѝ во сла́вѣ хрⷭ҇тѐ бж҃е,  оу҆ченикѡ́мъ зрѧ́щымъ, ѻ҆́блацы под̾има́хꙋ тѧ̀ съ  пло́тїю, врата̀ взѧ́шасѧ небє́снаѧ, ли́къ а҆́гг҃льскїй  ра́довашесѧ съ весе́лїемъ, го́рнѣйшыѧ си̑лы зовѧ́хꙋ  глаго́люще: возми́те врата̀ кнѧ́зи ва́шѧ, и҆ вни́детъ  цр҃ь сла́вы. оу҆ченицы́ же дивѧ́щесѧ глаго́лахꙋ: не  разлꙋчи́сѧ на́съ па́стырю до́брый, но послѝ на́мъ дх҃а  твоего̀ прест҃а́го, наставлѧ́юща, и҆ оу҆твержда́юща, и҆  просвѣща́юща и҆ ѡ҆свѧща́юща дꙋ́шы на́шѧ. 
На лїтꙋргі́и блажє́нна ѿ канѡ́на пѣ́снь ѕ҃- ѧ, на ѕ҃. (л. с҃к) 
Во вто́рникъ ве́чера, 
На Гдⷭ҇и воззва́хъ: стїхи̑ры подо́бны  пра́здника, г҃: и҆ мине́и г҃. 
Стїхи̑ры пра́здника, гла́съ д҃. Подо́бенъ: Ꙗ҆́кѡ  до́блѧ: 
Зрѧ́щымъ бж҃є́ственнымъ твои̑мъ оу҆ченикѡ́мъ,  возне́слсѧ є҆сѝ къ нбⷭ҇нымъ, и҆ сѣ́лъ є҆сѝ ѡ҆деснꙋ́ю  роди́телѧ, тогѡ̀ неразлꙋче́нный пресꙋ́щественный сн҃е: и҆  ꙗ҆́коже ре́клъ є҆сѝ, посла́лъ є҆сѝ оу҆тѣ́шителѧ,  нбⷭ҇ныѧ земны̑ѧ сотворѧ́юща, мꙋ̑дрыѧ и҆ бг҃оглагѡ́ливыѧ,  и҆ сщ҃є́нныѧ а҆пⷭ҇лы твоѧ̑. 
Воплоти́лсѧ є҆сѝ за неизрече́ннꙋю і҆и҃се  бл҃гость, и҆ крⷭ҇тъ и҆ сме́рть безсме́ртне во́лею  претерпѣ́лъ є҆сѝ, и҆ па́ки тридне́венъ воскре́съ и҆з̾  ме́ртвыхъ, по дне́хъ четы́редесѧтихъ возне́слсѧ є҆сѝ,  ѿѻнꙋ́дꙋже пе́рвѣе соше́лъ є҆сѝ, оу҆мири́въ  земна̑ѧ, и҆ всѣ́хъ приве́дъ роди́телю. 
На ѻ҆́блацѣхъ ꙗ҆́кѡ ви́дѣша тѧ̀ взима́ема  гдⷭ҇и, мꙋ́дрїи а҆пⷭ҇ли, рыда́юще и҆ сѣ́тованїѧ  и҆спо́лнени, вопїѧ́хꙋ со слеза́ми: не ѡ҆ста́ви си́рыхъ,  и҆̀хже за милосе́рдїе возлюби́лъ є҆сѝ, но послѝ на  ны̀, ꙗ҆́коже ѡ҆бѣща́лъ є҆сѝ всеще́дре, прест҃а́го  твоего̀ дх҃а, просвѣща́ющаго дꙋ́шы на́шѧ. 
Сла́ва, и҆ ны́нѣ: гла́съ є҃: 
Прїиди́те вѣ́рныхъ собра́нїе, оу҆мꙋ̀ та́йнѡ  наꙋчи́вшесѧ оу҆ченикѡ́въ хрⷭ҇то́выхъ, непреста́ннꙋю  пѣ́снь рце́мъ, и҆ ꙗ҆́кѡ а҆пⷭ҇ли, на є҆леѡ́нской горѣ̀  съ дв҃домъ возопїи́мъ: взы́де бг҃ъ въ воскликнове́нїи,  гдⷭ҇ь во гла́сѣ трꙋ́бнѣ, да и҆зба́витъ кѡлѣ́на  чл҃вѣ́чєскаѧ ѿ собла̑знъ го́рдагѡ, и҆ просвѣти́тъ  дꙋ́шы на́шѧ. (л. с҃к ѡ҆б.) 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Чꙋ́до новолѣ́пное, человѣ́ческое бо є҆стество̀  на нб҃са̀ взы́де, соедини́вшеесѧ сло́вꙋ бг҃ꙋ  вседержи́телю. 
Сті́хъ: Всѝ ꙗ҆зы́цы восплещи́те рꙋка́ми: 
Возсїѧ̀ ꙗ҆́сный и҆ всесвѣ́тлый де́нь, влⷣки  бж҃е́ственнагѡ на нб҃са̀ восхожде́нїѧ, просвѣща́ющїй  всѧ́чєскаѧ. 
Сті́хъ: Взы́де бг҃ъ въ воскликнове́нїи: 
Ꙗ҆́коже оу҆ченикѡ́мъ посла́лъ є҆сѝ съ высоты̀  сра́сленнаго твоего̀ дх҃а, и҆ лю́демъ твои̑мъ послѝ  хрⷭ҇тѐ сп҃се бл҃года́ть твою̀. 
Сла́ва, и҆ ны́нѣ: гла́съ є҃: 
Гдⷭ҇и, взе́млющꙋ ти сѧ ѿѻнꙋ́дꙋже не разлꙋчи́лсѧ  є҆сѝ, вѡ́инства а҆́гг҃лѡвъ и҆ всѣ́хъ безпло́тныхъ,  ра́достїю вопїѧ́хꙋ го́рншымъ си́ламъ: возми́те врата̀  кнѧ́зи ва́шѧ, и҆ вни́детъ цр҃ь сла́вы. престо́лъ бо  херꙋві́мскїй взѧ́тъ тѧ̀ съ пло́тїю, гдⷭ҇и сла́ва тебѣ̀. 
Въ сре́дꙋ на оу҆́трени. 
По а҃-мъ стїхосло́вїи, сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ: 
Ко твоемꙋ̀ роди́телю па́ки восте́къ вседѣ́телю,  рабѡ́въ твои́хъ не ѡ҆ста́ви си́рыхъ, оу҆ченицы̀ ꙗ҆́кѡ  ви́дѣша тѧ̀ возне́сшагосѧ, вопїѧ́хꙋ чл҃вѣколю́бче. 
Сла́ва, и҆ ны́нѣ: то́йже. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Ꙗ҆ви́лсѧ є҆сѝ дне́сь: 
Сла̑внаѧ оу҆добрє́нїѧ бж҃е́ственныхъ оу҆мѡ́въ,  сла́вы гдⷭ҇а (л. ск҃а) возне́сшагосѧ ꙗ҆́вѣ съ пло́тїю  ви́дѣвше, врата̀, вопїѧ́хꙋ дрꙋ́гъ дрꙋ́гꙋ, возми́те. 
Сла́ва, и҆ ны́нѣ: то́йже. 
Ѱало́мъ н҃. Канѡ́нъ пра́здника, со і҆рмосы̀ на и҃:  и҆ мине́и на д҃. Конда́къ и҆ є҆ѯапостїла́рїй  пра́здника. 
На стїхо́внѣ стїхи̑ры, гла́съ ѕ҃. 
Подо́бенъ: Тридне́венъ воскре́слъ є҆сѝ: 
За кра́йнее благоꙋтро́бїе хрⷭ҇тѐ, роди́лсѧ є҆сѝ  и҆з̾ дв҃ы пло́тїю, во́лею же претерпѣ́вый крⷭ҇тъ,  тридне́венъ воскре́слъ є҆сѝ и҆з̾ гро́ба всеще́дре,  совоскреси́вый и҆ ѡ҆живи́вый на́съ. 
Сті́хъ: Всѝ ꙗ҆зы́цы восплещи́те рꙋка́ми: 
Зрѧ́щымъ тѧ̀ хрⷭ҇тѐ бж҃е, бж҃е́ствєннымъ  оу҆ченикѡ́мъ, ꙗ҆́вѣ возне́слсѧ є҆сѝ ѿ землѝ на  нб҃о, и҆ си̑мъ ѡ҆бѣща́лъ є҆сѝ посла́ти жизнода́вче ѿ  ѻ҆ц҃а̀ дх҃а ст҃а́го. 
Сті́хъ: Взы́де бг҃ъ въ воскликнове́нїи: 
Диви́тсѧ а҆́гг҃лъ мно́жество, стра́нномꙋ  восхожде́нїю твоемꙋ̀, и҆ стра́шномꙋ і҆и҃се всецр҃ю̀, и҆  врата̀ нбⷭ҇наѧ взѧ́ти, вопїѧ́хꙋ го́рншымъ ны́нѣ си́ламъ. 
Сла́ва, и҆ ны́нѣ, гла́съ ѕ҃: 
Нѣ́дръ ѻ҆те́ческихъ не разлꙋ́чсѧ, сладча́йшїй  і҆и҃се, и҆ съ земны́ми ꙗ҆́кѡ человѣ́къ пожи́въ, дне́сь  ѿ горы̀ є҆леѡ́нскїѧ возне́слсѧ є҆сѝ во сла́вѣ, и҆  па́дшее є҆стество̀ на́ше ми́лостивнѡ возне́съ, ѻ҆ц҃ꙋ̀  спосади́лъ є҆сѝ. тѣ́мже нбⷭ҇нїи безпло́тныхъ чи́нове,  чꙋдесѝ оу҆дивлѧ́ющесѧ, оу҆жаса́хꙋсѧ оу҆́жасомъ, и҆  тре́петомъ содержи́ми, твоѐ человѣколю́бїе велича́хꙋ.  съ ни́миже и҆ мы̀ земні́и, є҆́же къ на́мъ твоѐ  снизхожде́нїе, и҆ є҆́же ѿ на́съ вознесе́нїе  славосло́вѧще, (л. ск҃а ѡ҆б.) мо́лимсѧ глаго́люще:  оу҆ченикѝ, и҆ ро́ждшꙋю тѧ̀ бцⷣꙋ, ра́дости  безчи́сленныѧ и҆спо́лнивый во твоѐ вознесе́нїе, и҆ на́съ  сподо́би и҆збра́нныхъ твои́хъ ра́дости моли́твами и҆́хъ,  вели́кїѧ ра́ди твоеѧ̀ ми́лости. 
На лїтꙋргі́и блажє́нна ѿ канѡ́на пѣ́снь з҃- ѧ, на ѕ҃. 
Въ сре́дꙋ ве́чера, 
на Гдⷭ҇и воззва́хъ: стїхи̑ры подо́бны пра́здника  г҃, и҆ мине́и г҃. 
Пра́здника, гла́съ д҃. Подо́бенъ: Зва́нный свы́ше: 
Є҆́же ѡ҆ всѣ́хъ соверши́въ спасе́нїе, на го́рꙋ  прише́лъ є҆сѝ є҆леѡ́нскꙋю хрⷭ҇тѐ, ѿѻнꙋ́дꙋже и҆  взѧ́лсѧ є҆сѝ пред̾ оу҆ченикѝ твои́ми, на нб҃са̀ со  сла́вою носи́мь. тѣ́мже та́инствꙋ дивѧ́щесѧ, гѡ́рнимъ  взыва́хꙋ до́льнїи чи́нове: возми́те врата̀, и҆ вни́детъ,  ѿѻнꙋ́дꙋже и҆зы́де, всѣ́ми ца́рствꙋѧй бг҃ъ, ꙗ҆́коже  бл҃говолѝ, пресла́внѡ мі́рови спасе́нїе содѣ́лавъ. 
Оу҆чени́ческїй ли́къ, тебѐ ꙗ҆́коже зрѧ́ше  взима́ема, глаго́лаше: влⷣко, ка́кѡ ны́нѣ ѡ҆ставлѧ́еши  рабы̑ твоѧ̀; и҆ ка́мѡ и҆́деши и҆́же рꙋка́ма содержа́й  концы̀; мы́ же ѡ҆ста́вивше всѧ̑, тебѣ̀ бг҃ꙋ  послѣ́довахомъ ра́дꙋющесѧ, во вѣ́ки съ тобо́ю наде́ждꙋ  и҆мꙋ́ще бы́ти: не ѡ҆ста́ви си́рыхъ на́съ, ꙗ҆́коже  ѡ҆бѣща́лсѧ є҆сѝ сп҃се на́шъ милосе́рде, оу҆тѣ́шителѧ  послѝ и҆ сп҃са дꙋ́шъ на́шихъ. 
Соверше́ннѣйшее подаѧ̀ бл҃гослове́нїе дрꙋгѡ́мъ  твои̑мъ влⷣко, та́йнѡ наꙋчи́лъ є҆сѝ и҆̀хъ: зри́те  дрꙋ́зи, и҆дꙋ̀ ко (л. ск҃в) ѻ҆ц҃ꙋ̀, ва́мъ же послю̀  и҆но́го оу҆тѣ́шителѧ, вы́ же сѣ́тованїе всѐ  ѿри́ните: не ѡ҆ста́влю бо ѻ҆ве́цъ, ꙗ҆̀же собра́хъ: не  забꙋ́дꙋ, и҆̀хже возлюби́хъ. бж҃е́ственною съ высоты̀  ѡ҆бо́лкшесѧ си́лою и҆ди́те, глаго́люще во всѧ̑ ꙗ҆зы́ки  спасе́нїѧ благовѣща́нїе. 
Сла́ва, и҆ ны́нѣ: гла́съ ѕ҃: 
Взы́де бг҃ъ въ воскликнове́нїи, гдⷭ҇ь во гла́сѣ  трꙋ́бнѣ, є҆́же вознестѝ па́дшїй ѻ҆́бразъ а҆да́мовъ,  и҆ посла́ти дх҃а оу҆тѣ́шителѧ, є҆́же ѡ҆свѧти́ти дꙋ́шы  на́шѧ. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
Не ѡ҆ста́влю си́рыхъ, ꙗ҆̀же а҆́зъ собра́хъ, гдⷭ҇ь  дрꙋгѡ́мъ глаго́лаше: но послю̀ ва́мъ дх҃а прест҃а́го. 
Сті́хъ: Всѝ ꙗ҆зы́цы восплещи́те рꙋка́ми: 
А҆́гг҃ли премꙋ̑дрымъ вопїѧ́хꙋ а҆пⷭ҇лѡмъ: ѽ мꙋ́жїе  галїле́йстїи, и҆́мже ѻ҆́бразомъ зритѐ, то́й па́ки  прїи́детъ. 
Сті́хъ: Взы́де бг҃ъ въ воскликнове́нїи: 
Снидо́ша съ ра́достїю ѿ горы̀ є҆леѡ́нскїѧ  оу҆ченицы̀ твоѝ сло́ве, сла́вѧще и҆ пою́ще  бж҃е́ственное твоѐ вознесе́нїе. 
Сла́ва, и҆ ны́нѣ: гла́съ а҃: 
Возше́дъ на небеса̀, ѿѻнꙋ́дꙋже и҆ соше́лъ  є҆сѝ, не ѡ҆ста́ви на́съ си́рыхъ гдⷭ҇и: да прїи́детъ  тво́й дх҃ъ, носѧ̀ ми́ръ мі́рови, покажѝ сыновѡ́мъ  человѣ́чєскимъ дѣла̀ си́лы твоеѧ̀, гдⷭ҇и  человѣколю́бче. 
Та́же, Ны́нѣ ѿпꙋща́еши: И҆ ѿпꙋ́стъ. (л.  ск҃в ѡ҆б.) 
Въ четверто́къ на оу҆́трени. 
По а҃-мъ стїхосло́вїи сѣда́ленъ, гла́съ є҃. 
Подо́бенъ: Собезнача́льное сло́во: 
Соше́дый съ нб҃сѐ на земна̑ѧ, и҆ до́лꙋ лежа́щїй  во а҆́довѣ стра́жи, совоскреси́вый ꙗ҆́кѡ бг҃ъ а҆да́мовъ  зра́къ, и҆ вознесе́нїемъ твои́мъ хрⷭ҇тѐ на нб҃са̀  возве́дъ, и҆ престо́лꙋ ѻ҆те́ческомꙋ твоемꙋ̀ сосѣди́телѧ  содѣ́лалъ є҆сѝ, ꙗ҆́кѡ ми́лостивъ и҆ человѣколю́бецъ.  [Два́жды.] 
По в҃-мъ стїхосло́вїи сѣда́ленъ, гла́съ и҃. 
Подо́бенъ: Повелѣ́нное та́йнѡ: 
На го́рꙋ возше́дъ є҆леѡ́нскꙋю ми́лостиве і҆и҃се,  ѿтꙋ́дꙋ взѧ́лсѧ є҆сѝ: свѣ́тлый бо ѻ҆́блакъ ѿ  земли́ тѧ под̾ѧ́тъ, зрѧ́щымъ оу҆ченикѡ́мъ твои́мъ чꙋ́до  стра́шное, вопїю́щымъ безплѡ́тнымъ на нб҃сѣ́хъ вы́шшымъ  во́инствѡмъ: стра́хомъ врата̀ возми́тесѧ. съ ни́миже тѧ̀  цр҃ѧ̀ пое́тъ всѧ̀ тва́рь, всѣ́хъ бг҃а. 
Сла́ва, и҆ ны́нѣ, то́йже. 
И҆ ѱало́мъ н҃. Канѡ́нъ пра́здника, со і҆рмосы̀ на  и҃: и҆ мине́и на д҃. Конда́къ и҆ є҆ѯапостїла́рїй  пра́здника. 
На стїхо́внѣ стїхи̑ры, гла́съ в҃. Подо́бенъ:  До́ме є҆ѵфра́ѳовъ: 
И҆спо́лнивый бл҃же ѻ҆ч҃еское бл҃говоле́нїе,  соедини́въ же гѡ́рнѧѧ съ до́льними, возне́слсѧ є҆сѝ во  сла́вѣ къ пе́рвѣйшымъ. 
Сті́хъ: Всѝ ꙗ҆зы́цы восплещи́те рꙋка́ми: 
Ѻ҆́блакъ тѧ̀ свѣ́та воспрїѧ́тъ на высотꙋ̀, и҆  а҆́гг҃ли со стра́хомъ и҆ тре́петомъ слꙋжа́хꙋ,  бж҃е́ственномꙋ твоемꙋ̀ вознесе́нїю. (л. ск҃г) 
Сті́хъ: Взы́де бг҃ъ въ воскликнове́нїи: 
Хвалꙋ̀ бг҃окра́снꙋю, со а҆пⷭ҇лы бцⷣа  воспѣва́етъ, гдⷭ҇а зрѧ́щи на ѻ҆́блацѣхъ носи́ма. 
Сла́ва, и҆ ны́нѣ: гла́съ з҃: 
На го́рꙋ є҆леѡ́нскꙋю прише́лъ є҆сѝ, ми́лꙋѧй  ро́дъ человѣ́ческїй, и҆ ѻ҆́блакъ под̾ѧ́тъ тѧ̀ ѿ  ѻ҆́чїю оу҆чєни́къ твои́хъ, трепе́щꙋщымъ оу҆́бѡ за  видѣ́нїе, ра́дꙋющымъ же сѧ за ча́ѧнїе ст҃а́гѡ дх҃а,  и҆́мже оу҆тверди́въ сп҃се поми́лꙋй на́съ. 
На лїтꙋргі́и бл҃жє́нна, ѿ канѡ́на пѣ́снь и҃- ѧ, на ѕ҃. 
Въ четверто́къ ве́чера седмы́ѧ седми́цы, 
на Гдⷭ҇и воззва́хъ: пое́мъ послѣ́дованїе всѐ  пра́здника неизмѣ́ннѡ, ꙗ҆́коже и҆ въ гдⷭ҇ственный де́нь  вознесе́нїѧ, кромѣ̀ чте́нїй, и҆ полѷеле́а: на  вече́рни же, и҆ въ пѧто́къ на оу҆́трени, и҆ на  лїтꙋргі́и бл҃жє́нна пра́здника, пѣ́снь ѳ҃-ѧ  ѻ҆бои́хъ канѡ́нѡвъ, на и҃. По вхо́дѣ тропа́рь. Сла́ва,  и҆ ны́нѣ: конда́къ. Прокі́менъ, а҆ллилꙋ́їа, и҆  прича́стенъ пра́здника: а҆пⷭ҇лъ же и҆ є҆ѵⷢ҇лїе днѐ.  
Слꙋ́жбꙋ же мине́и пое́мъ на повече́рїи.  


(л. ск҃г ѡ҆б.) 
Въ пѧто́къ ве́чера пѧтдесѧ́тницы, 
па́мѧть соверша́емъ всѣ́хъ ѿ вѣ́ка оу҆со́пшихъ  бл҃гочести́выхъ хрⷭ҇тїа́нъ, ѻ҆ц҃ъ и҆ бра́тїй на́шихъ. 
На Гдⷭ҇и воззва́хъ: поста́вимъ стїхѡ́въ, ѕ҃. 
Стїхи̑ры мꙋ́ченичны, ѻ҆смогла́сника г҃, гла́съ  ѕ҃: 
Мч҃ницы твоѝ гдⷭ҇и, не ѿверго́шасѧ тебѐ, ни  ѿстꙋпи́ша ѿ за́повѣдей твои́хъ: тѣ́хъ мл҃твами  поми́лꙋй на́съ. 
Мꙋ́чившїисѧ тебѐ ра́ди хрⷭ҇тѐ, мнѡ́гїѧ мꙋ́ки  претерпѣ́ша: моли́твами гдⷭ҇и и҆ моле́нїемъ и҆́хъ,  всѣ́хъ на́съ сохранѝ. 
Страстоте́рпцы мꙋ́чєницы, и҆ нбⷭ҇нїи гра́ждане,  на землѝ пострада́вшїи, мнѡ́гїѧ мꙋ́ки претерпѣ́ша, и҆  соверше́нный прїѧ́ша вѣне́цъ на нб҃сѣ́хъ, да мо́лѧтсѧ  ѡ҆ дꙋша́хъ на́шихъ. 
И҆ оу҆со́пшихъ, г҃. Гла́съ и҃. Подо́бенъ: И҆́же  во є҆де́мѣ: 
Ѿ вѣ́ка ме́ртвыхъ дне́сь всѣ́хъ по и҆́мени, съ  вѣ́рою пожи́вшихъ благоче́стнѡ, па́мѧть соверша́юще  вѣ́рнїи, сп҃са и҆ гдⷭ҇а воспои́мъ, просѧ́ще прилѣ́жнѡ  си̑мъ въ ча́съ сꙋда̀ ѿвѣ́тъ бл҃гі́й да́ти, томꙋ̀  самомꙋ̀ бг҃ꙋ на́шемꙋ, все́й сꙋдѧ́щемꙋ землѝ, десна́гѡ  є҆гѡ̀ предстоѧ́нїѧ полꙋчи́ти въ ра́дости, въ ча́сти  пра́ведныхъ, и҆ во ст҃ы́хъ жре́бїи свѣ́тлѣмъ, и҆  достѡ́йнымъ бы́ти нбⷭ҇нагѡ ца́рствїѧ є҆гѡ̀. 
Свое́ю кро́вїю чл҃вѣ́ки сп҃се и҆скꙋпи́вый, и҆  сме́ртїю твое́ю ѿ сме́рти го́рькїѧ и҆зба́вивый на́съ,  и҆ жи́знь вѣ́чнꙋю подаѧ́й на́мъ воскрⷭ҇нїемъ твои́мъ,  всѧ̑ оу҆поко́й гдⷭ҇и оу҆со́пшыѧ (л. ск҃д) благоче́стнѡ,  и҆лѝ въ пꙋсты́нѧхъ, и҆лѝ во градѣ́хъ, и҆лѝ въ мо́ри,  и҆лѝ на землѝ, и҆лѝ на всѧ́комъ мѣ́стѣ, цр҃и́ же,  сщ҃е́нники, а҆рхїере́и, мона́хи и҆ бѣльцы̀, въ  во́зрастѣ всѧ́комъ всеро́дномъ, и҆ сподо́би ѧ҆̀ нбⷭ҇нагѡ  црⷭ҇твїѧ твоегѡ̀. 
И҆з̾ ме́ртвыхъ воста́нїемъ твои́мъ хрⷭ҇тѐ, не  ктомꙋ̀ сме́рть ѡ҆блада́етъ оу҆ме́ршими благоче́стнѡ:  тѣ́мже мо́лимсѧ прилѣ́жнѡ: рабы̑ твоѧ̀ оу҆поко́й во  дво́рѣхъ твои́хъ, и҆ въ нѣ́дрѣхъ а҆враа́ма, ѿ  а҆да́ма да́же до дне́сь послꙋжи́вшыѧ тебѣ̀ чи́стѡ  ѻ҆ц҃ы̀, и҆ бра́тїю на́шꙋ, дрꙋ́ги, вкꙋ́пѣ и҆ сро́дники,  всѧ́каго человѣ́ка въ житїѝ послꙋжи́вша вѣ́рнѡ, и҆ къ  тебѣ̀ преста́вльшасѧ, многови́днѡ и҆ многоѻбра́знѡ  бж҃е, и҆ сподо́би ѧ҆̀ полꙋчи́ти нбⷭ҇нагѡ црⷭ҇твїѧ  твоегѡ̀. 
Сла́ва: гла́съ и҃: 
Пла́чꙋ и҆ рыда́ю, є҆гда̀ помышлѧ́ю сме́рть, и҆  ви́ждꙋ во гробѣ́хъ лежа́щꙋю, по ѻ҆́бразꙋ бж҃їю  созда́ннꙋю на́шꙋ красотꙋ̀, без̾ѻбра́знꙋ, безсла́внꙋ, не  и҆мꙋ́щꙋю ви́да. ѽ чꙋдесѐ! что̀ є҆́же ѡ҆ на́съ сїѐ  бы́сть та́инство; ка́кѡ преда́хомсѧ тлѣ́нїю; ка́кѡ  сопрѧго́хомсѧ сме́рти; вои́стиннꙋ бг҃а повелѣ́нїемъ,  ꙗ҆́коже є҆́сть пи́сано, подаю́щагѡ преста́влєннымъ  поко́й. 
И҆ ны́нѣ: бг҃оро́диченъ, гла́съ ѕ҃: 
Кто̀ тебѐ не оу҆блажи́тъ прест҃а́ѧ дв҃о; кто́ ли  не воспое́тъ твоегѡ̀ пречⷭ҇тагѡ ржⷭ҇тва̀; безлѣ́тнѡ бо  ѿ ѻ҆ц҃а̀ возсїѧ́вый сн҃ъ є҆диноро́дный, то́йже ѿ  тебѐ чⷭ҇тыѧ про́йде, неизрече́ннѡ вопло́щсѧ:  є҆стество́мъ бг҃ъ сы́й, и҆ є҆стество́мъ бы́въ чл҃вѣ́къ  на́съ ра́ди, не во двою̀ лицꙋ̀ (л. ск҃д ѡ҆б.)  раздѣлѧ́емый, но во двою̀ є҆стествꙋ̀ несли́тнѡ  познава́емый, того̀ молѝ чⷭ҇таѧ, всебл҃же́ннаѧ,  поми́ловатисѧ дꙋша́мъ на́шымъ. 
Свѣ́те ти́хїй: 
Вмѣ́стѡ же прокі́мна, пое́мъ: А҆ллилꙋ́їа: на  гла́съ и҃: 
Сті́хъ: Бл҃же́ни, ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Сті́хъ: И҆ па́мѧть и҆́хъ въ ро́дъ и҆ ро́дъ. 
Сподо́би гдⷭ҇и: 
На стїхо́внѣ стїхи̑ры, гла́съ ѕ҃. 
Мꙋ́чениченъ: Крⷭ҇тъ тво́й гдⷭ҇и, мꙋ́ченикѡмъ  бы́сть ѻ҆рꙋ́жїе непобѣди́мое: ви́дѧхꙋ бо предлежа́щꙋю  сме́рть, и҆ предзрѧ́ще бꙋ́дꙋщꙋю жи́знь, наде́ждею въ тѧ̀  оу҆крѣплѧ́хꙋсѧ: тѣ́хъ мл҃твами поми́лꙋй на́съ. 
Ме́ртвымъ: 
Сті́хъ: Дꙋ́шы и҆́хъ во бл҃ги́хъ водворѧ́тсѧ. 
Ты́ мѧ почти́лъ є҆сѝ ѻ҆́бразомъ твои́мъ, рꙋкꙋ̀  твое́ю сп҃се созда́нїе, живописа́вый въ веще́ственномъ  зра́цѣ оу҆́мнагѡ сꙋщества̀ подо́бїе: є҆гѡ́же и҆  ѻ҆́бщника мѧ̀ поста́вилъ є҆сѝ, положи́вый сꙋ́щими на  землѝ ѡ҆блада́ти мнѣ̀ самовла́стїемъ сло́ва. тѣ́мже  сп҃се рабы̑ твоѧ̀, во странѣ̀ живꙋ́щихъ, въ селе́нїихъ  пра́ведныхъ оу҆поко́й. 
Сті́хъ: Бл҃же́ни ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Да мнѣ̀ достоѧ́нїе про́чихъ живота̀ разсꙋ́дитсѧ,  вертогра́дъ во є҆де́мѣ всѧ́кими оу҆кра́шенъ сады̀,  печа́ли и҆ попече́нїѧ свобо́дна мѧ̀ прича́стника  бжⷭ҇твенныѧ жи́зни, равноа́гг҃льна на землѝ, смѣше́на  оу҆чини́вый: тѣ́мже сп҃се, рабы̑ твоѧ̀ во странѣ̀  живы́хъ, въ селе́нїихъ пра́ведныхъ оу҆поко́й. (л. ск҃є) 
Сла́ва: гла́съ ѕ҃: 
Нача́токъ мѝ и҆ соста́въ зижди́тельное твоѐ  бы́сть повелѣ́нїе: восхотѣ́въ бо ѿ неви́димагѡ же и҆  ви́димагѡ жи́ва мѧ̀ соста́вити є҆стества̀: ѿ землѝ  оу҆́бѡ тѣ́ло созда́лъ є҆сѝ, да́лъ же мѝ є҆сѝ дꙋ́шꙋ  бжⷭ҇твеннымъ твои́мъ и҆ животворѧ́щимъ вдохнове́нїемъ.  тѣ́мже сп҃се рабы̑ твоѧ̀, во странѣ̀ живꙋ́щихъ и҆ въ  селе́нїихъ пра́ведныхъ оу҆поко́й. 
И҆ ны́нѣ: бг҃оро́диченъ: 
Мл҃твами ро́ждшїѧ тѧ̀ хрⷭ҇тѐ, и҆ мꙋ́чєникъ  твои́хъ а҆пⷭ҇лъ, прорѡ́къ, і҆ера́рхѡвъ, преподо́бныхъ и҆  пра́ведныхъ, и҆ всѣ́хъ ст҃ы́хъ, оу҆со́пшыѧ рабы̑ твоѧ̀  оу҆поко́й. 
Ѿпꙋсти́тельный тропа́рь, гла́съ и҃: 
Глꙋбино́ю мꙋ́дрости человѣколю́бнѡ всѧ̀ стро́ѧй,  и҆ поле́зное всѣ̑мъ подава́ѧй, є҆ди́не содѣ́телю,  оу҆поко́й гдⷭ҇и дꙋ́шы ра̑бъ твои́хъ: на тѧ́ бо  оу҆пова́нїе возложи́ша, творца̀ и҆ зижди́телѧ и҆ бг҃а  на́шего. 
Сла́ва, и҆ ны́нѣ: бг҃оро́диченъ: 
Тебѐ и҆ стѣ́нꙋ, и҆ приста́нище и҆́мамы, и҆  моли́твенницꙋ благопрїѧ́тнꙋ къ бг҃ꙋ, є҆го́же родила̀  є҆сѝ, бцⷣе безневѣ́стнаѧ, вѣ́рныхъ спасе́нїе. 
И҆ быва́етъ ѿпꙋ́стъ. 
Та́же сщ҃е́нникъ твори́тъ: Блгⷭ҇ве́нъ бг҃ъ на́шъ:  И҆ глаго́лемъ ѱало́мъ: Живы́й въ по́мощи вы́шнѧгѡ:  А҆ллилꙋ́їа: три́жды. Сті́хъ: Бл҃же́ни ꙗ҆̀же  и҆збра́лъ, и҆ прїѧ́лъ є҆сѝ гдⷭ҇и: Та́же тропа́рь:  Глꙋбино́ю мꙋ́дрости: и҆ бг҃оро́диченъ: Тебѐ и҆  стѣ́нꙋ: Та́же ме́ртвеннїи тропарѝ: Бл҃гослове́нъ  є҆сѝ гдⷭ҇и: И҆ помина́етъ сщ҃е́нникъ всѣ́хъ  преждепочи́вшихъ ѻ҆тє́цъ и҆ бра́тїй на́шихъ: и҆  моли́твꙋ. По возгла́сѣ же ѱало́мъ н҃. (л. ск҃є  ѡ҆б.) 
И҆ а҆́бїе пое́мъ настоѧ́щїй ме́ртвенный канѡ́нъ во  оу҆сыпа́льницѣ, є҆гѡ́же краестро́чїе: Шестꙋ́ю  припѣва́ю ѿше́дшымъ пѣ́снь. 
Пѣ́снь а҃. Гла́съ ѕ҃. 
І҆рмо́съ: Ꙗ҆́кѡ по сꙋ́хꙋ пѣшеше́ствовавъ і҆и҃ль: 
Въ нбⷭ҇ныхъ черто́зѣхъ, всегда̀ до́блїи  мꙋ́чєницы мо́лѧтъ тѧ̀ хрⷭ҇тѐ: ꙗ҆̀же ѿ землѝ  преста́вилъ є҆сѝ вѣ̑рныѧ, вѣ́чныхъ бла̑гъ полꙋчи́ти  сподо́би. 
Оу҆краше́й всѧ́чєскаѧ, живо́тное смѣше́нїе,  посредѣ́ мѧ человѣ́ка, смире́нїѧ вкꙋ́пѣ и҆ вели́чества  созда́лъ є҆сѝ: тѣ́мже ра̑бъ твои́хъ дꙋ́шы сп҃се  оу҆поко́й. 
Сла́ва: 
Раѧ̀ жи́телѧ и҆ земледѣ́лателѧ въ нача́лѣ мѧ̀  оу҆чини́лъ є҆сѝ, престꙋ́пльша же твою̀ за́повѣдь  и҆згна́лъ є҆сѝ. тѣ́мже ра̑бъ твои́хъ дꙋ́шы сп҃се  оу҆поко́й. 
И҆ ны́нѣ: бг҃оро́диченъ: 
И҆́же ѿ ребра̀ созда́вый є҆́ѵꙋ пре́жде на́шꙋ  прамт҃рь, и҆з̾ пречи́стагѡ твоегѡ̀ чре́ва въ пло́ть  ѡ҆дѣва́етсѧ, є҆́юже сме́рти крѣ́пость чи́стаѧ  разрꙋшѝ. 
Пѣ́снь г҃. 
І҆рмо́съ: Нѣ́сть ст҃ъ ꙗ҆́коже ты̀ гдⷭ҇и бж҃е  мо́й: 
Зако́ннѡ пострада́ша твоѝ мꙋ́чєницы жизнода́вче,  и҆ вѣнце́мъ побѣ́ды оу҆краси́вшесѧ, ѿ тебѐ  преста́вльшымсѧ вѣ́рнымъ вѣ́чное и҆збавле́нїе подаю́тъ. 
Наказа́въ пе́рвѣе мно́гими чꙋдесы̀, и҆ зна́меньми  менѐ заблꙋ́ждшаго, напослѣ́докъ самаго̀ себѐ  и҆стощи́лъ є҆сѝ ꙗ҆́кѡ сострада́тель, и҆ поиска́въ,  ѡ҆брѣ́лъ и҆ спа́слъ є҆сѝ. (л. ск҃ѕ) 
Сла́ва: 
Ѿ текꙋ́щихъ непостоѧ́тельныѧ тлѝ, къ тебѣ̀  преше́дшыѧ, въ селе́нїихъ вѣ́чныхъ жи́ти ра́достнѡ  сподо́би, бл҃же, ѡ҆правда́въ вѣ́рою же и҆ благода́тїю. 
И҆ ны́нѣ: бг҃оро́диченъ: 
Нѣ́сть непоро́чны ꙗ҆́коже ты̀ пречⷭ҇таѧ  бг҃ома́ти, є҆ди́на ѿ вѣ́ка бг҃а и҆́стиннаго зачала̀  є҆сѝ во чре́вѣ, сме́рти разрꙋши́вшаго си́лꙋ. 
Та́же, і҆рмо́съ: 
Нѣ́сть ст҃ъ ꙗ҆́коже ты̀ гдⷭ҇и бж҃е мо́й,  вознесы́й ро́гъ вѣ́рныхъ твои́хъ бл҃же, и҆  оу҆тверди́вый на́съ на ка́мени и҆сповѣ́данїѧ твоегѡ̀. 
Та́же, є҆ктенїа̀. И҆ сѣда́ленъ, гла́съ ѕ҃: 
Вои́стиннꙋ сꙋета̀ всѧ́чєскаѧ, житїе́ же сѣ́нь и҆  со́нїе: и҆́бо всꙋ́е мѧте́тсѧ всѧ́къ земноро́дный,  ꙗ҆́коже речѐ писа́нїе: є҆гда̀ мі́ръ прїѡбрѧ́щемъ,  тогда̀ во гро́бъ всели́мсѧ, и҆дѣ́же вкꙋ́пѣ ца́рїе и҆  ни́щїи. тѣ́мже хрⷭ҇тѐ бж҃е преста́вльшыѧсѧ оу҆поко́й  ꙗ҆́кѡ человѣколю́бецъ. 
Сла́ва, и҆ ны́нѣ: бг҃оро́диченъ: 
Всест҃а́ѧ бцⷣе, во вре́мѧ живота̀ моегѡ̀ не  ѡ҆ста́ви менѐ, человѣ́ческомꙋ предста́тельствꙋ не  ввѣ́ри мѧ̀, но сама̀ застꙋпѝ, и҆ поми́лꙋй мѧ̀. 
Пѣ́снь д҃. 
І҆рмо́съ: Хрⷭ҇то́съ моѧ̀ си́ла: 
Премꙋ́дрости бо́льшее ꙗ҆влѧ́ѧ позна́нїе, и҆  є҆́же ѡ҆ дарѣ́хъ многосоверше́нныѧ влⷣко благосты́ни,  мꙋ́ченичєскїѧ ли́ки а҆́гг҃лѡмъ сочета́лъ є҆сѝ. 
Неизрече́нныѧ сла́вы твоеѧ̀ полꙋчи́ти сподо́би, къ  (л. ск҃ѕ ѡ҆б.) тебѣ̀ преста́вльшыѧсѧ, и҆дѣ́же хрⷭ҇тѐ  веселѧ́щихсѧ є҆́сть жили́ще, и҆ гла́съ чи́стагѡ  ра́дованїѧ. 
Сла́ва: 
Пою́щихъ прїимѝ бж҃е́ственнꙋю держа́вꙋ твою̀,  и҆̀хже ѿ землѝ прїѧ́лъ є҆сѝ, ча́да свѣ́та тѣ́хъ  содѣ́ловаѧ, грѣхо́внꙋю мглꙋ̀ ѡ҆чища́ѧ многоми́лостиве. 
И҆ ны́нѣ: 
Прїѧ́телище пречⷭ҇тое, хра́мъ всенепоро́чный,  ковче́гъ прест҃ы́й, дѣ́вственное мѣ́сто свѧще́нїѧ,  тебѐ добро́тꙋ і҆а́кѡвлю влⷣка и҆збра́лъ є҆́сть. 
Пѣ́снь є҃. 
І҆рмо́съ: Бж҃їимъ свѣ́томъ: 
Ꙗ҆́кѡ всепло́дїе свѧще́нное, и҆ ꙗ҆́кѡ нача́токъ  человѣ́ческагѡ мꙋ́чєницы є҆стества̀, просла́вленномꙋ  прине́сшесѧ бг҃ꙋ, на́мъ спасе́нїе при́снѡ  хода́тайствꙋютъ. 
Небе́снагѡ пребыва́нїѧ, раздаѧ́нїѧ дарова́нїй,  сподо́би гдⷭ҇и, пре́жде оу҆со́пшыѧ вѣ̑рныѧ рабы̑ твоѧ̀,  подаѧ̀ прегрѣше́нїй и҆збавле́нїе. 
Сла́ва: 
И҆́же є҆ди́нъ є҆стество́мъ животво́рецъ, и҆́же  бл҃гости вои́стиннꙋ неизслѣ́димаѧ пꙋчи́на, сконча́вшыѧсѧ  црⷭ҇твїѧ твоегѡ̀ сподо́би ще́дре, є҆ди́не безсме́ртне. 
И҆ ны́нѣ: бг҃оро́диченъ: 
Крѣ́пость и҆ пѣ́нїе и҆́же и҆з̾ тебѐ влⷣчце  мі́рꙋ рожде́йсѧ, и҆ спасе́нїе бы́вый поги́бшымъ, и҆́же  ѿ а҆́довыхъ вра́тъ и҆збавлѧ́ѧ, вѣ́рою тебѐ блажа́щыѧ.  (л. ск҃з) 
Пѣ́снь ѕ҃. 
І҆рмо́съ: Жите́йское мо́ре: 
На крⷭ҇тѣ̀ пригвожда́емь, мꙋ́чєническїѧ ли́ки къ  себѣ̀ собра́лъ є҆сѝ, подража́ющыѧ стрⷭ҇ть твою̀ бл҃же.  тѣ́мже мо́лимъ ти сѧ, къ тебѣ̀ преста́влєнныѧ ны́нѣ  оу҆поко́й. 
Неизрече́нною сла́вою твое́ю, є҆гда̀ прїи́деши  стра́шный сꙋди́ти мі́рꙋ всемꙋ̀, на ѻ҆́блацѣхъ  благоволѝ свѣ́тлѡ срѣ́сти тебѐ и҆зба́вителю, ꙗ҆̀же  ѿ землѝ прїѧ́лъ є҆сѝ вѣ́рныѧ рабы̑ твоѧ̀. 
Сла́ва: 
И҆сто́чникъ жи́зни сы́й, мꙋ́жествомъ  бж҃е́ственнымъ ѡ҆кова̑нныѧ влⷣко, и҆зводѧ́й рабы̑ твоѧ̀,  ꙗ҆̀же къ тебѣ̀ вѣ́рнѡ ѿше́дшыѧ, въ сла́дости  ра́йстѣй вселѝ. 
И҆ ны́нѣ: 
Въ зе́млю возврати́хомсѧ, престꙋ́пльше бж҃їю  за́повѣдь бж҃е́ственнꙋю: тобо́ю же дв҃о на нб҃о ѿ  землѝ вознесо́хомсѧ, тлю̀ сме́ртнꙋю ѿтрѧ́сше. 
Посе́мъ і҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́  ти: возведѝ ѿ тлѝ живо́тъ мо́й, многоми́лостиве. 
Та́же, є҆ктенїа̀. Конда́къ: Со ст҃ы́ми  оу҆поко́й: И҆ і҆́косъ. [ли́стъ сл҃г.] 
Пѣ́снь з҃. 
І҆рмо́съ: Росода́тельнꙋ оу҆́бѡ: 
И҆зба́вльшїисѧ твое́ю кро́вїю мꙋ́чєницы пе́рвагѡ  престꙋпле́нїѧ, ѡ҆кропи́вшесѧ же свое́ю кро́вїю,  проѡбразꙋ́ютъ ꙗ҆́вѣ твоѐ заколе́нїе: бл҃гослове́нъ  є҆сѝ бж҃е ѻ҆ц҃ъ на́шихъ. (л. ск҃з ѡ҆б.) 
Свирѣ́пѣющꙋю сме́рть оу҆мертви́лъ є҆сѝ,  сло́ве живонача́льнѣйшее, въ вѣ́рѣ же оу҆со́пшыѧ  прїимѝ ны́нѣ, воспѣва́ющыѧ и҆ глаго́лющыѧ, хрⷭ҇тѐ:  бл҃гослове́нъ є҆сѝ бж҃е ѻ҆ц҃ъ на́шихъ. 
Воѡдꙋши́вый мѧ̀ человѣ́ка вдохнове́нїемъ  бжⷭ҇твеннымъ, бг҃онача́льнѣйшїй влⷣко, преста́влєнныѧ  црⷭ҇твїѧ твоегѡ̀ сподо́би, пѣ́ти тебѣ̀ сп҃се:  благослове́нъ є҆сѝ бж҃е ѻ҆ц҃ъ на́шихъ. 
Бг҃оро́диченъ: 
Превы́шши всѧ́кїѧ тва́ри пренепоро́чнаѧ была̀  є҆сѝ, заче́нши бг҃а, сокрꙋши́вшаго сме́ртнаѧ врата̀, и҆  верєѝ сте́ршаго: тѣ́мже тѧ̀ чи́стаѧ пѣсносло́вимъ  вѣ́рнїи, ꙗ҆́кѡ бг҃ома́терь. 
Пѣ́снь и҃. 
І҆рмо́съ: И҆з̾ пла́мене преподѡ́бнымъ: 
Крѣ́пкѡ по́двиги показꙋ́юще, и҆ побѣ́ды  вѣнце́мъ оу҆краси́стесѧ, мꙋ́чєницы хрⷭ҇то́вы  страстоте́рпцы, зовꙋ́ще: тѧ̀ превозно́симъ хрⷭ҇тѐ во  вѣ́ки. 
Свѧще́ннѣ житїѐ ѡ҆ста́вльшыѧ вѣ̑рныѧ, и҆ къ  тебѣ̀ влⷣцѣ преше́дшыѧ прїимѝ кро́тцѣ,  оу҆покоева́ѧ, ꙗ҆́кѡ бл҃гоꙋтро́бенъ, тѧ̀ превозносѧ́щыѧ  во всѧ̀ вѣ́ки. 
Ны́нѣ въ землѝ кро́ткихъ всѧ̑ водворѧ́тисѧ  пре́жде оу҆со́пшыѧ сп҃се бл҃гоизво́ли, вѣ́рою ꙗ҆́же въ  тѧ̀ ѡ҆правда́въ, и҆ бл҃года́тїю тѧ̀ превозносѧ́щыѧ во  всѧ̑ вѣ́ки. 
Бг҃оро́диченъ: 
Вси́ тѧ блажи́мъ всебл҃же́ннаѧ, ро́ждшꙋю сло́ва  вои́стиннꙋ сꙋ́щаго бл҃же́ннаго, пло́ть на́съ ра́ди  бы́вшаго: є҆го́же превозно́симъ во всѧ̀ вѣ́ки. (л.  ск҃и) 
Пѣ́снь ѳ҃. 
І҆рмо́съ: Бг҃а чл҃вѣ́кѡмъ невозмо́жно: 
Наде́жда мꙋ́ченикѡвъ ли́ки оу҆крѣпѝ, и҆ къ  твое́й любвѝ распале́ннѣй вперѝ, бꙋ́дꙋщихъ си̑мъ  предвоѡбрази́вши непоколеби́мый вои́стиннꙋ поко́й:  є҆го́же преста́влєнныѧ бл҃же, вѣ̑рныѧ сподо́би  полꙋчи́ти. 
Свѣ́тлагѡ и҆ бж҃е́ственнагѡ полꙋчи́ти сїѧ́нїѧ  твоегѡ̀ хрⷭ҇тѐ, вѣ́рою преста́вльшымсѧ благоволѝ, въ  нѣ́дрѣхъ а҆враа́мовыхъ оу҆покое́нїе, ꙗ҆́кѡ є҆ди́нъ  ми́лостивъ, тѣ̑мъ да́рꙋѧ, и҆ вѣ́чнагѡ сподоблѧ́ѧ  блаже́нства. 
И҆́же сы́й є҆стество́мъ бл҃гъ и҆ бл҃гоꙋтро́бенъ,  и҆ воли́тель ми́лости, и҆ бл҃гоꙋтро́бїѧ бе́здна, ꙗ҆̀же  ѿ мѣ́ста сегѡ̀ ѡ҆ѕлобле́нїѧ, и҆ сѣ́ни сме́ртныѧ сп҃се  преста́вилъ є҆сѝ, и҆дѣ́же сїѧ́етъ тво́й свѣ́тъ, ты̑ѧ  оу҆чинѝ. 
Бг҃оро́диченъ: 
Сѣ́нь ст҃ꙋ́ю чи́стаѧ разꙋмѣ́емъ, и҆ ковче́гъ, и҆  скрижа́ль тѧ̀ зако́на и҆ бл҃года́ти: тобо́ю бо  ѡ҆ставле́нїе дарова́сѧ, ѡ҆правда́ннымъ же кро́вїю  воплоще́ннагѡ и҆з̾ твоегѡ̀ чре́ва всенепоро́чнаѧ. 
Трист҃о́е: Прест҃а́ѧ трⷪ҇це: По Ѻ҆́ч҃е на́шъ:  Тропа́рь: Глꙋбино́ю мꙋ́дрости: И҆ бг҃оро́диченъ:  Тебѐ и҆ стѣ́нꙋ: И҆ помина́етъ свѧще́нникъ  ѻ҆бы́чнѡ. И҆ ѿпꙋ́стъ. 
Въ сꙋббѡ́тꙋ на оу҆́трени, 
по шестоѱа́лмїи, А҆ллилꙋ́їа: на гла́съ и҃, со  стїхѝ є҆гѡ̀. 
Тропа́рь: 
Глꙋбино́ю мꙋ́дрости человѣколю́бнѡ всѧ̑ стро́ѧй,  и҆ поле́зное всѣ̑мъ подава́ѧй, є҆ди́не содѣ́телю,  оу҆поко́й гдⷭ҇и (л. ск҃и ѡ҆б.) дꙋ́шы ра̑бъ твои́хъ: на  тѧ́ бо оу҆пова́нїе возложи́ша, творца̀ и҆ зижди́телѧ и҆  бг҃а на́шего. 
Сла́ва, и҆ ны́нѣ: бг҃оро́диченъ. Гла́съ то́йже: 
Тебѐ и҆ стѣ́нꙋ, и҆ приста́нище и҆́мамы, и҆  моли́твенницꙋ бл҃гопрїѧ́тнꙋ къ бг҃ꙋ, є҆го́же родила̀  є҆сѝ, бцⷣе безневѣ́стнаѧ, вѣ́рныхъ спасе́нїе. 
Та́же ѻ҆бы́чное стїхосло́вїе: Речѐ гдⷭ҇ь гдⷭ҇ви  моемꙋ̀: сѣдѝ ѡ҆деснꙋ́ю менѐ: 
На всѣ́хъ же є҆ктенїа́хъ стїхосло́вїѧ и҆ канѡ́на  помина́ютсѧ всѝ преждеѿше́дшїи ѻ҆ц҃ы̀ и҆ бра́тїѧ  на́шѧ. 
По а҃-мъ стїхосло́вїи глаго́лемъ 
сѣда́льны ме́ртвенны, и҆ мꙋ́ченичны. Гла́съ ѕ҃: 
Страда́льчєскаѧ противлє́нїѧ въ по́двизѣ,  мꙋчи́тєльныѧ ра̑ны на мꙋ́ченики: и҆ стоѧ́хꙋ ли́цы  безпло́тныхъ, по́чєсти держа́ще побѣ́ды: оу҆диви́ша  премꙋ́дрїи мꙋчи́телей и҆ царе́й, низложи́ша велїа́ра  и҆сповѣ́данїемъ хрⷭ҇то́вымъ. оу҆крѣпи́вый и҆́хъ гдⷭ҇и,  сла́ва тебѣ̀. 
Сті́хъ: Ди́венъ бг҃ъ во ст҃ы́хъ свои́хъ, бг҃ъ  і҆и҃левъ. 
Страда́льческїй по́двигъ претерпѣ́вше ст҃і́и, и҆  по́чєсти побѣ́ды ѿ тебѐ прїи́мше, оу҆праздни́ша  кова́рства беззако́нныхъ, прїѧ́ша вѣнцы̀ нетлѣ́нїѧ:  тѣ́ми бж҃е, спасѝ дꙋ́шы на́шѧ. 
Сті́хъ: Воззва́ша пра́веднїи, и҆ гдⷭ҇ь оу҆слы́ша  и҆́хъ. 
Ст҃ы́хъ твои́хъ па́мѧть гдⷭ҇и, показа́сѧ ꙗ҆́коже  ра́й, и҆́же во є҆де́мѣ, въ не́й бо ра́дꙋетсѧ всѧ̀  тва́рь: и҆ пода́ждь на́мъ тѣ́хъ мл҃твами, ми́ръ и҆  ве́лїю млⷭ҇ть. 
Сла́ва: поко́инъ: 
Въ селе́нїихъ и҆збра́нныхъ, и҆ во странѣ̀  живꙋ́щихъ, (л. ск҃ѳ) ꙗ҆̀же прїѧ́лъ є҆сѝ і҆и҃се,  бл҃гоче́стнѡ оу҆со́пшыѧ оу҆чинѝ, ꙗ҆́кѡ  бл҃гоꙋвѣ́тливый бг҃ъ, и҆ и҆спо́лни невече́рнѧгѡ свѣ́та,  нбⷭ҇ныѧ твоеѧ̀ ра́дости сподо́би. 
И҆ ны́нѣ: бг҃оро́диченъ: 
Бл҃гослове́ннꙋю нарекі́й твою̀ мт҃рь, прише́лъ  є҆сѝ на стра́сть во́льнымъ хотѣ́нїемъ, возсїѧ́въ на  крⷭ҇тѣ̀, взыска́ти хотѧ̀ а҆да́ма, глаго́лѧ а҆́гг҃лѡмъ:  сра́дꙋйтесѧ мнѣ̀, ꙗ҆́кѡ ѡ҆брѣ́тесѧ поги́бшаѧ дра́хма.  всѧ̑ мꙋ́дрѣ оу҆стро́ивый бж҃е на́шъ, сла́ва тебѣ̀. 
Та́же, Бл҃же́ни непоро́чнїи: на двѣ̀ статїѝ. 
Тропарѝ ме́ртвеннїи: 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои́мъ. 
Ст҃ы́хъ ли́къ ѡ҆брѣ́те и҆сто́чникъ жи́зни, и҆  две́рь ра́йскꙋю: да ѡ҆брѧ́щꙋ и҆ а҆́зъ пꙋ́ть покаѧ́нїемъ!  поги́бшее ѻ҆вча̀ а҆́зъ є҆́смь, воззови́ мѧ сп҃се, и҆  спаси́ мѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои́мъ. 
А҆́гнца бж҃їѧ проповѣ́давше, и҆ закла́ни бы́вше  ꙗ҆́коже а҆́гнцы, и҆ къ жи́зни нестарѣ́емѣй ст҃і́и, и҆  присносꙋ́щнѣй преста́вльшесѧ, того̀ прилѣ́жнѡ  мꙋ́чєницы моли́те, долгѡ́въ разрѣше́нїе на́мъ  дарова́ти. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои́мъ. 
Въ пꙋ́ть оу҆́зкїй хо́ждшїи приско́рбный, всѝ въ  житїѝ крⷭ҇тъ ꙗ҆́кѡ ꙗ҆ре́мъ взе́мшїи, и҆ мнѣ̀  послѣ́довавшїи вѣ́рою, прїиди́те наслади́тесѧ, и҆́хже  оу҆гото́вахъ ва́мъ по́честей и҆ вѣнцѡ́въ небе́сныхъ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои́мъ. 
Ѻ҆́бразъ є҆́смь неизрече́нныѧ твоеѧ̀ сла́вы,  а҆́ще и҆ ꙗ҆́звы ношꙋ̀ прегрѣше́нїй: оу҆ще́дри твоѐ  созда́нїе влⷣко, (л. ск҃ѳ ѡ҆б.) и҆ ѡ҆чи́сти твои́мъ  благоꙋтро́бїемъ, и҆ возжелѣ́нное ѻ҆те́чество пода́ждь  мѝ, раѧ̀ па́ки жи́телѧ мѧ̀ сотворѧ́ѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои́мъ. 
Дре́вле оу҆́бѡ ѿ не сꙋ́щихъ созда́вый мѧ̀, и҆  ѻ҆́бразомъ твои́мъ бж҃е́ственнымъ почты́й,  престꙋпле́нїемъ же за́повѣди па́ки мѧ̀ возврати́вый въ  зе́млю, ѿ неѧ́же взѧ́тъ бы́хъ, на є҆́же по подо́бїю  возведѝ, дре́внею добро́тою воз̾ѡбрази́тисѧ. 
Бл҃гослове́нъ є҆сѝ гдⷭ҇и, наꙋчи́ мѧ  ѡ҆правда́нїємъ твои́мъ. 
Оу҆поко́й бж҃е рабы̑ твоѧ̀, и҆ оу҆чинѝ ѧ҆̀ въ  раѝ, и҆дѣ́же ли́цы ст҃ы́хъ гдⷭ҇и, и҆ пра́вєдницы  сїѧ́ютъ ꙗ҆́кѡ свѣти̑ла: оу҆со́пшыѧ рабы̑ твоѧ̀  оу҆поко́й, презира́ѧ и҆́хъ всѧ̑ согрѣшє́нїѧ. 
Сла́ва: 
Трисїѧ́тельное є҆ди́нагѡ бж҃ества̀, бл҃гоче́стнѡ  пое́мъ вопїю́ще: ст҃ъ є҆сѝ ѻ҆́ч҃е безнача́льный,  собезнача́льный сн҃е, и҆ бж҃е́ственный дш҃е, просвѣтѝ  на́съ вѣ́рою тебѣ̀ слꙋжа́щихъ, и҆ вѣ́чнагѡ ѻ҆гнѧ̀  и҆схитѝ. 
И҆ ны́нѣ: бг҃оро́диченъ: 
Ра́дꙋйсѧ чи́стаѧ, бг҃а пло́тїю ро́ждшаѧ во  спасе́нїе всѣ́хъ, є҆́юже ро́дъ человѣ́ческїй ѡ҆брѣ́те  спасе́нїе: тобо́ю да ѡ҆брѧ́щемъ ра́й, бцⷣе чи́стаѧ  бл҃гослове́ннаѧ. 
А҆ллилꙋ́їа, а҆ллилꙋ́їа, а҆ллилꙋ́їа, сла́ва тебѣ̀  бж҃е. Три́жды. 
Посе́мъ є҆ктенїа̀ ѡ҆ оу҆со́пшихъ преждерече́наѧ:  Па́ки и҆ па́ки: Мы́ же: Гдⷭ҇и, поми́лꙋй. м҃.  І҆ере́й моли́твꙋ: Бж҃е дꙋхѡ́въ: 
И҆ по возгла́сѣ сѣда́ленъ, гла́съ є҃, за  оу҆поко́й: 
Поко́й сп҃се на́шъ съ пра́ведными рабы̑ твоѧ̀, и҆  сїѧ̀ вселѝ во дворы̀ твоѧ̀, ꙗ҆́коже є҆́сть пи́сано,  презира́ѧ (л. с҃л) ꙗ҆́кѡ бл҃гъ прегрѣшє́нїѧ и҆́хъ  вѡ́льнаѧ и҆ невѡ́льнаѧ, и҆ всѧ̑ ꙗ҆̀же въ вѣ́дѣнїи и҆  не въ вѣ́дѣнїи, чл҃вѣколю́бче. 
Сла́ва, и҆ ны́нѣ: бг҃оро́диченъ:  
Ѿ дв҃ы возсїѧ́вый мі́рꙋ хрⷭ҇тѐ бж҃е, сы́ны  свѣ́та то́ю показа́вый, поми́лꙋй на́съ. 
Ѱало́мъ н҃. Канѡ́нъ ст҃а́гѡ ѻ҆би́тели, со  і҆рмосо́мъ на ѕ҃: и҆ настоѧ́щїй на и҃. 
КАНѠ́НЪ, гла́съ и҃. 
Стꙋді́та творе́нїе, въ трⷪ҇чныхъ и҆ бг҃оро́дичныхъ  тропарѣ́хъ краестро́чїе: Недосто́йнагѡ ѳео́дѡра. 
Пѣ́снь а҃. 
І҆рмо́съ: Пѣ́снь возсле́мъ лю́дїе чꙋ́дномꙋ бг҃ꙋ  на́шемꙋ, свободи́вшемꙋ і҆и҃лѧ ѿ рабо́ты, пѣ́снь  побѣ́днꙋю пою́ще, и҆ вопїю́ще: пои́мъ тебѣ̀ є҆ди́номꙋ  влⷣцѣ. 
Всѝ помо́лимсѧ хрⷭ҇тꙋ̀, творѧ́ще па́мѧть дне́сь,  ѿ вѣ́ка ме́ртвыхъ, да вѣ́чнагѡ ѻ҆гнѧ̀ и҆зба́витъ  ѧ҆̀, въ вѣ́рѣ оу҆со́пшыѧ, и҆ наде́ждѣ жи́зни  вѣ́чныѧ. 
Глꙋбино́ю сꙋде́бъ твои́хъ хрⷭ҇тѐ, всепремꙋ́дрѣ  ты̀ пред̾ѡпредѣли́лъ є҆сѝ коегѡ́ждо кончи́нꙋ жи́зни,  предѣ́лъ и҆ ѻ҆́бразъ. тѣ́мже ꙗ҆̀же покры̀ гро́бъ во  всѧ́кой странѣ̀, на сꙋдѣ̀ спасѝ всеще́дрый. 
Предѣ́лы жи́зни на́шеѧ да́вый, тѣ́мже  оу҆со́пшыѧ ѿ жите́йскїѧ но́щи, днѐ невече́рнѧгѡ сы́ны  покажѝ гдⷭ҇и, сщ҃е́нники правосла̑вныѧ, цари́ же и҆ всѧ̑  лю́ди твоѧ̑. 
Ꙗ҆̀же покры̀ вода̀, и҆ бра́нь пожа́тъ, трꙋ́съ же  ꙗ҆̀же ѡ҆б̾ѧ́тъ, и҆ оу҆бі̑йцы оу҆би́ша, и҆ ѻ҆́гнь  ꙗ҆̀же попалѝ вѣ̑рныѧ, млⷭ҇тиве, въ ча́сти оу҆чинѝ  пра́ведныхъ. (л. с҃л ѡ҆б.) 
Всѧ̑ презира́ѧй плотскі́ѧ до́лги на́шѧ сп҃се  на́шъ, во всѧ́комъ во́зрастѣ всегѡ̀ ро́да человѣ́ча,  пред̾ сꙋди́щемъ твои́мъ поста́ви неѡсꙋжде́нны, тебѣ̀  созда́телю ѿвѣща́ющыѧ. 
Сла́ва: трⷪ҇ченъ: 
[Т] Трѝ є҆ди́нагѡ є҆стества̀ пою̀ ли́ца  самоѷпоста́снаѧ, нерожде́нна ѻ҆ц҃а̀, сн҃а ро́ждшагосѧ,  и҆ дх҃а ст҃а́го, безнача́льное црⷭ҇тво, вла́сть,  бж҃ество̀ є҆ди́но. 
И҆ ны́нѣ: бг҃оро́диченъ: 
[О] Вои́стиннꙋ ты̀ ꙗ҆ви́ласѧ є҆сѝ не́бо на  землѝ, бо́льшее вы́шнѧгѡ нб҃сѐ, безневѣ́стнаѧ дв҃о:  и҆з̾ тебе́ бо возсїѧ̀ со́лнце въ мі́рѣ, влады́чествꙋѧй  пра́вдою. 
Катава́сїа: Пѣ́снь возсле́мъ: 
Пѣ́снь в҃. 
І҆рмо́съ: Ви́дите ви́дите, ꙗ҆́кѡ а҆́зъ є҆́смь  бг҃ъ ва́шъ, пре́жде вѣ́къ рожде́нный ѿ ѻ҆ц҃а̀, и҆ ѿ  дв҃ы въ послѣ̑днѧѧ без̾ мꙋ́жа заче́ншїйсѧ, и҆  разрꙋши́вый грѣ́хъ пра́ѻтца а҆да́ма, ꙗ҆́кѡ  чл҃вѣколю́бецъ. 
Ви́дите ви́дите, ꙗ҆́кѡ а҆́зъ є҆́смь бг҃ъ ва́шъ,  пра́веднымъ сꙋдо́мъ водрꙋзи́вый предѣ́лы жи́зни, и҆ въ  нетлѣ́нїе ѿ тлѝ прїе́млѧй всѧ̀, оу҆со́пшыѧ въ  наде́жди вѣ́чнагѡ воскресе́нїѧ. 
Ѿ четыре́хъ конє́цъ, гдⷭ҇и, прїе́млѧй вѣ́рнѡ  оу҆со́пшыѧ въ мо́ри, и҆лѝ на землѝ, и҆лѝ въ рѣка́хъ,  и҆сто́чницѣхъ, и҆лѝ є҆зе́рѣхъ, и҆лѝ въ  рове́нницѣхъ, снѣ́дь ѕвѣрє́мъ бы́вшыѧ, и҆ пти́цамъ,  и҆ гадѡ́мъ, всѧ̑ оу҆поко́й. 
Въ твое́й дла́ни всѧ́чєскаѧ гдⷭ҇и, предразсꙋди́лъ  є҆сѝ разрѣ́шшыѧсѧ въ соста́вы четы́ри, въ прише́ствїи  (л. сл҃а) твое́мъ собра́въ воскресѝ, всѧ̑ ꙗ҆̀же въ  невѣ́дѣнїи и҆ ра́зꙋмѣ, проща́ѧ тѣ́хъ прегрѣшє́нїѧ. 
Ѽ стра́шнагѡ твоегѡ̀ втора́гѡ гдⷭ҇и прише́ствїѧ!  занѐ ꙗ҆́кѡ въ ви́дѣ мо́лнїи на зе́млю прише́дъ,  воздви́гнеши всѐ созда́нїе твоѐ сꙋди́тисѧ: въ вѣ́рѣ  тебѣ̀ тогда̀ пожи́вшихъ, срѣ́тшихъ тѧ̀, съ тобо́ю бы́ти  сподо́би. 
Сла́ва: трⷪ҇ченъ: 
[Ѵ] Пресоверше́ннаѧ є҆ди́нице, пребж҃е́ственнаѧ,  трїѷпоста́снаѧ, нерожде́нне ѻ҆́ч҃е, и҆ сн҃е  є҆диноро́дне, дш҃е ѿ ѻ҆ц҃а̀ и҆сходѧ́й, сн҃омъ же  ꙗ҆влѧ́ѧйсѧ, сꙋщество̀ є҆ди́но и҆ є҆стество̀,  гдⷭ҇ьство, црⷭ҇тво, спасѝ всѣ́хъ на́съ. 
И҆ ны́нѣ: бг҃оро́диченъ: 
[А] Неизглаго́ланное чꙋ́до твоегѡ̀ ржⷭ҇тва̀ мт҃и  дв҃о: ка́кѡ бо и҆ ражда́еши, и҆ чиста̀ є҆сѝ въ то́мже;  ка́кѡ ѻ҆троча̀ ражда́еши, и҆ не вѣ́си и҆скꙋ́са мꙋ́жеска  ѿню́дъ; ꙗ҆́коже вѣ́сть па́че є҆стества̀ ѿ менѐ  новолѣ́пнѡ сло́во бж҃їе ро́ждшеесѧ. 
Катава́сїа: Ви́дите, ви́дите: 
Пѣ́снь г҃. 
І҆рмо́съ: Оу҆твержде́й рꙋко́ю твое́ю сло́ве бж҃їй  нб҃са̀, просвѣще́нїемъ твоегѡ̀ и҆́стиннагѡ позна́нїѧ,  оу҆твердѝ и҆ на́съ на тѧ̀ надѣ́ющихсѧ сердца̀. 
Преше́дшыѧ житїѧ̀ тече́нїе, въ сла́вѣ  благоче́стной, пра́веднымъ ѡ҆дѣ́ѧтисѧ вѣнце́мъ сподо́би  бж҃е, и҆ вѣ́чныхъ бла̑гъ наслади́тисѧ. 
Напра́снѡ восхищє́нныѧ, попалѧ́ємыѧ ѿ мо́лнїй,  и҆ и҆зме́рзшыѧ мра́зомъ, и҆ всѧ́кою ра́ною, оу҆поко́й  бж҃е, є҆гда̀ ѻ҆гне́мъ всѧ̑ и҆скꙋ́сиши. (л. сл҃а ѡ҆б.) 
Присномꙋ́тное житїѧ̀ мо́ре преплы́вшыѧ хрⷭ҇тѐ, въ  нетлѣ́нное твоегѡ̀ житїѧ̀ сподо́би приста́нище притещѝ,  правосла́внымъ житїе́мъ ѡ҆кормлє́нныѧ. 
И҆̀хже всѧ́кое є҆стество̀ морски́хъ, и҆ пти́цъ  небе́сныхъ прїѧ́тъ снѣде́нїе хрⷭ҇тѐ, твои́ми сꙋдьба́ми  воскресѝ бж҃е, въ послѣ́днїй де́нь со сла́вою. 
Сла́ва: трⷪ҇ченъ: 
[И] Оу҆́мнѡ бж҃е́ственнꙋю є҆ди́ницꙋ, въ трѝ  ли́ца про́стѡ, кꙋ́пнѡ є҆́же пресѣщѝ, совокꙋплѧ́ю  несѣкѡ́маѧ: ꙗ҆́коже бо ско́рость мо́лнїи, трисїѧ́ющаѧ  ви́дитсѧ во є҆ди́нствѣ. 
И҆ ны́нѣ: бг҃оро́диченъ: 
[А] Недоꙋмѣ́нное твоѐ чꙋ́до: без̾ мꙋ́жа бо  ражда́еши, и҆ дѣ́вство твоѐ чи́стаѧ соблюда́еши  ро́ждши. тѣ́мже а҆́гг҃лъ мно́жество, и҆ чл҃вѣ́ческїй  ро́дъ пое́тъ тѧ̀ во вѣ́ки. 
Катава́сїа: Оу҆твержде́й рꙋко́ю твое́ю сло́ве  бж҃їй нб҃са̀: 
Сѣда́ленъ, гла́съ є҃. Подо́бенъ: Собезнача́льное  сло́во: 
На́съ ра́ди претерпѣ́вый крⷭ҇тъ и҆ сме́рть, и҆  оу҆мертви́вый а҆́да, и҆ совоскреси́вый мє́ртвыѧ,  преста́вльшыѧсѧ ѿ на́съ сп҃се оу҆поко́й, ꙗ҆́кѡ  человѣколю́бецъ бг҃ъ, и҆ въ тре́петное и҆ стра́шное  прише́ствїе твоѐ жизнода́вче, ꙗ҆́кѡ и҆мѣ́ѧй мно́жество  ми́лости, црⷭ҇твїѧ твоегѡ̀ сподо́би. 
Сла́ва: то́йже. 
И҆ ны́нѣ, бг҃оро́диченъ: 
Ско́рый тво́й покро́въ, и҆ по́мощь и҆ ми́лость  покажѝ на рабѣ́хъ твои́хъ, и҆ во́лны чи́стаѧ,  оу҆кротѝ сꙋ́етныхъ помышле́нїй, и҆ па́дшꙋю дꙋ́шꙋ мою̀  возста́ви бцⷣе: вѣ́мъ бо, вѣ́мъ дв҃о, ꙗ҆́кѡ мо́жеши,  є҆ли̑ка и҆ хо́щеши. 
Пѣ́снь д҃. 
І҆рмо́съ: И҆з̾ горы̀ прїѡсѣне́нныѧ, сло́ве,  проро́къ, є҆ди́ныѧ бцⷣы, хотѧ́ща воплоти́тисѧ,  бг҃ови́днѡ оу҆смотрѝ, и҆ со стра́хомъ славосло́вѧше  си́лꙋ твою̀. 
Ѻ҆тцы̀ и҆ пра́ѻтцы, дѣ́ды и҆ пра́дѣды, ѿ  пе́рвыхъ и҆ да́же до послѣ́днихъ, во благозако́нїи  оу҆ме́ршыѧ и҆ благовѣ́рїи, всѧ̑ помѧнѝ сп҃се на́шъ. 
Въ горѣ̀, на пꙋтѝ, на мѣ́стѣхъ пꙋсты́хъ житїѐ  ѡ҆ста́вльшыѧ въ вѣ́рѣ, мона́хи же и҆ бѣльцы̀, ю҆́ношы  и҆ ста́рцы, со ст҃ы́ми, хрⷭ҇тѐ, вселѝ. 
Ѿ печа́ли и҆ ра́дости прише́дшыѧ ненаде́жнѡ,  вѣ́рою а҆́бїе премѣни́вшыѧ житїѐ, въ благоде́нствїи  пострада́вшыѧ, и҆лѝ ѕлоде́нствїи, всѧ̑ оу҆поко́й сп҃се  на́шъ. 
Ꙗ҆̀же оу҆бѝ ме́чь, и҆ ко́нь совосхитѝ, гра́дъ,  снѣ́гъ и҆ тꙋ́ча оу҆мно́женнаѧ: ꙗ҆̀же оу҆давѝ  плі́нѳа, и҆лѝ пе́рсть посы́па, хрⷭ҇тѐ сп҃се на́шъ  оу҆поко́й. 
Сла́ва: трⷪ҇ченъ: 
[Ѯ] Стра́нно ꙗ҆́кѡ є҆ди́но, и҆ трѝ,  бж҃ество̀, всѐ по є҆ди́номꙋ лицꙋ̀ нераздѣ́льно: ѻ҆ц҃ъ  бо, сн҃ъ и҆ дх҃ъ ст҃ы́й є҆́сть, покланѧ́єма, ꙗ҆́кѡ  є҆ди́нъ бг҃ъ. 
И҆ ны́нѣ: бг҃оро́диченъ: 
[І] Напра́ви на́съ дв҃о моли́твами твои́ми,  ѡ҆кормлѧ́ющи ѡ҆бꙋрева́ємыѧ волно́ю грѣха̀, во  спаси́тєльнаѧ приста̑нища гдⷭ҇ороди́тельнице,  и҆збавлѧ́ющи ѿ всѧ́кихъ лю́тыхъ. (л. сл҃в ѡ҆б.) 
Пѣ́снь є҃. 
І҆рмо́съ: Оу҆́тренюетъ дꙋ́хъ мо́й къ тебѣ̀ бж҃е,  занѐ свѣ́тъ повелѣ̑нїѧ прише́ствїѧ твоегѡ̀, и҆́миже  оу҆́бѡ ѡ҆зарѝ оу҆́мъ на́шъ влⷣко, и҆ наста́ви на  стезю̀ жи́зни. 
Коегѡ́ждо па́мѧть оу҆ме́ршихъ, благоче́стнѡ ѿ  вѣ́ка дне́сь творѧ́ще гдⷭ҇и, прилѣ́жнѡ тѝ вопїе́мъ:  всѧ̑ оу҆поко́й со ст҃ы́ми твои́ми. 
Ѿ всѧ́кагѡ ꙗ҆̀же прїѧ́лъ є҆сѝ ро́да и҆ ро́да,  въ царѣ́хъ, въ кнѧзѣ́хъ, и҆лѝ мона́шествꙋющихъ  правосла́внѡ ще́дре, вѣ́чнагѡ и҆зба́ви мꙋче́нїѧ. 
Всѣ́хъ, ꙗ҆̀же созда́лъ є҆сѝ полє́знаѧ  вѣ́дый, и҆́мже попꙋсти́лъ є҆сѝ гдⷭ҇и, внеза́пными  паде́жми ненаде́жнѡ оу҆мре́ти, и҆зба́ви мꙋ́ки всѧ́кїѧ  бж҃е на́шъ. 
Ѻ҆гнѧ̀ приснопалѧ́щагѡ, и҆ тмы̀ несвѣти́мыѧ,  скре́жета зꙋбна́гѡ, и҆ че́рвїѧ безконе́чнѡ мꙋ́чащагѡ, и҆  всѧ́кагѡ мꙋче́нїѧ и҆зба́ви сп҃се на́шъ, всѧ̑ вѣ́рнѡ  оу҆ме́ршыѧ. 
Сла́ва: трⷪ҇ченъ: 
[О] Є҆динопресто́льнаѧ, безнача́льнаѧ,  трїѷпоста́снаѧ є҆ди́нице, раздѣле́нїемъ є҆ди́нство,  и҆ вопроти́въ ли́цы є҆стество̀ и҆мꙋ́щаѧ, во є҆ди́но  на́съ совокꙋпѝ хотѣ́нїе твои́хъ за́повѣдей. 
И҆ ны́нѣ, бг҃оро́диченъ: 
[Ѵ] Па́че ѻ҆гнезра́чныхъ серафі́мѡвъ ꙗ҆ви́ласѧ  є҆сѝ чⷭ҇таѧ честнѣ́йшаѧ, поро́ждши си̑мъ  непристꙋ́пнаго і҆и҃са сп҃са, воплоще́нїемъ ѡ҆божи́вшаго  земноро́дныхъ смѣше́нїе. 
Пѣ́снь ѕ҃. 
І҆рмо́съ: Содержи́ма мѧ̀ прїимѝ чл҃вѣколю́бче,  грѣхѝ мно́гими, и҆ припа́дающа щедро́тамъ твои̑мъ,  ꙗ҆́кѡ проро́ка гдⷭ҇и, и҆ спаси́ мѧ. (л. сл҃г) 
Сме́рти разрѣши́въ болѣ̑зни, пострада́въ  нача́льниче жи́зни бж҃е на́шъ, оу҆со́пшыѧ ѿ вѣ́ка,  рабы̑ твоѧ̀ оу҆поко́й. 
Неизглаго́ланными твои́ми сꙋдьба́ми, ꙗ҆̀же  оу҆би́ша чарѡ́внаѧ напоє́нїѧ, ѡ҆тра̑вы, кѡ́стнаѧ  оу҆давлє́нїѧ со ст҃ы́ми гдⷭ҇и оу҆поко́й. 
Є҆гда̀ сꙋди́ти бꙋ́деши всѧ́чєскимъ, стоѧ́щымъ  наги́мъ ѿкровє́ннымъ пред̾ лице́мъ твои́мъ, тогда̀  ще́дре, пощадѝ послꙋжи́вшыѧ тѝ вѣ́рнѡ, бж҃е. 
Послѣ́днею оу҆́бѡ трꙋбо́ю вострꙋби́вшꙋ твоемꙋ̀  а҆рха́гг҃лꙋ, воскрⷭ҇нїе жи́зни всѣ́хъ, тогда̀ хрⷭ҇тѐ  рабы̑ твоѧ̀ оу҆поко́й. 
Ѿ вѣ́ка ꙗ҆̀же прїѧ́лъ є҆сѝ вѣ̑рныѧ бж҃е,  ро́дъ всѧ́кїй человѣ́ческїй, сподо́би во вѣ́ки съ  слꙋжа́щими тѝ сла́вити тѧ̀. 
Сла́ва: трⷪ҇ченъ: 
[Ѳ] Бг҃онача́лїе трист҃о́е, є҆динопресто́льное,  ѻ҆́ч҃е, сн҃е со ст҃ы́мъ дх҃омъ, ты̀ є҆сѝ бг҃ъ мо́й,  вседержи́тельствомъ твои́мъ содержа́й всѐ. 
И҆ ны́нѣ, бг҃оро́диченъ: 
[Е] Ѿ ко́рене твоегѡ̀ возсїѧ̀ цвѣ́тъ жи́зни,  і҆ессе́е пра́ѻтче взыгра́й, спаса́ѧй мі́ръ, ѿ чⷭ҇тыѧ  ѻ҆трокови́цы хрⷭ҇то́съ бг҃ъ. 
Конда́къ, гла́съ и҃: 
Со ст҃ы́ми оу҆поко́й хрⷭ҇тѐ дꙋ́шы ра́бъ твои́хъ,  и҆дѣ́же нѣ́сть болѣ́знь, ни печа́ль, ни воздыха́нїе,  но жи́знь безконе́чнаѧ. 
І҆́косъ: 
Са́мъ є҆ди́нъ є҆сѝ безсме́ртный, сотвори́вый и҆  созда́вый человѣ́ка: земні́и оу҆́бѡ ѿ землѝ  созда́хомсѧ, и҆ въ (л. сл҃г ѡ҆б.) зе́млю тꙋ́южде  по́йдемъ, ꙗ҆́коже повелѣ́лъ є҆сѝ, созда́вый мѧ̀ и҆  рекі́й мѝ: ꙗ҆́кѡ землѧ̀ є҆сѝ, и҆ въ зе́млю ѿи́деши,  а҆́може всѝ человѣ́цы по́йдемъ, надгро́бное рыда́нїе  творѧ́ще пѣ́снь: а҆ллилꙋ́їа. 
Пѣ́снь з҃. 
І҆рмо́съ: Въ нача́лѣ зе́млю ѡ҆снова́вый, и҆  нб҃са̀ сло́вомъ оу҆тверди́вый, бл҃гослове́нъ є҆сѝ во  вѣ́ки гдⷭ҇и бж҃е ѻ҆ц҃ъ на́шихъ. 
Благоче́стнѡ ѿ вѣ́ка преста́вльшихсѧ па́мѧть  творѧ́ще вопїе́мъ: бл҃гослове́нъ є҆сѝ во вѣ́ки гдⷭ҇и  бж҃е ѻ҆ц҃ъ на́шихъ. 
Внеза́пꙋ благоче́стнѡ оу҆ме́ршыѧ, и҆ ѿ  стремни́ны всѧ́кїѧ па́дшыѧ, дре́ва, желѣ́за, всѧ́кагѡ  ка́мене, оу҆поко́й бж҃е оу҆со́пшыѧ вѣ̑рныѧ. 
Въ стра́шное твоѐ прише́ствїе, ще́дре, ѡ҆деснꙋ́ю  ѻ҆ве́цъ твои́хъ поста́ви, правосла́внѡ тѝ въ житїѝ  послꙋжи́вшыѧ хрⷭ҇тѐ, и҆ преста́вльшыѧсѧ къ тебѣ̀. 
Въ ли́цѣ хрⷭ҇тѐ, и҆збра́нныхъ твои́хъ вчинѝ  твоѧ̑ рабы̑, вопи́ти тебѣ̀: бл҃гослове́нъ є҆сѝ во  вѣ́ки гдⷭ҇и, бж҃е ѻ҆ц҃ъ на́шихъ. 
Ѿ землѝ пе́рсть содѣ́тельствовавый, пло́ть  дх҃омъ ѡ҆животвори́вый сп҃се ще́дрый, ꙗ҆̀же прїѧ́лъ  є҆сѝ, оу҆поко́й бж҃е въ нестарѣ́ющемъ животѣ̀. 
Сла́ва: трⷪ҇ченъ: 
[О] Ꙗ҆́коже тремѝ со́лнцы бж҃ество̀, є҆ди́нымъ  свѣ́та срастворе́нїемъ, да воспое́тсѧ, ѻ҆ц҃ъ, и҆ сн҃ъ,  и҆ бж҃е́ственный дх҃ъ, є҆ди́нъ є҆стество́мъ, но трѝ  ѵ҆поста́сьми. (л. сл҃д) 
И҆ ны́нѣ: бг҃оро́диченъ: 
[Д] Дв҃дское согла́снѡ воспѣва́емъ тѝ пѣ́нїе,  го́рꙋ тѧ̀ бж҃їю нарица́юще дв҃о, въ не́йже всели́всѧ  пло́тїю сло́во, ѡ҆бг҃отворѝ на́съ дꙋхо́внѡ въ себѣ̀. 
Пѣ́снь и҃. 
І҆рмо́съ: На горѣ̀ ст҃ѣ́й просла́вльшасѧ, и҆ въ  кꙋпинѣ̀ ѻ҆гне́мъ приснодв҃ы мѡѷсе́ови та́йнꙋ  ꙗ҆́вльшаго, гдⷭ҇а по́йте и҆ превозноси́те во всѧ̑  вѣ́ки. 
Сокрꙋши́вый пе́рвѣе сѣ́нь сме́ртнꙋю, возсїѧ́въ  ꙗ҆́кѡ со́лнце и҆з̾ гро́ба, сы́ны воскресе́нїѧ твоегѡ̀  сотворѝ, гдⷭ҇и сла́вы, всѧ̑ оу҆ме́ршыѧ въ вѣ́рѣ, во  вѣ́ки. 
Безвѣ́стныхъ и҆ сокрове́нныхъ свѣ́дѣтелю,  є҆гда̀ и҆́маши ѿкры́ти дѣла̀ тмы̀, и҆ совѣ́ты  серде́цъ на́шихъ, тогда̀ не и҆стѧжѝ сло́ва, со всѣ́ми  вѣ́рою оу҆со́пшими. 
Є҆гда̀ и҆́маши сѣ́сти на престо́лѣ, и҆  повели́ши на сꙋ́дъ предста́ти, собра̑ннымъ трꙋбо́ю ѿ  конє́цъ землѝ: тогда̀ пощадѝ всѣ́хъ хрⷭ҇тѐ ꙗ҆́кѡ  ми́лостивый. 
Оу҆ме́ршымъ напра́снѡ ѿ слꙋ́чаєвъ, ѿ кли́ча  же ѕѣ́льнагѡ, и҆ ско́рагѡ тече́нїѧ, заꙋше́нїѧ,  оу҆давле́нїѧ же и҆ лѧга́нїѧ, гдⷭ҇и сла́вы, вѣ́рою  оу҆со́пшымъ ѡ҆сла́би во вѣ́ки. 
Бл҃гослови́мъ ѻ҆ц҃а̀ и҆ сн҃а, и҆ ст҃а́го дх҃а,  гдⷭ҇а. 
[Ѡ] Ꙗ҆́кѡ є҆ди́ницꙋ сꙋщество́мъ пою́ тѧ, ꙗ҆́кѡ  трⷪ҇цꙋ ли́цы тѧ̀ чтꙋ̀, ѻ҆́ч҃е, и҆ сн҃е и҆ дш҃е  прест҃ы́й, безнача́льнꙋю держа́вꙋ твоегѡ̀ црⷭ҇твїѧ  сла́влю во вѣ́ки. 
И҆ ны́нѣ: бг҃оро́диченъ: 
[Р] Стрꙋѝ живы́ѧ и҆сто́чникъ запеча́танный,  показа́ласѧ є҆сѝ бцⷣе дв҃о: без̾ мꙋ́жа бо гдⷭ҇а  ро́ждши, безсме́ртїѧ вѣ̑рныѧ напоѧ́еши водо́ю во вѣ́ки.  (л. сл҃д ѡ҆б.) 
Хва́лимъ, бл҃гослови́мъ: 
І҆рмо́съ: На горѣ̀ ст҃ѣ́й просла́вльшасѧ: 
Пѣ́снь ѳ҃. 
І҆рмо́съ: Проѧвле́нное на горѣ̀ законополо́жникꙋ  во ѻ҆гнѝ и҆ кꙋпинѣ̀ ржⷭ҇тво̀ приснодв҃ы, въ на́ше  вѣ́рныхъ спасе́нїе, пѣ́сньми немо́лчными велича́емъ. 
И҆дѣ́же є҆́сть веселѧ́щихсѧ жили́ще ст҃ы́хъ  твои́хъ гдⷭ҇и, всѧ̑ ѿ вѣ́ка оу҆со́пшыѧ, въ вѣ́рѣ же  и҆ наде́жди ра́доватисѧ сподо́би. 
Оу҆ме́ршыѧ бж҃їимъ преще́нїемъ, сме́ртныхъ  громѡ́въ всѧ́кихъ съ нб҃сѐ и҆знесе́нныхъ, землѝ  разсѣ́дшейсѧ, мо́рю возшꙋмѣ́вшꙋсѧ, всѧ̑ вѣ̑рныѧ  хрⷭ҇тѐ оу҆поко́й. 
Всѧ́кїй во́зрастъ, ста́рцы, и҆ ю҆́ныѧ младе́нцы,  и҆ дѣ́ти, и҆ ссꙋ́щыѧ млеко̀, мꙋ́жеское є҆стество̀ и҆  же́нское, оу҆поко́й бж҃е, ꙗ҆̀же прїѧ́лъ є҆сѝ  вѣ̑рныѧ. 
Ѿ ꙗ҆дови́тыхъ оу҆грызе́нїй оу҆ме́ршыѧ, ѿ  поглоще́нїѧ ѕмїє́въ, ѿ попра́нїѧ ко́ней, и҆ ѿ  оу҆давле́нїѧ и҆ ѡ҆бѣ́шенїѧ ѿ и҆́скреннѧгѡ, вѣ́рою  тѝ послꙋжи́вшыѧ оу҆поко́й. 
Коего́ждо по и҆́мени въ вѣ́рѣ оу҆ме́ршыѧ ѿ  вѣ́ка, и҆ ѿ ро́да родѡ́въ, неѡсꙋжде́ннѡ предста́ти  тебѣ̀ хрⷭ҇тѐ, тогда̀ въ прише́ствїи твое́мъ сподо́би. 
Сла́ва: трⷪ҇ченъ: 
[О] Є҆ди́ный въ трⷪ҇цѣ бж҃е, сла́ва тебѣ̀  непреста́ннѡ, а҆́ще бо и҆ бг҃ъ кі́йждо, но є҆ди́нъ  є҆стество́мъ є҆́сть, ѻ҆ц҃ъ, и҆ сн҃ъ, и҆ дх҃ъ,  трисвѣ́тлыми сво́йствы. 
И҆ ны́нѣ: бг҃оро́диченъ: 
[Ѵ] Па́че оу҆ма̀ ржⷭ҇тво̀ твоѐ: ражда́еши бо  пре́жде сꙋ́щаго, и҆ млеко́мъ пита́еши несказа́ннѡ  пищеда́вца мі́рꙋ. (л. сл҃є) держи́ши же содержа́щаго  всѧ̑, хрⷭ҇та̀ є҆ди́наго и҆зба́вителѧ на́шего  всенепоро́чнаѧ. 
Та́же, Досто́йно є҆́сть: 
Є҆ѯапостїла́рїй. Подо́бенъ: Нб҃о ѕвѣзда́ми: 
Па́мѧть соверша́юще всѣ́хъ оу҆со́пшихъ во  хрⷭ҇тѣ̀, и҆ коне́чный де́нь воспомѧ́немъ вѣ́рнїи, ѡ҆  на́съ же и҆ ѡ҆ ѻ҆́ныхъ хрⷭ҇та̀ при́снѡ молѧ́ще. 
Сла́ва, и҆ ны́нѣ: бг҃оро́диченъ: 
Сла́досте а҆́гг҃лѡвъ, скорбѧ́щихъ ра́досте,  хрⷭ҇тїа́нъ предста́тельнице, дв҃о мт҃и гдⷭ҇нѧ, застꙋпѝ  на́съ, и҆ и҆зба́ви вѣ́чныхъ мꙋ́къ. 
На хвали́техъ, Всѧ́кое дыха́нїе: поста́вимъ  стїхѝ четы́ре и҆ пое́мъ настоѧ́щыѧ стїхи̑ры во гла́съ  ѕ҃. 
Подо́бенъ: Ѿча́ѧннаѧ: 
Стра́шный коне́цъ сме́рти, и҆ гро́зный сꙋ́дъ  влⷣки: ѻ҆́гнь неꙋгаси́мый оу҆гото́висѧ та́мѡ, че́рвь  неꙋсыпа́емый мꙋ́чай, и҆ скре́жетъ зꙋбѡ́въ, тма̀  кромѣ́шнаѧ є҆́сть, и҆ вѣ́чное ѡ҆сꙋжде́нїе. тѣ́мже  зове́мъ ко сп҃сꙋ: ꙗ҆̀же и҆збра́лъ є҆сѝ ѿ  привре́менныхъ, оу҆поко́й, за ве́лїю твою̀ ми́лость. 
Всѝ въ житїѝ ѡ҆ста́вльшїисѧ, прїиди́те во  гробѣ́хъ оу҆жаса́ющесѧ, прини́кните и҆ ви́дите мі́ра  пре́лесть: гдѣ̀ ны́нѣ тѣ́ла добро́та, и҆ сла́ва  бога́тства; гдѣ́ же го́рдость житїѧ̀; вои́стиннꙋ  сꙋ́єтнаѧ всѧ̑. тѣ́мже зове́мъ ко сп҃сꙋ: ꙗ҆̀же  и҆збра́лъ є҆сѝ ѿ привре́менныхъ, оу҆поко́й, за  ве́лїю твою̀ ми́лость. 
Ны́нѣ во гро́бъ и҆́же на престо́лѣ, ны́нѣ и҆́же  въ порфѵ́рѣ во тлю̀ ѡ҆блече́сѧ: не ктомꙋ́ бо на  престо́лѣ, но во гро́бѣ лежи́тъ: сѐ и҆счезѐ ца́рскаѧ  держа́ва. сѐ ꙗ҆́кѡ со́нїе (л. сл҃є ѡ҆б.)  человѣ́ческое прехо́дитъ житїѐ. тѣ́мже зове́мъ ко  сп҃сꙋ: ꙗ҆̀же и҆збра́лъ є҆сѝ, оу҆поко́й, за ве́лїю  твою̀ ми́лость. 
Всѧ̑ ѿсе́лѣ преложи́вшыѧсѧ въ наде́ждꙋ жи́зни  вѣ́чныѧ, и҆ житїѐ и҆змѣни́вшыѧ всѧ́кимъ сп҃се  ѻ҆́бразомъ, всѧ́кїй чи́нъ, и҆ ро́дъ, и҆ всѧ́кїй  во́зрастъ, мꙋ́жы вкꙋ́пѣ и҆ жєны̀, и҆ новорождє́нныѧ  младе́нцы, ꙗ҆́кѡ человѣколю́бецъ въ нѣ́дрѣхъ  оу҆чинѝ а҆враа́млихъ, и҆ въ мѣ́стѣхъ ѡ҆сла́бы, за  ве́лїю твою̀ ми́лость. 
Сла́ва: гла́съ в҃: 
Ꙗ҆́кѡ цвѣ́тъ оу҆вѧда́етъ, и҆ ꙗ҆́кѡ сѣ́нь  мимогрѧде́тъ, разрꙋша́етсѧ всѧ́къ человѣ́къ: па́ки же  гласѧ́щей трꙋбѣ̀, ме́ртвїи ꙗ҆́кѡ въ трꙋ́сѣ всѝ  воста́нꙋтъ ко твоемꙋ̀ срѣ́тенїю хрⷭ҇тѐ бж҃е. тогда̀  влⷣко, и҆̀хже преста́вилъ є҆сѝ ѿ на́съ, во ст҃ы́хъ  твои́хъ оу҆чинѝ кро́вѣхъ, согрѣшє́нїѧ и҆́хъ  благосе́рде, презира́ѧ. 
И҆ ны́нѣ: гла́съ ѕ҃, бг҃оро́диченъ: 
Ты̀ є҆сѝ бг҃ъ на́шъ, и҆́же премꙋ́дростїю  содѣ́лавый всѧ̑, и҆́же и҆ проро́ки посла́вый на́мъ  проро́чествовати твоѐ прише́ствїе, и҆ а҆пⷭ҇лы  проповѣ́дати твоѧ̑ вели̑чїѧ: и҆ ѻ҆́ви оу҆́бѡ  проро́чествовахꙋ прише́ствїе твоѐ, ѻ҆́ви же креще́нїемъ  просвѣти́ша ꙗ҆зы́ки, мꙋ́чєницы же пострада́вше  полꙋчи́ша сла́вꙋ ѿ си́хъ, и҆ мо́лѧтсѧ прилѣ́жнѡ тебѣ̀  влⷣцѣ съ ро́ждшею тѧ̀ мт҃рїю: оу҆поко́й бж҃е дꙋ́шы,  ꙗ҆̀же прїѧ́лъ є҆сѝ, и҆ на́съ сподо́би ца́рствїѧ  твоегѡ̀, крⷭ҇тъ претерпѣ́вый менѐ ра́ди ѡ҆сꙋжде́ннагѡ,  и҆зба́вителю мо́й и҆ бж҃е. 
На стїхо́внѣ стїхи̑ры, гла́съ ѕ҃. Подо́бенъ:  Всю̀ ѿложи́вше: 
И҆мѣ́ѧй непости́жное къ на́мъ благоꙋтро́бїе, и҆  (л. сл҃ѕ) и҆сто́чникъ неистоща́емый бж҃е́ственныѧ  бл҃гости многоми́лостиве, къ тебѣ̀ влⷣко преше́дшыѧ въ  землѝ живы́хъ вселѝ, въ селе́нїихъ возлю́бленныхъ и҆  вожделѣ́нныхъ, ѡ҆держа́нїе да́рꙋѧй вы́нꙋ пребыва́ющее:  ты́ бо за всѣ́хъ пролїѧ́лъ є҆сѝ кро́вь твою̀ хрⷭ҇тѐ,  и҆ живоно́сною цѣно́ю мі́ръ и҆скꙋпи́лъ є҆сѝ. 
Сті́хъ: Дꙋ́шы и҆́хъ во благи́хъ водворѧ́тсѧ. 
Оу҆мерщвле́нїе претерпѣ́лъ є҆сѝ животво́рное  во́лею, и҆ жи́знь и҆сточи́лъ є҆сѝ, и҆ сла́дость  присносꙋ́щнꙋю вѣ̑рнымъ да́лъ є҆сѝ, бж҃е́ственнымъ  влⷣко благоꙋтро́бїемъ, є҆ди́не всеще́дре, безгрѣ́шне:  въ ню́же мо́лимсѧ, счинѝ оу҆со́пшыѧ въ наде́жди  воскресе́нїѧ, разрѣше́нїе прегрѣше́нїй да́рꙋѧй: да  всѣ́ми пое́тсѧ и҆́мѧ твоѐ хрⷭ҇тѐ, и҆ спасе́ни сла́вимъ  человѣколю́бїе твоѐ. 
Сті́хъ: Блаже́ни ꙗ҆̀же и҆збра́лъ, и҆ прїѧ́лъ  є҆сѝ гдⷭ҇и. 
Живы́ми гдⷭ҇ьствꙋюща бг҃онача́льною вла́стїю, и҆  ме́ртвыми влады́чествꙋюща, тебѐ хрⷭ҇тѐ, вѣ́дꙋще  мо́лимъ: вѣ̑рныѧ рабы̑ твоѧ̀, къ тебѣ̀ є҆ди́номꙋ  бл҃годѣ́телю ѿше́дшыѧ, са́мъ оу҆поко́й со  и҆збра́нными твои́ми человѣколю́бче, въ мѣ́стѣхъ  прохлажде́нїѧ, во ст҃ы́хъ свѣ́тлостехъ: воли́тель бо  ми́лости є҆сѝ, и҆ спаса́еши ꙗ҆́кѡ бг҃ъ, ꙗ҆̀же по  ѻ҆́бразꙋ твоемꙋ̀ созда́лъ є҆сѝ, є҆ди́не  многоми́лостиве. 
Сла́ва: гла́съ то́йже. 
Болѣ́знь а҆да́мꙋ бы́сть, дре́ва вкꙋше́нїемъ,  дре́вле во є҆де́мѣ, є҆гда̀ ѕмі́й ꙗ҆́дъ и҆зблева̀.  тогѡ́ бо ра́ди вни́де сме́рть всеро́днаѧ, снѣда́ющаѧ  человѣ́ка: но прише́дъ влⷣка низложѝ ѕмі́ѧ, и҆  воскресе́нїе на́мъ дарова̀. къ немꙋ́же оу҆́бѡ (л. сл҃ѕ  ѡ҆б.) возопїи́мъ: пощадѝ сп҃се, и҆̀хже прїѧ́лъ є҆сѝ,  и҆ со ст҃ы́ми поко́й, ꙗ҆́кѡ человѣколю́бецъ. 
И҆ ны́нѣ: бг҃оро́диченъ: 
Ꙗ҆ви́ласѧ є҆сѝ, пребыва́нїе бг҃олѣ́пное  прест҃а́ѧ, и҆ бг҃а вмѣсти́ла є҆сѝ, и҆ бг҃а родила̀  є҆сѝ неискꙋсобра́чнаѧ во двою̀ сꙋществꙋ̀, во є҆ди́ной  же ѵ҆поста́си чи́стаѧ. того̀ молѝ є҆диноро́днаго и҆  перворожде́ннаго, тѧ̀ дв҃о непоро́чнꙋ и҆ по ржⷭ҇твѣ̀  сохра́ншаго, дꙋ́шы оу҆поко́ити вѣ́рою оу҆со́пшыѧ во  свѣ́тѣ нетлѣ́нныѧ свѣ́тлости и҆ бл҃же́нствѣ. 
Тропа́рь: Глꙋбино́ю мꙋ́дрости: Сла́ва, и҆  ны́нѣ: Тебѐ и҆ стѣ́нꙋ и҆ приста́нище: И҆  ѻ҆бы́чный ѿпꙋ́стъ. 
На лїтꙋргі́и и҆з̾ѡбрази́тєльнаѧ. Прокі́менъ  а҆пⷭ҇ла, гла́съ ѕ҃: Дꙋ́шы и҆́хъ во благи́хъ  водворѧ́тсѧ. А҆пⷭ҇лъ въ дѣѧ́нїихъ зача́ло н҃а. И҆  ме́ртвенный а҆пⷭ҇лъ, зача́ло рѯ҃г: Бра́тїе, пе́рвый  человѣ́къ: А҆ллилꙋ́їа, гла́съ д҃. Сті́хъ: Блаже́ни,  ꙗ҆̀же и҆збра́лъ: Є҆ѵⷢ҇лїе ѿ і҆ѡа́нна, зача́ло  ѯ҃з. И҆ дрꙋго́е за оу҆поко́й, зача́ло к҃а.  Прича́стный: Бл҃же́ни, ꙗ҆̀же и҆збра́лъ и҆ прїѧ́лъ  є҆сѝ гдⷭ҇и. А҆ллилꙋ́їа, три́жды. 


(л. сл҃з) 
Недѣ́лѧ ст҃ы́ѧ пентико́стїи. 
Въ сꙋббѡ́тꙋ ве́чера, 
на ма́лѣй вече́рни, 
на Гдⷭ҇и воззва́хъ: поста́вимъ стїхѝ д҃. И҆  пое́мъ стїхи̑ры, гла́съ а҃: 
Пѧтдесѧ́тницꙋ пра́зднꙋимъ, и҆ дх҃а прише́ствїе, и҆  предложе́нїе ѡ҆бѣща́нїѧ, и҆ наде́жди и҆сполне́нїе, и҆  та́инство є҆ли́ко, ꙗ҆́кѡ вели́ко же и҆ че́стно. тѣ́мже  вопїе́мъ тѝ: содѣ́телю всѣ́хъ гдⷭ҇и, сла́ва  тебѣ̀.[Два́жды.] 
Ѧ҆зы́ками и҆норо́дныхъ ѡ҆бнови́лъ є҆сѝ хрⷭ҇тѐ,  твоѧ̑ оу҆ченикѝ, да тѣ́ми тѧ̀ проповѣ́дѧтъ  безсме́ртнаго сло́ва и҆ бг҃а, подаю́щаго дꙋша́мъ на́шымъ  ве́лїю ми́лость. 
Всѧ̑ подае́тъ дх҃ъ ст҃ы́й, то́читъ проро́чєствїѧ,  сщ҃е́нники соверша́етъ, некни̑жныѧ мꙋ́дрости наꙋчѝ,  ры́бари бг҃осло́вцы показа̀, ве́сь собира́етъ собо́ръ  цр҃ко́вный: є҆диносꙋ́щне, и҆ сопресто́льне ѻ҆ц҃ꙋ̀ и҆  сн҃ꙋ, оу҆тѣ́шителю, сла́ва тебѣ̀. 
Сла́ва, и҆ ны́нѣ: гла́съ и҃: 
Є҆гда̀ дх҃а твоего̀ посла́лъ є҆сѝ гдⷭ҇и,  сѣдѧ́щымъ а҆пⷭ҇лѡмъ, тогда̀ є҆врє́йскїѧ дѣ́ти зрѧ́ще  оу҆жаса́хꙋсѧ оу҆́жасомъ: слы́шахꙋ бо ѧ҆̀ вѣща́ющѧ  и҆ны́ми стра́нными ѧ҆зы́ки, (л. сл҃з ѡ҆б.) ꙗ҆́коже дх҃ъ  подава́ше и҆̀мъ: невѣ́жди бо сꙋ́ще оу҆мꙋдри́шасѧ, и҆  ꙗ҆зы́ки въ вѣ́рꙋ оу҆лови́вше, бж҃е́ствєннаѧ  вѣті́йствовахꙋ. тѣ́мже и҆ мы̀ вопїе́мъ тѝ: и҆́же на  землѝ ꙗ҆вле́йсѧ, и҆ ѿ пре́лести спасы́й на́съ, гдⷭ҇и  сла́ва тебѣ̀. 
На стїхо́внѣ самогла́сны, гла́съ в҃: 
Ви́дѣхомъ свѣ́тъ и҆́стинный, прїѧ́хомъ дх҃а  небе́снаго, ѡ҆брѣто́хомъ вѣ́рꙋ и҆́стиннꙋю,  нераздѣ́льнѣй трⷪ҇цѣ покланѧ́емсѧ: та́ бо на́съ  спасла̀ є҆́сть. 
Сті́хъ: Се́рдце чи́сто сози́жди во мнѣ̀ бж҃е: 
Во проро́цѣхъ возвѣсти́лъ є҆сѝ на́мъ пꙋ́ть  спасе́нїѧ, и҆ во а҆пⷭ҇лѣхъ возсїѧ̀ сп҃се на́шъ,  бл҃года́ть дх҃а твоегѡ̀. ты̀ є҆сѝ бг҃ъ пе́рвый, ты̀ и҆  по си́хъ, и҆ во вѣ́ки ты̀ є҆сѝ бг҃ъ на́шъ. 
Сті́хъ: Не ѿве́ржи менѐ ѿ лица̀ твоегѡ̀: 
Во дво́рѣхъ твои́хъ воспою́ тѧ сп҃са мі́ра, и҆  прекло́нь кѡлѣ́на, поклоню́сѧ твое́й непобѣди́мѣй  си́лѣ, ве́черъ, и҆ оу҆́трѡ, и҆ полꙋ́дне, и҆ на всѧ́кое  вре́мѧ бл҃гословлю́ тѧ гдⷭ҇и. 
Сла́ва, и҆ ны́нѣ: гла́съ то́йже: 
Трⷪ҇цꙋ є҆диносꙋ́щнꙋю пѣсносло́вимъ, ѻ҆ц҃а̀ и҆  сн҃а, со ст҃ы́мъ дх҃омъ: та́кѡ бо проповѣ́даша всѝ  проро́цы, и҆ а҆по́столи съ мꙋ́ченики. 
Ны́нѣ ѿпꙋща́еши: Трист҃о́е. Прест҃а́ѧ  трⷪ҇це. Ѻ҆́ч҃е на́шъ: Ꙗ҆́кѡ твоѐ є҆́сть  црⷭ҇тво: Ѿпꙋсти́тельный тропа́рь, гла́съ и҃:  Благослове́нъ є҆сѝ хрⷭ҇тѐ бж҃е на́шъ: И҆ про́чее  ѻ҆бы́чно. 
И҆ ѿпꙋ́стъ. (л. сл҃и) 
На вели́цѣй вече́рни, 
ѻ҆бы́чное стїхосло́вїе. На Гдⷭ҇и воззва́хъ:  поста́вимъ стїхѡ́въ і҃. И҆ пое́мъ стїхи̑ры самогла́сны  г҃ пе́рвыѧ, повторѧ́юще пе́рвꙋю. Та́же є҃, втора́гѡ  гла́са, повторѧ́юще пе́рвꙋю. 
Гла́съ а҃: 
Пѧтдесѧ́тницꙋ пра́зднꙋимъ, и҆ дх҃а прише́ствїе, и҆  предложе́нїе ѡ҆бѣща́нїѧ, и҆ наде́жди и҆сполне́нїе, и҆  та́инство є҆ли́ко, ꙗ҆́кѡ вели́ко же и҆ че́стно. тѣ́мже  вопїе́мъ тѝ: содѣ́телю всѣ́хъ гдⷭ҇и, сла́ва тебѣ̀.  [Два́жды.] 
Ѧ҆зы́ками и҆норо́дныхъ ѡ҆бнови́лъ є҆сѝ хрⷭ҇тѐ,  твоѧ̑ оу҆ченикѝ, да тѣ́ми тѧ̀ проповѣ́дѧтъ  безсме́ртнаго сло́ва бг҃а, подаю́щаго дꙋша́мъ на́шымъ  ве́лїю ми́лость. 
Всѧ̑ подае́тъ дх҃ъ ст҃ы́й, то́читъ проро́чєствїѧ,  сщ҃е́нники соверша́етъ, некни̑жныѧ мꙋ́дрости наꙋчѝ,  ры́бари бг҃осло́вцы показа̀, ве́сь собира́етъ собо́ръ  цр҃ко́вный. є҆диносꙋ́щне и҆ сопресто́льне ѻ҆ц҃ꙋ̀ и҆  сн҃ꙋ, оу҆тѣ́шителю, сла́ва тебѣ̀. 
Гла́съ в҃: 
Ви́дѣхомъ свѣ́тъ и҆́стинный, прїѧ́хомъ дх҃а  нбⷭ҇наго, ѡ҆брѣто́хомъ вѣ́рꙋ и҆́стиннꙋю,  нераздѣ́льнѣй трⷪ҇цѣ покланѧ́емсѧ: та́ бо на́съ  спасла̀ є҆́сть. [Два́жды.] 
Во проро́цѣхъ возвѣсти́лъ є҆сѝ на́мъ пꙋ́ть  спасе́нїѧ, и҆ во а҆пⷭ҇лѣхъ возсїѧ̀ сп҃се на́шъ,  бл҃года́ть дх҃а твоегѡ̀: ты̀ є҆сѝ бг҃ъ пе́рвый, ты̀ и҆  по си́хъ, и҆ во вѣ́ки ты̀ є҆сѝ бг҃ъ на́шъ. 
Во дво́рѣхъ твои́хъ воспою́ тѧ сп҃са мі́ра, и҆  прекло́нь кѡлѣ́на, поклоню́сѧ твое́й непобѣди́мѣй  си́лѣ, ве́черъ, и҆ оу҆́трѡ, и҆ полꙋ́дне, и҆ на всѧ́кое  вре́мѧ бл҃гословлю́ тѧ гдⷭ҇и. (л. сл҃и ѡ҆б.) 
Во дво́рѣхъ твои́хъ гдⷭ҇и, вѣ́рнїи кѡлѣ́на  дꙋ́шъ и҆ тѣле́съ прекло́нше, воспѣва́емъ тѧ̀  безнача́льнаго ѻ҆ц҃а̀, и҆ собезнача́льнаго сн҃а, и҆  соприсносꙋ́щнаго и҆ прест҃а́го дх҃а, просвѣща́ющаго и҆  ѡ҆свѧща́ющаго дꙋ́шы на́шѧ. 
Трⷪ҇цꙋ є҆диносꙋ́щнꙋю пѣсносло́вимъ, ѻ҆ц҃а̀ и҆  сн҃а, со ст҃ы́мъ дх҃омъ: та́кѡ бо проповѣ́даша всѝ  проро́цы, и҆ а҆пⷭ҇ли съ мꙋ́ченики. 
Сла́ва, и҆ ны́нѣ: гла́съ и҃. Творе́нїе льва̀  влады́ки: 
Прїиди́те лю́дїе, трїѷпоста́сномꙋ бж҃ествꙋ̀  поклони́мсѧ, сн҃ꙋ во ѻ҆ц҃ѣ̀, со ст҃ы́мъ дх҃омъ: ѻ҆ц҃ъ  бо безлѣ́тнѡ родѝ сн҃а соприсносꙋ́щна и҆ сопресто́льна,  и҆ дх҃ъ ст҃ы́й бѣ̀ во ѻ҆ц҃ѣ̀, съ сн҃омъ прославлѧ́емь:  є҆ди́на си́ла, є҆ди́но сꙋщество̀, є҆ди́но бж҃ество̀.  є҆мꙋ́же покланѧ́ющесѧ всѝ глаго́лемъ: ст҃ы́й бж҃е, всѧ̑  содѣ́ѧвый сн҃омъ, содѣ́йствомъ ст҃а́гѡ дх҃а: ст҃ы́й  крѣ́пкїй, и҆́мже ѻ҆ц҃а̀ позна́хомъ, и҆ дх҃ъ ст҃ы́й  прїи́де въ мі́ръ: ст҃ы́й безсме́ртный, оу҆тѣ́шительный  дш҃е, ѿ ѻ҆ц҃а̀ и҆сходѧ́й, и҆ въ сн҃ѣ почива́ѧй:  трⷪ҇це ст҃а́ѧ, сла́ва тебѣ̀. 
Вхо́дъ. Свѣ́те ти́хїй: Прокі́менъ днѐ, и҆  чтє́нїѧ. 
Чи́слъ чте́нїе. [Глава̀ а҃і.] 
Речѐ гдⷭ҇ь къ мѡѷсе́ю: собери́ ми се́дмьдесѧтъ  мꙋже́й ѿ ста́рєцъ і҆и҃левыхъ, и҆̀хже ты̀ са́мъ вѣ́си,  ꙗ҆́кѡ сі́и сꙋ́ть ста́рцы люде́й, и҆ кни́жники и҆́хъ: и҆  приведе́ши и҆̀хъ въ сѣ́нь свидѣ́нїѧ, и҆ ста́нꙋтъ тꙋ̀ съ  тобо́ю. И҆ сни́дꙋ и҆ возглаго́лю та́мѡ съ тобо́ю, и҆  ѿимꙋ̀ ѿ дх҃а сꙋ́щагѡ въ тебѣ̀, и҆ возложꙋ̀ на ни́хъ,  и҆ посо́бствꙋютъ съ тобо́ю стремлє́нїѧ люде́й, и҆ не  пово́диши и҆̀хъ ты̀ є҆ди́нъ. И҆ собра̀ мѡѷсе́й  се́дмьдесѧтъ мꙋже́й ѿ ста́рєцъ люде́й, и҆ (л.  сл҃ѳ)поста́ви и҆̀хъ ѻ҆́крестъ сѣ́ни. И҆ сни́де гдⷭ҇ь во  ѻ҆́блацѣ, и҆ глаго́ла мѡѷсе́ю, и҆ взѧ́тъ ѿ дх҃а  и҆́же въ не́мъ, и҆ положѝ на седми́десѧти мꙋже́й  ста́рєцъ: а҆ ꙗ҆́коже почѝ дх҃ъ на ни́хъ, и҆ прореко́ша  въ станꙋ̀, и҆ ктомꙋ̀ не приложи́ша. И҆ ѡ҆ста́ша два̀  мꙋ̑жа въ станꙋ̀, и҆́мѧ є҆ди́номꙋ є҆лда́дъ, и҆ и҆́мѧ  второ́мꙋ мѡда́дъ, и҆ почѝ на ни́хъ дх҃ъ: и҆ сі́и бѣ́ша  ѿ напи́санныхъ, и҆ не прїидо́ша въ сѣ́нь, и҆  проро́чествоваста въ станꙋ̀. И҆ прите́къ ю҆́ноша  возвѣстѝ мѡѷсе́ю, и҆ речѐ є҆мꙋ̀, глаго́лѧ: є҆лда́дъ  и҆ мѡда́дъ проро́чествꙋета въ станꙋ̀. И҆ ѿвѣща́въ  і҆исꙋ́съ сы́нъ наѵи́нъ, предстоѧ́й мѡѷсе́ю, и҆збра́нный  є҆гѡ̀, речѐ: го́споди мѡѷсе́е, возбранѝ и҆́ма. И҆  речѐ є҆мꙋ̀ мѡѷсе́й: не ревнꙋ́еши ли ты̀ мнѣ̀; и҆ кто̀  да́стъ всѣ̑мъ лю́демъ гдⷭ҇нимъ бы́ти проро́ки, є҆гда̀  да́стъ гдⷭ҇ь дх҃а своего̀ на ни́хъ; 
Проро́чества і҆ѡ́илева чте́нїе. [Глава̀ в҃.] 
Та́кѡ глаго́летъ гдⷭ҇ь: ча́да сїѡ́нова ра́дꙋйтесѧ,  и҆ весели́тесѧ ѡ҆ гдⷭ҇ѣ бз҃ѣ ва́шемъ: ꙗ҆́кѡ дадѐ  ва́мъ бра̑шна въ пра́вдꙋ, и҆ ѡ҆дожди́тъ ва́мъ до́ждь  ра́нный и҆ по́здный, ꙗ҆́коже пре́жде. И҆ напо́лнѧтсѧ  гꙋ́мна пшени́цы, и҆ и҆злїю́тсѧ точи̑лїѧ вїна̀ и҆ є҆ле́а.  И҆ вда́мъ ва́мъ вмѣ́стѡ лѣ́тъ и҆̀хже поѧдо́ша прꙋ́зи и҆  гꙋ́сєницы, и҆ ржа̀ и҆ хрꙋ́стове, си́ла моѧ̀ вели́каѧ,  ю҆́же посла́хъ на вы̀. И҆ снѣ́сте ꙗ҆дꙋ́ще и҆  насытите́сѧ, и҆ похва́лите и҆́мѧ гдⷭ҇а бг҃а ва́шегѡ,  и҆́же сотворѝ свы́ше чꙋдеса̀: и҆ не постыдѧ́тсѧ лю́дїе  моѝ въ вѣ́къ. И҆ разꙋмѣ́ете, ꙗ҆́кѡ посредѣ̀ і҆и҃лѧ  а҆́зъ є҆́смь, и҆ а҆́зъ гдⷭ҇ь бг҃ъ ва́шъ, и҆ нѣ́сть  и҆но́гѡ ра́звѣ менѐ: и҆ не постыдѧ́тсѧ ктомꙋ̀ лю́дїе  моѝ въ вѣ́къ. И҆ бꙋ́детъ по си́хъ, и҆злїю̀ ѿ дх҃а  моегѡ̀ на всѧ́кꙋю пло́ть, (л. сл҃ѳ ѡ҆б.) и҆ прорекꙋ́тъ  сы́нове ва́ши и҆ дщє́ри ва́шѧ, и҆ ста́рцы ва́ши сѡ́нїѧ  ви́дѧтъ, и҆ ю҆́нѡши ва́ши видѣ̑нїѧ оу҆́зрѧтъ. И҆́бо на  рабы̀ моѧ̀, и҆ на рабы̑ни моѧ̀ во днѝ ѻ҆́ны и҆злїю̀ ѿ  дх҃а моегѡ̀, и҆ прорекꙋ́тъ. И҆ да́мъ чꙋдеса̀ на небесѝ  горѣ̀, и҆ зна́мєнїѧ на землѝ ни́зꙋ, кро́вь и҆ ѻ҆́гнь,  и҆ кꙋре́нїе ды́ма. Со́лнце преложи́тсѧ во тмꙋ̀, и҆ лꙋна̀  въ кро́вь, пре́жде прише́ствїѧ днѐ гдⷭ҇нѧ вели́кагѡ и҆  стра́шнагѡ. и҆ бꙋ́детъ всѧ́къ, и҆́же а҆́ще призове́тъ  и҆́мѧ гдⷭ҇не, спасе́тсѧ. 
Проро́чества і҆езекі́илева чте́нїе. [Глава̀ л҃ѕ.] 
Та́кѡ глаго́летъ гдⷭ҇ь: прїимꙋ̀ ва́съ ѿ  ꙗ҆зы̑къ, и҆ соберꙋ̀ вы̀ ѿ всѣ́хъ ꙗ҆зы̑къ стра́нныхъ,  и҆ введꙋ̀ вы̀ въ зе́млю ва́шꙋ, и҆ ѡ҆кроплю̀ на вы̀  чи́стꙋю во́дꙋ, и҆ ѡ҆чи́ститесѧ ѿ всѣ́хъ нечисто́тъ  ва́шихъ, и҆ ѿ всѣ́хъ і҆́дѡлъ ва́шихъ, и҆ ѡ҆чи́щꙋ вы̀.  И҆ да́мъ ва́мъ се́рдце но́вое, и҆ дꙋ́хъ но́вый да́мъ  ва́мъ, и҆ ѿимꙋ̀ се́рдце ка́менное ѿ пло́ти ва́шеѧ, и҆  да́мъ ва́мъ се́рдце плотѧно́е, и҆ дꙋ́хъ мо́й да́мъ въ  ва́съ: И҆ сотворю̀, да во ѡ҆правда́нїихъ мои́хъ хо́дите,  и҆ сꙋдьбы̑ моѧ̀ сохранитѐ, и҆ сотворитѐ. И҆ вселите́сѧ  въ зе́млю, ю҆́же да́хъ ѻ҆ц҃є́мъ ва́шымъ, и҆ бꙋ́дете мѝ  въ лю́ди, и҆ а҆́зъ бꙋ́дꙋ ва́мъ въ бг҃а. 
На лїті́и стїхи̑ры самогла́сны г҃, втора́гѡ  гла́са: 
Во проро́цѣхъ возвѣсти́лъ є҆сѝ на́мъ пꙋ́ть  спасе́нїѧ, и҆ во а҆по́столѣхъ возсїѧ̀ сп҃се на́шъ,  бл҃года́ть дх҃а твоегѡ̀. ты̀ є҆сѝ бг҃ъ пе́рвый, ты̀ и҆  по си́хъ, и҆ во вѣ́ки ты̀ є҆сѝ бг҃ъ на́шъ. 
Во дво́рѣхъ твои́хъ воспою́ тѧ сп҃са мі́ра, и҆  прекло́нь кѡлѣ́на, поклоню́сѧ твое́й непобѣди́мѣй  си́лѣ, ве́черъ, (л. с҃м) и҆ оу҆́трѡ, и҆ полꙋ́дне, и҆ на  всѧ́кое вре́мѧ бл҃гословлю́ тѧ гдⷭ҇и. 
Во дво́рѣхъ твои́хъ гдⷭ҇и, вѣ́рнїи, кѡлѣ́на  дꙋ́шъ и҆ тѣле́съ прекло́нше, воспѣва́емъ тѧ̀  безнача́льнаго ѻ҆ц҃а̀, и҆ собезнача́льнаго сн҃а, и҆  соприсносꙋ́щнаго и҆ прест҃а́го дх҃а, просвѣща́ющаго и҆  ѡ҆свѧща́ющаго дꙋ́шы на́шѧ. 
Сла́ва, и҆ ны́нѣ: гла́съ и҃: 
Є҆гда̀ дх҃а твоего̀ посла́лъ є҆сѝ гдⷭ҇и,  сѣдѧ́щымъ а҆по́столѡмъ, тогда̀ є҆врє́йскїѧ дѣ́ти  зрѧ́ще оу҆жаса́хꙋсѧ оу҆́жасомъ: слы́шахꙋ бо ѧ҆̀  вѣща́ющѧ и҆ны́ми стра́нными ѧ҆зы́ки, ꙗ҆́коже дх҃ъ  подава́ше и҆́мъ. невѣ́жди бо сꙋ́ще оу҆мꙋдри́шасѧ, и҆  ꙗ҆зы́ки въ вѣ́рꙋ оу҆лови́вше, бж҃е́ствєннаѧ  виті́йствовахꙋ. тѣ́мже и҆ мы̀ вопїе́мъ тѝ: и҆́же на  землѝ ꙗ҆вле́йсѧ, и҆ ѿ пре́лести спасы́й на́съ, гдⷭ҇и  сла́ва тебѣ̀. 
На стїхо́внѣ стїхи̑ры самогла́сны, гла́съ ѕ҃: 
Не разꙋмѣ́юще ꙗ҆зы́цы гдⷭ҇и, прест҃а́гѡ дх҃а на  а҆пⷭ҇лы твоѧ̑ бы́вшїѧ си́лы, и҆змѣне́нїе ѧ҆зы̑къ  пїѧ́нство бы́ти мнѧ́хꙋ. мы́ же оу҆тверди́вшесѧ ѡ҆ ни́хъ,  непреста́ннѡ си́це глаго́лемъ: дх҃а твоегѡ̀ ст҃а́гѡ не  ѿимѝ ѿ на́съ, мо́лимъ ти сѧ человѣколю́бче. 
Сті́хъ: Се́рдце чи́сто сози́жди во мнѣ̀ бж҃е: 
Гдⷭ҇и, ст҃а́гѡ дх҃а наше́ствїе, а҆пⷭ҇лы твоѧ̑  и҆спо́лнившее, и҆ны́ми ѧ҆зы́ки глаго́лати оу҆стро́и.  тѣ́мже пресла́вное, невѣ̑рнымъ оу҆́бѡ пїѧ́нство  мнѧ́шесѧ, вѣ̑рнымъ же хода́тайственно спасе́нїѧ:  є҆гѡ́же сїѧ́нїѧ и҆ на́съ сподо́би, мо́лимъ ти сѧ  человѣколю́бче. (л. с҃м ѡ҆б.) 
Сті́хъ: Не ѿве́ржи менѐ ѿ лица̀ твоегѡ̀: 
Цр҃ю̀ нбⷭ҇ный, оу҆тѣ́шителю, дш҃е и҆́стины,  и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище  бл҃ги́хъ, и҆ жи́зни пода́телю, прїидѝ и҆ всели́сѧ въ  ны̀, и҆ ѡ҆чи́сти ны̀ ѿ всѧ́кїѧ скве́рны, и҆ спасѝ  бл҃же дꙋ́шы на́шѧ. 
Сла́ва, и҆ ны́нѣ: гла́съ и҃: 
Ꙗ҆зы́цы и҆ногда̀ размѣси́шасѧ, де́рзости ра́ди  столпотворе́нїѧ: ꙗ҆зы́цы же ны́нѣ оу҆мꙋдри́шасѧ,  сла́вы ра́ди бг҃овѣ́дѣнїѧ. та́мѡ ѡ҆сꙋдѝ нечести̑выѧ  погрѣше́нїемъ: здѣ̀ просвѣти́лъ є҆́сть хрⷭ҇то́съ  ры́бари дх҃омъ. тогда̀ оу҆праздни́сѧ безгла́сїе къ  мꙋче́нїю: ны́нѣ ѡ҆бновлѧ́етсѧ согла́сїе ко спасе́нїю  дꙋ́шъ на́шихъ. 
Ѿпꙋсти́тельный тропа́рь, гла́съ и҃: 
Бл҃гослове́нъ є҆сѝ хрⷭ҇тѐ бж҃е на́шъ, и҆́же  премꙋ́дры ловцы̀ ꙗ҆вле́й, низпосла́въ и҆̀мъ дх҃а  ст҃а́го, и҆ тѣ́ми оу҆ловле́й вселе́ннꙋю,  человѣколю́бче сла́ва тебѣ̀. [Три́жды.] 
Та́же бл҃гослове́нїе хлѣ́бѡвъ. И҆ чте́нїе дѣѧ́нїй  ст҃ы́хъ а҆пⷭ҇лъ. [зрѝ] А҆́ще ли не бꙋ́детъ бдѣ́нїѧ:  По Ны́нѣ ѿпꙋща́еши: тропа́рь пра́здника  є҆ди́ножды. На повече́рїи, по Досто́йно: и҆ по  трист҃о́мъ, конда́къ пра́здника. Полꙋ́нощницꙋ пое́мъ по  ѻ҆бы́чаю. 
Канѡ́нъ глаго́лемъ трⷪ҇ченъ во ѻ҆ктѡ́ихѣ,  гла́са. 
На оу҆́трени, 
на Бг҃ъ гдⷭ҇ь: тропа́рь пра́здника, три́жды. 
По а҃-мъ стїхосло́вїи сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Попра́зднственный вѣ́рнїи, и҆ коне́чный  пра́здникъ пра́зднꙋимъ свѣ́тлѡ, се́й є҆́сть  пѧтдесѧ́тница, ѡ҆бѣща́нїѧ (л. см҃а) и҆сполне́нїе и҆  предложе́нїѧ: въ се́й бо ѻ҆́гнь оу҆тѣ́шителевъ сни́де  на зе́млю, ꙗ҆́кѡ въ ви́дѣ ѧ҆зы̑къ, и҆ оу҆ченикѝ  просвѣтѝ, и҆ сїѧ̑ нб҃отаи́нники показа̀. свѣ́тъ  прїи́де оу҆тѣ́шителѧ, и҆ мі́ръ просвѣтѝ.  [Два́жды.] 
И҆ быва́етъ чте́нїе въ толкова́нїи і҆ѡа́нна, Сло́во  и҃: Въ послѣ́днїй де́нь: на́двое. 
По в҃-й каѳі́смѣ сѣда́ленъ, гла́съ и҃ подо́бенъ  то́йже: 
Дх҃а и҆сто́чникъ прише́дъ на зе́млю, во  ѻ҆́гненныѧ рѣ́ки раздѣлѧ́ѧсѧ мы́сленнѡ, а҆пⷭ҇лы  ѡ҆роша́ше просвѣща́ѧ: и҆ бы́сть и҆̀мъ ѻ҆́блакъ  ѡ҆роша́ѧй ѻ҆́гнь, просвѣща́ѧй тѣ́хъ, и҆ ѡ҆дождѧ́ѧй  пла́мень, и҆́миже мы̀ прїѧ́хомъ благода́ть, ѻ҆гне́мъ же  и҆ водо́ю. свѣ́тъ прїи́де оу҆тѣ́шителѧ, и҆ мі́ръ  просвѣтѝ. [Два́жды.] 
И҆ чте́нїе. По полѷеле́и сѣда́ленъ, гла́съ и҃.  Подо́бенъ: Повелѣ́нное та́йнѡ: 
По воста́нїи хрⷭ҇тѐ, є҆́же ѿ гро́ба, и҆ є҆́же  къ высотѣ̀ нбⷭ҇ной бж҃е́ственномъ вознесе́нїи,  бг҃ови́дцємъ сла́вꙋ твою̀ низпосла́лъ є҆сѝ ще́дре,  дх҃а пра́ваго ѡ҆бнови́вый оу҆ченикѡ́мъ. тѣ́мже ꙗ҆́кѡ  гꙋ́сль мꙋсїкі́йскаѧ, всѣ̑мъ оу҆ѧсни́сѧ бж҃е́ственнымъ  брѧца́ломъ та́йнѡ сп҃се глаше́нїѧ, и҆ смотре́нїе твоѐ.  [Два́жды.] 
И҆ чте́нїе въ бг҃осло́вѣ. Степє́нна, а҃-й  а҆нтїфѡ́нъ д҃-гѡ гла́са. Прокі́менъ, гла́съ д҃: Дх҃ъ  тво́й бл҃гі́й наста́витъ мѧ̀ на зе́млю пра́вꙋ. Сті́хъ:  Гдⷭ҇и оу҆слы́ши мл҃твꙋ мою̀, внꙋшѝ моле́нїе моѐ.  Всѧ́кое дыха́нїе: Є҆ѵⷢ҇лїе і҆ѡа́нна, зача́ло  ѯ҃є: Сꙋ́щꙋ по́здѣ: Коне́цъ: И҆̀мже держитѐ,  держа́тсѧ. 
Воскрⷭ҇нїе хрⷭ҇то́во: не глаго́лемъ, но а҆́бїе  ѱало́мъ н҃. Та́же, Сла́ва: Мл҃твами а҆пⷭ҇лъ: И҆  ны́нѣ: Мл҃твами бцⷣы: Та́же сті́хъ: (л. см҃а  ѡ҆б.) Поми́лꙋй мѧ̀ бж҃е: Стїхи́ра, гла́съ ѕ҃:  Цр҃ю̀ нбⷭ҇ный: 
Канѡ́на пра́здника два̀. І҆рмосы̀ ѻ҆бою̀ канѡ́нѡвъ  по два́жды, а҆ тропарѝ на в҃і. Послѣди́ же є҆ди́нъ  ли́къ, а҃-й і҆рмо́съ: и҆ дрꙋгі́й ли́къ, дрꙋгі́й  і҆рмо́съ. 
Канѡ́нъ, 
є҆гѡ́же краестро́чїе: Пѧтдесѧ́тницꙋ пра́зднꙋимъ. 
Творе́нїе космы̀ мона́ха. Гла́съ з҃. 
Пѣ́снь а҃. 
І҆рмо́съ: По́нтомъ покры̀ фараѡ́на съ колесни́цами  сокрꙋша́ѧй бра̑ни мы́шцею высо́кою, пои́мъ є҆мꙋ̀, ꙗ҆́кѡ  просла́висѧ. 
Дѣ́ломъ, ꙗ҆́коже дре́вле оу҆ченикѡ́мъ  ѡ҆бѣща́лъ є҆сѝ, оу҆тѣ́шителѧ дх҃а посла́вый хрⷭ҇тѐ,  возсїѧ́лъ є҆сѝ мі́рꙋ свѣ́тъ человѣколю́бче. 
Зако́номъ дре́вле проповѣ́данное и҆ проро́ки,  и҆спо́лнисѧ: бж҃е́ственнагѡ бо дх҃а дне́сь всѣ̑мъ  вѣ̑рнымъ бл҃года́ть и҆злїѧ́сѧ. 
И҆́ный канѡ́нъ 
і҆амві́ческїй, творе́нїе кѵ́ръ і҆ѡа́нна  а҆рклі́йскагѡ. Гла́съ д҃. 
Пѣ́снь а҃. 
І҆рмо́съ: Бж҃е́ственнымъ покрове́нъ  медленоѧзы́чный мра́комъ, и҆звиті́йствова бг҃опи́санный  зако́нъ: ти́нꙋ бо ѿтрѧ́съ ѻ҆чесѐ оу҆́мнагѡ, ви́дитъ  сꙋ́щаго, и҆ наꙋча́етсѧ дх҃а ра́зꙋмꙋ, хвалѧ̀  бж҃е́ственными пѣ́сньми. 
Реко́ша чи́стаѧ и҆ честна́ѧ оу҆ста̀: разлꙋче́нїѧ  ва́мъ не бꙋ́детъ, ѽ дрꙋ́зи! а҆́зъ бо на ѻ҆́ч҃емъ  вы́шнемъ престо́лѣ (л. см҃в) сосѣдѧ̀, и҆злїю̀ дх҃а,  возсїѧ́ти жела́ющымъ бл҃года́ть незави́стнꙋю. 
Предѣ́лъ преше́дшее и҆́стиннѣйшее сло́во,  тихоѻбра́знѡ соверша́етъ се́рдце: дѣ́ло бо сконча́въ,  возвеселѝ дрꙋ́ги, дыха́нїемъ нꙋ́жнымъ и҆ ѻ҆́гненными  ѧ҆зы́ки, пода́въ дх҃а хрⷭ҇то́съ, ꙗ҆́коже ѡ҆бѣща́сѧ. 
Катава́сїа: По́нтомъ покры̀: Бж҃е́ственнымъ  покрове́нъ: 
Пѣ́снь г҃. 
І҆рмо́съ: Съ высоты̀ си́лою, оу҆ченикѡ́мъ  хрⷭ҇тѐ, до́ндеже ѡ҆блеце́тесѧ, ре́клъ є҆сѝ, сѣди́те  во і҆ерꙋсали́мѣ: а҆́зъ же ꙗ҆́кѡ менѐ, оу҆тѣ́шителѧ  и҆но́го, дх҃а моего́ же и҆ ѻ҆́ч҃а послю̀, въ не́мже  оу҆твердите́сѧ. 
Бж҃е́ственнагѡ дх҃а наше́дшаѧ си́ла,  раздѣ́льшїйсѧ дре́вле гла́съ, ѕлѣ̀ согласи́вшихсѧ, во  є҆ди́но прили́чїе бж҃е́ственнѣ совокꙋпѝ, вѣ́дѣнїемъ  трⷪ҇цы вразꙋмлѧ́ющи вѣ̑рныѧ, въ не́йже оу҆тверди́хомсѧ. 
И҆́нъ. 
І҆рмо́съ: Разве́рзе оу҆тро́бы неча́дствовавшїѧ  оу҆́зы, доса́дꙋ же неꙋдоботерпи́мꙋ бл҃гоча́дствꙋющїѧ,  є҆ди́на мл҃тва проро́чицы дре́вле а҆́нны, носѧ́щїѧ дх҃ъ  сокрꙋше́нъ, къ си́льномꙋ и҆ бг҃ꙋ ра́зꙋмѡвъ. 
Непостижи́ма є҆́сть бг҃онача́льнѣйшаѧ: вѣті́ѧ  бо и҆з̾ѧвѝ безкни̑жныѧ, ры́бари премꙋ́дрыѧ, заꙋща́ющыѧ  сло́вомъ, и҆ ѿ глꙋбо́кїѧ но́щи и҆зима́ющыѧ лю́ди  безчи́сленны, блиста́нїемъ дх҃а. 
Бѧ́ше и҆схо́денъ ѿ нерожде́нна свѣ́та,  всеси́льный сїѧ́ющїй свѣ́тъ, є҆гѡ́же сн҃омъ  ѻ҆те́ческїѧ вла́сти, ны́нѣ (л. см҃в ѡ҆б.) ꙗ҆влѧ́етъ  сра́сленное ѡ҆заре́нїе, ѻ҆́гненный гла́съ въ сїѡ́нѣ  ꙗ҆зы́кѡмъ. 
Та́же сѣда́ленъ, гла́съ и҃. Подо́бенъ:  Повелѣ́нное та́йнѡ: 
Сп҃совы рачи́телїе ра́дости и҆спо́лнишасѧ, и҆  дерзнове́нїе прїѧ́ша, пре́жде боѧ́щїисѧ: ꙗ҆́кѡ дх҃ъ  ст҃ы́й дне́сь свы́ше сни́де на до́мъ оу҆чени́ческїй, и҆  и҆́нъ и҆на̑ѧ глаго́лаше къ лю́демъ. ѧ҆зы́цы бо  разсѣ́ѧшасѧ, ви́дими ꙗ҆́кѡ ѻ҆́гнь: и҆ си́хъ не  ѡ҆палѝ, но па́че ѡ҆росѝ. 
Сла́ва, и҆ ны́нѣ: то́йже. 
Пѣ́снь д҃. 
І҆рмо́съ: Смотрѧ́ѧй проро́къ въ послѣ́днѧѧ твоѐ  хрⷭ҇тѐ прише́ствїе, вопїѧ́ше: твою̀ оу҆слы́шахъ гдⷭ҇и  си́лꙋ, ꙗ҆́кѡ всѧ̀ спастѝ пома̑занныѧ твоѧ̀ прише́лъ  є҆сѝ. 
Во проро́цѣхъ глаго́лавый, и҆ зако́номъ  проповѣ́данный пе́рвѣе несовершє́ннымъ, бг҃ъ  и҆́стинный оу҆тѣ́шитель, сло́ва слꙋжи́телємъ и҆  свидѣ́телємъ познава́етсѧ дне́сь. 
Зна́менїе бж҃ества̀ носѧ́й, а҆пⷭ҇лѡмъ во ѻ҆гнѝ,  дх҃ъ раздѣли́сѧ, и҆ стра́нными ѧ҆зы́ки ꙗ҆влѧ́шесѧ,  ꙗ҆́кѡ ѻ҆те́ческаѧ бжⷭ҇твеннаѧ си́ла грѧдꙋ́щаѧ є҆́сть,  самоповели́тельнаѧ. 
И҆́нъ. 
І҆рмо́съ: Цр҃ю̀ цр҃е́й, ꙗ҆ковы́й ѿ ꙗ҆кова́гѡ  є҆ди́нъ сло́ве произше́дый ѿ ѻ҆ц҃а̀ безвино́внагѡ,  равномо́щнаго твоего̀ дх҃а а҆пⷭ҇лѡмъ и҆́стиннѡ посла́лъ  є҆сѝ, ꙗ҆́кѡ бл҃годѣ́телѧ пою́щымъ: сла́ва держа́вѣ  твое́й гдⷭ҇и. 
Ба́ню бж҃е́ственнꙋю пакибытїѧ̀ сло́вомъ  раствори́въ, ссложе́нное є҆стество̀, дождоточи́ши мѝ  стрꙋю̀ ѿ (л. см҃г) нетлѣннопрободе́ннагѡ твоегѡ̀  ребра̀, ѽ бж҃їй сло́ве, запечатлѣ́ѧ теплото́ю дх҃а. 
Преклонѧ́ютъ всѧ̑ оу҆тѣ́шителю кѡлѣ́на, сн҃ꙋ же  ѻ҆́ч҃ꙋ, ѻ҆ц҃ꙋ̀ сра́сленномꙋ, въ ли́цѣхъ бо ви́дѣша  трегꙋ́быхъ сꙋщество̀ и҆́стинное, неприкоснове́нное,  безлѣ́тное, є҆ди́ное: возсїѧ́ бо свѣ́тъ бл҃года́ть  дх҃а. 
Да и҆спо́лнѧтсѧ всѝ бг҃онача́льнѣйшимъ, є҆ли́цы  слꙋжи́телїе трисвѣ́тлагѡ сꙋщества̀: па́че є҆стества́ бо  соверша́етъ ꙗ҆́кѡ бл҃годѣ́тель, и҆ ѻ҆гнесвѣ́титъ  хрⷭ҇то́съ во спасе́нїе, всю̀ даѧ̀ бл҃года́ть дх҃а. 
Пѣ́снь є҃. 
І҆рмо́съ: Стра́ха ра́ди твоегѡ̀ зача́тый гдⷭ҇и во  чре́вѣ проро́кѡвъ, и҆ рожде́нный на землѝ дх҃ъ  спасе́нїѧ, а҆по́стѡльскаѧ сердца̀ созида́етъ чи̑ста, и҆  въ вѣ́рныхъ пра́вый ѡ҆бновлѧ́етсѧ: свѣ́тъ бо и҆ ми́ръ  занѐ твоѧ̑ повелѣ̑нїѧ. 
Наше́дшаѧ си́ла дне́сь сїѧ̀, дх҃ъ бл҃гі́й, дх҃ъ  премꙋ́дрости бж҃їѧ, дх҃ъ ѿ ѻ҆ц҃а̀ и҆сходѧ́й, и҆ сн҃омъ  вѣ̑рнымъ на́мъ ꙗ҆вле́йсѧ подава́теленъ, въ ни́хже  вселѧ́етсѧ є҆стество́мъ ст҃ы́ни, въ не́йже зри́тсѧ. 
И҆́ный. 
І҆рмо́съ: Рѣши́тельное ѡ҆чище́нїе грѣхѡ́въ,  ѻ҆гнедх҃нове́ннꙋю прїими́те дх҃а ро́сꙋ, ѽ ча̑да  свѣтоѻбра̑знаѧ церкѡ́внаѧ: ны́нѣ ѿ сїѡ́на бо и҆зы́де  зако́нъ, ѧ҆зыкоѻгнеѻбра́знаѧ дх҃а бл҃года́ть 
Ꙗ҆́коже бл҃говолѝ самовла́стнѡ, неѡблада́нный  и҆схо́дитъ дх҃ъ ѿ ѻ҆ц҃а̀, оу҆мꙋдрѧ́ѧ въ ѧ҆зы́цѣхъ  а҆пⷭ҇лы, печатлѣ́ѧ живоно́сное сло́во, ѻ҆ч҃еси́льное,  соѻбра́зное, є҆го́же сп҃съ речѐ. (л. см҃г ѡ҆б.) 
Да и҆сцѣли́тъ оу҆́бѡ смы́слы ѿ грѣха̀, и҆ сѐ  оу҆строѧ́ше а҆пⷭ҇лѡвъ, бг҃ъ сло́во всенача́льное,  пречи́стый до́мъ, въ не́мже є҆диномо́щнагѡ же и҆  ссꙋ́щественнагѡ ны́нѣ вселѧ́етсѧ дх҃а свѣ́тъ. 
Пѣ́снь ѕ҃. 
І҆рмо́съ: Пла́вающаго въ молвѣ̀ жите́йскихъ  попече́нїй, съ корабле́мъ потоплѧ́ема грѣхѝ, и҆  дꙋшетлѣ́нномꙋ ѕвѣ́рю примета́ема, ꙗ҆́кѡ і҆ѡ́на  хрⷭ҇тѐ, вопїю́ ти: и҆з̾ смертоно́сныѧ глꙋбины̀ возведи́  мѧ. 
Ѿ дх҃а твоегѡ̀ на пло́ть всѧ́кꙋю, ꙗ҆́коже  ре́клъ є҆сѝ, бога́тнѡ и҆злїѧ́лъ є҆сѝ, и҆  и҆спо́лнишасѧ всѧ́чєскаѧ твоегѡ̀ вѣ́дѣнїѧ гдⷭ҇и,  ꙗ҆́кѡ и҆з̾ ѻ҆ц҃а̀ сн҃ъ нетлѣ́ннѡ роди́лсѧ є҆сѝ, и҆  дх҃ъ нераздѣ́льный и҆зы́де. 
И҆́ный. 
І҆рмо́съ: Ѡ҆чище́нїе на́мъ хрⷭ҇тѐ и҆ спасе́нїе  влⷣко, возсїѧ́лъ є҆сѝ ѿ дв҃ы, да ꙗ҆́кѡ проро́ка ѿ  ѕвѣ́рѧ морска́гѡ пе́рсей і҆ѡ́нꙋ, ѿ тлѝ и҆схити́ши,  всего̀ а҆да́ма всеро́дна па́дшаго. 
И҆́стинный на́мъ пра́вый во оу҆тро́бахъ вѣ́чнѡ  прїи́мшымъ дх҃ъ, да ѡ҆бнови́ши ѻ҆ч҃еисхо́дный, и҆  всесовокꙋпле́ннѡ, вещества̀ ненави́стнагѡ пали́тельный  скве́рнъ, ка́ла же смы́слѡвъ чисти́тельный,  вседержи́телю. 
Жела́тельное достоѧ́нїе а҆по́столѡмъ, сїѡ́нѧнѡмъ  ча́ющымъ твоегѡ̀ прише́ствїѧ, позна́нїе дх҃ъ  ѻ҆ч҃ерожде́нна сло́ва, рѣ́чь жесто́кꙋю ꙗ҆зы́ческихъ  ласка́тельствъ ско́рѡ показа́въ, ѻ҆гнедохнове́ннѡ  оу҆твержда́еши. 
Конда́къ, гла́съ и҃: 
Є҆гда̀ снизше́дъ ѧ҆зы́ки слїѧ̀, раздѣлѧ́ше  ꙗ҆зы́ки вы́шнїй: є҆гда́ же ѻ҆́гненныѧ ѧ҆зы́ки  раздаѧ́ше, въ соедине́нїе всѧ̑ призва̀, и҆ согла́снѡ  сла́вимъ всест҃а́го дх҃а. (л. см҃д) 
І҆́косъ: 
Ско́рое и҆ и҆звѣ́стное да́ждь оу҆тѣше́нїе  рабѡ́мъ твои̑мъ і҆и҃се, внегда̀ оу҆ныва́ти дꙋхѡ́мъ  на́шымъ, не разлꙋча́йсѧ ѿ дꙋ́шъ на́шихъ въ ско́рбехъ,  не оу҆далѧ́йсѧ ѿ мы́слей на́шихъ во ѡ҆бстоѧ́нїихъ: но  при́снѡ на́съ предварѝ. прибли́жисѧ на́мъ, прибли́жисѧ  вездѣ̀ сы́й, ꙗ҆́коже со а҆по́столы твои́ми всегда̀  є҆сѝ, си́це и҆ тебѐ жела́ющымъ соединѝ себѐ ще́дре:  да совокꙋ́плени тебѐ пое́мъ, и҆ славосло́вимъ всест҃а́го  дх҃а твоего̀. 
Сѷнаѯа́рїй, въ недѣ́лю ст҃ы́ѧ пентико́стїи. 
Стїхѝ: Дыха́нїемъ нꙋ́жнымъ, ѧ҆зыкоѻ́гненнѡ  подае́тъ 
Хрⷭ҇то́съ бж҃е́ственнаго дх҃а а҆по́столѡмъ. 
И҆злїѧ́сѧ въ вели́комъ днѝ дх҃ъ рыбарє́мъ. 
Въ сі́й де́нь, въ недѣ́лю ѻ҆смꙋ́ю по па́сцѣ,  ст҃ꙋ́ю пѧтдесѧ́тницꙋ пра́зднꙋимъ, и҆ сїю́ же прїѧ́хомъ  ѿ є҆вре́йскихъ кни́гъ. Ꙗ҆́коже бо ѻ҆нѝ, ꙗ҆́же оу҆  ни́хъ пѧтдесѧ́тницꙋ пра́зднꙋютъ, почита́юще седмо́е  число̀, и҆ занѐ по па́сцѣ пѧтдесѧ́тъ дні́й преше́дше,  зако́нъ прїѧ́ша: та́кѡ и҆ мы̀ по па́сцѣ, пѧтдесѧ́тъ  дні́й пра́зднꙋюще, всест҃а́го дх҃а прїе́млемъ,  законополага́ющаго и҆ наставлѧ́ющаго на всѧ́кꙋю и҆́стинꙋ,  и҆ оу҆гѡ́днаѧ бг҃ꙋ повелѣва́ющаго. Вѣ́домо же да  є҆́сть, ꙗ҆́кѡ оу҆ є҆врє́й трѝ бѣ́ша пра́здницы:  па́сха, пѧтдесѧ́тница и҆ скѷнопи́гїа, сі́есть, сѣ́ницъ  потче́нїе. Па́схꙋ оу҆́бѡ въ воспомина́нїе творѧ́хꙋ  преведе́нїѧ чермна́гѡ мо́рѧ: па́сха бо преведе́нїе  толкꙋ́етсѧ. Ꙗ҆влѧ́ше же таковы́й пра́здникъ, на́ше  є҆́же ѿ те́мнагѡ грѣха̀ къ раю̀ па́ки преведе́нїе и҆  возвраще́нїе. Пѧтдесѧ́тницꙋ же пра́здновахꙋ, въ  воспомина́нїе є҆́же въ пꙋсты́ни ѕлострада́нїѧ и҆́хъ, и҆  ка́кѡ мно́гими скорбьмѝ въ зе́млю ѡ҆бѣтова́нїѧ введе́ни  бы́ша: тогда́ бо и҆ плода̀ пшени́цы и҆ вїна̀  наслади́шасѧ. И҆ ꙗ҆влѧ́ше пра́здникъ се́й на́ше  ѡ҆ѕлобле́нїе ѿ невѣ́рїѧ, и҆ въ це́рковь вни́тїе:  тогда́ бо и҆ мы̀ влⷣчнѧгѡ причаща́емсѧ тѣ́ла и҆ кро́ве.  Ѻ҆́ви оу҆́бѡ тоѧ̀ ра́ди вины̀ глаго́лютъ, ꙗ҆́же оу҆  є҆врє́й пѧтдесѧ́тницѣ (л. см҃д ѡ҆б.) пра́здноватисѧ:  ѻ҆́ви же въ че́сть ꙗ҆́коже глаго́лютъ, пѧти́десѧтимъ  днє́мъ, въ нѧ́же пости́всѧ мѡѷсе́й, бг҃опи́санный  зако́нъ прїѧ́тъ, вкꙋ́пѣ помина́ющымъ и҆ тельца̀  жрє́нїѧ, и҆ и҆ны́хъ, ꙗ҆́же є҆гда̀ мѡѷсе́й восходѧ̀ на  го́рꙋ, и҆ низходѧ̀ содѣ́ѧ. Дрꙋги̑мъ же непщева́сѧ  пѧтдесѧ́тницѣ оу҆ є҆врє́й оу҆мы́слитисѧ, че́сти  ра́ди седми́чнагѡ числа̀, ꙗ҆́коже рече́сѧ: то́ бо ѡ҆  себѣ̀ слага́емо, твори́тъ пѧтдесѧ́тное, є҆ди́номꙋ  ѡ҆скꙋдѣва́ющꙋ дне́ви. Че́сть же седмочи́слїѧ оу҆  є҆врє́й, не то́чїю во дне́хъ є҆́сть, но и҆ въ лѣ̑та  достиза́ющаѧ, ѿ ни́хже лѣ́тъ и҆ є҆́же оу҆ ни́хъ  творѧ́тъ і҆ѡвиле́онъ, сказꙋ́емо ѡ҆ставле́нїе.  Оу҆седморича́емымъ бо лѣ́тѡмъ, сїѐ быва́етъ, є҆гда̀  и҆ зе́млю несѣ́ѧннꙋю ѡ҆ставлѧ́ютъ, и҆ живѡ́тнымъ  подаю́тъ ѡ҆сла́бꙋ, и҆ кꙋ́плєнымъ рабѡ́мъ ѿходи́ти  повелѣва́ютъ. Тре́тїй же пра́здникъ, скѷнопи́гїа,  сі́есть, сѣ́ницъ потче́нїе, пра́зднꙋемый по собра́нїи  плодѡ́въ, є҆́же є҆́сть по пѧти́хъ мѣ́сѧцѣхъ  пра́здника па́схи. Соверша́ше же сѧ се́й въ па́мѧть днѐ,  во́ньже мѡѷсе́й пре́жде потчѐ сѣ́ницꙋ на горѣ̀  сїна́йстѣй ви́дѣннꙋю ѻ҆́блакомъ, и҆ оу҆гото́ваннꙋю  ѿ перводреводѣ́лѧ веселїи́ла: сѣ̑ни бо и҆ сі́и  творѧ́ще, се́й пра́здникъ пра́здновахꙋ и҆ на се́лѣхъ  пребыва́юще, и҆ благодарѧ́ще бг҃а, плоды̀ свои́хъ  трꙋдѡ́въ собира́хꙋ. Въ сі́й мни́тсѧ и҆ даві́дъ ꙗ҆́же ѡ҆  точи́лѣхъ надписова́ти ѱалмы̀. Ѡ҆́бразъ же бѣ̀ то́й  и҆з̾ ме́ртвыхъ на́шегѡ воскресе́нїѧ, є҆гда̀  разрꙋши́вшымсѧ тѣлє́снымъ сѣ́немъ на́шымъ, и҆ па́ки  слѣплє́ннымъ, свои́хъ трꙋдѡ́въ плоды̀ воспрїи́мемъ,  торжествꙋ́юще въ вѣ́чныхъ сѣ́нѣхъ. Подоба́етъ же  вѣ́дати, ꙗ҆́кѡ въ сі́й де́нь пѧтдесѧ́тницы  соверша́емыѧ, дх҃ъ ст҃ы́й на оу҆ченикѝ прїи́де. Є҆лма́  же ст҃і́и ѻ҆ц҃ы̀ и҆зво́лиша раздѣлѧ́ти пра́здники,  ра́ди вели́чїѧ прест҃а́гѡ и҆ животворѧ́щагѡ дх҃а, ꙗ҆́кѡ  є҆ди́нъ є҆́сть ст҃ы́ѧ и҆ живонача́льныѧ трⷪ҇цы. Сѐ и҆  мы̀ рече́мъ воꙋ́трїе, ка́кѡ дх҃ъ ст҃ы́й прїи́де. Ст҃ы́хъ  а҆пⷭ҇лъ мл҃твами хрⷭ҇тѐ поми́лꙋй на́съ. а҆ми́нь. 
Пѣ́снь з҃. 
І҆рмо́съ: Въ пе́щь ѻ҆́гненнꙋю вве́ржени  преподо́бнїи ѻ҆́троцы, ѻ҆́гнь въ ро́сꙋ преложи́ша,  воспѣва́нїемъ си́це вопїю́ще: благослове́нъ є҆сѝ гдⷭ҇и  бж҃е ѻ҆тє́цъ на́шихъ. (л. см҃є) 
Вѣтꙋ́ющымъ бж҃е́ствєннаѧ вели̑чїѧ а҆по́столѡмъ,  дх҃а дѣ́йство непщева́шесѧ пїѧ́нство невѣ́рствꙋющымъ,  и҆́мже трⷪ҇ца познава́етсѧ, є҆ди́нъ бг҃ъ ѻ҆тє́цъ  на́шихъ. 
Нераздѣ́льное є҆стество̀ правосла́внѡ  бг҃осло́вимъ бг҃а ѻ҆ц҃а̀ безнача́льнаго, тоѧ́жде вла́сти  сло́ва и҆ дх҃а, бл҃гослове́нъ є҆сѝ, зовꙋ́ще, бж҃е  ѻ҆тє́цъ на́шихъ. 
И҆́нъ. 
І҆рмо́съ: Согла́снаѧ возшꙋмѣ̀ ѻ҆рга́нскаѧ  пѣ́снь, почита́ти златосотворе́нный бездꙋ́шный  и҆стꙋка́нъ: оу҆тѣ́шителева же свѣтоно́снаѧ бл҃года́ть  почествꙋ́етъ, є҆́же вопи́ти: трⷪ҇це є҆ди́наѧ,  равноси́льнаѧ, безнача́льнаѧ, благослове́на є҆сѝ. 
Гла́са пророковѣща́тельнагѡ не разꙋмѣ́вше,  глаго́лахꙋ безꙋ́мнїи вїносотворе́нное пїѧ́нство, рѣ̑чи  ꙗ҆́кѡ стра́нны слы́шаша а҆по́столѡвъ: благочести́вїи же  тебѣ̀ вопїе́мъ бж҃е́ственнѡ: бг҃одѣ́телю всѣ́хъ  благослове́нъ є҆сѝ. 
Бж҃е́ственное оу҆че́нїе возгремѣ̀ ви́дѧй  видѣ̑нїѧ бж҃е́ственный і҆ѡ́иль, бг҃онача́льнѣйшаго,  и҆̀мже и҆злїю̀, ре́къ, ꙗ҆́коже сло́ва, дх҃а моего̀  свозопїю́щымъ: є҆стество̀ тривѣща́нное свѣ́тлое,  благослове́нъ є҆сѝ. 
Трⷪ҇чнꙋю оу҆́бѡ раздѣлѝ зрѧ̀ бл҃года́ть, ꙗ҆́кѡ  да ꙗ҆ви́тъ трѝ ѵ҆поста́си, почита́ти въ простотѣ̀  вла́сти, но во є҆ди́номъ ны́нѣ днѝ гдⷭ҇скомъ, сн҃ъ,  ѻ҆ц҃ъ и҆ дх҃ъ бл҃гослове́нъ. 
Пѣ́снь и҃. 
І҆рмо́съ: Неѡпа́льнаѧ ѻ҆гню̀ въ сїна́и  прича́щшаѧсѧ кꙋпина̀, бг҃а ꙗ҆вѝ медленоѧзы́чномꙋ и҆  гꙋгни́вомꙋ мѡѷсе́ови, и҆ ѻ҆́троки ре́вность бж҃їѧ трѝ  непребори́мыѧ во ѻ҆гнѝ пѣвцы̀ показа̀: всѧ̀ дѣла̀  гдⷭ҇нѧ гдⷭ҇а по́йте, и҆ превозноси́те во всѧ̀ вѣ́ки. (л.  см҃є ѡ҆б.) 
Живо́тнꙋ свы́ше бꙋ́рнꙋ носи́мꙋ гласо́внѣ, дх҃а  всест҃а́гѡ дыха́нїю рыбарє́мъ, ѻ҆́гненныхъ ви́домъ  ѧ҆зы̑къ вели̑чїѧ бж҃їѧ вѣті́йствовахꙋ: всѧ̀ дѣла̀ гдⷭ҇а  по́йте, и҆ превозноси́те во всѧ̀ вѣ́ки. 
Ꙗ҆́кѡ на некаса́емꙋю превосходѧ́ще го́рꙋ, не  боѧ́щесѧ ѻ҆гнѧ̀ страша́ща, прїиди́те и҆ ста́немъ на  горѣ̀ сїѡ́нской, во гра́дѣ жива́гѡ бг҃а, дх҃онѡ́снымъ  оу҆ченикѡ́мъ ны́нѣ сликꙋ́юще: всѧ̀ дѣла̀ гдⷭ҇а по́йте,  и҆ превозноси́те во всѧ̀ вѣ́ки. 
И҆́нъ. 
І҆рмо́съ: Разрѣша́етъ оу҆́зы, и҆ ѡ҆роша́етъ  пла́мень трисвѣ́тлый бг҃онача́лїѧ ѻ҆́бразъ, пою́тъ  ѻ҆́троцы, благослови́тъ же є҆ди́наго сп҃са и҆  вседѣ́телѧ, ꙗ҆́кѡ благодѣ́телѧ, сотворе́ннаѧ  всѧ́ческаѧ тва́рь. 
Па́мѧть хрⷭ҇то́съ человѣкоспаси́тельныхъ  слове́съ, ꙗ҆̀же ѿ ѻ҆ц҃а̀ слы́шавъ а҆пⷭ҇толѡмъ речѐ,  дх҃ъ оу҆строѧ́етъ ѧ҆зыкоѻ́гненнымъ видѣ́нїемъ,  посажда́ѧ бл҃гослове́ннѡ оу҆свое́ннꙋю, оу҆чꙋже́ннаѧ же  пое́тъ тѧ̀ тва́рь. 
Спаси́тельнѡ самовлады́чный є҆ди́нъ, свѣ́тъ  самосїѧ́тельный, и҆ пода́тельный свѣ́та сы́й, прише́лъ  є҆сѝ и҆сполнѧ́ѧ а҆пⷭ҇лы, честны́й ꙗ҆́кѡ ве́рхъ твои̑мъ  рабѡ́мъ, насыти́тельный же дх҃ъ подава́еши. 
Поѧ́хꙋ прорѡ́къ дх҃онасыще́ннаѧ оу҆ста̀, твоѐ  тѣле́сное, ѽ цр҃ю̀, прише́ствїе, и҆ дх҃ъ ѿ нѣ́дръ  ѻ҆́ч҃ихъ произше́дшїй, несозда́нный, зданнодѣ́теленъ,  сопресто́ленъ тебѣ̀, є҆ди́нагѡ вочеловѣ́ченїѧ  вѣ̑рнымъ че́сть. 
Честнѣ́йшꙋю: не пое́мъ. (л. см҃ѕ) 
Пѣ́снь ѳ҃. 
І҆рмо́съ: Не тлѣ́нїѧ и҆скꙋше́нїемъ ро́ждшаѧ, и҆  всехитрецꙋ̀ сло́вꙋ пло́ть взаимода́вшаѧ, мт҃и  неискꙋсомꙋ́жнаѧ дв҃о бцⷣе, прїѧ́телище нестерпи́магѡ,  село̀ невмѣсти́магѡ зижди́телѧ твоегѡ̀, тѧ̀ велича́емъ. 
На палѧ́щей дре́вле ѻ҆́гненной колесни́цѣ,  ревни́тель и҆ ѻ҆гнедохнове́нный ра́дꙋѧсѧ носи́мь, є҆́же  ны́нѣ возсїѧ́вшее дохнове́нїе свы́ше а҆по́столѡмъ  ꙗ҆влѧ́ше: ѿ негѡ́же ѡ҆свѧти́вшесѧ, трⷪ҇цꙋ всѣ̑мъ  сказа́ша. 
Зако́на є҆сте́ствъ кромѣ̀, стра́нное слы́шашесѧ  оу҆ченикѡ́въ: є҆ди́номꙋ бо гла́сꙋ гласѧ́щꙋ дх҃а  благода́тїю, разли́чнѣ ѡ҆глаша́хꙋсѧ лю́дїе, племена̀ и҆  ꙗ҆зы́ки бж҃е́ственнаѧ вели̑чїѧ, трⷪ҇цы вѣ́дѣнїю  наꙋча́юще. 
И҆́нъ. 
І҆рмо́съ: Ра́дꙋйсѧ цр҃и́це, матеродѣ́вственнаѧ  сла́во: всѧ́ка бо оу҆добоѡбраща́тельнаѧ благоглаго́ливаѧ  оу҆ста̀ виті́йствовати не мо́гꙋтъ, тебѐ пѣ́ти  досто́йнѡ: низꙋмѣва́етъ же оу҆́мъ всѧ́къ твоѐ  рождество̀ разꙋмѣ́ти. тѣ́мже тѧ̀ согла́снѡ сла́вимъ. 
Пѣ́ти подоба́ше є҆стественножи́зненнꙋю  ѻ҆трокови́цꙋ: є҆ди́на бо во чре́вѣ скры̀ сло́во,  таѧ́щеесѧ недꙋ́гꙋющагѡ человѣ́ческагѡ є҆стества̀. и҆́же  въ десны́хъ страна́хъ ны́нѣ сѣдѧ́й ѻ҆́ч҃ихъ, посла̀  бл҃года́ть дх҃а. 
Є҆ли̑цѣмъ дхнꙋ̀ бг҃ото́чнаѧ бл҃года́ть,  свѣтѧ́щесѧ, блиста́юще, и҆змѣнѧ́еми стра́ннымъ  и҆змѣне́нїемъ благолѣ́пнѣйшимъ, равноси́льствꙋющꙋю  несѣко́мꙋю оу҆вѣ́дѣвше премꙋ́дрость, трисвѣ́тлое  сꙋщество̀ сла́вимъ. 
Та́же: Катава́сїа, ѻ҆́ба і҆рмоса̀ вкꙋ́пѣ. (л.  см҃ѕ ѡ҆б.) 
Є҆ѯапостїла́рїй. Подо́бенъ: Нб҃о ѕвѣзда́ми: 
Всесвѧты́й дш҃е, и҆сходѧ́й и҆з̾ ѻ҆ц҃а̀ и҆ сн҃омъ  прише́дый къ безкни̑жнымъ оу҆ченикѡ́мъ, тебѐ бг҃а  позна́вшихъ спасѝ и҆ поми́лꙋй всѣ́хъ. [Два́жды.] 
Сла́ва, и҆ ны́нѣ: дрꙋгі́й подо́бенъ: 
Свѣ́тъ ѻ҆ц҃ъ, свѣ́тъ сло́во, свѣ́тъ и҆ ст҃ы́й  дх҃ъ, и҆́же во ѧ҆зы́цѣхъ ѻ҆́гненныхъ а҆по́столѡмъ  посла́сѧ. и҆ тѣ́мъ ве́сь мі́ръ просвѣща́етсѧ трⷪ҇цꙋ  почита́ти ст҃ꙋ́ю. 
На хвали́техъ, Всѧ́кое дыха́нїе: поста́вимъ  стїхѡ́въ ѕ҃, и҆ пое́мъ настоѧ́щыѧ самогла́сны, гла́съ д҃,  повторѧ́юще ѧ҆̀: 
Пресла́внаѧ дне́сь ви́дѣша всѝ ꙗ҆зы́цы во  гра́дѣ дв҃довѣ, є҆гда̀ дх҃ъ сни́де ст҃ы́й во  ѻ҆́гненныхъ ѧ҆зы́цѣхъ, ꙗ҆́коже бг҃оглаго́ливый лꙋка̀  повѣствꙋ́етъ, глаго́летъ бо: со́браннымъ оу҆ченикѡ́мъ  хрⷭ҇то́вымъ, бы́сть шꙋ́мъ, ꙗ҆́коже носи́мꙋ дыха́нїю  бꙋ́рнꙋ, и҆ и҆спо́лни до́мъ, и҆дѣ́же бѧ́хꙋ сѣдѧ́ще: и҆  всѝ нача́ша глаго́лати стра́нными глаго́лы, стра́нными  оу҆че́нїи, стра́нными повелѣ́нїи ст҃ы́ѧ трⷪ҇цы.  [Два́жды.] 
Дх҃ъ ст҃ы́й бѣ̀ оу҆́бѡ при́снѡ, и҆ є҆́сть, и҆  бꙋ́детъ: нижѐ начина́емь, нижѐ престаѧ́й, но при́снѡ  ѻ҆ц҃ꙋ̀ и҆ сн҃ꙋ счине́нъ и҆ счислѧ́емь: живо́тъ, и҆  животворѧ́й: свѣ́тъ, и҆ свѣ́та пода́тель, самобл҃гі́й,  и҆ и҆сто́чникъ бл҃госты́ни: и҆́мже ѻ҆ц҃ъ познава́етсѧ,  и҆ сн҃ъ прославлѧ́етсѧ, и҆ ѿ всѣ́хъ познава́етсѧ,  є҆ди́на си́ла, є҆ди́но счета́нїе, є҆ди́но поклоне́нїе  ст҃ы́ѧ трⷪ҇цы. [Два́жды.] 
Дх҃ъ ст҃ы́й свѣ́тъ и҆ живо́тъ, и҆ живы́й  и҆сто́чникъ оу҆́мный: дх҃ъ премꙋ́дрости, дх҃ъ ра́зꙋма,  бл҃гі́й, пра́вый, оу҆́мный: ѡ҆блада́ѧй, ѡ҆чища́ѧй  прегрѣшє́нїѧ: бг҃ъ и҆ бг҃отворѧ́й, ѻ҆́гнь ѿ ѻ҆гнѧ̀  происходѧ́й: глаго́лѧй, (л. см҃з) дѣ́ѧй, раздѣлѧ́ѧй  дарова̑нїѧ, и҆́мже проро́цы всѝ, и҆ бж҃е́ственнїи  а҆пⷭ҇ли съ мꙋ́ченики вѣнча́шасѧ, стра́нное слы́шанїе,  стра́нное видѣ́нїе, ѻ҆́гнь раздѣлѧ́ѧйсѧ въ подаѧ́нїе  дарова́нїй. [Два́жды.] 
Сла́ва, и҆ ны́нѣ: гла́съ ѕ҃: 
Цр҃ю̀ небе́сный, оу҆тѣ́шителю, дш҃е и҆́стины,  и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище  благи́хъ, и҆ жи́зни пода́телю, прїидѝ и҆ всели́сѧ въ  ны̀, и҆ ѡ҆чи́сти ны̀ ѿ всѧ́кїѧ скве́рны, и҆ спасѝ  бл҃же дꙋ́шы на́шѧ. 
Славосло́вїе вели́кое. Ѿпꙋсти́тельный тропа́рь  пра́здника. 
Та́же, є҆ктєнїѝ. И҆ твори́тъ сщ҃е́нникъ ѿпꙋ́стъ  си́це: 
И҆́же въ ви́дѣ ѻ҆́гненныхъ ѧ҆зы̑къ, съ нб҃сѐ  низпосла́вый прест҃а́го дх҃а на ст҃ы́ѧ своѧ̀ оу҆ченикѝ  и҆ а҆пⷭ҇лы, хрⷭ҇то́съ и҆́стинный бг҃ъ на́шъ, мл҃твами  пречⷭ҇тыѧ своеѧ̀ мт҃ре, ст҃ы́хъ сла́вныхъ и҆  всехва́льныхъ а҆пⷭ҇лъ, и҆ всѣ́хъ ст҃ы́хъ, поми́лꙋетъ и҆  спасе́тъ на́съ, ꙗ҆́кѡ бл҃гі́й и҆ чл҃вѣколю́бецъ. 
И҆ ча́съ а҃. На а҃-мъ часѣ̀ тропа́рь пра́здника. По  трист҃о́мъ конда́къ пра́здника. И҆ коне́чный ѿпꙋ́стъ. 
На лїтꙋргі́и глаго́лемъ а҆нтїфѡ́ны сїѧ̀. 
А҆нтїфѡ́нъ а҃, ѱало́мъ и҃і, гла́съ в҃: 
Сті́хъ а҃: Нб҃са̀ повѣ́даютъ сла́вꙋ бж҃їю.  Моли́твами бцⷣы, сп҃се спасѝ на́съ. 
И҆ дрꙋгі́й ли́къ, то́йже сті́хъ: 
Нб҃са̀ повѣ́даютъ сла́вꙋ бж҃їю, творе́нїе же  рꙋкꙋ̀ є҆гѡ̀ возвѣща́етъ тве́рдь. Моли́твами бцⷣы,  сп҃се спасѝ на́съ. 
Сті́хъ в҃: Де́нь днѝ ѿрыга́етъ глаго́лъ, и҆  но́щь но́щи возвѣща́етъ ра́зꙋмъ. Моли́твами бцⷣы,  сп҃се спасѝ на́съ. (л. см҃з ѡ҆б.) 
Сті́хъ г҃: Во всю̀ зе́млю и҆зы́де вѣща́нїе и҆́хъ,  и҆ въ концы̀ вселе́нныѧ глаго́лы и҆́хъ. Моли́твами  бцⷣы, сп҃се спасѝ на́съ. 
Сла́ва, и҆ ны́нѣ: Моли́твами бцⷣы, сп҃се спасѝ  на́съ. 
А҆нтїфѡ́нъ в҃, ѱало́мъ ѳ҃і, гла́съ то́йже. 
Сті́хъ а҃: Оу҆слы́шитъ тѧ̀ гдⷭ҇ь въ де́нь  печа́ли. Спаси́ ны оу҆тѣ́шителю бл҃гі́й пою́щыѧ  тѝ: а҆ллилꙋ́їа. 
Дрꙋга́ѧ страна̀ то́йже сті́хъ: 
Оу҆слы́шитъ тѧ̀ гдⷭ҇ь въ де́нь печа́ли, защи́титъ  тѧ̀ и҆́мѧ бг҃а і҆а́кѡвлѧ. Спаси́ ны оу҆тѣ́шителю  бл҃гі́й: 
Сті́хъ в҃: По́слетъ тѝ по́мощь ѿ ст҃а́гѡ, и҆  ѿ сїѡ́на застꙋ́питъ тѧ̀. Спаси́ ны оу҆тѣ́шителю  бл҃гі́й: 
Сті́хъ г҃: Да́стъ тѝ гдⷭ҇ь по се́рдцꙋ твоемꙋ̀, и҆  ве́сь совѣ́тъ тво́й и҆спо́лнитъ. Спаси́ ны  оу҆тѣ́шителю бл҃гі́й: 
Сла́ва, и҆ ны́нѣ: Є҆диноро́дный сн҃е: 
А҆нтїфѡ́нъ г҃, ѱало́мъ к҃, гла́съ и҃: 
Сті́хъ а҃: Гдⷭ҇и, си́лою твое́ю возвесели́тсѧ  цр҃ь. Тропа́рь, гла́съ то́йже: Благослове́нъ є҆сѝ  хрⷭ҇тѐ бж҃е на́шъ, и҆́же премꙋ́дры ловцы̀ ꙗ҆вле́й,  низпосла́въ и҆̀мъ дх҃а ст҃а́го, и҆ тѣ́ми оу҆ловле́й  вселе́ннꙋю, человѣколю́бче сла́ва тебѣ̀. 
Дрꙋгі́й ли́къ, то́йже сті́хъ: 
Гдⷭ҇и, си́лою твое́ю возвесели́тсѧ цр҃ь, и҆ ѡ҆  спасе́нїи твое́мъ возра́дꙋетсѧ ѕѣлѡ̀. Тропа́рь:  Благослове́нъ є҆сѝ хрⷭ҇тѐ бж҃е на́шъ: 
Сті́хъ в҃: Жела́нїе се́рдца є҆гѡ̀ да́лъ є҆сѝ  є҆мꙋ̀, и҆ хотѣ́нїѧ оу҆стнꙋ̀ є҆гѡ̀ нѣ́си лиши́лъ  є҆го̀. Тропа́рь: Бл҃гослове́нъ є҆сѝ хрⷭ҇тѐ бж҃е  на́шъ: 
Сті́хъ г҃: Ꙗ҆́кѡ предвари́лъ є҆сѝ є҆го̀  бл҃гослове́нїемъ (л. см҃и) бл҃госты́ннымъ, положи́лъ  є҆сѝ на главѣ̀ є҆гѡ̀ вѣне́цъ ѿ ка́мене че́стна.  Тропа́рь: Благослове́нъ є҆сѝ хрⷭ҇тѐ бж҃е на́шъ: 
Вхо́дное: Вознеси́сѧ гдⷭ҇и си́лою твое́ю,  воспое́мъ и҆ пое́мъ си̑лы твоѧ̀. Та́же, тропа́рь:  Бл҃гослове́нъ є҆сѝ хрⷭ҇тѐ бж҃е на́шъ: 
Сла́ва, и҆ ны́нѣ: Конда́къ, гла́съ и҃: 
Є҆гда̀ снизше́дъ ѧ҆зы́ки слїѧ̀, раздѣлѧ́ше  ꙗ҆зы́ки вы́шнїй: є҆гда́ же ѻ҆́гненныѧ ѧ҆зы́ки  раздаѧ́ше, въ соедине́нїе всѧ̑ призва̀, и҆ согла́снѡ  сла́вимъ всест҃а́го дх҃а. 
Вмѣ́стѡ же трист҃а́гѡ: Є҆ли́цы во хрⷭ҇та̀  крⷭ҇ти́стесѧ, во хрⷭ҇та̀ ѡ҆блеко́стесѧ, а҆ллилꙋ́їа. 
Прокі́менъ, гла́съ и҃: Во всю̀ зе́млю и҆зы́де  вѣща́нїе и҆́хъ, и҆ концы̀ вселе́нныѧ глаго́лы и҆́хъ.  [И҆ до ѿда́нїѧ.] Сті́хъ: Нб҃са̀ повѣ́даютъ сла́вꙋ  бж҃їю, творе́нїе же рꙋкꙋ̀ є҆гѡ̀ возвѣща́етъ тве́рдь. 
А҆пⷭ҇лъ въ дѣѧ́нїихъ, зача́ло г҃: Є҆гда̀  скончава́шасѧ дні́е пѧтдесѧ́тницы: А҆ллилꙋ́їа, гла́съ  а҃: Сло́вомъ гдⷭ҇нимъ нб҃са̀ оу҆тверди́шасѧ, и҆ дх҃омъ  оу҆́стъ є҆гѡ̀ всѧ̀ си́ла и҆́хъ. Сті́хъ: Съ нб҃сѐ  призрѣ̀ гдⷭ҇ь, ви́дѣ всѧ̀ сы́ны чл҃вѣ́ческїѧ.  Є҆ѵⷢ҇лїе ѿ і҆ѡа́нна, зача́ло к҃з: Въ послѣ́днїй  де́нь вели́кїй пра́здника: За Досто́йно: пое́мъ и҆  до ѿда́нїѧ і҆рмо́съ: Ра́дꙋйсѧ цр҃и́це: Прича́стный:  Дх҃ъ тво́й бл҃гі́й наста́витъ мѧ̀ на зе́млю пра́вꙋ.  А҆ллилꙋ́їа. 
И҆ по ѿпꙋ́стѣ на лїтꙋргі́и глаго́летсѧ ѳ҃-й  ча́съ по ѻ҆бы́чаю. 


(л. см҃и ѡ҆б.) 
Въ недѣ́лю ве́чера ст҃ы́ѧ пѧтдесѧ́тницы, 
зна́менаетъ послѣ́дованїѧ ра́ди  колѣнопреклоне́нїѧ. 
Начина́етъ і҆ере́й: Благослове́нъ бг҃ъ на́шъ: И҆  глаго́летъ оу҆чине́нный чте́цъ: Цр҃ю̀ нбⷭ҇ный: и҆  предначина́тельный ѱало́мъ: Та́же дїа́конъ, а҆́ще  є҆́сть, а҆́ще же нѝ, свѧще́нникъ глаго́летъ є҆ктенїю̀  вели́кꙋю: 
Ми́ромъ гдⷭ҇ꙋ помо́лимсѧ. 
ѡ҆ свы́шнемъ ми́рѣ: 
ѡ҆ ми́рѣ всегѡ̀ мі́ра: 
ѡ҆ ст҃ѣ́мъ хра́мѣ се́мъ: 
ѡ҆ вели́комъ гдⷭ҇и́нѣ и҆ ѻ҆тцѣ̀ на́шемъ  ст҃ѣ́йшемъ патрїа́рхѣ [..] и҆ ѡ҆ гдⷭ҇и́нѣ на́шемъ  преѡсщ҃е́ннѣйшемъ є҆пⷭ҇кпѣ [..], честнѣ́мъ  пресвѵ́терствѣ, и҆ є҆́же во хрⷭ҇тѣ̀ дїа́конствѣ, ѡ҆  всѣ́мъ при́чтѣ и҆ лю́дехъ: 
ѡ҆ бг҃охрани́мѣй странѣ̀ на́шей, властѣ́хъ и҆  во́инствѣ є҆ѧ̀, гдⷭ҇ꙋ помо́лимсѧ. 
ѡ҆ гра́дѣ се́мъ: 
ѡ҆ благорастворе́нїи воздꙋ́хѡвъ: 
ѡ҆ пла́вающихъ: 
ѡ҆ предстоѧ́щихъ лю́дехъ и҆ ѡ҆жида́ющихъ  бл҃года́ти ст҃а́гѡ дх҃а, гдⷭ҇ꙋ помо́лимсѧ. 
ѡ҆ приклонѧ́ющихъ сердца̀ своѧ̀ пред̾ гдⷭ҇емъ и҆  кѡлѣ́на, гдⷭ҇ꙋ помо́лимсѧ. (л. см҃ѳ) 
ѡ҆ є҆́же оу҆крѣпи́тисѧ на́мъ къ соверше́нїю  бг҃оꙋго́днѣ, гдⷭ҇ꙋ помо́лимсѧ. 
ѡ҆ є҆́же низпосла́тисѧ бога̑тымъ ми́лостємъ  є҆гѡ̀ на ны̀, гдⷭ҇ꙋ помо́лимсѧ. 
ѡ҆ є҆́же прїѧ́ти колѣноприклонє́нїѧ на́ша  ꙗ҆́кѡ ѳѷмїа́мъ пред̾ ни́мъ, гдⷭ҇ꙋ помо́лимсѧ. 
ѡ҆ тре́бꙋющихъ ѿ негѡ̀ по́мощи, гдⷭ҇ꙋ  помо́лимсѧ. 
ѡ҆ и҆зба́витисѧ на́мъ: 
Застꙋпѝ, спасѝ: 
Прест҃ꙋ́ю, пречи́стꙋю: 
Та́же сщ҃е́нникъ возгла́съ: Ꙗ҆́кѡ подоба́етъ  тебѣ̀ всѧ́каѧ сла́ва, че́сть и҆ поклоне́нїе, ѻ҆ц҃ꙋ̀, и҆  сн҃ꙋ, и҆ ст҃о́мꙋ дх҃ꙋ, ны́нѣ и҆ прⷭ҇нѡ, и҆ во вѣ́ки  вѣкѡ́въ. 
Та́же пое́мъ: Гдⷭ҇и воззва́хъ: и҆ поста́вимъ  стїхѡ́въ ѕ҃. И҆ пое́мъ стїхи̑ры самогла́сны, гла́съ д҃:  Пресла̑внаѧ дне́сь: повторѧ́юще. Сла́ва, и҆ ны́нѣ:  гла́съ ѕ҃: Цр҃ю̀ нбⷭ҇ный: [Пи́саны вы́ше на  хвали́техъ.] 
Вхо́дъ съ кади́ломъ. Свѣ́те ти́хїй: Прокі́менъ  вели́кїй, гла́съ з҃: Кто̀ бг҃ъ ве́лїй ꙗ҆́кѡ бг҃ъ  на́шъ; ты̀ є҆сѝ бг҃ъ творѧ́й чꙋдеса̀. Сті́хъ а҃:  Сказа́лъ є҆сѝ въ лю́дехъ си́лꙋ твою̀. Сті́хъ в҃:  И҆ рѣ́хъ: ны́нѣ нача́хъ, сїѧ̀ и҆змѣ́на десни́цы  вы́шнѧгѡ. Сті́хъ г҃: Помѧнꙋ́хъ дѣла̀ гдⷭ҇нѧ, ꙗ҆́кѡ  помѧнꙋ̀ ѿ нача́ла чꙋдеса̀ твоѧ̀. И҆ па́ки: Кто̀  бг҃ъ ве́лїй: 
Та́же возглаша́етъ сщ҃е́нникъ, и҆лѝ дїа́конъ:  Па́ки и҆ па́ки, прикло́нше колѣ́на, гдⷭ҇ꙋ помо́лимсѧ. 
Мы́ же, Гдⷭ҇и поми́лꙋй, три́жды. (л. см҃ѳ  ѡ҆б.) 
На́мъ же прикло́ншымъ колѣ̑на на землѝ, и҆  непокровє́ннымъ сꙋ́щымъ, чте́тъ і҆ере́й мл҃твы во  ѻ҆лтарѣ̀ велегла́снѡ на лю́ди. 
Пречи́сте, нескве́рне, безнача́льне, неви́диме  непостижи́ме, неизслѣ́диме, непремѣ́нне, непобѣди́ме,  неизче́тне, неѕло́биве гдⷭ҇и, є҆ди́нъ и҆мѣ́ѧй  безсме́ртїе, во свѣ́тѣ живы́й непристꙋ́пномъ:  сотвори́вый нб҃о и҆ зе́млю, и҆ мо́ре, и҆ всѧ̑ созда̑ннаѧ  на ни́хъ, пре́жде є҆́же проси́ти, всѣ̑мъ прошє́нїѧ  подава́ѧй, тебѣ̀ мо́лимсѧ, и҆ тебѐ про́симъ, влⷣко  человѣколю́бче, ѻ҆ц҃а̀ гдⷭ҇а и҆ бг҃а и҆ сп҃са на́шего  і҆и҃са хрⷭ҇та̀, на́съ ра́ди человѣ́кѡвъ, и҆ на́шегѡ  ра́ди спасе́нїѧ сше́дшаго съ нб҃съ, и҆ воплоти́вшагосѧ  ѿ дх҃а ст҃а́гѡ и҆ мр҃і́и приснодв҃ы, и҆ пресла́вныѧ  бцⷣы: и҆́же пе́рвѣе оу҆́бѡ словесы̀ оу҆чѧ̀, послѣди́  же и҆ дѣ́лы показꙋ́ѧ, є҆гда̀ сп҃си́тельнꙋю стра́сть  претерпѣ̀, подадѐ на́мъ подписа́нїе смирє́ннымъ, и҆  грѣ̑шнымъ, и҆ недостѡ́йнымъ рабѡ́мъ твои́мъ, мольбы̑  приноси́ти тебѣ̀, въ вы́и и҆ колѣ́нъ преклоне́нїихъ, ѡ҆  свои́хъ грѣсѣ́хъ, и҆ ѡ҆ людски́хъ невѣ́дѣнїихъ. са́мъ  многоми́лостиве и҆ человѣколю́бче, оу҆слы́ши ны̀,  во́ньже а҆́ще де́нь призове́мъ тѧ̀, и҆зрѧ́днѣе же въ  де́нь се́й пѧтдесѧ́тный, во́ньже по вознесе́нїи гдⷭ҇а  на́шегѡ і҆и҃са хрⷭ҇та̀ на нб҃са̀, и҆ сѣдѣ́нїи ѡ҆деснꙋ́ю  тебѐ бг҃а и҆ ѻ҆ц҃а̀, низпосла̀ ст҃а́го дх҃а на ст҃ы̑ѧ  своѧ̑ оу҆ченикѝ и҆ а҆пⷭ҇лы, и҆́же и҆ сѣ́де на  є҆ди́номъ коегѡ́ждо и҆́хъ, и҆ и҆спо́лнишасѧ всѝ  неистощи́мыѧ бл҃года́ти є҆гѡ̀, и҆ глаго́лаша ѧ҆зы́ки  и҆ны́ми вели̑чїѧ твоѧ̑, и҆ прореко́ша. Ны́нѣ оу҆́бѡ  молѧ́щихсѧ тебѣ̀ оу҆слы́ши на́съ, и҆ помѧнѝ на́съ  смире́нныхъ и҆ ѡ҆сꙋжде́нныхъ, и҆ возвратѝ плѣне́нїе  дꙋ́шъ на́шихъ, твоѐ ми́лованїе и҆мѣ́ѧ ѡ҆ на́съ  молѧ́щеесѧ. прїимѝ на́съ припа́дающихъ тебѣ̀, и҆  вопїю́щихъ: согрѣши́хомъ, къ тебѣ̀ приве́ржени є҆смы̀  ѿ оу҆тро́бы, ѿ чре́ва ма́тере на́шеѧ, ты̀ є҆сѝ  бг҃ъ на́шъ. Но ꙗ҆́кѡ и҆счезо́ша въ сꙋетѣ̀ дні́е на́ши,  ѡ҆бнажи́хомсѧ твоеѧ̀ по́мощи, лиши́хомсѧ всѧ́кагѡ  ѿвѣ́та, но дерза́юще на щедрѡ́ты твоѧ̀, зове́мъ:  грѣхѝ (л. с҃н) ю҆́ности на́шеѧ и҆ невѣ́дѣнїѧ не  помѧнѝ, и҆ ѿ та́йныхъ на́шихъ ѡ҆чи́сти на́съ, и҆ не  ѿри́ни на́съ во вре́мѧ ста́рости, внегда̀ ѡ҆скꙋдѣ́ти  крѣ́пости на́шей: не ѡ҆ста́ви на́съ, пре́жде да́же на́мъ  въ зе́млю не возврати́тисѧ, сподо́би къ тебѣ̀  возврати́тисѧ, и҆ вонмѝ на́мъ благопрїѧ́тїемъ и҆  бл҃года́тїю. возмѣ́ри беззакѡ́нїѧ на́шѧ щедро́тами  твои́ми, сопроти́въ поста́ви бе́зднꙋ щедро́тъ твои́хъ  мно́жествꙋ согрѣше́нїй на́шихъ. При́зри съ высоты̀  ст҃ы́ѧ твоеѧ̀ гдⷭ҇и, на предстоѧ́щыѧ лю́ди твоѧ̀, и҆  ча́ющыѧ є҆́же ѿ тебѐ бога́тыѧ ми́лости. Посѣтѝ  на́съ бла́гостїю твое́ю, и҆зба́ви на́съ ѿ наси́льства  дїа́волѧ: оу҆твердѝ живо́тъ на́шъ ст҃ы́ми твои́ми и҆  сщ҃е́нными зако́ны. А҆́гг҃ла, вѣ́рна храни́телѧ  приста́ви лю́демъ твои̑мъ, всѣ́хъ соберѝ въ твоѐ  црⷭ҇твїе. да́ждь проще́нїе оу҆пова́ющымъ на тѧ̀:  ѡ҆ста́ви и҆́мъ и҆ на́мъ грѣхѝ. ѡ҆чи́сти на́съ  дѣ́йствомъ ст҃а́гѡ твоегѡ̀ дх҃а: разрꙋшѝ ꙗ҆̀же на  на́съ кѡ́зни вра́жїѧ. 
Присовокꙋплѧ́етъ же и҆ сїю̀ моли́твꙋ: 
Благослове́нъ є҆сѝ гдⷭ҇и влⷣко вседержи́телю,  просвѣти́вый де́нь свѣ́томъ со́лнечнымъ, и҆ но́щь  оу҆ѧсни́вый зарѧ́ми ѻ҆́гненными, долготꙋ̀ дневнꙋ́ю  преитѝ на́мъ сподо́бивый, и҆ прибли́житисѧ нача́ткѡмъ  но́щи: оу҆слы́ши молє́нїѧ на́шѧ, и҆ всѣ́хъ люде́й  твои́хъ, и҆ всѣ̑мъ на́мъ прости́въ вѡ́льныѧ и҆  невѡ́льныѧ грѣхѝ. прїимѝ вечє́рнѧѧ на́шѧ молє́нїѧ,  и҆ низпослѝ мно́жество ми́лости твоеѧ̀, и҆ щедрѡ́ты  твоѧ̑ на достоѧ́нїе твоѐ. ѡ҆стѣнѝ на́съ ст҃ы́ми  а҆́гг҃лы твои́ми, воѡрꙋжѝ на́съ ѻ҆рꙋ́жїемъ пра́вды  твоеѧ̀, ѡ҆градѝ на́съ и҆́стиною твое́ю, соблюдѝ на́съ  си́лою твое́ю, и҆зба́ви на́съ ѿ всѧ́кагѡ ѡ҆бстоѧ́нїѧ,  всѧ́кагѡ навѣ́та сопротиволежа́щагѡ. пода́ждь же на́мъ  и҆ настоѧ́щїй ве́черъ, съ приходѧ́щею но́щїю, соверше́нъ,  ст҃ъ ми́ренъ, безгрѣ́шенъ, безсобла́зненъ,  безмечта́ненъ, и҆ всѧ̑ днѝ живота̀ на́шегѡ: моли́твами  ст҃ы́ѧ бцⷣы, и҆ всѣ́хъ ст҃ы́хъ ѿ вѣ́ка тебѣ̀  благоꙋгоди́вшихъ. (л. с҃н ѡ҆б.) 
А҆́бїе же глаго́летъ дїа́конъ: 
Застꙋпѝ, спасѝ, поми́лꙋй, возста́ви, и҆ сохранѝ  на́съ бж҃е твое́ю бл҃года́тїю. 
И҆ Гдⷭ҇и поми́лꙋй. Є҆ди́ножды. 
Прест҃ꙋ́ю, пречⷭ҇тꙋю, пребл҃гослове́ннꙋю, сла́внꙋю  влⷣчцꙋ на́шꙋ бцⷣꙋ, и҆ приснодв҃ꙋ мр҃і́ю, со всѣ́ми  ст҃ы́ми помѧнꙋ́вше, са́ми себѐ, и҆ дрꙋ́гъ дрꙋ́га, и҆  ве́сь живо́тъ на́шъ хрⷭ҇тꙋ̀ бг҃ꙋ предади́мъ. 
Та́же і҆ере́й возгла́съ: 
Твое́ бо є҆́сть, є҆́же ми́ловати, и҆ спаса́ти  на́съ гдⷭ҇и бж҃е на́шъ, и҆ тебѣ̀ сла́вꙋ возсыла́емъ,  ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ и҆  во вѣ́ки вѣкѡ́въ. 
Ли́къ: А҆ми́нь. 
Посе́мъ і҆ере́й, и҆лѝ дїа́конъ глаго́летъ сїѧ̀: 
Рце́мъ всѝ ѿ всеѧ̀ дꙋшѝ, и҆ ѿ всегѡ̀  помышле́нїѧ на́шегѡ рце́мъ. 
Ли́къ: Гдⷭ҇и поми́лꙋй. 
Дїа́конъ: Гдⷭ҇и вседержи́телю бж҃е ѻ҆ц҃ъ на́шихъ,  мо́лимъ ти сѧ, оу҆слы́ши и҆ поми́лꙋй. 
Ли́къ: Гдⷭ҇и поми́лꙋй. 
Дїа́конъ: Поми́лꙋй на́съ бж҃е, по вели́цѣй  ми́лости твое́й, мо́лимъ ти сѧ, оу҆слы́ши и҆ поми́лꙋй. 
Ли́къ: Гдⷭ҇и поми́лꙋй. три́жды. 
Є҆щѐ мо́лимсѧ ѡ҆ вели́комъ гдⷭ҇и́нѣ и҆ ѻ҆тцѣ̀  на́шемъ ст҃ѣ́йшемъ патрїа́рхѣ [...], и҆ ѡ҆ гдⷭ҇и́нѣ  на́шемъ преѡсщ҃е́ннѣйшемъ є҆пⷭ҇кпѣ [...], (л. сн҃а) и҆  ѡ҆ все́й во хрⷭ҇тѣ̀ бра́тїи на́шей. 
Ли́къ: Гдⷭ҇и поми́лꙋй. три́жды. 
Дїа́конъ: Є҆щѐ мо́лимсѧ ѡ҆ бг҃охрани́мѣй  странѣ̀ на́шей, властѣ́хъ, и҆ во́инствѣ є҆ѧ̀, да  ти́хое и҆ безмо́лвное житїѐ поживе́мъ во всѧ́комъ  благоче́стїи и҆ чистотѣ̀. 
Ли́къ: Гдⷭ҇и поми́лꙋй. три́жды. 
Дїа́конъ: Є҆щѐ мо́лимсѧ ѡ҆ бл҃же́нныхъ и҆  приснопа́мѧтныхъ созда́телехъ ст҃ы́ѧ ѻ҆би́тели сеѧ̀. 
Ли́къ: Гдⷭ҇и поми́лꙋй. три́жды. 
Дїа́конъ: Є҆щѐ мо́лимсѧ ѡ҆ ми́лости, жи́зни,  ми́рѣ, здра́вїи, спасе́нїи, посѣще́нїи, проще́нїи, и҆  ѡ҆ставле́нїи грѣхѡ́въ рабѡ́въ бж҃їихъ бра́тїи ст҃ы́ѧ  ѻ҆би́тели сеѧ̀. 
Ли́къ: Гдⷭ҇и поми́лꙋй, три́жды. 
Дїа́конъ: Є҆щѐ мо́лимсѧ ѡ҆ плодоносѧ́щихъ, и҆  добродѣ́ющихъ, во ст҃ѣ́мъ и҆ всечестнѣ́мъ хра́мѣ  се́мъ, трꙋжда́ющихсѧ, пою́щихъ, и҆ предстоѧ́щихъ лю́дехъ,  ѡ҆жида́ющихъ ѿ тебѐ вели́кїѧ и҆ бога́тыѧ ми́лости. 
Та́же сщ҃е́нникъ, возгла́съ: Ꙗ҆́кѡ ми́лостивъ и҆  чл҃вѣколю́бецъ бг҃ъ є҆сѝ, и҆ тебѣ̀ сла́вꙋ  возсыла́емъ, ѻ҆ц҃ꙋ̀, (л. сн҃а ѡ҆б.) и҆ сн҃ꙋ, и҆ ст҃о́мꙋ  дх҃ꙋ, ны́нѣ и҆ при́снѡ, и҆ во вѣ́ки вѣкѡ́въ. 
Ли́къ: А҆ми́нь. 
А҆́бїе же дїа́конъ глаго́летъ: 
Па́ки и҆ па́ки прикло́нше колѣ̑на, гдⷭ҇ꙋ  помо́лимсѧ. 
Мы́ же: Гдⷭ҇и поми́лꙋй. Три́жды. 
И҆ приклонѧ́емъ колѣ̑на по предпи́санномꙋ. 
Чте́тъ і҆ере́й в҃-ю мл҃твꙋ во оу҆слы́шанїе  всѣ́хъ: 
Гдⷭ҇и і҆и҃се хрⷭ҇тѐ бж҃е на́шъ, ми́ръ тво́й  пода́вый чл҃вѣ́кѡмъ, и҆ прест҃а́гѡ дх҃а да́ръ, є҆щѐ въ  житїѝ и҆ съ на́ми сы́й, въ наслѣ́дїе неѿе́млемое  вѣ̑рнымъ при́снѡ подава́ѧй: ꙗ҆вле́ннѣйше же сїю̀  бл҃года́ть твои̑мъ оу҆ч҃нкѡ́мъ и҆ а҆по́столѡмъ дне́сь  низпосла́вый, и҆ си́хъ оу҆стнѣ̀ ѻ҆́гненными  оу҆тверди́вый ѧ҆зы́ки: и҆́миже ве́сь ро́дъ  человѣ́ческїй бг҃овѣ́дѣнїе свои́мъ ѧ҆зы́комъ въ слꙋ́хъ  оу҆́ха прїи́мше, свѣ́томъ дх҃а просвѣти́хомсѧ, и҆  пре́лести ꙗ҆́коже тмы̀ и҆змѣни́хомсѧ, и҆ чꙋ́вственныхъ  и҆ ѻ҆́гненныхъ ѧ҆зы̑къ раздаѧ́нїемъ, и҆  преесте́ственнымъ дѣ́йствомъ, є҆́же въ тѧ̀ вѣ́ры  наꙋчи́хомсѧ, и҆ тебѐ бг҃осло́вити со ѻ҆ц҃е́мъ и҆  ст҃ы́мъ дх҃омъ, во є҆ди́номъ бж҃ествѣ̀, и҆ си́лѣ, и҆  вла́сти ѡ҆зари́хомсѧ. Ты̀ оу҆́бѡ ѻ҆́ч҃ее сїѧ́нїе,  сꙋщества̀ и҆ є҆стества̀ є҆гѡ̀ неизмѣ́нное и҆  недви́жимое начерта́нїе, и҆сто́чниче премꙋ́дрости: и҆  благода́ти: ѿве́рзи и҆ мнѣ̀ грѣ́шномꙋ оу҆стнѣ̀, и҆  наꙋчи́ мѧ, ка́кѡ досто́итъ, и҆ ѡ҆ и҆́хже потре́ба  моли́тисѧ: ты́ бо є҆сѝ вѣ́дый мно́гое грѣхѡ́въ мои́хъ  мно́жество, но твоѐ благоꙋтро́бїе побѣди́тъ си́хъ  безмѣ́рное. се́ бо стра́хомъ предстою́ ти, въ пꙋчи́нꙋ  ми́лости твоеѧ̀ ѿча́ѧнїе дꙋшѝ моеѧ̀ пове́ргъ: ѡ҆кормѝ  живо́тъ мо́й сло́вомъ всю̀ тва́рь неизрече́нною  премꙋ́дрости си́лою оу҆правлѧ́ѧй, ти́хое ѡ҆бꙋрева́емыхъ  приста́нище, и҆ скажи́ ми пꙋ́ть, во́ньже пойдꙋ̀. Дх҃ъ  премꙋ́дрости твоеѧ̀ мои̑мъ пода́ждь помышле́нїємъ, дх҃ъ  ра́зꙋма безꙋ́мїю моемꙋ̀ да́рꙋѧй, дх҃омъ стра́ха твоегѡ̀  моѧ̀ ѡ҆сѣнѝ дѣла̀, и҆ дх҃ъ пра́вый ѡ҆бновѝ во (л.  рн҃в) оу҆тро́бѣ мое́й, и҆ дх҃омъ влⷣчнимъ мы́слей  мои́хъ поползнове́нїе оу҆твердѝ: да на всѧ́къ де́нь  дх҃омъ твои́мъ бл҃ги́мъ къ поле́зномꙋ наставлѧ́емь,  сподо́блюсѧ твори́ти за́пѡвѣди твоѧ̀, и҆ твоѐ при́снѡ  па́мѧтствовати сла́вное прише́ствїе, и҆ и҆стѧза́тельное  содѣ́ѧнныхъ на́ми. И҆ да не пре́зриши мѧ̀ тлѣ́нными  сопрельща́тисѧ мі́ра сегѡ̀ кра́сными, но бꙋ́дꙋщихъ  воспрїѧ́тїѧ жела́ти оу҆крѣпѝ сокро́вищъ. ты́ бо ре́клъ  є҆сѝ влⷣко: ꙗ҆́кѡ є҆ли̑ка а҆́ще кто̀ про́ситъ ѡ҆  твое́мъ и҆́мени, невозбра́ннѡ прїе́млетъ ѿ твоегѡ̀  присносꙋ́щнагѡ бг҃а и҆ ѻ҆ц҃а̀. тѣ́мже и҆ а҆́зъ  грѣ́шный въ прише́ствїи ст҃а́гѡ твоегѡ̀ дх҃а, твою̀  молю̀ бл҃гость, є҆ли̑ка проси́хъ, возда́ждь мѝ во  спасе́нїе. Є҆́й гдⷭ҇и, всѧ́кагѡ благодѣѧ́нїѧ бога́тый  да́телю, и҆ пода́телю бл҃гі́й, ꙗ҆́кѡ ты̀ є҆сѝ  подава́ѧй преиз̾ѻби́льнѡ и҆́хже про́симъ: ты̀ є҆сѝ  сострада́теленъ и҆ ми́лостивый, и҆́же безгрѣ́шнѡ бы́въ  пло́ти на́шеѧ ѻ҆́бщникъ, и҆ приклонѧ́ющымъ къ тебѣ̀  кѡлѣ́на, приклонѧ́ѧйсѧ любоблагоꙋтро́бнѣ, ѡ҆чище́нїе же  бы́въ грѣхѡ́въ на́шихъ. Да́ждь оу҆́бѡ гдⷭ҇и, лю́демъ  твои̑мъ щедрѡ́ты твоѧ̑: оу҆слы́ши на́съ съ нб҃сѐ  ст҃а́гѡ твоегѡ̀: ѡ҆свѧтѝ на́съ си́лою сп҃си́тельныѧ  десни́цы твоеѧ̀: покры́й на́съ кро́вомъ крилꙋ̀ твое́ю, да  не пре́зриши дѣ́лъ рꙋкꙋ̀ твое́ю. тебѣ̀ є҆ди́номꙋ  согрѣша́емъ, но и҆ тебѣ̀ є҆ди́номꙋ слꙋ́жимъ. Не вѣ́мы  кла́нѧтисѧ бо́гꙋ чꙋжде́мꙋ, нижѐ простира́ти рꙋ́ки на́шѧ  влⷣко, къ бо́гꙋ и҆но́мꙋ. Ѡ҆ста́ви на́мъ согрѣшє́нїѧ,  и҆ прїи́мъ на́шѧ колѣнопоклѡ́ннаѧ молє́нїѧ, прострѝ  всѣ̑мъ на́мъ рꙋ́кꙋ по́мощи, прїимѝ моли́твꙋ всѣ́хъ  ꙗ҆́кѡ кади́ло прїѧ́тное, воспрїе́млемое пред̾ твои́мъ  пребл҃ги́мъ црⷭ҇твомъ. 
Присовокꙋплѧ́етъ же и҆ сїю̀: 
Гдⷭ҇и гдⷭ҇и, и҆збавле́й на́съ ѿ всѧ́кїѧ стрѣлы̀  летѧ́щїѧ во днѝ: И҆зба́ви на́съ и҆ ѿ всѧ́кїѧ ве́щи во  тмѣ̀ преходѧ́щїѧ. Прїимѝ же́ртвꙋ вече́рнюю рꙋ́къ  на́шихъ воздѣѧ̑нїѧ. Сподо́би же на́съ и҆ нощно́е  по́прище без̾ поро́ка прейтѝ (л. сн҃в ѡ҆б.) неискꙋше́ны  ѿ ѕлы́хъ: И҆ и҆зба́ви на́съ ѿ всѧ́кагѡ смꙋще́нїѧ и҆  боѧ́зни, ꙗ҆́же ѿ дїа́вола на́мъ прибыва́ющїѧ. Да́рꙋй  дꙋша́мъ на́шымъ оу҆миле́нїе, и҆ помыслѡ́мъ на́шымъ  попече́нїе, є҆́же на стра́шнѣмъ и҆ пра́веднѣмъ твое́мъ  сꙋдѣ̀ и҆спыта́нїѧ. Пригвоздѝ стра́хꙋ твоемꙋ̀ плѡ́ти  на́шѧ, и҆ оу҆мертвѝ оу҆́ды на́шѧ сꙋ́щыѧ на землѝ: Да  и҆ со́ннымъ безмо́лвїемъ просвѣти́мсѧ, зрѣ́нїемъ  сꙋде́бъ твои́хъ. Ѿими́ же ѿ на́съ всѧ́кое мечта́нїе  неподо́бное и҆ по́хоть вре́днꙋ. Возста́ви же на́съ во  вре́мѧ моли́твы оу҆твержде́ны въ вѣ́рѣ, и҆  преспѣва́ющыѧ въ за́повѣдехъ твои́хъ. 
Дїа́конъ же глаго́летъ: Застꙋпѝ, спасѝ,  поми́лꙋй, возста́ви, и҆ сохранѝ на́съ бж҃е:  Прест҃ꙋ́ю, пречⷭ҇тꙋю, пребл҃гослове́ннꙋю: 
І҆ере́й возгла́съ моли́твѣ: Бл҃говоле́нїемъ и҆  бл҃гостїю є҆диноро́днагѡ сн҃а твоегѡ̀, съ ни́мже  блгⷭ҇ве́нъ є҆сѝ, съ прест҃ы́мъ, и҆ бл҃ги́мъ, и҆  животворѧ́щимъ твои́мъ дх҃омъ, ны́нѣ и҆ при́снѡ и҆ во  вѣ́ки вѣкѡ́въ, а҆ми́нь. 
Та́же: Сподо́би гдⷭ҇и въ ве́черъ се́й: 
Посе́мъ же глаго́летъ дїа́конъ: Па́ки и҆ па́ки  прикло́нше колѣ̑на, гдⷭ҇ꙋ помо́лимсѧ. 
Гдⷭ҇и поми́лꙋй, три́жды. 
И҆ на́мъ та́кожде колѣ̑на прикло́ншымъ. 
І҆ере́й чте́тъ тре́тїю моли́твꙋ: 
Приснотекꙋ́щїй, живо́тный, и҆ просвѣти́тельный  и҆сто́чниче, соприсносꙋ́щнаѧ ѻ҆ц҃ꙋ̀ содѣ́тельнаѧ си́ло,  всѐ смотре́нїе за спасе́нїе человѣ́ческое прекра́снѣ  и҆спо́лнивый, хрⷭ҇тѐ бж҃е на́шъ, сме́рти оу҆́зы  неразрѣши̑мыѧ, и҆ закле́пы а҆́довы расто́ргнꙋвый,  лꙋка́выхъ же дꙋхѡ́въ мно́жество попра́вый. Приведы́й  себѐ ѡ҆ на́съ непоро́чное заколе́нїе, и҆ тѣ́ло да́вый  пречⷭ҇тое въ же́ртвꙋ, всѧ́кагѡ грѣха̀ неприкоснове́нное  же и҆ непрохо́дное, и҆ стра́шнымъ си́мъ, и҆  неисповѣди́мымъ сщ҃еннодѣ́йствїемъ живо́тъ на́мъ  вѣ́чный (л. сн҃г) дарова́вый: во а҆́дъ сше́дый, и҆  верєѝ вѣ́чныѧ сокрꙋши́вый, и҆ во тмѣ̀ сѣдѧ́щымъ  восхо́дъ показа́вый: началоѕло́бнаго же и҆ глꙋби́ннаго  ѕмі́ѧ бг҃омꙋ́дростнымъ льще́нїемъ оу҆лови́вый, и҆  вери́гами мра́ка свѧза́вый въ та́ртарѣ и҆ ѻ҆гнѝ  негаси́момъ, и҆ во тмѣ̀ кромѣ́шнѣй неисчетноси́льною  твое́ю затверди́вый крѣ́постїю, великоимени́таѧ  премꙋ́дросте ѻ҆́ч҃аѧ, напа́ствꙋємымъ вели́кїй  помо́щникъ ꙗ҆ви́выйсѧ, и҆ просвѣти́вый сѣдѧ́щыѧ во  тмѣ̀ и҆ сѣ́ни сме́ртнѣй. Ты̀ сла́вы присносꙋ́щныѧ  гдⷭ҇и, и҆ ѻ҆ц҃а̀ вы́шнѧгѡ сн҃е возлю́бленный,  присносꙋ́щный свѣ́те ѿ присносꙋ́щнагѡ свѣ́та, сл҃нце  пра́вды, оу҆слы́ши на́съ молѧ́щихсѧ тебѣ̀, и҆  оу҆поко́й дꙋ́шы рабѡ́въ твои́хъ, пре́жде оу҆со́пшихъ  ѻ҆тє́цъ и҆ бра́тїй на́шихъ, и҆ про́чїихъ срѡ́дникъ по  пло́ти, и҆ всѣ́хъ свои́хъ въ вѣ́рѣ, ѡ҆ ни́хже и҆  па́мѧть твори́мъ ны́нѣ, ꙗ҆́кѡ въ тебѣ̀ всѣ́хъ  держа́ва, и҆ въ рꙋцѣ̀ твое́й содержи́ши всѧ̑ концы̀  землѝ. Влⷣко вседержи́телю, бж҃е ѻ҆ц҃ъ и҆ гдⷭ҇и  ми́лости, ро́да сме́ртнагѡ же и҆ безсме́ртнагѡ, и҆  всѧ́кагѡ є҆стества̀ человѣ́ческагѡ содѣ́телю,  составлѧ́емагѡ же, и҆ па́ки разрѣша́емагѡ, живота́ же и҆  сконча́нїѧ, є҆́же здѣ̀ пребыва́нїѧ, и҆ є҆́же та́мѡ  преложе́нїѧ: лѣ̑та и҆змѣрѧ́ѧй живы̑мъ, и҆ времена̀  оу҆ставлѧ́ѧй сме́рти: низводѧ́й во а҆́дъ и҆ возводѧ́й:  свѧзꙋ́ѧй въ не́мощи, и҆ ѿпꙋща́ѧй въ си́лѣ: настоѧ̑щаѧ  потре́бнѣ стро́ѧй, и҆ бꙋ̑дꙋщаѧ поле́знѡ оу҆правлѧ́ѧй:  сме́ртнымъ жа́ломъ оу҆ѧ́звенныхъ воскресе́нїѧ наде́ждами  веселѧ́ѧй. Са́мъ оу҆́бѡ влⷣко всѣ́хъ, бж҃е сп҃си́телю  на́шъ, наде́жде всѣ́хъ концє́въ землѝ, и҆ сꙋ́щихъ въ  мо́ри дале́че, и҆́же и҆ въ се́й послѣ́днїй и҆ вели́кїй  спаси́тельный де́нь пѧтдесѧ́тницы пра́здника, та́йнꙋ  ст҃ы́ѧ и҆ є҆диносꙋ́щныѧ, и҆ соприсносꙋ́щныѧ, и҆  нераздѣли́мыѧ, и҆ неслїѧ́нныѧ трⷪ҇цы показа́вый на́мъ,  и҆ наи́тїе и҆ прише́ствїе ст҃а́гѡ и҆ животворѧ́щагѡ  твоегѡ̀ дх҃а, въ ви́дѣ ѻ҆́гненныхъ ѧ҆зы́кѡвъ на ст҃ы́ѧ  твоѧ̀ а҆по́столы и҆злїѧ́вый, и҆ благовѣ́стники тѣ́хъ  поста́вивый, бл҃гочести́выѧ на́шеѧ вѣ́ры, (л. сн҃г ѡ҆б.)  и҆ и҆сповѣ́дники и҆ проповѣ́дники и҆́стиннагѡ  бг҃осло́вїѧ показа́вый: И҆́же и҆ въ се́й всесоверше́нный  и҆ спаси́тельный пра́здникъ, ѡ҆чищє́нїѧ оу҆́бѡ  моли́твєннаѧ, ѡ҆ и҆̀же въ а҆́дѣ держи́мыхъ сподо́бивый  прїима́ти, вели̑кїѧ же подава́ѧй на́мъ надє́жды  ѡ҆слабле́нїѧ содержи̑мымъ ѿ содержа́щихъ ѧ҆̀ скве́рнъ,  и҆ оу҆тѣше́нїю тобо́ю низпосла́тисѧ. Оу҆слы́ши на́съ  смире́нныхъ, и҆ твои́хъ ра̑бъ молѧ́щихсѧ тѝ, и҆  оу҆поко́й дꙋ́шы рабѡ́въ твои́хъ пре́жде оу҆со́пшихъ, на  мѣ́стѣ свѣ́тлѣ, на мѣ́стѣ ѕла́чнѣ, на мѣ́стѣ  прохлажде́нїѧ: ѿѻнꙋ́дꙋже ѿбѣжѐ всѧ́каѧ болѣ́знь,  печа́ль и҆ воздыха́нїе и҆ оу҆чинѝ дꙋ́хи и҆́хъ въ  селе́нїѧхъ пра́ведныхъ, и҆ ми́ра и҆ ѡ҆слабле́нїѧ сподо́би  и҆́хъ: ꙗ҆́кѡ не ме́ртвїи восхва́лѧтъ тѧ̀ гдⷭ҇и, нижѐ  сꙋ́щїи во а҆́дѣ и҆сповѣ́данїе дерзнꙋ́тъ принестѝ  тебѣ̀: но мы̀ живі́и бл҃гослови́мъ тѧ̀ и҆ мо́лимъ, и҆  ѡ҆чисти́тєльныѧ моли̑твы и҆ жє́ртвы прино́симъ тебѣ̀  ѡ҆ дꙋша́хъ и҆́хъ. 
Присовокꙋплѧ́етъ и҆ сїю̀ моли́твꙋ: 
Бж҃е вели́кїй, и҆ вѣ́чный, ст҃ы́й,  человѣколюби́вый, сподо́бивый на́съ въ се́й ча́съ ста́ти  пред̾ непристꙋ́пною твое́ю сла́вою, на пѣ́нїе и҆ хвалꙋ̀  чꙋде́съ твои́хъ, ѡ҆чи́сти ны̀ недосто́йныѧ рабы̑ твоѧ̀,  и҆ пода́ждь бл҃года́ть є҆́же сокрꙋше́ннымъ се́рдцемъ,  невозноси́тельнѡ приноси́ти тебѣ̀ трист҃о́е  славосло́вїе, и҆ бл҃годаре́нїе вели́кихъ твои́хъ дарѡ́въ,  ꙗ҆̀же сотвори́лъ є҆сѝ къ на́мъ, и҆ твори́ши всегда̀ въ  на́съ. Помѧнѝ гдⷭ҇и не́мощь на́шꙋ, и҆ да не погꙋби́ши  на́съ со беззако́нїи на́шими: но сотворѝ вели́кꙋю  ми́лость со смире́нїемъ на́шимъ, да грѣхо́вныѧ тмы̀  и҆збѣжа́вше, во днѝ пра́вды ходи́ти бꙋ́демъ, и҆  ѡ҆дѣ́ѧвшесѧ ѻ҆рꙋ́жїемъ свѣ́та, ненавѣ́тнѡ пребꙋ́демъ  ѿ всѧ́кїѧ ко́зни лꙋка́вагѡ, и҆ со дерзнове́нїемъ  просла́вимъ ѡ҆ всѣ́хъ, тебѐ є҆ди́наго и҆́стиннаго и҆  человѣколю́бца бг҃а. Твое́ бо ꙗ҆́кѡ вои́стиннꙋ и҆  вели́кое врѣснотꙋ̀ та́инство, влⷣко всѣ́хъ, и҆  тво́рче, вре́менное рѣше́нїе твои́хъ тва́рей, и҆ є҆́же  по (л. сн҃д) си́хъ совокꙋпле́нїе, и҆ оу҆покое́нїе є҆́же  во вѣ́ки: тебѣ̀ благода́ть ѡ҆ всѣ́хъ и҆сповѣ́дꙋемъ,  ѡ҆ вхо́дѣхъ на́шихъ, ꙗ҆̀же въ мі́ръ се́й, и҆  и҆схо́дѣхъ, наде́жды на́мъ воскрⷭ҇нїѧ, и҆ жи́зни  нетлѣ́нныѧ, твои́мъ нело́жнымъ ѡ҆бѣща́нїемъ  пред̾ѡбрꙋча́ютъ, ꙗ҆̀же прїи́мемъ въ бꙋ́дꙋщемъ второ́мъ  прише́ствїи твое́мъ. ты́ бо є҆сѝ и҆ воскресе́нїѧ  на́шегѡ нача́льникъ, и҆ пожи́вшихъ неꙋмы́тный и҆  человѣколюби́вый сꙋдїѧ̀, и҆ мздовоздаѧ́нїѧ влⷣка и҆  гдⷭ҇ь, и҆́же и҆ прїѡбщи́выйсѧ на́мъ прїи́скреннѡ пло́ти  и҆ кро́ве, снизхожде́нїѧ ра́ди кра́йнѧгѡ: и҆ на́шѧ  стра̑сти неѿмє́тныѧ, внегда̀ во́лею во и҆скꙋ́съ  поста́вити, прїи́мъ за милосе́рдїе щедро́тъ, и҆ въ не́мже  пострада́лъ є҆сѝ са́мъ и҆скꙋси́всѧ, и҆скꙋша́ємымъ  на́мъ бы́въ самоѡбѣща́нный помо́щникъ: тѣ́мже и҆  совозве́лъ є҆сѝ на́съ въ твоѐ безстра́стїе. Прїимѝ  оу҆́бѡ влⷣко, мольбы̑ и҆ молє́нїѧ на́шѧ, и҆ оу҆поко́й  всѧ̀ ѻ҆тцы̀ коегѡ́ждо, и҆ ма́тєри, и҆ ча̑да, и҆  бра́тїю, и҆ сестры̑ є҆динорѡ́дныѧ, и҆ кꙋпнорѡ́дныѧ, и҆  всѧ̀ пре́жде почи́вшыѧ дꙋ́шы: въ наде́жди воскресе́нїѧ  жи́зни вѣ́чныѧ оу҆чинѝ дꙋ́хи и҆́хъ, и҆ и҆мена̀ въ  кни́зѣ живо́тнѣй, въ нѣ́дрѣхъ а҆враа́ма, и҆ і҆саа́ка,  и҆ і҆а́кѡва, въ странѣ̀ живы́хъ, въ црⷭ҇твїи  небе́снѣмъ, въ раѝ сла́дости, свѣ́тлыми а҆́гг҃лы  твои́ми, вводѧ̀ всѧ̑ во ст҃ы̑ѧ твоѧ̑ ѻ҆би́тєли,  совоздвиза́ѧй и҆ тѣлеса̀ на́шѧ въ де́нь, во́ньже  ѡ҆предѣли́лъ є҆сѝ по ст҃ы̑мъ твои̑мъ и҆ нело́жнымъ  ѡ҆бѣтова́нїємъ. Нѣ́сть оу҆́бѡ гдⷭ҇и, рабѡ́мъ твои́мъ  сме́рть, и҆сходѧ́щымъ на́мъ ѿ тѣ́ла, и҆ къ тебѣ̀ бг҃ꙋ  на́шемꙋ приходѧ́щымъ, но преставле́нїе ѿ  печа́льнѣйшихъ на полє́знѣйшаѧ, и҆ сла́дѡстнѣйшаѧ, и҆  на оу҆покое́нїе и҆ ра́дость. А҆́ще же и҆ что̀  согрѣши́хомъ къ тебѣ̀, ми́лостивъ бꙋ́ди на́мъ же и҆  тѣ̑мъ, занѐ ниеди́нъ є҆́сть чи́стъ пред̾ тобо́ю ѿ  скве́рнъ, нижѐ а҆́ще є҆ди́нъ де́нь живота̀ є҆гѡ̀  є҆́сть, ра́звѣ ты̀ то́чїю є҆ди́нъ, на землѝ  ꙗ҆ви́выйсѧ безгрѣ́шный гдⷭ҇ь на́шъ і҆и҃съ хрⷭ҇то́съ:  и҆́мже всѝ оу҆пова́емъ ми́лость полꙋчи́ти, и҆  ѡ҆ставле́нїе грѣхѡ́въ. Сегѡ̀ ра́ди (л. сн҃д ѡ҆б.) на́мъ  же и҆ ѻ҆́нѣмъ, ꙗ҆́кѡ бла́гъ и҆ человѣколю́бецъ бг҃ъ,  ѡ҆сла́би, ѡ҆ста́ви, простѝ грѣхопадє́нїѧ на́шѧ,  вѡ́льнаѧ и҆ невѡ́льнаѧ, ꙗ҆̀же въ вѣ́дѣнїи и҆ не въ  вѣ́дѣнїи, пред̾ѧвлє́ннаѧ и҆ забыва́ємаѧ: ꙗ҆̀же въ  дѣѧ́нїи, ꙗ҆̀же въ помышле́нїи, ꙗ҆̀же въ словесѝ,  ꙗ҆̀же во всѣ́хъ на́шихъ житїѧ́хъ и҆ движе́нїихъ. И҆  ѿше́дшымъ оу҆́бѡ свобо́дꙋ и҆ ѡ҆сла́бꙋ да́рꙋй, на́съ же  сꙋ́щихъ здѣ̀ благословѝ, коне́цъ благі́й и҆ ми́рный  да́рꙋѧ на́мъ же и҆ всѣ́мъ лю́демъ твои́мъ, и҆ ми́лости  и҆ человѣколю́бїѧ оу҆тро́бꙋ ѿверза́ѧй на́мъ, на  стра́шномъ и҆ оу҆жа́сномъ твое́мъ прише́ствїи, и҆  црⷭ҇твїѧ твоегѡ̀ досто́йныхъ на́съ сотворѝ. 
Присовокꙋплѧ́етъ и҆ сїю̀ моли́твꙋ: 
Бж҃е вели́кїй и҆ вы́шнїй, є҆ди́не и҆мѣ́ѧй  безсме́ртїе, во свѣ́тѣ живы́й непристꙋ́пномъ, всю̀  тва́рь мꙋ́дростїю созда́вый, раздѣли́вый посредѣ̀  свѣ́та, и҆ посредѣ̀ тмы̀: И҆ со́лнце оу҆́бѡ положи́вый  во ѻ҆́бласть днѐ, лꙋнꙋ́ же и҆ ѕвѣ́зды во ѻ҆́бласть  но́щи. Сподо́бивый на́съ грѣ́шныхъ и҆ въ настоѧ́щїй  де́нь предвари́ти лицѐ твоѐ во и҆сповѣ́данїи, и҆  вече́рнюю тебѣ̀ слꙋ́жбꙋ принестѝ. Са́мъ человѣколю́бче  гдⷭ҇и, и҆спра́ви моли́твꙋ на́шꙋ, ꙗ҆́кѡ кади́ло пред̾  тобо́ю, и҆ прїимѝ ю҆̀ въ воню̀ бл҃гоꙋха́нїѧ. Пода́ждь же  на́мъ настоѧ́щїй ве́черъ и҆ приходѧ́щꙋю но́щь ми́рнꙋ:  ѡ҆блецы́ ны ѻ҆рꙋ́жїемъ свѣ́та, и҆зба́ви на́съ ѿ  стра́ха нощна́гѡ, и҆ ѿ всѧ́кїѧ ве́щи во тмѣ̀  преходѧ́щїѧ. И҆ да́рꙋй на́мъ со́нъ, и҆́же во  оу҆покое́нїе не́мощи на́шей дарова́лъ є҆сѝ, ѿ  всѧ́кагѡ дїа́вольскагѡ мечта́нїѧ и҆змѣне́нъ. Є҆́й  влⷣко всѣ́хъ благи́хъ пода́телю, ꙗ҆́кѡ да и҆ на  ло́жахъ на́шихъ оу҆милѧ́ющесѧ воспомѧ́немъ и҆ въ нощѝ  прест҃о́е и҆́мѧ твоѐ. И҆ поꙋче́нїемъ твои́хъ за́повѣдей  ѡ҆зарѧ́еми, въ ра́дости дꙋше́вной воста́немъ къ  славосло́вїю твоеѧ̀ бла́гости, моли̑твы и҆ молє́нїѧ  твоемꙋ̀ благоꙋтро́бїю приносѧ́ще ѡ҆ свои́хъ грѣсѣ́хъ,  и҆ ѡ҆ всѣ́хъ лю́дехъ твои́хъ: и҆̀хже моли́твами  прест҃ы́ѧ бцⷣы, въ ми́лости посѣтѝ. (л. сн҃є) 
Дїа́конъ глаго́летъ: Застꙋпѝ, спасѝ, поми́лꙋй,  возста́ви и҆ сохранѝ на́съ бж҃е твое́ю бл҃года́тїю.  Прест҃ꙋ́ю, пречи́стꙋю, пребл҃гослове́ннꙋю, сла́внꙋю  влⷣчцꙋ: 
І҆ере́й возглаша́етъ: Ты́ бо є҆сѝ оу҆покое́нїе  дꙋ́шъ и҆ тѣле́съ на́шихъ, и҆ тебѣ̀ сла́вꙋ возсыла́емъ,  ѻ҆ц҃ꙋ̀, и҆ сн҃ꙋ, и҆ ст҃о́мꙋ дх҃ꙋ, ны́нѣ и҆ при́снѡ, и҆  во вѣ́ки вѣкѡ́въ. 
Та́же дїа́конъ: И҆спо́лнимъ вече́рнюю моли́твꙋ  на́шꙋ: Застꙋпѝ, спасѝ: Ве́чера всегѡ̀  соверше́нна: А҆́гг҃ла ми́рна: Проще́нїѧ и҆  ѡ҆ставле́нїѧ: До́брыхъ и҆ поле́зныхъ: Про́чее  вре́мѧ живота̀ хрⷭ҇тїа́нскїѧ кончи́ны: Прест҃ꙋ́ю,  пречи́стꙋю: 
І҆ере́й возглаша́етъ: Ꙗ҆́кѡ бла́гъ и҆  человѣколю́бецъ: Лю́дїе: А҆ми́нь. І҆ере́й: Ми́ръ  всѣ̑мъ. Лю́дїе: И҆ дх҃ови твоемꙋ̀. Дїа́конъ:  Главы̑ на́шѧ гдⷭ҇ви прикло́нимъ. 
І҆ере́й глаго́летъ моли́твꙋ ѻ҆бы́чнꙋю вта́й: 
Гдⷭ҇и бж҃е на́шъ, приклони́вый нб҃са̀, и҆ сше́дый  на спасе́нїе ро́да человѣ́ческагѡ, при́зри на рабы̑  твоѧ̑, и҆ на достоѧ́нїе твоѐ! тебѣ́ бо стра́шномꙋ и҆  человѣколю́бцꙋ сꙋдїѝ, твоѝ рабѝ своѧ̑ приклони́ша  главы̑ и҆ своѧ̑ покори́ша вы̑и не ѿ человѣ̑къ  ѡ҆жида́юще по́мощи, но твоеѧ̀ ѡ҆жида́юще ми́лости, и҆  твоегѡ̀ ча́юще спасе́нїѧ: ꙗ҆̀же сохранѝ на всѧ́кое  вре́мѧ, и҆ въ настоѧ́щемъ часѣ́ же и҆ ве́черѣ и҆ въ  приходѧ́щꙋю но́щь, ѿ всѧ́кагѡ врага̀, ѿ всѧ́кагѡ  сопротиволежа́щагѡ дѣ́йства дїа́вольскагѡ, помышле́нїй  сꙋ́етныхъ, и҆ воспомина́нїй лꙋка́выхъ. 
Та́же возглаша́етъ: Бꙋ́ди держа́ва:  
И҆ посе́мъ соше́дшесѧ ѻ҆́ба ли́ка, пое́мъ на  стїхо́внѣ стїхи̑ры самогла́сны, гла́съ г҃: 
Ны́нѣ въ зна́менїе всѣ̑мъ ꙗ҆́вѣ ѧ҆зы́цы бы́ша:  і҆ꙋдє́и бо ѿ ни́хже по пло́ти хрⷭ҇то́съ, невѣ́рїемъ  недꙋ́говавше, (л. сн҃є ѡ҆б.) бж҃їѧ благода́ти  ѿпадо́ша: и҆ бж҃е́ственнагѡ свѣ́та сꙋ́щїи ѿ  ꙗ҆зы́кѡвъ сподо́бихомсѧ, оу҆тверди́вшесѧ словесы̀  оу҆ченикѡ́въ, вѣща́ющихъ сла́вꙋ благодѣ́телѧ всѣ́хъ  бг҃а: съ ни́миже сердца̀ съ колѣ́нами прикло́нше,  вѣ́рою поклони́мсѧ ст҃о́мꙋ дх҃ꙋ, оу҆тверди́вшесѧ  сп҃си́телемъ дꙋ́шъ на́шихъ. 
Сті́хъ: Се́рдце чи́сто сози́жди во мнѣ̀ бж҃е, и҆  дх҃ъ пра́въ ѡ҆бновѝ во оу҆тро́бѣ мое́й. 
Ны́нѣ оу҆тѣ́шительный дх҃ъ на всѧ́кꙋю пло́ть  и҆злїѧ́сѧ: ѿ а҆по́стольскихъ бо ликѡ́въ наче́ншїй, ѿ  тѣ́хъ по прича́стїю вѣ̑рнымъ бл҃года́ть прострѐ, и҆  оу҆вѣрѧ́етъ своѐ держа́вное наи́тїе во ѻ҆́гненномъ  ви́дѣ, оу҆ч҃нкѡ́мъ раздаѧ́й ѧ҆зы́ки въ пѣснопѣ́нїе и҆  сла́вꙋ бж҃їю. тѣ́мже сердцы̀ оу҆́мнѡ просвѣща́еми, въ  вѣ́рѣ оу҆тверди́вшесѧ ст҃ы́мъ дх҃омъ, мо́лимсѧ  спасти́сѧ дꙋша́мъ на́шымъ. 
Сті́хъ: Не ѿве́ржи менѐ ѿ лица̀ твоегѡ̀, и҆  дх҃а твоегѡ̀ ст҃а́гѡ не ѿимѝ ѿ менѐ. 
Ны́нѣ ѡ҆блача́тсѧ держа́вою хрⷭ҇то́вою съ высоты̀  а҆пⷭ҇ли: ѡ҆бновлѧ́етъ бо и҆̀хъ оу҆тѣ́шитель, въ ни́хъ  ѡ҆бновлѧ́ѧсѧ та́инственнымъ ѡ҆бновле́нїемъ ра́зꙋма: и҆̀же  стра́нными гла́сы, и҆ высокоглаго́ливыми проповѣ́дающе  присносꙋ́щное є҆стество́ же и҆ про́стое, трїѷпоста́сное  почита́ти, бл҃годѣ́телѧ всѣ́хъ бг҃а. тѣ́мже  просвѣти́вшесѧ ѻ҆́ныхъ оу҆че́ньми, ѻ҆ц҃ꙋ̀ поклони́мсѧ  съ сн҃омъ и҆ дх҃омъ, молѧ́щесѧ спасти́сѧ дꙋша́мъ на́шымъ. 
Сла́ва, и҆ ны́нѣ: гла́съ и҃: 
Прїиди́те лю́дїе трїѷпоста́сномꙋ бжⷭ҇твꙋ̀  поклони́мсѧ, сн҃ꙋ во ѻ҆ц҃ѣ̀, со ст҃ы́мъ дх҃омъ: ѻ҆ц҃ъ  бо безлѣ́тнѡ родѝ сн҃а соприсносꙋ́щна, и҆  сопресто́льна, и҆ дх҃ъ ст҃ы́й бѣ̀ во (л. сн҃ѕ) ѻ҆ц҃ѣ̀  съ сн҃омъ прославлѧ́емь, є҆ди́на си́ла, є҆ди́но  сꙋщество̀, є҆ди́но бж҃ество̀. є҆мꙋ́же покланѧ́ющесѧ  всѝ глаго́лемъ: ст҃ы́й бж҃е, всѧ̑ содѣ́ѧвый сн҃омъ,  содѣ́йствомъ ст҃а́гѡ дх҃а: ст҃ы́й крѣ́пкїй, и҆́мже  ѻ҆ц҃а̀ позна́хомъ, и҆ дх҃ъ ст҃ы́й прїи́де въ мі́ръ:  ст҃ы́й безсме́ртный, оу҆тѣ́шительный дш҃е, ѿ ѻ҆ц҃а̀  и҆сходѧ́й, и҆ въ сн҃ѣ почива́ѧй, трⷪ҇це ст҃а́ѧ, сла́ва  тебѣ̀. 
Та́же, Ны́нѣ ѿпꙋща́еши: Трист҃о́е.  Прест҃а́ѧ трⷪ҇це: Ѻ҆́ч҃е на́шъ: Тропа́рь, гла́съ  и҃: Бл҃гослове́нъ є҆сѝ хрⷭ҇тѐ бж҃е на́шъ: 
Та́же свѧще́нникъ твори́тъ ѿпꙋ́стъ си́це: 
И҆́же ѿ ѻ҆́ч҃ихъ и҆ бж҃е́ственныхъ нѣ́дръ  и҆стощи́вый себѐ, и҆ съ нб҃сѐ на зе́млю соше́дый, и҆  на́ше всѐ воспрїе́мый є҆стество̀, и҆ ѡ҆божи́вый є҆̀,  по си́хъ же на нб҃са̀ па́ки возше́дый и҆ ѡ҆деснꙋ́ю  сѣ́дый бг҃а и҆ ѻ҆ц҃а̀: бж҃е́ственнаго же и҆ ст҃а́го и҆  є҆диносꙋ́щнаго, и҆ є҆диноси́льнаго, и҆  є҆диносла́внаго, и҆ соприсносꙋ́щнаго дх҃а низпосла́вый  на ст҃ы̑ѧ своѧ̑ оу҆ченикѝ и҆ а҆пⷭ҇лы, и҆ си́мъ  просвѣти́вый оу҆́бѡ и҆́хъ, тѣ́ми же всю̀ вселе́ннꙋю:  хрⷭ҇то́съ и҆́стинный бг҃ъ на́шъ, моли́твами пречи́стыѧ и҆  пренепоро́чныѧ ст҃ы́ѧ своеѧ̀ мт҃ре, ст҃ы́хъ сла́вныхъ,  прехва́льныхъ, бг҃опроповѣ́дникѡвъ, и҆ дх҃оно́сныхъ  а҆пⷭ҇лѡвъ, и҆ всѣ́хъ ст҃ы́хъ, поми́лꙋетъ и҆ спасе́тъ  на́съ, ꙗ҆́кѡ бл҃гъ и҆ человѣколю́бецъ. (л. сн҃ѕ ѡ҆б.) 
Въ тꙋ́ же недѣ́лю и҃-ю, на повече́рїи. 
Пое́мъ канѡ́нъ ст҃о́мꙋ дх҃ꙋ. Гла́съ а҃. 
Творе́нїе ѳеофа́ново. І҆рмо́съ по два́жды: тропарѝ  на д҃. Є҆гѡ́же краестро́чїе: Дх҃а пою̀ созда́вшаго  всю̀ тва́рь. 
Пѣ́снь а҃. 
І҆рмо́съ: Го́рькїѧ рабо́ты и҆зба́вльсѧ і҆и҃ль,  непроходи́мое про́йде ꙗ҆́кѡ сꙋ́шꙋ, врага̀ зрѧ̀  потоплѧ́ема, пѣ́снь ꙗ҆́кѡ бл҃годѣ́телю пое́тъ бг҃ꙋ,  чꙋдодѣ́ющемꙋ мы́шцею высо́кою, ꙗ҆́кѡ просла́висѧ. 
Припѣ́въ: Сла́ва тебѣ̀ бж҃е на́шъ, сла́ва  тебѣ̀. 
Бж҃е́ственный дш҃е свѧты́й, и҆́же всѣ̑мъ  раздѣлѧ́ѧй дарова̑нїѧ, и҆ всѧ̑ творѧ́й во́лею, вдохни́  ми свѣтоно́сное твоѐ дарова́нїе, ꙗ҆́кѡ да сла́влю тѧ̀  ѻ҆ц҃ꙋ̀ и҆ сн҃ꙋ совокꙋплѧ́ема. 
И҆́же нбⷭ҇нымъ си́ламъ свѧ́тостнагѡ дохнове́нїѧ  твоегѡ̀ бл҃года́ть даѧ́й, оу҆тѣ́шителю, моегѡ̀ смы́сла  ꙗ҆́кѡ бл҃гъ скве́рнꙋ и҆счи́стивъ, свѧ́тости твоеѧ̀  покажѝ и҆спо́лнена. 
Сла́ва: 
И҆сто́чниче жи́зни вѣ́рꙋемый, и҆ стрꙋѧ̀  є҆сте́ственныѧ бл҃гости, дш҃е бж҃їй ст҃ы́й, оу҆́мъ мо́й  оу҆мерщвле́нный ѡ҆животвори́въ, твои́мъ дѣ́йствомъ  возста́ви пѣ́ти твоѐ бж҃ество̀. 
И҆ ны́нѣ: бг҃оро́диченъ: 
Хра́мъ дв҃о бы́вши бж҃їй, наше́ствїемъ дх҃а, (л.  сн҃з) содѣ́тельною си́лою є҆гѡ̀, си́лꙋ да́рꙋюща  рожде́ственнꙋ бл҃года́тнаѧ, є҆́юже родила̀ є҆сѝ  пло́тїю сло́во безнача́льное. 
Пѣ́снь г҃. 
І҆рмо́съ: пре́жде вѣ́къ ѿ ѻ҆ц҃а̀ рожде́нномꙋ  нетлѣ́ннѡ сн҃ꙋ, и҆ въ послѣ̑днѧѧ ѿ дв҃ы воплоще́нномꙋ  безсѣ́меннѡ, хрⷭ҇тꙋ̀ бг҃ꙋ возопїи́мъ: вознесы́й ро́гъ  на́шъ, ст҃ъ є҆сѝ гдⷭ҇и. 
И҆мѣ́ѧ по є҆стествꙋ̀, хотѣ́нїѧ си́лꙋ сте́чнꙋ,  нбⷭ҇ныѧ премі́рныѧ, ꙗ҆́кѡ бг҃ъ содѣ́тельствꙋѧ, дх҃ъ  ст҃ы́й непреста́ннѡ оу҆́читъ вопи́ти: ст҃ъ є҆сѝ гдⷭ҇и. 
Пѣ́сньми немо́лчными, ѡ҆блиста́вшꙋю бл҃года́ть  дх҃а бг҃оглаго́ливыхъ а҆пⷭ҇тѡлъ, въ дыха́нїи бꙋ́рнѣ,  согла́снѡ сла́вимъ, со безпло́тными вопїю́ще ли́ки: ст҃ъ  є҆сѝ гдⷭ҇и. 
Сла́ва: Є҆ди́нꙋ вла́сть, и҆ бж҃ество̀ є҆ди́но,  и҆ си́лꙋ, є҆ди́но нача́ло и҆ црⷭ҇тво ст҃ы́ѧ трⷪ҇цы,  мꙋ́дрствꙋюще пое́мъ, въ трист҃о́мъ гла́сѣ вопїю́ще: ст҃ъ  є҆сѝ гдⷭ҇и. 
И҆ ны́нѣ: бг҃оро́диченъ: 
Колесни́це свѣтоно́снаѧ, и҆ свѣ́тлое  пребыва́лище всечи́стаѧ, херꙋві̑мъ вы́шши сꙋ́щи, бг҃а бо  на рꙋкꙋ̀ носи́вшаѧ. тѣ́мже тѝ всѝ вопїе́мъ чи́стаѧ:  ра́дꙋйсѧ всебл҃же́ннаѧ. 
Пѣ́снь д҃. 
І҆рмо́съ: Же́злъ и҆з̾ ко́рене і҆ессе́ова, и҆  цвѣ́тъ ѿ негѡ̀ хрⷭ҇тѐ ѿ дв҃ы прозѧ́блъ є҆сѝ,  и҆з̾ горы̀ хва́льный, прїѡсѣне́нныѧ ча́щи, прише́лъ  є҆сѝ вопло́щсѧ ѿ неискꙋсомꙋ́жныѧ невеще́ственный и҆  бж҃е, сла́ва си́лѣ твое́й гдⷭ҇и. 
Вели̑каѧ да́рꙋѧй на́мъ дх҃ъ всест҃ы́й, на а҆пⷭ҇лы  на́йде ꙗ҆́кѡ бж҃е́ственъ, ꙗ҆́кѡ бл҃гъ, ꙗ҆́кѡ  и҆сполнѧ́ѧ всѧ́чєскаѧ, (л. сн҃з) ꙗ҆́кѡ бг҃отворѧ̀,  ꙗ҆́кѡ ѡ҆сщ҃а́ѧ, ꙗ҆́кѡ всѣ́хъ твори́теленъ, влⷣческїй,  и҆ самовла́стенъ. 
На престо́лѣ хрⷭ҇тѐ ѻ҆ч҃ескомъ сѣ́дъ,  низпосла́лъ є҆сѝ оу҆ченикѡ́мъ твои́мъ оу҆тѣ́шителѧ,  ꙗ҆́коже ѡ҆бѣща́лсѧ є҆сѝ сп҃се, ꙗ҆́кѡ бг҃а грѧдꙋ́ща:  посыла́ѧ же несопроти́вна, ꙗ҆́кѡ всѣ́хъ содѣ́телѧ,  и҆з̾ ѻ҆ц҃а̀ и҆сходѧ́ща. 
Сла́ва: Глаго́лати ѧ҆зы́ки прⷪ҇рѡ́къ бꙋ̑дꙋщаѧ  наꙋчѝ дх҃ъ дре́вле всест҃ы́й: ѧ҆зы́ки же премꙋ́дрыхъ  а҆пⷭ҇лъ вѣща́етъ вели̑чїѧ бж҃їѧ во гла́сѣ дыха́нїѧ  бꙋ́рнѣйша, ны́нѣ сꙋще́ственнѣ спребыва́ѧй. 
И҆ ны́нѣ: бг҃оро́диченъ: 
Врата̀ оу҆́мнагѡ свѣ́та и҆менꙋ́емъ тебѐ  бг҃ома́ти, и҆́миже вни́де къ на́мъ хрⷭ҇то́съ, красе́нъ  ꙗ҆ви́сѧ блиста́ньми бж҃ества̀, въ пло́тстѣмъ ѡ҆дѣѧ́нїи  покрове́нъ, неви́димь ꙗ҆́кѡ бг҃ъ: ны́нѣ же по на́мъ  ви́димь. 
Пѣ́снь є҃. 
І҆рмо́съ: Бг҃ъ сы́й ми́ра, ѻ҆ц҃ъ щедро́тъ,  вели́кагѡ совѣ́та твоегѡ̀ а҆́гг҃ла, ми́ръ подава́юща  посла́лъ є҆сѝ на́мъ. тѣ́мъ бг҃оразꙋ́мїѧ къ свѣ́тꙋ  наста́вльшесѧ, ѿ но́щи оу҆́тренююще, славосло́вимъ тѧ̀  человѣколю́бче. 
Ѽ дш҃е премꙋ́дрости и҆ стра́ха бж҃їѧ, и҆́стины,  совѣ́та и҆ ра́зꙋма, ми́ръ подава́ѧй, всели́сѧ въ ны̀,  ꙗ҆́кѡ да ѡ҆свѧти́вшесѧ твои́мъ вселе́нїемъ, и҆з̾ но́щи  оу҆́тренююще, славосло́вимъ тѧ̀ чл҃вѣколю́бче. 
И҆́же всѧ̑ содержа́й, и҆ всѣ́хъ сы́й гдⷭ҇ь, и҆́же  тва́рь соблюда́ѧй непа́даемꙋ, пода́ждь свѧтьбꙋ̀ на́мъ и҆  просвѣще́нїе, ꙗ҆́кѡ да насы́тившесѧ твоегѡ̀  свѣтода́тельства, и҆з̾ но́щи оу҆́тренююще,  славосло́вимъ тѧ̀ человѣколю́бче. (л. сн҃и) 
Сла́ва: 
И҆́же дре́вле зако́нъ начерта́вый мѡѷсе́ю,  но́вагѡ завѣ́та велѣ̑нїѧ, и҆ зако́нъ блгⷣти  и҆злага́етъ ꙗ҆́снѡ, во а҆пⷭ҇льскихъ сердца́хъ написа́въ,  бж҃е́ственный оу҆тѣ́шитель наше́дъ, ꙗ҆́кѡ  человѣколю́бецъ. 
И҆ ны́нѣ: бг҃оро́диченъ: 
Клѧ́твꙋ є҆́ѵинꙋ всѣ́хъ мт҃ре, твои́мъ  рождество́мъ дв҃о, оу҆праздни́ла є҆сѝ, мі́рꙋ  благослове́нїе возсїѧ́вши хрⷭ҇та̀. тѣ́мже ра́дꙋющесѧ,  оу҆сты̀ и҆ ра́зꙋмомъ бцⷣꙋ вои́стиннꙋ тѧ̀ и҆сповѣ́дающе  блажи́мъ. 
Пѣ́снь ѕ҃. 
І҆рмо́съ: И҆з̾ оу҆тро́бы і҆ѡ́нꙋ младе́нца  и҆зблева̀ морскі́й ѕвѣ́рь, ꙗ҆кова̀ прїѧ́тъ: въ дв҃ꙋ же  все́льшеесѧ сло́во, и҆ пло́ть прїе́мшее про́йде  сохра́ншее нетлѣ́ннꙋ. є҆гѡ́же бо не пострада̀  и҆стлѣ́нїѧ, ро́ждшꙋю сохранѝ неврежде́ннꙋ. 
Твои̑мъ оу҆ченикѡ́мъ и҆сполнѧ́ѧ ѡ҆бѣща́нїе, дх҃а  хрⷭ҇тѐ си̑мъ посла́лъ є҆сѝ, дѣ́йство вели́кихъ  чꙋде́съ да́рꙋюща, и҆ ѧ҆зы́ки ѻ҆гнезра̑чныѧ да́рствꙋюща,  да твоегѡ̀ позна́нїѧ ꙗ҆зы̑къ стада̀ и҆спо́лнѧтъ. 
Прїидѝ къ на́мъ дш҃е ст҃ы́й, прича́стники твоеѧ̀  содѣва́ѧ свѧ́тости, и҆ свѣ́та невече́рнѧгѡ, и҆  бж҃е́ственныѧ жи́зни, и҆ благоꙋха́ннѣйшагѡ раздаѧ́нїѧ:  ты́ бо рѣка̀ бж҃ества̀, и҆з̾ ѻ҆ц҃а̀ сн҃омъ  происходѧ́щїй. 
Сла́ва: 
Спасѝ оу҆тѣ́шителю, вѣ́рнѡ пою́щихъ  бг҃олѣ́пное прише́ствїе твоѐ, и҆ ѡ҆чи́сти ѿ всѧ́кїѧ  скве́рны, ꙗ҆́кѡ бл҃гоꙋтро́бенъ, и҆ покажѝ досто́йны  твоегѡ̀ ѡ҆сїѧ́нїѧ, и҆ свѣ́томъ твои́мъ бг҃ови́днѣйшимъ  сотворѝ ѧ҆̀ нескве́рнєнна зерца̑ла. (л. сн҃и ѡ҆б.) 
И҆ ны́нѣ: бг҃оро́диченъ: 
Ве́сь ли́къ проро́ческїй ѿ бг҃а тайнонаꙋчи́мь,  предглаго́ла та́инство неизрече́ннагѡ и҆ бж҃е́ственнагѡ  воплоще́нїѧ бг҃а сло́ва, и҆з̾ тебѐ дв҃о мт҃и: ты́ бо  и҆́стиннѣйшїй и҆ дре́внїй совѣ́тъ ꙗ҆ви́ла є҆сѝ. 
Сѣда́ленъ, гла́съ и҃. Подо́бенъ: Премꙋ́дрости  сло́ва: 
Всест҃ы́й дх҃ъ ны́нѣ соше́дъ на а҆пⷭ҇лы, ви́домъ  ѻ҆́гненнымъ, оу҆́жасомъ и҆спо́лни ꙗ҆зы́кѡвъ собра̑нїѧ:  ѧ҆зы́ки бо глаго́лющихъ ѻ҆́гненными чл҃вѣколю́бче,  свою̀ кі́йждо бесѣ́дꙋ слы́шаше. тѣ́мже и҆ чꙋ́до  невѣ̑рнымъ, ꙗ҆́кѡ пїѧ́нство, вѣ̑рнымъ же спаси́тельное  вои́стиннꙋ познава́шесѧ. сегѡ̀ ра́ди сла́вимъ держа́вꙋ  твою̀ хрⷭ҇тѐ бж҃е, прегрѣше́нїй ѡ҆ставле́нїѧ просѧ́ще  низпосла́ти бога́тнѡ рабѡ́мъ твои́мъ. 
Пѣ́снь з҃. 
І҆рмо́съ: Ѻ҆́троцы бл҃гоче́стїю совоспита́ни,  ѕлочести́вагѡ велѣ́нїѧ небре́гше, ѻ҆́гненнагѡ преще́нїѧ  не оу҆боѧ́шасѧ, но посредѝ пла́мене стоѧ́ще поѧ́хꙋ:  ѻ҆тцє́въ бж҃е бл҃гослове́нъ є҆сѝ. 
Ны́нѣ ѡ҆бѣтова́нїѧ предложе́нїе хрⷭ҇то́ва  и҆сполнѧ́етсѧ: раздѣлє́нїѧ бо ѧ҆зы́кѡвъ дх҃а  прише́ствїе показа̀ оу҆ченикѡ́мъ, ѡ҆блиста́вшее ѿ  трⷪ҇цы є҆ди́наго пребжⷭ҇твеннаго. 
Дре́вле оу҆́бѡ раздѣли́сѧ согла́сїе ꙗ҆зы́кѡвъ  безслове́сное: ны́нѣ же ко є҆ди́номꙋ сли́чествꙋ ꙗ҆́вѣ  собра́шасѧ, самодѣ́йствꙋющꙋ честно́мꙋ и҆ бж҃е́ственномꙋ  дх҃ꙋ, ѿ трⷪ҇цы пребж҃е́ственныѧ є҆ди́номꙋ. 
Сла́ва: 
Свы́ше носи́мꙋ дохнове́нїю ст҃а́гѡ дх҃а, вели̑чїѧ  бж҃їѧ (л. сн҃ѳ) пресла́внѡ вѣща́хꙋ а҆пⷭ҇ли хрⷭ҇то́вы,  согла́снѡ пою́ще: ѻ҆тцє́въ бж҃е бл҃гослове́нъ є҆сѝ. 
И҆ ны́нѣ: бг҃оро́диченъ: 
Ѻ҆́бразъ твоегѡ̀ ржⷭ҇тва̀ трїѐ ѻ҆́троцы въ  пещѝ показа́ша: ꙗ҆́кѡ бо пребы́ша ѻ҆гне́мъ невреди́ми,  сохрани́ласѧ є҆сѝ чиста̀, прїе́мши во чре́вѣ ѻ҆́гнь  нестерпи́мый, ѻ҆ц҃є́въ бг҃а бл҃гослове́ннагѡ. 
Пѣ́снь и҃. 
І҆рмо́съ: Чꙋ́да преесте́ственнагѡ росода́тельнаѧ  и҆з̾ѡбразѝ пе́щь ѻ҆́бразъ: не бо̀ ꙗ҆̀же прїѧ́тъ  пали́тъ ю҆́ныѧ, ꙗ҆́кѡ нижѐ ѻ҆́гнь бж҃ества̀ дв҃ы, въ  ню́же вни́де оу҆тро́бꙋ. тѣ́мъ воспѣва́юще воспое́мъ:  да бл҃гослови́тъ тва́рь всѧ̀ гдⷭ҇а, и҆ превозно́ситъ во  всѧ̀ вѣ́ки. 
Ст҃ы́й дш҃е происходѧ́й ѿ бг҃а, свѧ́тость  всѣ̑мъ пода́ждь въ тѧ̀ вѣ́рꙋющымъ: ст҃ъ бо, и҆  пода́теленъ человѣ́кѡмъ свѧ́тости, ты̀ є҆сѝ. тѣ́мъ  воспѣва́юще воспое́мъ: да бл҃гослови́тъ тва́рь всѧ́каѧ  гдⷭ҇а, и҆ превозно́ситъ во всѧ̀ вѣ́ки. 
Дае́ши пода́тельнѣ ꙗ҆́кѡ благодѣ́тель да́ръ  бла́гости, тебѐ пою́щымъ оу҆тѣ́шителю: бл҃ги́хъ бо  пода́теленъ є҆сѝ, и҆ бл҃гости пꙋчи́на. тѣ́мъ  воспѣва́юще воспое́мъ: да бл҃гослови́тъ тва́рь всѧ́каѧ  гдⷭ҇а, и҆ превозно́ситъ во всѧ̀ вѣ́ки. 
Сла́ва: 
Гдⷭ҇ь животворѧ́щь є҆́сть дх҃ъ, самодви́жимь,  самовла́стенъ, раздѣлѧ́ѧ ꙗ҆́коже хо́щетъ дарѡ́въ  раздаѧ̑нїѧ, самовлⷣченъ, самоповели́теленъ,  безнача́ленъ. тѣ́мъ воспѣва́юще воспои́мъ: да  благослови́тъ тва́рь всѧ́каѧ гдⷭ҇а, и҆ превозно́ситъ во  всѧ̀ вѣ́ки. (л. сн҃ѳ ѡ҆б.) 
И҆ ны́нѣ: бг҃оро́диченъ: 
Кто̀ твоемꙋ̀ премно́жествꙋ бл҃гоꙋтро́бїѧ не  диви́тсѧ, безнача́льне сло́ве; на́съ бо ра́ди ѡ҆бнища́лъ  є҆сѝ бога́тъ сы́й, и҆ во чре́вѣ дв҃ы ст҃ы́ѧ всели́лсѧ  є҆сѝ. тѣ́мъ воспѣва́юще воспои́мъ: да благослови́тъ  тва́рь всѧ́каѧ гдⷭ҇а, и҆ превозно́ситъ во всѧ̀ вѣ́ки. 
Пѣ́снь ѳ҃. 
І҆рмо́съ: Ра́дꙋйсѧ дѣ́вственнаѧ похвало̀,  ра́дꙋйсѧ мт҃и пречⷭ҇таѧ, ю҆́же всѧ̀ тва́рь бж҃е́ственными  пѣ́сньми велича́емъ. 
Сѐ къ на́мъ оу҆тѣ́шителѧ и҆но́го низпосла́лъ  є҆сѝ, є҆диносꙋ́щна тебѣ̀ сло́ве, и҆ ѻ҆ц҃ꙋ̀ твоемꙋ̀  сопресто́льна. 
Спасѝ ѿ и҆скꙋше́нїѧ оу҆тѣ́шителю, бг҃а  мꙋ́дрствꙋющыѧ тѧ̀, и҆ славосло́вѧщыѧ твоѐ превѣ́чное  бытїѐ. 
Сла́ва: 
Прїидѝ къ на́мъ оу҆тѣ́шителю, твоегѡ̀  оу҆тѣше́нїѧ и҆сполнѧ́ѧй, сла́вою твое́ю неизрече́нною  бг҃осло́вѧщыѧ. 
И҆ ны́нѣ: бг҃оро́диченъ: 
Невѣ́сто бж҃їѧ всенепоро́чнаѧ, славосло́вѧщыѧ тѧ̀  и҆ чтꙋ́щыѧ досто́йнѡ, и҆зба́ви ѡ҆ и҆скꙋше́нїй моли́твами  твои́ми. 
Вмѣ́стѡ Досто́йно: пое́мъ і҆рмо́съ то́йже. По  трист҃о́мъ конда́къ пра́здника.  (л. с҃ѯ) 
Въ понедѣ́льникъ ст҃а́гѡ дх҃а, 
На полꙋно́щницѣ. 
По а҃-мъ трист҃о́мъ глаго́лемъ тропа́рь пра́здника.  По в҃-мъ трист҃о́мъ глаго́лемъ конда́къ пра́здника.  Гдⷭ҇и поми́лꙋй. в҃і. И҆ ѿпꙋ́стъ. Моли́твы же за  оу҆поко́й не глаго́лемъ. 
На оу҆́трени, 
на Бг҃ъ гдⷭ҇ь: тропа́рь пра́здника три́жды. 
По а҃-мъ стїхосло́вїи, сѣда́ленъ, гла́съ д҃. 
Подо́бенъ: Оу҆диви́сѧ і҆ѡ́сифъ: 
Попра́зднственный вѣ́рнїи, и҆ коне́чный  пра́здникъ, пра́зднꙋимъ свѣ́тлѡ, се́й є҆́сть  пѧтдесѧ́тница, ѡ҆бѣща́нїѧ и҆сполне́нїе и҆ предложе́нїѧ:  въ се́й бо ѻ҆́гнь оу҆тѣ́шителевъ сни́де на зе́млю,  ꙗ҆́кѡ въ ви́дѣ ѧ҆зы̑къ, и҆ оу҆ченикѝ просвѣтѝ, и҆  сїѧ̑ неботаи́нники показа̀. свѣ́тъ прїи́де  оу҆тѣ́шителѧ, и҆ мі́ръ просвѣтѝ. [Два́жды.] 
По в҃-й каѳі́смѣ сѣда́ленъ, гла́съ и҆ подо́бенъ  то́йже: 
Дх҃а и҆сто́чникъ прише́дъ на зе́млю, во  ѻ҆́гнєнныѧ рѣ́ки раздѣлѧ́ѧсѧ мы́сленнѡ, а҆пⷭ҇лы  ѡ҆роша́ше просвѣща́ѧ: и҆ бы́сть и҆̀мъ ѻ҆́блакъ  ѡ҆роша́ѧй ѻ҆́гнь, просвѣща́ѧй тѣ́хъ и҆ ѡ҆дождѧ́ѧй  пла́мень, и҆́миже мы̀ прїѧ́хомъ бл҃года́ть, ѻ҆гне́мъ же  и҆ водо́ю. свѣ́тъ прїи́де оу҆тѣ́шителѧ, и҆ мі́ръ  просвѣтѝ. [Два́жды.] 
Та́же ѻ҆́ба канѡ́на пра́здника: з҃-гѡ гла́са, со  і҆рмосо́мъ на и҃: и҆ д҃-гѡ гла́са, со і҆рмосо́мъ на ѕ҃.  Катава́сїа: Бж҃е́ственнымъ покрове́нъ:ѻ҆́ба ли́ка  вкꙋ́пѣ.  (л. с҃ѯ ѡ҆б.) 
По г҃-й пѣ́сни, сѣда́ленъ, гла́съ и҃. Подо́бенъ:  Премꙋ́дрости сло́ва: 
Всест҃ы́й дх҃ъ, ны́нѣ соше́дъ на а҆пⷭ҇лы ви́домъ  ѻ҆́гненнымъ, оу҆́жасомъ и҆спо́лни ꙗ҆зы́кѡвъ собра̑нїѧ:  ѧ҆зы́ки бо глаго́лющихъ ѻ҆́гненными чл҃вѣколю́бче,  свою̀ кі́йждо бесѣ́дꙋ слы́шаше. тѣ́мже и҆ чꙋ́до  невѣ̑рнымъ, ꙗ҆́кѡ пїѧ́нство, вѣ̑рнымъ же спаси́тельное  вои́стиннꙋ познава́шесѧ. сегѡ̀ ра́ди сла́вимъ держа́вꙋ  твою̀ хрⷭ҇тѐ бж҃е, прегрѣше́нїй ѡ҆ставле́нїѧ просѧ́ще,  низпосла́ти бога́тнѡ рабѡ́мъ твои́мъ. [Два́жды.] 
По ѕ҃-й пѣ́сни, конда́къ и҆ і҆́косъ, пра́здника. 
Сѷнаѯа́рїй въ пнⷣльникъ по пѧтдесѧ́тницѣ,  сі́есть, ст҃а́гѡ дх҃а. 
Стїхѝ: Всѧ́кое дыха́нїе просла́ви дх҃а гдⷭ҇нѧ: 
И҆́мже лꙋка́выхъ дꙋхѡ́въ всꙋ́е де́рзости. 
Въ сі́й де́нь, въ понедѣ́льникъ пѧтдесѧ́тницы,  того̀ всест҃а́го и҆ животворѧ́щаго, и҆ всеси́льнаго дх҃а  пра́зднꙋемъ, є҆ди́наго ѿ трⷪ҇цы бг҃а, є҆диноче́стна  и҆ є҆диносꙋ́щна и҆ є҆диносла́вна ѻ҆ц҃ꙋ̀ и҆ сн҃ꙋ. Въ  сі́й оу҆́бѡ де́нь пѧтдесѧ́тницы ст҃ы́мъ а҆пⷭ҇лѡмъ  сꙋ́щественнѣ на́йде, въ ви́дѣ ѻ҆́гненныхъ ѧ҆зы́кѡвъ,  сѣ́дъ на є҆ди́наго коего́ждо и҆́хъ въ го́рницѣ, въ  не́йже бѧ́хꙋ пребыва́юще. Че́сти же ра́ди ко всест҃о́мꙋ  дх҃ꙋ, и҆ раздѣ́льнѣ, и҆ въ се́й пѧтдесѧ́тницѣ  оу҆зако́ниша пра́здновати є҆мꙋ̀, и҆̀же всѧ̑ до́брѣ  разчини́вше бж҃е́ственнїи ѻ҆ц҃ы̀. Ѡ҆бѣща́вый бо сп҃съ,  пре́жде стра́сти, оу҆тѣ́шителѧ прише́ствїе, ре́къ  І҆ѡа́н. Заⷱ҇ н҃в: поле́зно є҆́сть, да а҆́зъ и҆дꙋ̀,  а҆́ще бо а҆́зъ не и҆дꙋ̀, оу҆тѣ́шитель не прїи́детъ. И҆  па́ки: є҆гда́ же прїи́детъ ѻ҆́ный, наꙋчи́тъ ва́съ, и҆  наста́витъ ва́съ на всѧ́кꙋю и҆́стинꙋ. И҆ па́ки: оу҆молю̀  ѻ҆ц҃а̀, и҆ и҆но́го оу҆тѣ́шителѧ по́слетъ ва́мъ, дх҃а  и҆́стины, и҆́же ѿ ѻ҆ц҃а̀ и҆схо́дитъ. И҆ по стра́сти  же, є҆гда̀ и҆ на нб҃о восходѧ̀, речѐ: вы́ же пребꙋ́дите  во і҆ерꙋсали́мѣ, до́ндеже ѡ҆блече́тесѧ си́лою съ  высоты̀: посыла́етъ є҆го̀: пребыва́ющымъ бо и҆̀мъ  внегда̀ и҆спо́лнитисѧ дню̀ пѧтдесѧ́тницы, (л. сѯ҃а)  ѡ҆б̾ часѣ̀ тре́тїемъ днѐ на го́рницѣ, внеза́пꙋ гро́мъ  съ небесѐ бы́сть, ꙗ҆́кѡ и҆ мно́жествꙋ вселе́нныѧ  претещѝ: и҆ въ ви́дѣ ѻ҆́гненныхъ ѧ҆зы̑къ ꙗ҆ви́сѧ дх҃ъ  ст҃ы́й, є҆ди́номꙋ и҆́хъ коемꙋ́ждо, не то́кмѡ  двана́десѧтимъ, но и҆ седми́десѧтимъ. И҆ глаго́лахꙋ  стра́нными ѧ҆зы́ки, си́рѣчь, є҆ди́нъ кі́йждо ѿ  а҆по́столѡвъ, всѣ́ми ѧ҆зы́ки ꙗ҆зы́кѡвъ глаго́лаше. Не  оу҆́бѡ свои́мъ ѧ҆зы́комъ а҆пⷭ҇лꙋ глаго́лющꙋ,  и҆ноплеме́нникъ слы́шаше, но коегѡ́ждо ꙗ҆зы́ка ѧ҆зы́къ  а҆пⷭ҇лъ слы́шаше и҆ глаго́лаше: ѿѻнꙋ́дꙋже и҆  собра́вшымсѧ наро́дѡмъ, пїѧ́нствовати возмнѣ́шасѧ. Не  вѣ́дый бо кі́йждо, ка́кѡ а҆пⷭ҇лъ ѻ҆со́бнѡ всѣ́ми  ѧ҆зы́ки глаго́лаше, пїѧ́нствовати томꙋ̀ непщева́хꙋ.  И҆ні́и же дивлѧ́хꙋсѧ глаго́люще: что̀ оу҆́бѡ хо́щетъ  сїѐ бы́ти; бѧ́хꙋ же сі́и ѿ всеѧ̀ землѝ со́брани  пра́здника ра́ди: па́рѳѧне, ми́дѧне и҆ є҆лами́те,  пре́жде ма́ла ѿ а҆нтїѡ́ха плѣне́ни бы́вшїи. По  вознесе́нїи оу҆́бѡ десѧти́мъ днє́мъ минꙋ́вшимъ,  прихо́дитъ дх҃ъ ст҃ы́й, и҆ не а҆́бїе вознести́сѧ хрⷭ҇тꙋ̀,  да па́че теплѣ́йшыѧ сотвори́тъ оу҆ченикѝ ѡ҆жида́ющыѧ  є҆гѡ̀. Глаго́лютъ же нѣ́цыи: ꙗ҆́кѡ на кі́йждо ѿ  дне́й, є҆ди́нъ кі́йждо а҆́гг҃льскихъ чинѡ́въ, приходѧ̀  ѡ҆боже́нной пло́ти ѻ҆́ной покланѧ́шесѧ. Девѧтѝ оу҆́бѡ  днє́мъ и҆спо́лншымсѧ, въ десѧ́тый де́нь оу҆тѣ́шитель  прїи́де, примире́нїю бы́вшꙋ сн҃омъ. По пѧти́десѧтихъ же  дне́хъ ѿ па́схи, въ воспомина́нїе ве́тхагѡ зако́на.  І҆и҃ль бо ѿне́лиже чермно́е мо́ре про́йде,  пѧти́десѧтимъ днє́мъ мимоше́дшымъ, десѧтосло́вїе  прїѧ́тъ. Зри́ же и҆ зна́мєнїѧ: та́мѡ гора̀, здѣ̀  го́рница: та́мѡ ѻ҆́гнь, здѣ̀ ѧ҆зы́цы ѻ҆́гненнїи.  вмѣ́стѡ же громѡ́въ и҆ мра́ка, дыха́нїе ѕѣ́льное здѣ̀.  Въ ви́дѣ оу҆́бѡ ѧ҆зы́кѡвъ сни́де дх҃ъ ст҃ы́й, ꙗ҆́кѡ  сво́йственно и҆мѣ́ти къ живо́мꙋ сло́вꙋ ꙗ҆влѧ́етъ: и҆лѝ  и҆ ꙗ҆́кѡ а҆пⷭ҇ли наꙋчи́ти и҆ приводи́ти ꙗ҆зы́ки,  ѧ҆зы́комъ и҆мѧ́хꙋ. Ѻ҆́гненныхъ же, занѐ бг҃ъ ѻ҆́гнь  поѧда́ѧй є҆́сть, и҆ ѡ҆чище́нїѧ ра́ди: Раздѣлѧ́емыхъ же,  дарова́нїѧ ра́ди. И҆ ꙗ҆́коже и҆ногда̀ є҆ди́нъ ѧ҆зы́къ  вѣ́дꙋщихъ, на мнѡ́гїѧ раздѣлѝ, и҆ размѣсѝ: та́кѡ и҆  ны́нѣ, вѣ́дꙋщихъ є҆ди́нъ ѧ҆зы́къ на мнѡ́гїѧ раздѣлѝ,  да собере́тъ ѿ ѻ҆́нѣхъ ꙗ҆зы́кѡвъ по конца́мъ  вселе́нныѧ разсѣ̑ѧнныѧ. Въ пра́здникъ же быва́етъ, да  множа́йшымъ собра́вшымсѧ, повсю́дꙋ ве́щь возгласи́тсѧ, и҆  да и҆̀же въ па́схѣ прилꙋчи́вшїисѧ, и҆ ꙗ҆̀же ѡ҆ (л.  сѯ҃а ѡ҆б.) хрⷭ҇тѣ̀ бы̑вшаѧ ви́дѣвше, чꙋди́тисѧ  и҆́мꙋтъ. Въ пѧтдесѧ́тницѣ же, занѐ подоба́ше въ не́же  вре́мѧ дре́вле зако́нъ да́нъ бы́сть, по немꙋ́же и҆ дх҃а  бл҃года́ти и҆злїѧ́тисѧ, ꙗ҆́коже и҆ хрⷭ҇то́съ сотворѝ въ  зако́нной па́схѣ, свою̀ па́схꙋ соверши́въ, и҆́стиннꙋю  па́схꙋ. Не на оу҆ста́ же сѣ́де дх҃ъ ст҃ы́й, но на  глава́хъ а҆по́столѡвъ, влⷣчественное ѡ҆б̾има́ѧ, и҆  бо́льшее тѣлесѐ, и҆ са́мый оу҆́мъ, ѿ негѡ́же и҆  ѧ҆зы́къ є҆́же глаго́лати и҆́мать. И҆лѝ ꙗ҆́кѡ ѻ҆́бразъ  нѣ́кїй гла́съ ѧ҆зы́комъ дх҃ъ и҆спꙋща́етъ, ꙗ҆́кѡ  рꙋкополага́ти а҆по́столы чрез̾ главы̑, всеѧ̀  поднебе́сныѧ оу҆чи́тели: рꙋкоположе́нїе бо на версѣ̀  гла́въ быва́етъ. Гла́съ же и҆ ѻ҆́гнь, зане́же и҆ въ  сїна́и сїѧ̑ бы́ша: ꙗ҆́кѡ да ꙗ҆ви́тсѧ то́йжде дх҃ъ, и҆  тогда̀ и҆ ны́нѣ законополага́ѧй, и҆ всѧ̑ разчинѧ́ѧй.  Смѧте́сѧ же мно́жество шꙋ́момъ дыха́нїѧ, поне́же мнѧ́хꙋ  концꙋ̀ бы́ти, є҆ли̑ка і҆ꙋде́ѡмъ хрⷭ҇то́съ ѡ҆ разрꙋше́нїи  и҆́хъ провозвѣстѝ. ꙗ҆́коже ѻ҆́гненны, речѐ: да  никто́же тѣле́сно что̀ ѡ҆ дс҃ѣ ст҃о́мъ смы́слитъ.  пїѧ́нствомъ оу҆́бѡ ѡ҆сꙋжда́ютсѧ а҆по́столи: но пе́тръ  ста́въ и҆ провѣща́въ посредѣ̀ наро́да, сїѐ ѡ҆бличѝ,  не и҆́стиною держи́мое, і҆ѡ́илево проро́чество въ  словесѝ приве́дъ, и҆ покорѝ ѿ ни́хъ ꙗ҆́кѡ трѝ  ты́сѧщи. Оу҆тѣ́шитель же дх҃ъ ст҃ы́й глаго́летсѧ,  ꙗ҆́кѡ оу҆тѣша́ти и҆ поко́ити на́съ могі́й: вмѣ́стѡ бо  хрⷭ҇та̀ сего̀ прїѧ́хомъ, и҆ ѻ҆́наго тѣ́мъ и҆мѣ́юще,  ꙗ҆́кѡ и҆ хода́тайствꙋетъ ѡ҆ на́съ гла́сы  неизглаго́ланными къ бг҃ꙋ, ꙗ҆́кѡ человѣколю́бецъ на́шъ  предстоѧ́й ꙗ҆́коже и҆ хрⷭ҇то́съ: оу҆тѣ́шитель бо и҆  ѻ҆́нъ. Сегѡ̀ ра́ди и҆ и҆ны́й оу҆тѣ́шитель дх҃ъ ст҃ы́й  глаго́летсѧ. Глаго́летъ бо а҆пⷭ҇лъ: и҆́мамы  оу҆тѣ́шителѧ і҆и҃са къ бг҃ꙋ. И҆ны́й же рече́сѧ, за  є҆диносꙋ́щное: є҆́же бо рещѝ, и҆ны́й и҆ и҆ны́й, ѡ҆  тождесꙋ́щественныхъ, и҆ кꙋпноесте́ственныхъ. А҆ є҆́же  и҆́но и҆ и҆́но, ѡ҆ разли́чныхъ вѣ́мы є҆стества́хъ. Се́й  ст҃ы́й дх҃ъ є҆ди́нъ є҆́сть и҆ ѻ҆ц҃ꙋ̀ и҆ сн҃ꙋ во  всѣ́хъ: тѣ́мже и҆ содѣ́ловаетъ кꙋ́пнѡ съ ни́ма всѐ,  и҆ то́е са́мое и҆мꙋ́щее бы́ти воскресе́нїе. И҆ є҆ли̑ка  хо́щетъ, твори́тъ: ѡ҆свѧща́етъ, раздѣлѧ́етъ,  новотвори́тъ, спосыла́етъ, оу҆мꙋдрѧ́етъ, помазꙋ́етъ  проро́ки: про́стѡ рещѝ, во все́мъ самовла́стный є҆́сть,  всеси́льный, бл҃гі́й, пра́вый, влады́чествꙋѧй. Тѣ́мъ  всѧ̀ премꙋ́дрость, живо́тъ, движе́нїе, всѧ́кѡ прича́стный  ст҃ы́ни, и҆ всѧ́комꙋ животꙋ̀. Про́стѡ, всѧ̑ и҆́мать,  є҆ли̑ка ѻ҆ц҃ъ и҆ (л. сѯ҃в) сн҃ъ, кромѣ̀ нерожде́нїѧ  и҆ рожде́нїѧ, ѿ ѻ҆ц҃а̀ є҆ди́нагѡ и҆сходѧ́й.  И҆злїѧ́вшꙋсѧ оу҆́бѡ на всѧ́кꙋю пло́ть дх҃ꙋ ст҃о́мꙋ,  мі́ръ всѧ́кими дарова́ньми и҆спо́лнисѧ: и҆ тѣ́мъ всѝ  ꙗ҆зы́цы къ бг҃овѣ́дѣнїю рꙋково́дствовашасѧ, и҆ всѧ́кїй  недꙋ́гъ, и҆ всѧ́каѧ ꙗ҆́зѧ прогна́на бы́сть. Трегꙋ́бѡ же  ѿ хрⷭ҇та̀ оу҆ченикѡ́мъ да́нъ бы́сть дх҃ъ ст҃ы́й.  Пре́жде стра́сти не ꙗ҆́вѣ ѕѣлѡ̀. По воскресе́нїи  дꙋнове́нїемъ ꙗ҆́вственнѣе. Ны́нѣ же низпосла̀ сего̀  сꙋ́щественнѡ: па́че же са́мъ сни́де соверше́нный,  просвѣща́ѧй и҆ ѡ҆свѧща́ѧй и҆̀хъ, и҆ тѣ́мъ па́ки концы̀  вселе́нныѧ приводѧ́й, прише́ствїемъ ст҃а́гѡ дх҃а.  моли́твами ст҃ы́хъ а҆пⷭ҇лъ, хрⷭ҇тѐ бж҃е на́шъ поми́лꙋй  на́съ. 
Честнѣ́йшꙋю: не пое́мъ: 
По ѳ҃-й пѣ́сни є҆ѯапостїла́рїй пра́здника  два́жды: дрꙋгі́й є҆ди́ножды. 
На хвали́техъ: Всѧ́кое дыха́нїе: поста́вимъ  стїхѝ д҃. И҆ пое́мъ стїхи̑ры самогла́сны, гла́съ в҃: 
Во проро́цѣхъ возвѣсти́лъ є҆сѝ на́мъ пꙋ́ть  спасе́нїѧ, и҆ во а҆пⷭ҇лѣхъ возсїѧ̀ сп҃се на́шъ блгⷣть  дх҃а твоегѡ̀. ты́ є҆си бг҃ъ пе́рвый, ты̀ и҆ по си́хъ, и҆  во вѣ́ки ты́ є҆си бг҃ъ на́шъ. 
Во дво́рѣхъ твои́хъ воспою́ тѧ сп҃са мі́ра, и҆  прекло́нь кѡлѣ́на поклоню́сѧ твое́й непобѣди́мѣй  си́лѣ, ве́черъ, и҆ оу҆́трѡ, и҆ полꙋ́дне, и҆ на всѧ́кое  вре́мѧ блгⷭ҇влю́ тѧ гдⷭ҇и. 
Во дво́рѣхъ твои́хъ гдⷭ҇и, вѣ́рнїи кѡлѣ́на  дꙋ́шъ и҆ тѣле́съ прекло́нше, воспѣва́емъ тѧ̀  безнача́льнаго ѻ҆ц҃а̀, и҆ собезнача́льнаго сн҃а, и҆  соприсносꙋ́щнаго и҆ прест҃а́го дх҃а, просвѣща́ющаго и҆  ѡ҆свѧща́ющаго дꙋ́ши на́шѧ. 
Сла́ва, и҆ ны́нѣ: гла́съ и҃: 
Ꙗ҆зы́цы и҆ногда̀ размѣси́шасѧ де́рзости ра́ди  столпотворе́нїѧ: ꙗ҆зы́цы же ны́нѣ оу҆мꙋдри́шасѧ сла́вы  ра́ди бг҃овѣ́дѣнїѧ. та́мѡ ѡ҆сꙋдѝ нечести̑выѧ  погрѣше́нїемъ: здѣ̀ просвѣти́лъ є҆́сть хрⷭ҇то́съ  ры́бари дх҃омъ. тогда̀ (л. сѯ҃в ѡ҆б.) оу҆праздни́сѧ  безгла́сїе къ мꙋче́нїю: ны́нѣ ѡ҆бновлѧ́етсѧ согла́сїе ко  спасе́нїю дꙋ́шъ на́шихъ. 
Славосло́вїе вели́кое. Тропа́рь пра́здника,  є҆ктєнїѝ. И҆ ѿпꙋ́стъ глаго́лемъ пра́здника: И҆́же  въ ви́дѣ ѻ҆́гненныхъ ѧ҆зы̑къ: и҆ ча́съ а҃-й. 
На лїтꙋргі́и и҆з̾ѡбрази́тєльнаѧ. И҆ ѿ  канѡ́на пра́здника, пѣ́снь г҃-ѧ и҆ ѕ҃-ѧ. Та́же і҆ере́й,  и҆лѝ дїа́конъ: Премꙋ́дрость, про́сти. И҆ вхо́дное:  Вознеси́сѧ гдⷭ҇и си́лою твое́ю, воспое́мъ и҆ пое́мъ  си̑лы твоѧ̀. Тропа́рь, гла́съ и҃: Благослове́нъ  є҆сѝ хрⷭ҇тѐ бж҃е на́шъ: Сла́ва, и҆ ны́нѣ, конда́къ,  гла́съ, и҃. Є҆гда̀ снизше́дъ: Трист҃о́е. Прокі́менъ  а҆по́стола, гла́съ ѕ҃: Спасѝ гдⷭ҇и лю́ди твоѧ̀, и҆  благословѝ достоѧ́нїе твоѐ. Сті́хъ: Къ тебѣ̀ гдⷭ҇и  воззовꙋ̀, бж҃е мо́й, да не премолчи́ши ѿ менѐ.  А҆пⷭ҇лъ ко є҆фесе́ємъ, зача́ло ск҃ѳ: Ꙗ҆́кѡ ча́да  свѣ́та ходи́те: А҆ллилꙋ́їа, гла́съ в҃: Поми́лꙋй мѧ̀  бж҃е, по вели́цѣй ми́лости твое́й. Сті́хъ: Не  ѿве́ржи менѐ ѿ лица̀ твоегѡ̀ и҆ дх҃а твоегѡ̀ ст҃а́гѡ  не ѿимѝ ѿ менѐ. Є҆ѵⷢ҇лїе ѿ матѳе́а, зача́ло  ѻ҃є: Блюди́те, да не пре́зрите є҆ди́наго ѿ  ма́лыхъ: Прича́стный: Дх҃ъ тво́й бл҃гі́й наста́витъ  мѧ̀ на зе́млю пра́вꙋ. А҆ллилꙋ́їа. три́жды. 
[зрѝ] Вѣ́домо же бꙋ́ди, ꙗ҆́кѡ седми́ца сїѧ̀  ст҃ы́ѧ пентико́стїи разрѣша́ема є҆́сть на сы́ръ, ры̑бы,  вїно̀ и҆ є҆ле́й. 
Ѡ҆ставлѧ́ютсѧ же и҆ междоча̑сїѧ часѡ́въ, и҆ и҆́же въ  повече́рїахъ пѣва́емый канѡ́нъ прест҃ы́ѧ бцⷣы. 


(л. сѯ҃г) 
Въ понедѣ́льникъ ве́чера, 
На Гдⷭ҇и воззва́хъ: поста́вимъ стїхѡ́въ, ѕ҃: и҆  пое́мъ стїхи̑ры подо́бны, гла́съ а҃. Подо́бенъ:  Нбⷭ҇ныхъ чинѡ́въ: 
Ны́нѣ ѡ҆бновлѧ́ютсѧ ꙗ҆зы́цы вели́чїи бж҃їими,  и҆новѣща́нными словесы̀, ꙗ҆́кѡ въ ви́дѣ ѻ҆́гненномъ,  во оу҆вѣре́нїе всѣ́хъ сꙋ́щихъ на землѝ, повѣ́дати  ꙗ҆снѣ́йши, ны́нѣ зна́менїе ꙗ҆зы́кѡмъ вои́стиннꙋ  спасе́нїе прише́лъ є҆сѝ. 
Ю҆́же низпосла́ти ѡ҆бѣща́лъ є҆сѝ оу҆ченикѡ́мъ  твои̑мъ хрⷭ҇тѐ съ высоты̀ си́лꙋ, и҆спо́лнивый,  посыла́еши ст҃а́го твоего̀ дх҃а, показа́вый на́мъ, ꙗ҆́кѡ  ты̀ є҆сѝ и҆́стина, и҆ на тѧ̀ оу҆пова́ющїи бл҃же,  вои́стиннꙋ не посрамлѧ́ютсѧ. 
Пред̾ѡбѣща́нїе и҆спо́лнивый, твоего̀  оу҆тѣ́шителѧ, ꙗ҆́кѡ во ѻ҆́гненныхъ ѧ҆зы́цѣхъ  посла́лъ є҆сѝ мі́рꙋ, всѣ́хъ грѣхѝ бж҃е́ственнымъ  ѻ҆гне́мъ слїѧ́ти, и҆ да́ти на́мъ є҆́же къ немꙋ̀  ѻ҆бще́нїе и҆́стинное, вѣ́рнѡ бг҃осло́вѧщымъ є҆го̀. 
И҆ мине́и, г҃. Сла́ва, и҆ ны́нѣ: гла́съ а҃: 
Пѧтдесѧ́тницꙋ пра́зднꙋимъ, и҆ дх҃а прише́ствїе, и҆  предложе́нїе ѡ҆бѣща́нїѧ, и҆ наде́жды и҆сполне́нїе, и҆  та́инство є҆ли́ко, ꙗ҆́кѡ вели́ко же и҆ че́стно. тѣ́мже  вопїе́мъ тѝ: содѣ́телю всѣ́хъ, гдⷭ҇и сла́ва тебѣ̀. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
Дѣ́ломъ оу҆ченикѡ́мъ, ꙗ҆́коже ѡ҆бѣща́лъ є҆сѝ  сло́ве, посла́лъ є҆сѝ бж҃е́ственнаго и҆ ст҃а́го твоего̀  дх҃а, и҆ сїѧ̑ просвѣти́лъ є҆сѝ. (л. сѯ҃г ѡ҆б.) 
Сті́хъ: Се́рдце чи́сто сози́жди во мнѣ̀ бж҃е: 
Внеза́пꙋ съ нб҃сѐ а҆по́столы всѧ̑ бж҃е́ственнагѡ  оу҆тѣ́шителѧ си́ла, всемꙋ́дры и҆ бг҃осло́вны показа̀. 
Сті́хъ: Не ѿве́ржи менѐ ѿ лица̀ твоегѡ̀: 
Ро́дъ и҆норо́дныхъ, слы́шаще недоꙋмѣва́хꙋсѧ,  ѧ҆зы́ки свои́ми, бж҃е́ствєнныѧ а҆по́столы, трⷪ҇цꙋ  велича́ющыѧ. 
Сла́ва, и҆ ны́нѣ: гла́съ а҃: 
Ѧ҆зы́ками и҆норо́дныхъ ѡ҆бнови́лъ є҆сѝ хрⷭ҇тѐ,  твоѧ̑ оу҆ченикѝ, да тѣ́ми тѧ̀ проповѣ́дѧтъ  безсме́ртнаго сло́ва и҆ бг҃а, подаю́щаго дꙋша́мъ на́шымъ  ве́лїю ми́лость. 
Во вто́рникъ на оу҆́трени, 
по а҃-мъ стїхосло́вїи сѣда́ленъ, гла́съ а҃. 
Подо́бенъ: Гро́бъ тво́й: 
Счинѧ́ю, своспѣва́ю, ссла́влю, спочита́ю ѻ҆ц҃ꙋ̀  и҆ сн҃ꙋ дх҃а всест҃а́го, соединѧ́ѧ бж҃ество́мъ,  раздѣлѧ́ѧ сво́йствы: си́це бо се́й хрⷭ҇то́вы а҆пⷭ҇лы  ны́нѣ ѡ҆дѣ́ѧвъ, во все́мъ мі́рѣ проповѣ́дати  оу҆премꙋ́дри. 
Сла́ва, и҆ ны́нѣ: то́йже. 
По в҃-мъ стїхосло́вїи сѣда́ленъ, гла́съ д҃. 
Подо́бенъ: Ско́рѡ предварѝ: 
Хрⷭ҇то́вы оу҆ченикѝ дх҃а благода́ть, стра́шнѡ съ  небесѐ соше́дши въ ви́дѣ ѻ҆́гненномъ, просвѣтѝ, и҆  свѣти́льники показа̀ возвѣща́ющыѧ ст҃ы́ѧ трⷪ҇цы  є҆ди́нꙋ си́лꙋ, и҆ гдⷭ҇ьство є҆ди́но, є҆́же вѣ́рою  сла́вимъ. 
Сла́ва, и҆ ны́нѣ: то́йже. (л. сѯ҃д) 
Ѱало́мъ н҃. И҆ канѡ́нъ пра́здника з҃-гѡ гла́са, со  і҆рмосы̀ на и҃: и҆ мине́и на д҃. Конда́къ, и҆  є҆ѯапостїла́рїй пра́здника. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
Заре́ю бг҃онача́льною оу҆́мъ просвѣти́вше,  оу҆ченицы̀ твоѝ сло́ве, сꙋ́щественнѡ дх҃а ст҃а́го  прїѧ́ша. 
Сті́хъ: Се́рдце чи́сто сози́жди во мнѣ̀ бж҃е: 
Ѧ҆зы́цы со ѻ҆гне́мъ, съ высоты̀ ви́дими бы́вше,  на а҆пⷭ҇лы снидо́ша, раздѣлѧ́еми, просвѣща́юще, не  ѡ҆палѧ́юще. 
Сті́хъ: Не ѿве́ржи менѐ ѿ лица̀ твоегѡ̀: 
Свы́ше къ на́мъ оу҆тѣ́шителю прише́дъ, ꙗ҆́кѡ  пре́жде а҆пⷭ҇лѡмъ, ѡ҆свѧтѝ и҆ спасѝ, тѧ̀ бг҃а  проповѣ́дающыѧ. 
Сла́ва и҆ ны́нѣ: гла́съ а҃: 
Всѧ̑ подае́тъ дх҃ъ ст҃ы́й, то́читъ проро́чєствїѧ,  сщ҃е́нники соверша́етъ, некни̑жныѧ мꙋ́дрости наꙋчѝ,  ры́бари бг҃осло́вцы показа̀, ве́сь собира́етъ собо́ръ  цр҃ко́вный: є҆диносꙋ́щне и҆ сопресто́льне ѻ҆ц҃ꙋ̀ и҆  сн҃ꙋ, оу҆тѣ́шителю сла́ва тебѣ̀. 
На лїтꙋргі́и блажє́нна ѿ канѡ́на пра́здника,  ѻ҆бои́хъ творцѡ́въ пѣ́снь а҃-ѧ, на ѕ҃. 
Во вто́рникъ ве́чера, 
на Гдⷭ҇и воззва́хъ: поста́вимъ стїхѡ́въ ѕ҃. И҆  пое́мъ стїхи̑ры подо́бны, гла́съ а҃. 
Подо́бенъ: Нбⷭ҇ныхъ чинѡ́въ: 
Ꙗ҆́кѡ сра́сленно, ꙗ҆́кѡ сво́йственно слове́снымъ  небесє́мъ, ѻ҆гнеѻбра́зными ѧ҆зы́ки возвѣща́ти  ꙗ҆зы́кѡмъ сла́вꙋ бг҃а, (л. сѯ҃д ѡ҆б.) ѻ҆гне́мъ нб҃са̀  оу҆краси́вшагѡ, и҆ ѡ҆зари́вшагѡ мі́ръ чꙋ́вственный, съ  сн҃омъ же и҆ дх҃омъ. 
Въ сїѡ́нѣ собра̑ннымъ оу҆ченикѡ́мъ хрⷭ҇тѡ́вымъ,  ꙗ҆́коже ѡ҆бѣща́нїе, дх҃ъ ст҃ы́й на сїѧ̑ прише́дъ  ви́домъ ѻ҆́гненнымъ, ѻ҆гнедохнове́нны ѧ҆̀ показа̀,  вѣща́нїи та́йными оу҆чє́нїѧ трⷪ҇чєскаѧ  виті́йствꙋющыѧ. 
Небокова́нныѧ мечѝ, сщ҃є́нныѧ оу҆ченикѝ,  сщ҃е́нный дх҃ъ прише́дъ совершѝ: зе́млю ѡ҆ст҃и́ша бг҃ꙋ  творцꙋ̀, несвѧщє́нныѧ посѣ́кше, ꙗ҆́кѡ и҆сче́знꙋти  ѻ҆рꙋ́жїємъ лꙋка́вагѡ, и҆ спасти́сѧ дꙋша́мъ на́шымъ. 
И҆ мине́и, г҃. Сла́ва, и҆ ны́нѣ: гла́съ в҃: 
Ви́дѣхомъ свѣ́тъ и҆́стинный, прїѧ́хомъ дх҃а  нбⷭ҇наго, ѡ҆брѣто́хомъ вѣ́рꙋ и҆́стиннꙋю,  нераздѣ́льнѣй трⷪ҇цѣ покла́нѧемсѧ: та́ бо на́съ  спасла̀ є҆́сть. 
На стїхо́внѣ стїхи̑ры подо́бны, гла́съ д҃. 
Подо́бенъ: Да́лъ є҆сѝ зна́менїе: 
Дне́сь на́йде прест҃а́гѡ твоегѡ̀ дх҃а дѣ́йствїе  гдⷭ҇и на а҆по́столы твоѧ̑, и҆ премꙋ́дры показа́въ  бг҃овѣ́дѣнїемъ, и҆ и҆спо́лни ѧ҆̀ бл҃же́ннагѡ оу҆че́нїѧ  твоегѡ̀. тѣ́мже твоѐ сп҃си́тельное смотре́нїе сла́вимъ,  і҆и҃се всеси́льне, сп҃се дꙋ́шъ на́шихъ. 
Сті́хъ: Се́рдце чи́сто сози́жди во мнѣ̀ бж҃е: 
Дне́сь дх҃ъ тво́й всеси́льный влⷣко, ѿ ѻ҆ц҃а̀  посыла́етсѧ, тебѣ̀ є҆диносꙋ́щный, во ѻ҆́гненныхъ  ѧ҆зы́цѣхъ, подаѧ́ти же вели̑чїѧ твоѧ̑ глаго́лати,  а҆пⷭ҇лы твоѧ̑ оу҆стро́и. тѣ́мже спаси́тельное твоѐ  смотре́нїе сла́вимъ, і҆и҃се всеси́льне, сп҃се дꙋ́шъ  на́шихъ. 
Сті́хъ: Не ѿве́ржи менѐ ѿ лица̀ твоегѡ̀: 
Дне́сь и҆злїѧ́лъ є҆сѝ оу҆тѣ́шителѧ твоегѡ̀  дх҃а, сп҃се, (л. сѯ҃є) дарова̑нїѧ, пода́въ  чл҃вѣ́ческомꙋ є҆стествꙋ̀ проро́чествовати, ꙗ҆́коже  ре́клъ є҆сѝ сло́ве, и҆ трⷪ҇цѣ покланѧ́тисѧ  нераздѣ́льнѡ снаказа́лъ є҆сѝ. тѣ́мже твоѐ  спаси́тельное смотре́нїе сла́вимъ, і҆и҃се всеси́льне,  сп҃се дꙋ́шъ на́шихъ. 
Сла́ва и҆ ны́нѣ: гла́съ ѕ҃. 
Гдⷭ҇и, ст҃а́гѡ дх҃а наше́ствїе, а҆пⷭ҇лы твоѧ̑  и҆спо́лнившее, и҆ны́ми ѧ҆зы́ки глаго́лати оу҆стро́и:  тѣ́мже пресла́вное, невѣ̑рнымъ оу҆́бѡ пїѧ́нство  мнѧ́шесѧ, вѣ̑рнымъ же хода́тайственно спасе́нїѧ.  є҆гѡ́же сїѧ́нїѧ и҆ на́съ сподо́би, мо́лимъ ти сѧ  человѣколю́бче. 
Та́же, Ны́нѣ ѿпꙋща́еши: тропа́рь, и҆  ѿпꙋ́стъ. 
Въ сре́дꙋ на оу҆́трени, 
на Бг҃ъ гдⷭ҇ь: тропа́рь пра́здника три́жды. 
По а҃-й каѳі́смѣ сѣда́ленъ, гла́съ є҃. 
Подо́бенъ: Собезнача́льное: 
Дх҃о́внаѧ бл҃года́ть, прише́дши ѿ ни́щихъ  ловє́цъ а҆по́стѡлъ твои́хъ, просвѣтѝ хрⷭ҇тѐ  премꙋ̑дрыѧ и҆ кнѧ́зи: и҆́хже оу҆че́нїемъ и҆ мы̀  пѧтдесѧ́тницы пра́здникъ свѣ́тлый при́снѡ соверша́емъ,  со ѻ҆ц҃е́мъ тебѐ пою́ще и҆ бжⷭ҇твеннымъ дх҃омъ. 
Сла́ва, и҆ ны́нѣ: то́йже. 
По в҃-й каѳі́смѣ сѣда́ленъ, гла́съ и҃. 
Подо́бенъ: Премꙋ́дрости: 
Всест҃ы́й дх҃ъ ны́нѣ соше́дъ на а҆пⷭ҇лы ви́домъ  ѻ҆гнѧ̀, оу҆́жасомъ и҆спо́лни ꙗ҆зы̑къ собра̑нїѧ:  ѧ҆зы́ки бо (л. сѯ҃є ѡ҆б.) ѻ҆́гненными чл҃вѣколю́бче  глаго́лющымъ, свою̀ кі́йждо бесѣ́дꙋ слы́шаше. тѣ́мже и҆  чꙋ́до невѣ̑рнымъ, ꙗ҆́кѡ пїѧ́нство, вѣ̑рнымъ же  спасе́нїе вои́стиннꙋ познава́шесѧ: сегѡ̀ ра́ди сла́вимъ  держа́вꙋ твою̀ хрⷭ҇тѐ бж҃е, прегрѣше́нїй ѡ҆ставле́нїѧ  просѧ́ще, низпосла́ти бога́тнѡ рабѡ́мъ твои́мъ. 
Сла́ва, и҆ ны́нѣ: то́йже: 
Канѡ́нъ пра́здника, и҆ мине́и. По ѳ҃-й пѣ́сни,  є҆ѯапостїла́рїй пра́здника. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
Свы́ше къ на́мъ оу҆тѣ́шителю прише́дый, ꙗ҆́коже  пе́рвѣе ко а҆пⷭ҇лѡмъ, ѡ҆свѧтѝ и҆ спасѝ тебѐ бг҃а  проповѣ́дающихъ. 
Сті́хъ: Се́рдце чи́сто сози́жди во мнѣ̀ бж҃е: 
Внеза́пꙋ съ нб҃сѐ, а҆по́столы всѧ̑,  бж҃е́ственнагѡ оу҆тѣ́шителѧ си́ла, всемꙋ́дры и҆  бг҃осло́вцы показа̀. 
Сті́хъ: Не ѿве́ржи менѐ ѿ лица̀ твоегѡ̀: 
Заре́ю бг҃онача́льною оу҆́мъ просвѣти́вше,  оу҆ченицы̀ твоѝ сло́ве, сꙋ́щественнѡ дх҃ъ ст҃ы́й  прїѧ́ша. 
Сла́ва, и҆ ны́нѣ: гла́съ ѕ҃: 
Цр҃ю̀ нбⷭ҇ный, оу҆тѣ́шителю, дш҃е и҆́стины,  и҆́же вездѣ̀ сы́й, и҆ всѧ̑ и҆сполнѧ́ѧй, сокро́вище  бл҃ги́хъ, и҆ жи́зни пода́телю, прїидѝ и҆ всели́сѧ въ  ны̀, и҆ ѡ҆чи́сти ны̀ ѿ всѧ́кїѧ скве́рны, и҆ спасѝ  бл҃же дꙋ́шы на́шѧ. 
Та́же ча́съ а҃-й. И҆ ѿпꙋ́стъ. 
На лїтꙋргі́и блажє́нна ѿ канѡ́на пра́здника,  ѻ҆бои́хъ творцѡ́въ пѣ́снь д҃-ѧ, на ѕ҃. (л. сѯ҃ѕ) 
Въ тꙋ́ же сре́дꙋ пѧтдесѧ́тнꙋю ве́чера, 
на Гдⷭ҇и воззва́хъ: поста́вимъ стїхѡ́въ, ѕ҃:  пра́здника г҃, и҆ мине́и г҃: Стїхи̑ры пра́здника,  гла́съ д҃. 
Подо́бенъ: Зва́нный свы́ше: 
Сѐ де́нь ра́дости и҆ весе́лїѧ, свы́ше ꙗ҆ви́сѧ  свѧщє́ннымъ оу҆ченикѡ́мъ дх҃ъ ст҃ы́й дне́сь,  ѻ҆́гненнымъ ви́домъ ѿ ѻ҆ц҃а̀, и҆ всѣ́хъ просвѣтѝ:  сказа́тели ꙗ҆вѝ ры́бари мꙋдрецы̀, ꙗ҆́коже лꙋка̀  написа̀ бг҃огла́сный, дх҃омъ нꙋ́жнымъ и҆сполнѧ́ѧй  всѧ́чєскаѧ. тѣ́мже вѣ́рою дивѧ́щесѧ, восхвалѧ́емъ  хрⷭ҇та̀ бг҃а на́шегѡ мно́гꙋю млⷭ҇ть, и҆ кра́йнее  снизше́ствїе. 
Пѧтдесѧ́тницꙋ пра́зднꙋимъ ст҃ꙋ́ю, и҆ дх҃а си́лꙋ,  и҆ и҆́стиннꙋю ра́дость, бж҃е́ственныѧ наде́жди  соверше́нїе, и҆ та́инства є҆́же ѿ вѣ́ка ꙗ҆ви́вшагѡсѧ  на́мъ. тѣ́мже и҆ вопїе́мъ тѝ: содѣ́телю всѣ́хъ, не  ѿимѝ дх҃а твоегѡ̀ ѿ на́съ сло́ве, но съ нб҃сѐ сп҃се  послѝ, моли́твами ст҃ы́хъ и҆ всесла́вныхъ честны́хъ  а҆по́стѡлъ твои́хъ, ми́ръ пода́ждь дꙋша́мъ на́шымъ,  мо́лимсѧ. 
Нб҃са̀ ѡ҆дꙋшевлє́ннаѧ повѣ́даютъ дне́сь сп҃сова  вели̑чїѧ, и҆ ве́сь мі́ръ проидо́ша, ꙗ҆́снѡ проповѣ́дати  оу҆тѣ́шителевꙋ бж҃е́ственнꙋю си́лꙋ, и҆ просвѣти́ша  всю̀ тва́рь оу҆че́ньми, є҆́же воспѣва́ти  нераздѣли́мꙋю трⷪ҇цꙋ є҆ди́нꙋ, въ трѝ ли́ца неслїѧ́ннꙋ.  тѣ́мже вѣ́рою пра́зднꙋемъ ст҃а́гѡ дх҃а прише́ствїе,  свы́ше ꙗ҆ви́вшеесѧ, и҆ просвѣща́ющее концы̀. 
Сла́ва и҆ ны́нѣ, гла́съ з҃: 
Оу҆тѣ́шителѧ и҆мꙋ́ще ко ѻ҆ц҃ꙋ̀ хрⷭ҇та̀ бг҃а,  оу҆тѣ́шителю (л. сѯ҃ѕ ѡ҆б.) и҆но́мꙋ прише́дшемꙋ къ  на́мъ на зе́млю дне́сь, дх҃ꙋ ст҃о́мꙋ вѣ́рою поклони́мсѧ. 
Та́же: Свѣ́те ти́хїй: 
На стїхо́внѣ стїхи̑ры, гла́съ а҃. 
Подо́бенъ: Прехва́льнїи мч҃нцы: 
Дх҃а ст҃а́го, ѿ ѻ҆ц҃а̀ и҆сходѧ́щаго, и҆ въ  сн҃ѣ прославлѧ́емаго, и҆́мже и҆ но́сѧтсѧ и҆ держа́тсѧ  всѧ̑, и҆ живото́мъ содержа́тсѧ, и҆ живꙋ́тъ, и҆  пребыва́ютъ, и҆ спаса́ютсѧ, бг҃осло́вимъ: непостижи́мый  оу҆тѣ́шителю, ми́ръ мі́рови твоемꙋ̀ да́рꙋй. 
Сті́хъ: Се́рдце чи́сто сози́жди во мнѣ̀ бж҃е: 
Дх҃ъ ст҃ы́й, и҆сто́чникъ всѧ́кїѧ бл҃гости,  сꙋ́щественнѣ прїи́де, земны̑ѧ концы̀ нбⷭ҇ною си́лою,  а҆пⷭ҇лъ ра́ди и҆спо́лнити, и҆ бж҃е́ственною бл҃гостїю.  томꙋ̀ возопїи́мъ: несказа́нный оу҆тѣ́шителю, ми́ръ  мі́рови твоемꙋ̀ да́рꙋй. 
Сті́хъ: Не ѿве́ржи менѐ ѿ лица̀ твоегѡ̀: 
Дх҃ъ ст҃ы́й бг҃ъ, сра́сленъ и҆ сопресто́ленъ  ѻ҆ц҃ꙋ̀ и҆ сло́вꙋ познава́етсѧ, свѣ́тъ пресоверше́нный  ѿ свѣ́та просїѧ́вый, ѿ безнача́льнагѡ соверше́ннагѡ  ѻ҆ц҃а̀, и҆ сн҃омъ происходѧ́й. томꙋ̀ возопїи́мъ:  жизнода́вче оу҆тѣ́шителю, ми́ръ мі́рови твоемꙋ̀ да́рꙋй. 
Сла́ва, и҆ ны́нѣ, гла́съ и҃: 
Є҆гда̀ дх҃а твоего̀ посла́лъ є҆сѝ гдⷭ҇и,  сѣдѧ́щымъ а҆по́столѡмъ, тогда̀ є҆врє́йскїѧ дѣ́ти  зрѧ́ще оу҆жаса́хꙋсѧ оу҆́жасомъ: слы́шахꙋ бо ѧ҆̀  вѣща́ющѧ и҆ны́ми стра́нными ѧ҆зы́ки, ꙗ҆́коже дх҃ъ  подава́ше и҆̀мъ. невѣ́жди бо сꙋ́ще оу҆мꙋдри́шасѧ, и҆  ꙗ҆зы́ки въ вѣ́рꙋ оу҆лови́вше, бж҃е́ствєннаѧ  вѣті́йствовахꙋ. тѣ́мже и҆ мы̀ вопїе́мъ тѝ: и҆́же (л.  сѯ҃з) на землѝ ꙗ҆вле́йсѧ, и҆ ѿ пре́лести спасы́й  на́съ, гдⷭ҇и сла́ва тебѣ̀. 
Та́же: Ны́нѣ ѿпꙋща́еши: тропа́рь. И҆  ѿпꙋ́стъ. 
Въ четверто́къ пѧтдесѧ́тныѧ нлⷣи, на оу҆́трени, 
на Бг҃ъ гдⷭ҇ь: тропа́рь пра́здника, три́жды. По  а҃-й каѳі́смѣ сѣда́ленъ, гла́съ и҃. 
Подо́бенъ: Гро́бъ тво́й: 
Сѐ проро́чєскаѧ и҆сполнѧ́ютсѧ проречє́нїѧ, сїѧ̑  бо зарѧ́ми примра́чными покры́вый, въ бꙋ́дꙋщихъ  ꙗ҆вле́нїе, ꙗ҆́кѡ бг҃ъ оу҆тѣ́шитель, ны́нѣ и҆злїѧ́сѧ  а҆пⷭ҇лѡмъ бога́тнѡ, тѣ́ми же и҆ вѣ́рнѡ покланѧ́ющымсѧ  трⷪ҇цѣ несозда́ннѣй. 
Сла́ва, и҆ ны́нѣ: то́йже. 
По в҃-й каѳі́смѣ сѣда́ленъ, гла́съ и҃. 
Подо́бенъ: Повелѣ́нное та́йнѡ: 
Сп҃совы рачи́телїе ра́дости и҆спо́лнишасѧ, и҆  дерзнове́нїе прїѧ́ша пре́жде боѧ́щїисѧ, ꙗ҆́кѡ дх҃ъ  ст҃ы́й дне́сь свы́ше сни́де на до́мъ оу҆чени́ческїй, и҆  и҆́нъ и҆на̑ѧ глаго́лаше къ лю́демъ: ꙗ҆зы́цы бо  разсѣ́ѧшасѧ, ви́дими ꙗ҆́кѡ ѻ҆́гнь, и҆ си́хъ не  ѡ҆палѝ, но па́че ѡ҆росѝ. 
Сла́ва, и҆ ны́нѣ: то́йже. 
Канѡ́нъ пра́здника, гла́съ з҃, со і҆рмосо́мъ на и҃.  И҆ ст҃а́гѡ въ мине́и на д҃. По ѳ҃-й пѣ́сни,  є҆ѯапостїла́рїй пра́здника, два́жды. 
На стїхо́внѣ стїхи̑ры, гла́съ ѕ҃. 
Подо́бенъ: Тридне́внѡ: 
Дх҃ъ всест҃ы́й, ѻ҆ц҃ꙋ̀ є҆диносꙋ́щенъ и҆ сло́вꙋ,  наше́дъ на оу҆ченикѝ, ѻ҆́гненны брє́нныѧ содѣ́ла  ѧ҆зы́ки, просвѣща́ѧй бж҃е́ственною бл҃года́тїю. (л.  сѯ҃з ѡ҆б.) 
Сті́хъ: Се́рдце чи́сто сози́жди во мнѣ̀ бж҃е: 
Дх҃ъ всест҃ы́й ѡ҆бновѝ въ на́съ бж҃е, є҆го́же  дре́вле посла́лъ є҆сѝ оу҆ченикѡ́мъ твои́мъ ще́дре,  оу҆крѣпи́лъ є҆сѝ и҆спо́лнити въ мі́рѣ твоѧ̑  спаси́тєльнаѧ хотѣ̑нїѧ. 
Сті́хъ: Не ѿве́ржи менѐ ѿ лица̀ твоегѡ̀: 
Глаго́лавый во прⷪ҇ро́цѣхъ и҆ногда̀  оу҆тѣ́шителю, содѣ́лалъ є҆сѝ ны́нѣ нб҃са̀,  вѣща́ющыѧ сла́вꙋ бж҃їю, бжⷭ҇твєнныѧ а҆пⷭ҇лы: и҆́миже  пода́ждь на́мъ ѡ҆чище́нїе и҆ ве́лїю млⷭ҇ть. 
Сла́ва, и҆ ны́нѣ: гла́съ в҃: 
Во дво́рѣхъ твои́хъ гдⷭ҇и, вѣ́рнїи кѡлѣ́на  дꙋ́шъ и҆ тѣле́съ прекло́нше, воспѣва́емъ тѧ̀  безнача́льнаго ѻ҆ц҃а̀, и҆ собезнача́льнаго сн҃а, и҆  соприсносꙋ́щнаго и҆ прест҃а́го дх҃а, просвѣща́ющаго и҆  ѡ҆сщ҃а́ющаго дꙋ́шы на́шѧ. 
Та́же ча́съ а҃-й. И҆ ѿпꙋ́стъ. 
На лїтꙋргі́и бл҃жє́нна ѿ канѡ́на пра́здника,  ѻ҆бои́хъ творцѡ́въ пѣ́снь є҃-ѧ, на ѕ҃. 
Въ четверто́къ ве́чера, 
на Гдⷭ҇и воззва́хъ: поста́вимъ стїхѡ́въ ѕ҃:  пра́здника г҃, и҆ мине́и, г҃. 
Стїхи̑ры пра́здника, гла́съ д҃. 
Подо́бенъ: Да́лъ є҆сѝ зна́менїе: 
Дне́сь на́йде прест҃а́гѡ твоегѡ̀ дх҃а дѣ́йствїе  гдⷭ҇и на а҆пⷭ҇лы твоѧ̑, и҆ премꙋ́дры показа́въ  бг҃овѣ́дѣнїемъ, и҆спо́лни ѧ҆̀ бл҃же́ннагѡ оу҆че́нїѧ  твоегѡ̀. тѣ́мже твоѐ спаси́тельное смотре́нїе сла́вимъ,  і҆и҃се всеси́льне, сп҃се дꙋ́шъ на́шихъ. (л. сѯ҃и) 
Дне́сь дх҃ъ тво́й всеси́льный влⷣко, ѿ ѻ҆ц҃а̀  посыла́етсѧ, тебѣ̀ є҆диносꙋ́щный, во ѻ҆́гненныхъ  ѧ҆зы́цѣхъ, подаѧ́ти же вели̑чїѧ твоѧ̑ глаго́лати а҆пⷭ҇лы  твоѧ̑ оу҆стро́и. тѣ́мже спаси́тельное твоѐ смотре́нїе  сла́вимъ, і҆и҃се всеси́льне, сп҃се дꙋ́шъ на́шихъ. 
Дне́сь и҆злїѧ́лъ є҆сѝ оу҆тѣ́шителѧ твоегѡ̀  дх҃а, сп҃се, дарова̑нїѧ, пода́въ человѣ́ческомꙋ  є҆стествꙋ̀ проро́чествовати, ꙗ҆́коже ре́клъ є҆сѝ  сло́ве, и҆ трⷪ҇цѣ покланѧ́тисѧ нераздѣ́льнѡ снаказа́лъ  є҆сѝ. тѣ́мже твоѐ спаси́тельное смотре́нїе сла́вимъ,  і҆и҃се всеси́льне, сп҃се дꙋ́шъ на́шихъ. 
Сла́ва, и҆ ны́нѣ: гла́съ в҃: 
Трⷪ҇цꙋ є҆диносꙋ́щнꙋю пѣсносло́вимъ, ѻ҆ц҃а̀ и҆  сн҃а, со ст҃ы́мъ дх҃омъ: сїю́ бо проповѣ́даша всѝ  проро́цы, и҆ а҆пⷭ҇ли съ мꙋ́ченики. 
Та́же: Свѣ́те ти́хїй: 
На стїхо́внѣ стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Мѡѷсе́й на горѣ̀ сꙋ́щаго ѻ҆гне́мъ ви́дѣ, но и҆  бг҃ови́дцємъ и҆ мꙋ̑дрымъ а҆по́столѡмъ, дх҃ъ  ѻ҆гнезра́чнѡ схо́дитъ ны́нѣ, а҆́ки ꙗ҆́вственнѡ  просвѣща́ѧ, ꙗ҆́коже є҆ди́нъ бг҃ъ глаго́лавый тогда̀,  и҆ ны́нѣ въ то́ждествѣ є҆стества̀. 
Сті́хъ: Се́рдце чи́сто сози́жди во мнѣ̀ бж҃е: 
Ѻ҆гнезра́чными ѧ҆зы́ки бг҃оглаго́ливїи, къ водѣ̀  креще́нїѧ бж҃е́ственнагѡ зовꙋ́ще, ри́торѡвъ блѧ̑ди  безбо́жныхъ ѻ҆гне́мъ дх҃а попали́ша: но просвѣтѝ  оу҆тѣ́шителю, и҆ на́съ вѣ́рнѡ бг҃осло́вѧщихъ тѧ̀. 
Сті́хъ: Не ѿве́ржи менѐ ѿ лица̀ твоегѡ̀: 
И҆ и҆̀же въ веществѣ̀ бж҃е мо́й тебѣ̀  послꙋжи́вшыѧ (л. сѯ҃и ѡ҆б.) прїе́мшыѧ дебе́лость  вещества̀ неизрече́ннѡ, ꙗ҆́коже дре́вле невеще́ственныхъ  ѻ҆гне́мъ новотвори́ши пла́менныѧ дх҃а, ꙗ҆́кѡ  многопѣва́емь є҆сѝ, ꙗ҆́кѡ чꙋ́денъ въ дѣ́лѣхъ  твои́хъ чл҃вѣколю́бче. 
Сла́ва и҆ ны́нѣ: гла́съ ѕ҃: 
Оу҆тѣ́шителѧ и҆мꙋ́ще ко ѻ҆ц҃ꙋ̀ хрⷭ҇та̀ бг҃а,  оу҆тѣ́шителю и҆но́мꙋ прише́дшꙋ къ на́мъ на зе́млю  дне́сь, дх҃ꙋ ст҃о́мꙋ вѣ́рою поклони́мсѧ. 
Та́же: Ны́нѣ ѿпꙋща́еши: тропа́рь пра́здника,  и҆ ѿпꙋ́стъ. 
зрѝ Зна́й и҆ сѐ, ꙗ҆́кѡ слꙋ̑жбы ст҃ы́хъ,  прилꙋчи́вшихсѧ въ сꙋббѡ́тꙋ грѧдꙋ́щꙋю, и҆ недѣ́лю всѣ́хъ  ст҃ы́хъ, пое́мъ є҆ди́нагѡ напредѝ, а҆ дрꙋга́гѡ въ  настоѧ́щїй пѧто́къ на повече́рїи. 
Въ пѧто́къ пѧтдесѧ́тныѧ недѣ́ли на оу҆́трени, 
на Бг҃ъ гдⷭ҇ь: тропа́рь пра́здника, три́жды. По  а҃-й каѳі́смѣ сѣда́ленъ, гла́съ а҃. 
Подо́бенъ: Гро́бъ тво́й: 
Сѐ проро́чєскаѧ и҆сполнѧ́ютсѧ проречє́нїѧ, сїѧ̑  бо зарѧ́ми примра́чными покры́вый, въ бꙋ́дꙋщихъ  ꙗ҆вле́нїе, ꙗ҆́кѡ бг҃ъ оу҆тѣ́шитель, ны́нѣ и҆злїѧ́сѧ  а҆пⷭ҇лѡмъ бога́тнѡ, тѣ́ми же и҆ вѣ́рнѡ покланѧ́ющымсѧ  трⷪ҇цѣ несозда́ннѣй. 
Сла́ва, и҆ ны́нѣ: то́йже. 
По в҃-й каѳі́смѣ сѣда́ленъ, гла́съ и҃. 
Подо́бенъ: Премꙋ́дрости: 
Всест҃ы́й дх҃ъ ны́нѣ соше́дъ на а҆пⷭ҇лы ви́домъ  ѻ҆гнѧ̀, оу҆́жасомъ и҆спо́лни ꙗ҆зы̑къ собра̑нїѧ:  ѧ҆зы́ки бо ѻ҆́гненными чл҃вѣколю́бче глаго́лющымъ,  свою̀ кі́йждо бесѣ́дꙋ слы́шаше. тѣ́мже и҆ чꙋ́до  невѣ̑рнымъ, ꙗ҆́кѡ пїѧ́нство, вѣ̑рнымъ же спасе́нїе  вои́стиннꙋ познава́шесѧ: сегѡ̀ ра́ди сла́вимъ (л. сѯ҃ѳ)  держа́вꙋ твою̀ хрⷭ҇тѐ бж҃е, прегрѣше́нїй ѡ҆ставле́нїѧ  просѧ́ще, низпосла́ти бога́тнѡ рабѡ́мъ твои́мъ. 
Сла́ва, и҆ ны́нѣ: то́йже. 
Канѡ́нъ пра́здника, гла́съ д҃, со і҆рмосо́мъ на и҃.  И҆ ст҃а́гѡ на д҃. По ѳ҃-й пѣ́сни є҆ѯапостїла́рїй  пра́здника два́жды. 
На стїхо́внѣ стїхи̑ры, гла́съ ѕ҃. 
Подо́бенъ: Тридне́венъ: 
Дх҃ꙋ всест҃о́мꙋ, со ѻ҆ц҃е́мъ пѣва́емомꙋ, и҆ съ  сн҃омъ же, воспои́мъ вѣ́рнїи, кла́нѧющесѧ непреста́ннѡ:  трⷪ҇цꙋ прест҃ꙋ́ю бг҃а лю́дїе славосло́вимъ. 
Сті́хъ: Се́рдце чи́сто сози́жди во мнѣ̀ бж҃е: 
Тебѐ дх҃а оу҆тѣ́шителѧ вѣ́рнѡ восхва́лимъ, со  сщ҃е́нными и҆ бж҃е́ственными а҆пⷭ҇лы: въ тре́тїй бо  ча́съ, ꙗ҆́коже ѡ҆бѣща̀, тебѐ ѿ ѻ҆ц҃а̀ свѣ́тѡвъ  посла̀ хрⷭ҇то́съ. 
Сті́хъ: Не ѿве́ржи менѐ ѿ лица̀ твоегѡ̀: 
Трⷪ҇це ст҃а́ѧ, сла́ва тебѣ̀, въ пѣ́снехъ  покланѧ́юсѧ трⷪ҇чески, ѻ҆ц҃ꙋ̀, и҆ дх҃ꙋ пра́вомꙋ, съ  сн҃омъ: и҆ поѧ̀ тебѐ трⷪ҇це бж҃е́ственнѣ, достодо́лжнѡ  вѣ́рнѡ почита́ю. 
Сла́ва, и҆ ны́нѣ: гла́съ и҃: 
Є҆гда̀ дх҃а твоего̀ посла́лъ є҆сѝ гдⷭ҇и,  сѣдѧ́щымъ а҆пⷭ҇лѡмъ, тогда̀ є҆врє́йскїѧ дѣ́ти зрѧ́ще  оу҆жаса́хꙋсѧ оу҆́жасомъ: слы́шахꙋ бо ѧ҆̀ вѣща́ющѧ  и҆ны́ми стра́нными ꙗ҆зы́ки, ꙗ҆́коже дх҃ъ подава́ше  и҆̀мъ. невѣ́жди бо сꙋ́ще оу҆мꙋдри́шасѧ, и҆ ꙗ҆зы́ки въ  вѣ́рꙋ оу҆лови́вше, бж҃е́ствєннаѧ вѣті́йствовахꙋ.  тѣ́мже и҆ мы̀ вопїе́мъ тѝ: и҆́же на землѝ ꙗ҆вле́йсѧ,  и҆ ѿ пре́лести спасы́й на́съ, гдⷭ҇и сла́ва тебѣ̀. 
Та́же, ча́съ пе́рвый. И҆ ѿпꙋ́стъ. 
На лїтꙋргі́и бл҃жє́нна ѿ канѡ́на пра́здника,  пѣ́снь з҃-ѧ и҆ и҃-ѧ на ѕ҃. (л. сѯ҃ѳ ѡ҆б.) 
Въ пѧто́къ ве́чера, 
каѳі́сма рѧдова́ѧ. На Гдⷭ҇и воззва́хъ: стїхи̑ры,  и҆ слꙋ́жба всѧ̀ пра́здника, кромѣ̀ паремі́й и҆ вхо́да,  ꙗ҆́коже оу҆каза́сѧ на ѿда́нїе вознесе́нїѧ  хрⷭ҇то́ва. 
Та́кожде и҆ въ сїю̀  
сꙋббѡ́тꙋ и҃-ю на оу҆́трени,  
слꙋ́жба всѧ̀ пра́здника, кромѣ̀ полѷеле́а, и҆  степє́нны и҆ є҆ѵⷢ҇лїа: то́чїю на оу҆́трени канѡ́нъ  пра́здника со і҆рмосо́мъ на и҃: і҆рмо́съ по два́жды.  Дрꙋгі́й канѡ́нъ пра́здника со і҆рмосо́мъ на ѕ҃: і҆рмо́съ  по два́жды. Катава́сїа, і҆рмо́съ в҃-гѡ канѡ́на:  Бж҃е́ственнымъ покрове́нъ: ѻ҆́ба ли́ка вкꙋ́пѣ.  Славосло́вїе вели́кое, и҆ є҆ктєнїѝ и҆ ѿпꙋ́стъ. На  ѿпꙋ́стѣ помина́етъ і҆ере́й ст҃а́го, є҆гѡ́же є҆́сть  де́нь. И҆ ча́съ пе́рвый. На часѣ́хъ тропа́рь и҆ конда́къ  пра́здника. И҆ коне́чный ѿпꙋ́стъ. 
На лїтꙋргі́и: Блажє́нна пра́здника, пѣ́снь ѳ҃- ѧ ѻ҆бои́хъ канѡ́нѡвъ, на и҃. По вхо́дѣ тропа́рь  пра́здника: Сла́ва, и҆ ны́нѣ: конда́къ. Трист҃о́е,  прокі́менъ, и҆ а҆ллилꙋ́їа пра́здника. А҆пⷭ҇лъ днѐ, къ  ри́млѧнѡмъ, зача́ло ѻ҃ѳ: Па́ѵелъ ра́бъ і҆и҃съ  хрⷭ҇то́въ: Є҆ѵⷢ҇лїе матѳе́а, зача́ло є҃і:  Просѧ́щемꙋ оу҆ тебѐ да́й: Прича́стенъ пра́здника:  Дх҃ъ тво́й бл҃гі́й наста́витъ мѧ̀ на зе́млю пра́вꙋ: 


(л. с҃ѻ) 
Недѣ́лѧ всѣ́хъ ст҃ы́хъ, 
Въ сꙋббѡ́тꙋ ве́чера, на ма́лѣй вече́рни, 
на Гдⷭ҇и воззва́хъ: поста́вимъ стїхѝ д҃. И҆  пое́мъ стїхи̑ры воскре́сны, д҃, гла́съ и҃: 
Вече́рнюю пѣ́снь: Гдⷭ҇и, гдⷭ҇и, не ѿве́ржи:  Ра́дꙋйсѧ сїѡ́не: Є҆́же ѿ бг҃а ѻ҆ц҃а̀ сло́во:  Сла́ва: гла́съ ѕ҃: Мꙋ́ченикѡвъ бж҃е́ственный ли́къ:  [И҆щѝ си́хъ всѣ́хъ на вели́цѣй вече́рни] 
И҆ ны́нѣ: бг҃оро́диченъ догма́тїкъ, гла́съ и҃: 
Ка́кѡ тѧ̀ оу҆блажи́мъ бцⷣе; ка́кѡ же воспое́мъ  пребл҃гослове́ннаѧ, непостижи́мое та́инство рожде́нїѧ  твоегѡ̀; вѣкѡ́въ бо творе́цъ, и҆ на́шегѡ содѣ́тель  є҆стества̀, сво́й ѻ҆́бразъ оу҆ще́дривъ, низведѐ  самого̀ себѐ во и҆стоща́нїе неизслѣ́димое: сы́й въ  невеще́ственныхъ нѣ́дрѣхъ ѻ҆́ч҃ихъ, во оу҆тро́бѣ  твое́й чи́стаѧ, всели́сѧ, и҆ пло́ть непрело́жнѡ бы́сть,  ѿ тебѐ неискꙋсобра́чнаѧ, пребы́въ оу҆́бѡ є҆́же бѣ̀  є҆стество́мъ бг҃ъ. тѣ́мже є҆мꙋ̀ покланѧ́емсѧ бг҃ꙋ  соверше́ннꙋ, и҆ человѣ́кꙋ соверше́ннꙋ, томꙋ̀ во  ѻ҆бое́мъ зра́цѣ: и҆́бо ѻ҆́ба є҆стєства̀ въ не́мъ  сꙋ́ть вои́стиннꙋ. сꙋгꙋ́ба же всѧ̑ проповѣ́дꙋемъ  є҆сте́ствєннаѧ є҆гѡ̀ свѡ́йства, по сꙋгꙋ́бомꙋ  сꙋществꙋ̀, два̀ почита́юще дѣ̑йства и҆ хотѣ̑нїѧ:  є҆диносꙋ́щенъ бо сы́й бг҃ꙋ и҆ ѻ҆ц҃ꙋ̀, самовла́стнѡ  хо́щетъ и҆ дѣ́йствꙋетъ ꙗ҆́кѡ бг҃ъ: є҆диносꙋ́щенъ же  сы́й и҆ на́мъ, самовла́стнѡ (л. с҃ѻ ѡ҆б.) хо́щетъ, и҆  дѣ́йствꙋетъ ꙗ҆́кѡ человѣ́къ. того̀ молѝ, чи́стаѧ,  всебл҃же́ннаѧ, спасти́сѧ дꙋша́мъ на́шымъ. 
На стїхо́внѣ стїхи́ра воскре́сна. Та́же  бг҃оро́дичны, подо́бны г҃. Гла́съ и҃:  
Ѽ пресла́внагѡ чꙋдесѐ! 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ра́дꙋйсѧ бцⷣе всепѣ́таѧ. ра́дꙋйсѧ и҆сто́чниче,  жи́знь вѣ̑рнымъ и҆сточа́ющїй. ра́дꙋйсѧ всѣ́хъ влⷣчце,  и҆ гпⷭ҇жѐ тва́ри бл҃гослове́ннаѧ. ра́дꙋйсѧ  всенепоро́чнаѧ, препросла́вленнаѧ. ра́дꙋйсѧ  всепречи́стаѧ. ра́дꙋйсѧ пала́то. ра́дꙋйсѧ бж҃е́ственное  селе́нїе. ра́дꙋйсѧ чи́стаѧ. ра́дꙋйсѧ мт҃и дв҃о. ра́дꙋйсѧ  бг҃оневѣ́сто. 
Сті́хъ: Слы́ши дщѝ и҆ ви́ждь, и҆ приклонѝ  оу҆́хо твоѐ. 
Ра́дꙋйсѧ бг҃ома́ти пречⷭ҇таѧ. ра́дꙋйсѧ вѣ́рныхъ  наде́жде. ра́дꙋйсѧ мі́ра ѡ҆чище́нїе. ра́дꙋйсѧ всѧ́кїѧ  ско́рби и҆збавлѧ́ющи рабы̀ твоѧ̀. ра́дꙋйсѧ человѣ́кѡвъ  оу҆тѣше́нїе живоно́сное. ра́дꙋйсѧ застꙋпле́нїе.  ра́дꙋйсѧ предсто́лпїе призыва́ющымъ тѧ̀. ра́дꙋйсѧ бж҃їе  бж҃е́ственное пребыва́нїе, и҆ горо̀ ст҃а́ѧ. 
Сті́хъ: Лицꙋ̀ твоемꙋ̀ помо́лѧтсѧ бога́тїи  лю́дстїи. 
Ра́дꙋйсѧ бцⷣе, мт҃и хрⷭ҇то́ва. ра́дꙋйсѧ є҆ди́на  наде́жде, человѣ́кѡвъ застꙋпле́нїе. ра́дꙋйсѧ  прибѣ́жище. ра́дꙋйсѧ свѣ́щниче свѣ́та свѣ́тлый.  ра́дꙋйсѧ свѣщѐ ѡ҆свѧще́ннаѧ. ра́дꙋйсѧ пала́то. ра́дꙋйсѧ  раю̀. ра́дꙋйсѧ бж҃е́ственное селе́нїе. ра́дꙋйсѧ  и҆сто́чниче, и҆сточа́ющь во́ды притека́ющымъ къ тебѣ̀.  (л. сѻ҃а) 
Сла́ва, и҆ ны́нѣ: бг҃оро́диченъ: 
Є҆гѡ́же нб҃о не вмѣстѝ дв҃о бцⷣе, во чре́вѣ  твое́мъ нетѣсномѣ́стнѡ вмѣсти́сѧ, и҆ пребыла̀ є҆сѝ  чи́стаѧ, сло́вомъ неизрече́ннымъ, ничи́мже дѣ́вствꙋ  ѡ҆скве́рншꙋсѧ. ты́ бо є҆ди́на была̀ є҆сѝ въ жена́хъ,  и҆ мт҃и, и҆ дв҃а: и҆ ты̀ є҆ди́на пречи́стаѧ воздои́ла  є҆сѝ сн҃а живода́вца, и҆ на ѡ҆б̾ѧ́тїѧхъ твои́хъ  носи́ла є҆сѝ недре́млющее ѻ҆́ко. но не ѡ҆ста́ви  нѣ̑дра ѻ҆́ч҃а, ꙗ҆́коже пре́жде вѣ́къ предбы́сть: но  горѣ̀ ве́сь бг҃ъ со а҆́гг҃лы, до́лѣ ве́сь и҆з̾ тебѐ  съ человѣ́ки, и҆ вездѣ̀ несказа́ннѡ. того̀ молѝ  всест҃а́ѧ влⷣчце, спасти́сѧ правосла́внѡ бцⷣꙋ чⷭ҇тꙋю  и҆сповѣ́дающымъ тѧ̀. 
По Ны́нѣ ѿпꙋща́еши: И҆ по Ѻ҆́ч҃е на́шъ:  тропа́рь воскрⷭ҇нъ. Сла́ва, и҆ ны́нѣ: бг҃оро́диченъ.  Є҆ктєнїѝ. И҆ ѿпꙋ́стъ. 
На вели́цѣй вече́рни, 
по ѻ҆бы́чномъ ѱалмѣ̀ пе́рвꙋю каѳі́смꙋ всю̀. 
На Гдⷭ҇и воззва́хъ: поста́вимъ стїхѡ́въ і҃. И҆  пое́мъ стїхи̑ры воскре́сны г҃: и҆ ꙾восто́чны꙾  а҆нато́лїевы г҃: и҆ ст҃ы́хъ д҃. 
Стїхи̑ры воскре́сны, гла́съ и҃: 
Вече́рнюю пѣ́снь, и҆ слове́снꙋю слꙋ́жбꙋ, тебѣ̀  хрⷭ҇тѐ прино́симъ: ꙗ҆́кѡ бл҃говоли́лъ є҆сѝ  поми́ловати на́съ воскрⷭ҇нїемъ. 
Гдⷭ҇и, гдⷭ҇и, не ѿве́ржи на́съ ѿ твоегѡ̀  лица̀: но бл҃говолѝ поми́ловати на́съ воскрⷭ҇нїемъ. 
Ра́дꙋйсѧ, сїѡ́не ст҃ы́й, мт҃и цр҃кве́й, бж҃їе  жили́ще, ты́ бо прїѧ́лъ є҆сѝ пе́рвый, ѡ҆ставле́нїе  грѣхѡ́въ, воскрⷭ҇нїемъ. (л. сѻ҃а ѡ҆б.) 
꙾Восто́чны꙾а҆нато́лїевы 
Є҆́же ѿ бг҃а ѻ҆ц҃а̀ сло́во, пре́жде вѣ́къ  ро́ждшеесѧ, въ послѣ̑днѧѧ же времена̀, то́ежде ѿ  неискꙋсобра́чныѧ вопло́щшеесѧ во́лею, распѧ́тїе сме́ртное  претерпѣ̀: и҆ дре́вле оу҆мерщвле́ннаго человѣ́ка  сп҃сѐ свои́мъ воскрⷭ҇нїемъ. 
Є҆́же и҆з̾ ме́ртвыхъ твоѐ воскрⷭ҇нїе  славосло́вимъ хрⷭ҇тѐ, и҆́мже свободи́лъ є҆сѝ  а҆да́мскїй ро́дъ ѿ а҆́дова мꙋчи́тельства: и҆ дарова́лъ  є҆сѝ мі́рови ꙗ҆́кѡ бг҃ъ жи́знь вѣ́чнꙋю, и҆ ве́лїю  млⷭ҇ть. 
Сла́ва тебѣ̀ хрⷭ҇тѐ сп҃се, сн҃е бж҃їй  є҆диноро́дный, пригвозди́выйсѧ на крⷭ҇тѣ̀, и҆  воскр҃сы́й и҆з̾ гро́ба тридне́венъ. 
Стїхи̑ры всѣ́мъ ст҃ы̑мъ, гла́съ ѕ҃. 
Подо́бенъ: Всю̀ ѿложи́вше: 
Дх҃о́внїи вѣті́и, оу҆ченицы̀ сп҃совы, дх҃ꙋ  ѻ҆рга́ни бы́вше вѣ́рою, разсѣ́ѧшасѧ въ концы̀ землѝ,  чⷭ҇тно́е проповѣ́данїе правосла́внѣ сѣ́юще: ѿ ни́хже  прозѧбо́ша бж҃е́ственнымъ земледѣ́лїемъ, и҆ бл҃года́тїю  мч҃нкъ вѡ́инства, стра́сть честнꙋ́ю ѡ҆бразꙋ́ющѧ,  многоѻбра́зными раздробле́нїй ра́нами и҆ ѻ҆гне́мъ, и҆  со дерзнове́нїемъ мо́лѧтсѧ ѡ҆ дꙋша́хъ на́шихъ. 
Ѻ҆гне́мъ воспалѧ́еми гдⷭ҇ни любвѐ, ѻ҆гнѧ̀  презрѣ́ша, и҆ ꙗ҆́кѡ бж҃е́ственное оу҆́глїе возжига́еми  честні́и мꙋ́чєницы во хрⷭ҇тѣ̀, попали́ша хвра́стное  ле́сти шата́нїе: ѕвѣре́й же загради́ша оу҆ста̀  честны́мъ призыва́нїемъ, и҆ во главы̑ оу҆сѣка́еми,  посѣко́ша врага̀ всѧ̑ ѡ҆полчє́нїѧ, и҆ крове́й  пролива́юще пото́ки терпѣли́внѡ, цр҃ковь напои́ша  вѣ́рою просвѣща́емꙋ. 
Со ѕвѣрьмѝ бра́вшесѧ, бїе́ми мече́мъ, ноготьмѝ  растерза́еми, рꙋка́ми ѿе́млеми, и҆ мꙋ́чими тве́рдїи  мꙋ́ченицы, (л. сѻ҃в) и҆ ѻ҆гне́мъ веще́ственнымъ  неща́днѡ пали́ми, и҆ пробода́еми, и҆ соста́вы ссѣца́еми,  претерпѣ́ша твердѣ́йше: оу҆покое́нїе предви́дѣша  бꙋ́дꙋщее, и҆ нетлѣ̑нныѧ вѣнцы̀, и҆ сла́вꙋ хрⷭ҇та̀,  є҆мꙋ́же со дерзнове́нїемъ мо́лѧтсѧ ѡ҆ дꙋша́хъ на́шихъ. 
Во всѣ́хъ концѣ́хъ страда́вшыѧ вѣ́рнѡ а҆пⷭ҇лы,  мꙋ́ченики, сщ҃е́нники бг҃омꙋ̑дрыѧ, чⷭ҇тны́хъ же́нъ  сщ҃е́нное стека́нїе, сщ҃е́нными пѣ́сньми по до́лгꙋ  восхва́лимъ, ꙗ҆́кѡ соедини́шасѧ нбⷭ҇нымъ земні́и, и҆  страстьмѝ безстра́стїе блгⷣтїю хрⷭ҇то́вою прїѧ́ша: и҆  ны́нѣ ꙗ҆́кѡ ѕвѣ́зды свѣ̑тлыѧ ѡ҆зарѧ́юще на́съ, со  дерзнове́нїемъ мо́лѧтсѧ ѡ҆ дꙋша́хъ на́шихъ. 
Сла́ва: гла́съ то́йже: 
Мꙋ́чєникъ бж҃е́ственный ли́къ, цр҃кви  ѡ҆снова́нїе, бл҃говѣ́стїю сконча́нїе, вы̀ дѣ́ломъ  сп҃сова глагѡ́ланїѧ и҆спо́лнисте: ва́ми бо врата̀ а҆́дова  на цр҃ковь ѿве́рзшаѧсѧ заключи́шасѧ, кро́ве ва́шеѧ  ли́тїе і҆́дѡльскїѧ жє́ртвы и҆зсꙋшѝ, закла́нїе ва́ше  породѝ цр҃ко́вное и҆сполне́нїе, безпло́тныхъ  оу҆диви́сте, бг҃ꙋ вѣнцено́сцы предстоитѐ: є҆го́же  непреста́ннѡ моли́те ѡ҆ дꙋша́хъ на́шихъ. 
И҆ ны́нѣ, бг҃оро́диченъ, гла́съ и҃: 
Цр҃ь нбⷭ҇ный за чл҃вѣколю́бїе на землѝ ꙗ҆ви́сѧ,  и҆ съ человѣ́ки поживѐ: ѿ дв҃ы бо чⷭ҇тыѧ пло́ть  прїе́мый, и҆ и҆з̾ неѧ̀ проше́дый съ воспрїѧ́тїемъ:  є҆ди́нъ є҆́сть сн҃ъ, сꙋгꙋ́бъ є҆стество́мъ, но не  ѵ҆поста́сїю. тѣ́мже соверше́нна того̀ бг҃а, и҆  соверше́нна чл҃вѣ́ка вои́стиннꙋ проповѣ́дающе,  и҆сповѣ́дꙋемъ хрⷭ҇та̀ бг҃а на́шего: є҆го́же молѝ мт҃и  безневѣ́стнаѧ, поми́ловатисѧ дꙋша́мъ на́шымъ. 
Вхо́дъ. Свѣ́те ти́хїй: Прокі́менъ днѐ: Гдⷭ҇ь  воцари́сѧ: и҆ чтє́нїѧ. (л. сѻ҃в ѡ҆б.) 
Проро́чества и҆са́їина чте́нїе. [Глава̀ м҃г.] 
Та́кѡ глаго́летъ гдⷭ҇ь: всѝ ꙗ҆зы́цы собра́шасѧ  вкꙋ́пѣ, и҆ соберꙋ́тсѧ кнѧ́зи ѿ ни́хъ. Кто̀  возвѣсти́тъ сїѧ̑; и҆лѝ ꙗ҆̀же ѿ нача́ла, кто̀  слы́шана сотвори́тъ ва́мъ; да приведꙋ́тъ свидѣ́тели  своѧ̑, и҆ ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ  и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель,  глаго́летъ гдⷭ҇ь бг҃ъ, и҆ ѻ҆́трокъ є҆го́же и҆збра́хъ:  да позна́ете, и҆ вѣ́рꙋете мѝ, и҆ разꙋмѣ́ете, ꙗ҆́кѡ  а҆́зъ є҆́смь: пре́жде менѐ не бы́сть и҆́нъ бг҃ъ, и҆ по  мнѣ̀ не бꙋ́детъ. А҆́зъ є҆́смь бг҃ъ, и҆ нѣ́сть ра́звѣ  менѐ спаса́ѧй. А҆́зъ возвѣсти́хъ и҆ спасо́хъ,  оу҆ничижи́хъ, и҆ не бѣ̀ въ ва́съ чꙋжді́й. Вы̀ мнѣ̀  свидѣ́тели, и҆ а҆́зъ гдⷭ҇ь бг҃ъ, и҆ є҆щѐ ѿ нача́ла  а҆́зъ є҆́смь, и҆ нѣ́сть ѿ рꙋ́къ мои́хъ и҆збавлѧ́ѧй:  сотворю̀, и҆ кто̀ ѿврати́тъ то̀; Си́це глаго́летъ гдⷭ҇ь  бг҃ъ, и҆збавлѧ́ѧй ва́съ ст҃ы́й і҆и҃левъ. 
Премꙋ́дрости соломѡ́ни чте́нїе. [Глава̀ г҃.] 
Пра́ведныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: И҆ є҆́же ѿ на́съ ше́ствїе сокрꙋше́нїе, ѻ҆ни́  же сꙋ́ть въ ми́рѣ. И҆́бо пред̾ лице́мъ чл҃вѣ́ческимъ,  а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено: И҆ въ ма́лѣ нака́зани бы́вше, вели́кими  бл҃годѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀,  и҆ ѡ҆брѣ́те и҆̀хъ досто́йны себѣ̀. Ꙗ҆́кѡ зла́то въ  горни́лѣ и҆скꙋсѝ и҆̀хъ: и҆ ꙗ҆́кѡ всепло́дїе  же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ  возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ.  Сꙋ́дѧтъ ꙗ҆зы́кѡмъ и҆ ѡ҆блада́ютъ людьмѝ, и҆ воцари́тсѧ  гдⷭ҇ь въ ни́хъ во (л. сѻ҃г) вѣ́ки. Надѣ́ющїисѧ на́нь  разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ  є҆мꙋ̀. Ꙗ҆́кѡ бл҃года́ть и҆ ми́лость въ преподо́бныхъ  є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. [Глава̀ є҃.] 
Пра́вєдницы во вѣ́ки живꙋ́тъ, и҆ въ гдⷭ҇ѣ мзда̀  и҆́хъ, попече́нїе и҆́хъ оу҆ вы́шнѧгѡ. Сегѡ̀ ра́ди  прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты ѿ  рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆́хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ  бронѧ̀ пра́вды, и҆ возложи́тъ шле́мъ, сꙋ́дъ  нелицемѣ́ренъ. Прїи́метъ щи́тъ непобѣди́мый,  преподо́бїе: поѡстри́тъ же напра́сный гнѣ́въ ѻ҆рꙋ́жїе:  спобо́ретъ же съ ни́мъ мі́ръ на безꙋ́мныѧ. По́йдꙋтъ  праволꙋ̑чныѧ стрѣ́лы мо́лнїины, и҆ ꙗ҆́кѡ ѿ  благокрꙋ́гла лꙋ́ка ѻ҆блакѡ́въ, на намѣ́ренїе полетѧ́тъ:  И҆ ѿ каменоме́тныѧ ꙗ҆́рости, и҆спо́лнь падꙋ́тъ гра́ды.  Вознегодꙋ́етъ на ни́хъ вода̀ морска́ѧ, рѣ́ки же  пото́пѧтъ ѧ҆̀ на́глѡ. Сопроти́въ ста́нетъ и҆̀мъ дх҃ъ  си́лы, и҆ ꙗ҆́кѡ ви́хоръ развѣ́етъ и҆̀хъ: и҆  ѡ҆пꙋстоши́тъ всю̀ зе́млю беззако́нїе, и҆ ѕлодѣ́йство  преврати́тъ престо́лы си́льныхъ. Слы́шите оу҆́бѡ ца́рїе  и҆ разꙋмѣ́йте, навы́кните сꙋдїѝ концє́въ землѝ.  Внꙋши́те держа́щїи мно́жєства, и҆ гордѧ́щїисѧ ѡ҆  наро́дѣхъ ꙗ҆зы̑къ: Ꙗ҆́кѡ дана̀ є҆́сть ѿ гдⷭ҇а  держа́ва ва́мъ, и҆ си́ла ѿ вы́шнѧгѡ. 
На лїті́и стїхи́ра хра́ма. 
Та́же самогла́сны ст҃ы́хъ всѣ́хъ. Гла́съ а҃: 
Вѣ́ры согла́сїемъ мїрско́е торжество̀, ѿ вѣ́ка  бг҃ꙋ бл҃гоꙋгоди́вшихъ, патрїа́рхѡвъ честно́е и҆  проро́кѡвъ (л. сѻ҃г ѡ҆б.) сосло́вїе, а҆пⷭ҇лѡвъ  оу҆добре́нїе, мч҃нкѡвъ собра́нїе, по́стникѡвъ похвалꙋ̀,  всѣ́хъ ст҃ы́хъ па́мѧть дꙋхо́внѣ пра́зднꙋимъ: мо́лѧтъ бо  сѧ непреста́ннѡ, дарова́тисѧ ми́рꙋ мі́рови, и҆ дꙋша́мъ  на́шымъ ве́лїей ми́лости. 
Прїиди́те всѝ вѣ́рнїи, ст҃ы́хъ всѣ́хъ  всесла́внꙋю па́мѧть, во ѱалмѣ́хъ, пѣ́нїихъ и҆  пѣ́снехъ дх҃о́вныхъ восхва́лимъ: крⷭ҇ти́телѧ  сп҃си́телева, а҆пⷭ҇лы, проро́ки и҆ мч҃нки,  сщ҃еннонача́льники, оу҆чи́тели же и҆ прпⷣбныѧ,  по́стники и҆ првⷣныѧ, и҆ ст҃ы́хъ же́нъ бг҃олю́бное  состоѧ́нїе, че́стнѡ оу҆блажа́юще, согла́снѡ возопїи́мъ:  пребл҃гі́й хрⷭ҇тѐ бж҃е на́шъ, тѣ́хъ мл҃твами пода́ждь  ми́ръ цр҃квамъ твои̑мъ, побѣ̑ды на врагѝ  хрⷭ҇толюби̑вымъ лю́демъ, и҆ дꙋша́мъ на́шымъ ве́лїю  ми́лость. 
Прїиди́те всѝ дх҃о́внѣ возвесели́мсѧ ѡ҆ па́мѧти  ст҃ы́хъ: се́ бо прїи́де богатотвѡ́рнаѧ на́мъ дарова̑нїѧ  приносѧ́щи. тѣ́мже во гла́сѣ ра́дости, и҆ чи́стѣй  со́вѣсти возопїи́мъ, глаго́люще: ра́дꙋйтесѧ проро́кѡвъ  сосло́вїе, и҆̀же прише́ствїе хрⷭ҇то́во мі́рови  проповѣ́давше, и҆ ꙗ҆̀же и҆здале́ча, ꙗ҆́кѡ бли́зꙋ  предви́дѣвше. ра́дꙋйтесѧ а҆пⷭ҇льскїй ли́че, ꙗ҆зы́кѡвъ  мрє́жницы, и҆ ловцы̀ человѣ́кѡвъ. ра́дꙋйтесѧ мч҃никѡвъ  собо́ре, ѿ конє́цъ землѝ собра́вшїисѧ во є҆ди́нꙋ  вѣ́рꙋ, и҆ ѡ҆ то́й мꙋ́къ томлє́нїѧ претерпѣ́вшїи, и҆  соверше́ннѣ страда́нїѧ вѣне́цъ прїе́мшїи. ра́дꙋйтесѧ  ѻ҆ц҃є́въ наслажде́нїе, своѧ̑ тѣлеса̀ поще́нїемъ  и҆ста́ѧвше, и҆ оу҆мертви́вше стра̑сти плотскі̑ѧ, оу҆́мъ  бж҃е́ственнымъ раче́нїемъ впери́сте, на нб҃са̀  возлетѣ́сте, и҆ со а҆́гг҃лы водворѧ́ющесѧ, воспрїе́млете  вѣ̑чнаѧ бл҃га̑ѧ. но ѽ проро́цы, а҆пⷭ҇ли, и҆ мꙋ́ченицы  съ (л. сѻ҃д) по́стники, ва́съ вѣнча́вшаго прилѣ́жнѡ  моли́те, и҆зба́витисѧ ѿ вра̑гъ ви́димыхъ и҆  неви́димыхъ, въ вѣ́рѣ и҆ любвѝ соверша́ющымъ при́снѡ  честнꙋ́ю па́мѧть ва́шꙋ. 
Сла́ва: гла́съ є҃: 
Ны́нѣшнемꙋ торжествꙋ̀ стеце́мсѧ вѣ́рнїи:  предлага́етъ сѧ и҆ на́мъ дх҃о́внаѧ трапе́за, и҆ ча́ша  та́инственнаѧ ѿ сла́дкихъ бра́шенъ, весе́лїѧ  и҆спо́лнена мꙋ́ченическихъ добродѣ́телей. сїи́ бо  терпѣливодꙋ́шнїи ѿ конє́цъ землѝ, тѣле́сное  всеразли́чнымъ преда́вше ра́намъ, бг҃ꙋ принесо́ша же́ртвꙋ  слове́снꙋ, всѧ́кїй во́зрастъ: ѻ҆́ви оу҆́бѡ во главы̑  оу҆сѣка́еми, ѻ҆́вїи же по хребтꙋ̀ стрꙋ́жеми: дрꙋзі́и  же рꙋ́къ ѿсѣче́нїе и҆ всѣ́хъ оу҆дѡ́въ, всѝ вкꙋ́пѣ  ст҃і́и хрⷭ҇то́вымъ страда́нїємъ ѻ҆́бщницы бы́ша. но  вѣнцы̀ тѣ̑мъ возме́здїе мꙋ́къ пода́вый гдⷭ҇и, во  слѣ́дъ тѣ́хъ жи́тельствовати сподо́би на́съ, ꙗ҆́кѡ  человѣколю́бецъ. 
И҆ ны́нѣ: бг҃оро́диченъ, гла́съ то́йже: 
Хра́мъ и҆ две́рь є҆сѝ, пала́та и҆ престо́лъ  цр҃е́въ, дв҃о всечестна́ѧ: є҆́юже и҆зба́витель мо́й,  хрⷭ҇то́съ гдⷭ҇ь, во тмѣ̀ спѧ́щымъ ꙗ҆ви́сѧ, сл҃нце сы́й  пра́вды, просвѣти́ти хотѧ̀, ꙗ҆̀же созда̀ по ѻ҆́бразꙋ  своемꙋ̀ рꙋко́ю свое́ю. тѣ́мже всепѣ́таѧ, ꙗ҆́кѡ мт҃рне  дерзнове́нїе къ немꙋ̀ стѧжа́вшаѧ, непреста́ннѡ молѝ  спасти́сѧ дꙋша́мъ на́шымъ. 
На стїхо́внѣ стїхи̑ры воскрⷭ҇ны. гла́съ и҃: 
Возше́лъ є҆сѝ на крⷭ҇тъ і҆и҃се, снизше́дый съ  нб҃сѐ: прише́лъ є҆сѝ на сме́рть животѐ безсме́ртный,  къ сꙋ́щымъ во тьмѣ̀ свѣ́тъ и҆́стинный: къ па́дшымъ  всѣ́хъ воскрⷭ҇нїе, просвѣще́нїе, и҆ сп҃се на́шъ, сла́ва  тебѣ̀. (л. сѻ҃д ѡ҆б.) 
И҆́ны стїхи̑ры ꙾восто́чны꙾а҆нато́лїевы по  а҆лфави́тꙋ. 
Сті́хъ: Гдⷭ҇ь воцр҃и́сѧ, въ лѣ́потꙋ ѡ҆блече́сѧ. 
Хрⷭ҇та̀ славосло́вимъ, воскрⷭ҇шаго ѿ ме́ртвыхъ:  дꙋ́шꙋ бо и҆ тѣ́ло прїе́мъ, стра̑сти ѿѻбою́дꙋ  ѿсѣчѐ, пречⷭ҇тѣй оу҆́бѡ дш҃ѝ во а҆́дъ соше́дшей,  є҆го́же и҆ плѣнѝ: во гро́бѣ же и҆стлѣ́нїѧ не ви́дѣ  ст҃о́е тѣ́ло, и҆зба́вителѧ дꙋ́шъ на́шихъ. 
Сті́хъ: И҆́бо оу҆твердѝ вселе́ннꙋю, ꙗ҆́же не  подви́житсѧ. 
Ѱалмы̀ и҆ пѣ́сньми славосло́вимъ хрⷭ҇тѐ, ѿ  ме́ртвыхъ твоѐ воскрⷭ҇нїе: и҆́мже на́съ свободи́лъ  є҆сѝ мꙋчи́тельства а҆́дова, и҆ ꙗ҆́кѡ бг҃ъ дарова́лъ  є҆сѝ жи́знь вѣ́чнꙋю, и҆ ве́лїю млⷭ҇ть. 
Сті́хъ: До́мꙋ твоемꙋ̀ подоба́етъ ст҃ы́нѧ гдⷭ҇и, въ  долготꙋ̀ дні́й. 
Ѽ влⷣко всѣ́хъ непостижи́ме, тво́рче нб҃сѐ и҆  землѝ, крⷭ҇то́мъ пострада́вый, мнѣ̀ безстра́стїе  и҆сточи́лъ є҆сѝ: погребе́нїе же прїе́мъ, и҆ воскр҃съ во  сла́вѣ, совоскр҃си́лъ є҆сѝ а҆да́ма рꙋко́ю всеси́льною.  сла́ва твоемꙋ̀ тридне́вномꙋ воста́нїю, и҆́мже дарова́лъ  є҆сѝ на́мъ вѣ́чнꙋю жи́знь, и҆ ѡ҆чище́нїе грѣхѡ́въ,  ꙗ҆́кѡ є҆ди́нъ бл҃гоꙋтро́бенъ. 
Сла́ва: гла́съ ѕ҃: 
Прїиди́те вѣ́рнїи, дне́сь ли́къ совокꙋпи́вше,  бл҃гоче́стнѡ торжествꙋ́имъ, и҆ всѣ́хъ ст҃ы́хъ  пресла́внꙋю и҆ честнꙋ́ю па́мѧть сла́внѡ почти́мъ,  глаго́люще: ра́дꙋйтесѧ а҆пⷭ҇ли сла́внїи, проро́цы, и҆  мꙋ́чєницы, и҆ сщ҃еннонача́льницы. ра́дꙋйтесѧ  преподо́бныхъ собо́ре и҆ пра́ведныхъ. ра́дꙋйтесѧ  честны́хъ же́нъ ли́че, и҆ хрⷭ҇та̀ ѡ҆ мі́рѣ моли́те,  побѣ̑ды на сопроти̑вныѧ дарова́ти, и҆ дꙋша́мъ на́шымъ  ве́лїю ми́лость. (л. сѻ҃є) 
И҆ ны́нѣ: бг҃оро́диченъ: 
Творе́цъ и҆ и҆зба́витель мо́й, пречⷭ҇таѧ,  хрⷭ҇то́съ гдⷭ҇ь и҆з̾ твои́хъ ложе́снъ проше́дъ, въ мѧ̀  ѡ҆болкі́йсѧ, пе́рвыѧ клѧ́твы а҆да́ма свободѝ. тѣ́мже  тѝ, всечⷭ҇таѧ, ꙗ҆́кѡ бж҃їи мт҃ри же и҆ дв҃ѣ,  вои́стиннꙋ вопїе́мъ немо́лчнѡ: ра́дꙋйсѧ а҆́гг҃льски,  ра́дꙋйсѧ влⷣчце, предста́тельство и҆ покро́ве, и҆  спасе́нїе дꙋ́шъ на́шихъ. 
По трист҃о́мъ тропа́рь: Бцⷣе дв҃о ра́дꙋйсѧ:  два́жды. И҆ ст҃ы́хъ є҆ди́нощи. И҆ благослове́нїе  хлѣ́бѡвъ. И҆ чте́нїе посла́нїѧ собо́рнагѡ і҆а́кѡвлѧ. 
А҆́ще ли оу҆́бѡ не твори́тсѧ бдѣ́нїе, на Гдⷭ҇и  воззва́хъ: воскре́сны г҃: и҆ ꙾восто́ченъ꙾  а҆нато́лїевъ є҆ди́нъ, и҆ ст҃ы́хъ на ѕ҃. Подо́бенъ:  Всю̀ ѿложи́вше: 
По трист҃о́мъ тропа́рь воскре́сенъ: Сла́ва: ст҃ы̑мъ:  И҆ ны́нѣ: бг҃оро́диченъ: пи́саны въ нача́лѣ оу҆́трени.  И҆ ѿпꙋ́стъ. На полꙋ́нощницѣ канѡ́нъ тро́ичный ѿ  ѻ҆ктѡ́иха, гла́са. 
Въ недѣ́лю всѣ́хъ ст҃ы́хъ на оу҆́трени, 
на Бг҃ъ гдⷭ҇ь: тропа́рь воскре́сный, гла́съ  и҃. 
Съ высоты̀ снизше́лъ є҆сѝ благоꙋтро́бне,  погребе́нїе прїѧ́лъ є҆сѝ тридне́вное, да на́съ  свободи́ши страсте́й, животѐ и҆ воскресе́нїе на́ше,  гдⷭ҇и сла́ва тебѣ̀. 
Сла́ва: ст҃ы̑мъ тропа́рь, гла́съ д҃: 
И҆́же во все́мъ мі́рѣ мч҃нкъ твои́хъ, ꙗ҆́кѡ  багрѧни́цею и҆ вѵ́ссомъ кровьмѝ цр҃ковь твоѧ̀  оу҆краси́вшисѧ, (л. сѻ҃є ѡ҆б.) тѣ́ми вопїе́тъ тѝ  хрⷭ҇тѐ бж҃е: лю́демъ твои̑мъ щедрѡ́ты твоѧ̀ низпослѝ,  ми́ръ жи́тельствꙋ твоемꙋ̀ да́рꙋй, и҆ дꙋша́мъ на́шымъ  ве́лїю ми́лость. 
И҆ ны́нѣ: бг҃оро́диченъ: 
Є҆́же ѿ вѣ́ка оу҆тае́нное, и҆ а҆́гг҃лѡмъ  несвѣ́домое та́инство, тобо́ю, бцⷣе, сꙋ́щымъ на землѝ  ꙗ҆ви́сѧ бг҃ъ, въ несли́тномъ соедине́нїи воплоща́емь, и҆  крⷭ҇тъ во́лею на́съ ра́ди воспрїи́мъ: и҆́мже воскреси́въ  первозда́ннаго, спасѐ ѿ сме́рти дꙋ́шы на́шѧ. 
По а҃-мъ стїхосло́вїи сѣда́ленъ воскре́сенъ, гла́съ  и҃: 
Воскре́слъ є҆сѝ и҆з̾ ме́ртвыхъ животѐ всѣ́хъ,  и҆ а҆́гг҃лъ свѣ́та жена́мъ вопїѧ́ше: преста́ните ѿ  сле́зъ, а҆пⷭ҇лѡмъ бл҃говѣсти́те, возопі́йте пою́ще:  ꙗ҆́кѡ воскре́се хрⷭ҇то́съ гдⷭ҇ь, благоволи́вый спастѝ  ꙗ҆́кѡ бг҃ъ, ро́дъ человѣ́ческїй. 
Сті́хъ: Воскрⷭ҇нѝ гдⷭ҇и бж҃е мо́й: 
Человѣ́цы сп҃се гро́бъ тво́й запеча́таша,  а҆́гг҃лъ ка́мень ѿ две́рей ѿвалѝ: жєны̀ ви́дѣша  воста́вша и҆з̾ ме́ртвыхъ, и҆ ты̑ѧ благовѣсти́ша  оу҆ченикѡ́мъ твои́мъ въ сїѡ́нѣ, ꙗ҆́кѡ воскре́слъ  є҆сѝ животѐ всѣ́хъ, и҆ разрѣши́шасѧ оу҆́зы  смє́ртныѧ: гдⷭ҇и сла́ва тебѣ̀. 
Сла́ва, и҆ ны́нѣ: бг҃оро́диченъ: 
И҆́же на́съ ра́ди рожде́йсѧ ѿ дв҃ы, и҆ распѧ́тїе  претерпѣ́въ благі́й, и҆спрове́ргїй сме́ртїю сме́рть, и҆  воскресе́нїе ꙗ҆вле́й, ꙗ҆́кѡ бг҃ъ, не пре́зри ꙗ҆̀же  созда́лъ є҆сѝ рꙋко́ю твое́ю: ꙗ҆вѝ человѣколю́бїе  твоѐ ми́лостиве, прїимѝ ро́ждшꙋю тѧ̀ бцⷣꙋ, молѧ́щꙋюсѧ  за ны̀, и҆ спасѝ сп҃се на́шъ лю́ди ѿча̑ѧнныѧ. 
И҆ чте́нїе во є҆ѵⷢ҇лїи толково́мъ. (л. сѻ҃ѕ) 
По в҃-мъ стїхосло́вїи сѣда́ленъ, гла́съ и҃. 
Подо́бенъ: Повелѣ́нное та́йнѡ: 
Бѣлоносѧ́й гаврїи́лъ свѣ́телъ предста̀, ꙗ҆́кѡ  въ ви́дѣ мо́лнїи, хрⷭ҇то́вꙋ гро́бꙋ, и҆ ка́мень ѿвалѝ  ѿ гро́ба, и҆ стра́хъ ве́лїй содержа́ше твоѧ̑ стра̑жи,  и҆ внеза́пꙋ пребы́ша всѝ а҆́ки ме́ртви. ѿ гро́ба  стра́жей, и҆ ка́мене печа́ти оу҆стыди́тесѧ  пребеззако́ннїи, разꙋмѣ́йте, ꙗ҆́кѡ воскре́се хрⷭ҇то́съ. 
Дрꙋгі́й сѣда́ленъ. Подо́бенъ: Премꙋ́дрости  сло́ва: 
Воскре́съ ѿ гро́ба ꙗ҆́кѡ вои́стиннꙋ,  преподѡ́бнымъ повелѣ́лъ є҆сѝ жена́мъ проповѣ́дати  воста́нїе а҆пⷭ҇лѡмъ, ꙗ҆́коже пи́сано є҆́сть: и҆ ско́рый  пе́тръ предста̀ гро́бꙋ, и҆ свѣ́тъ во гро́бѣ зрѧ̀  оу҆жаса́шесѧ. тѣ́мже и҆ ви́дѣвъ плащани̑цы є҆ди́ны,  кромѣ̀ бж҃е́ственнагѡ тѣ́ла, въ не́мъ лежа́щыѧ, со  стра́хомъ возопѝ: сла́ва тебѣ̀ хрⷭ҇тѐ бж҃е, ꙗ҆́кѡ  спаса́еши всѧ̑ сп҃се на́шъ, ѻ҆́ч҃ее бо є҆сѝ сїѧ́нїе. 
Сла́ва, и҆ ны́нѣ: бг҃оро́диченъ [не сѣдѧ́ще  пое́мъ, но стоѧ́ще и҆ со стра́хомъ и҆ благоговѣ́нїемъ  глаго́лемъ] настоѧ́щїй: 
Ѡ҆ тебѣ̀ ра́дꙋетсѧ бл҃года́тнаѧ всѧ́каѧ тва́рь,  а҆́гг҃льскїй собо́ръ, и҆ человѣ́ческїй ро́дъ:  ѡ҆свѧще́нный хра́ме, и҆ раю̀ слове́сный, двⷭ҇твеннаѧ  похвало̀, и҆з̾ неѧ́же бг҃ъ воплоти́сѧ, и҆ младе́нецъ  бы́сть, пре́жде вѣ́къ сы́й бг҃ъ на́шъ: ложесна́ бо твоѧ̀  прⷭ҇то́лъ сотворѝ, и҆ чре́во твоѐ простра́ннѣе нб҃съ  содѣ́ла. ѡ҆ тебѣ̀ ра́дꙋетсѧ бл҃года́тнаѧ, всѧ́каѧ  тва́рь, сла́ва тебѣ̀. 
И҆ чте́нїе во є҆ѵⷢ҇лїи толково́мъ. 
По непоро́чнахъ тропарѝ: А҆́гг҃льскїй собо́ръ:  (л. сѻ҃ѕ ѡ҆б.) 
И҆ по ни́хъ ѵ҆пакоѝ, гла́съ и҃: 
Мѷронѡ́сицы жизнода́вца предстоѧ́щыѧ гро́бꙋ,  влⷣкꙋ и҆ска́хꙋ въ ме́ртвыхъ безсме́ртнаго, и҆ ра́дость  благовѣ́щенїѧ ѿ а҆́гг҃ла прїе́мшыѧ, а҆пⷭ҇лѡмъ  возвѣща́хꙋ воскре́се хрⷭ҇то́съ бг҃ъ, подаѧ́й мі́рови  ве́лїю ми́лость. 
Степє́нна, гла́съ и҃. А҆нтїфѡ́нъ а҃: 
Ѿ ю҆́ности моеѧ̀ вра́гъ мѧ̀ и҆скꙋша́етъ,  сластьмѝ пали́тъ мѧ̀, а҆́зъ же надѣ́ѧсѧ на тѧ̀ гдⷭ҇и,  побѣжда́ю сего̀. 
Ненави́дѧщїи сїѡ́на, да бꙋ́дꙋтъ оу҆́бѡ пре́жде  и҆сторже́нїѧ ꙗ҆́кѡ трава̀: ссѣче́тъ бо хрⷭ҇то́съ вы̑ѧ  и҆́хъ, оу҆сѣче́нїемъ мꙋ́къ. 
Сла́ва: 
Ст҃ы́мъ дх҃омъ, є҆́же жи́ти всѧ́чєскимъ: свѣ́тъ  ѿ свѣ́та, бг҃ъ вели́къ, со ѻ҆ц҃е́мъ пое́мъ є҆мꙋ̀, и҆  сло́вомъ. 
И҆ ны́нѣ: то́йже. 
А҆нтїфѡ́нъ в҃: 
Се́рдце моѐ стра́хомъ твои́мъ да покры́етсѧ,  смиреномꙋ́дрствꙋющее, да не возне́сшеесѧ ѿпаде́тъ ѿ  тебѐ всеще́дре. 
На гдⷭ҇а и҆мѣ́вый наде́ждꙋ, не оу҆страши́тсѧ  тогда̀, є҆гда̀ ѻ҆гне́мъ всѧ̑ сꙋди́ти и҆́мать и҆ мꙋ́кою. 
Сла́ва: 
Ст҃ы́мъ дх҃омъ, всѧ́къ кто̀ бж҃е́ственный ви́дитъ,  и҆ предглаго́летъ, чꙋдодѣ́йствꙋетъ вы̑шнѧѧ, въ трїе́хъ  є҆ди́наго бг҃а поѧ̀: а҆́ще бо и҆ трисїѧ́етъ,  є҆динонача́льствꙋетъ бж҃ество̀. 
И҆ ны́нѣ: то́йже. 
А҆нтїфѡ́нъ г҃: 
Воззва́хъ тебѣ̀ гдⷭ҇и, вонмѝ, приклони́ ми  оу҆́хо (л. сѻ҃з) твоѐ, вопїю́щꙋ: и҆ ѡ҆чи́сти пре́жде  да́же не во́змеши менѐ ѿсю́дꙋ. 
Къ мт҃ри свое́й землѝ ѿходѧ́й всѧ́къ, па́ки  разрѣша́етсѧ, прїѧ́ти мꙋ̑ки, и҆лѝ по́чєсти пожи́вшихъ. 
Сла́ва: 
Ст҃ы́мъ дх҃омъ, бг҃осло́вїе є҆ди́ница трист҃а́ѧ:  ѻ҆ц҃ъ бо безнача́ленъ, ѿ негѡ́же роди́сѧ сн҃ъ  безлѣ́тнѡ, и҆ дх҃ъ сопресто́ленъ, соѻбра́зенъ, ѿ  ѻ҆ц҃а̀ спросїѧ́вшїй. 
И҆ ны́нѣ, то́йже. 
А҆нтїфѡ́нъ д҃: 
Сѐ ны́нѣ что̀ добро̀, и҆лѝ что̀ красно̀, но  є҆́же жи́ти бра́тїи вкꙋ́пѣ; въ се́мъ бо гдⷭ҇ь ѡ҆бѣща̀  живо́тъ вѣ́чный. 
Ѡ҆ ри́зѣ свое́й, и҆́же крі́ны се́льныѧ  оу҆краша́ѧй повелѣва́етъ, ꙗ҆́кѡ не подоба́етъ пещи́сѧ. 
Сла́ва: 
Ст҃ы́мъ дх҃омъ, є҆динови́дною вино́ю, всѧ̑  содержа́тсѧ миропода́тельнѣ: бг҃ъ бо се́й є҆́сть,  ѻ҆ц҃ꙋ́ же и҆ сн҃ови є҆диносꙋ́щенъ гдⷭ҇ственнѣ. 
И҆ ны́нѣ, то́йже. 
Прокі́менъ, гла́съ и҃: Воцр҃и́тсѧ гдⷭ҇ь во вѣ́къ,  бг҃ъ тво́й сїѡ́не въ ро́дъ и҆ ро́дъ. Сті́хъ: Хвалѝ  дꙋшѐ моѧ̀ гдⷭ҇а, восхвалю̀ гдⷭ҇а въ животѣ̀ мое́мъ.  Всѧ́кое дыха́нїе: Є҆ѵⷢ҇лїе ѿ матѳе́а воскре́сно,  а҃ оу҆́треннее, зача́ло рѕ҃і: Є҆динїина́десѧть  оу҆ченицы̀: Ѿ сегѡ̀ оу҆́бѡ днѐ оу҆́треннѧѧ  є҆ѵⷢ҇лїа воскре́сна начина́емъ честѝ по рѧ́дꙋ. 
Воскрⷭ҇нїе хрⷭ҇то́во: И҆ ѱало́мъ н҃. Сла́ва,  Моли́твами ст҃ы́хъ а҆пⷭ҇лѡвъ: И҆ ны́нѣ: Моли́твами  бцⷣы: Стїхи́ра, гла́съ ѕ҃: Воскре́съ і҆и҃съ ѿ  гро́ба: (л. сѻ҃з ѡ҆б.) 
Канѡ́ны д҃: воскре́сенъ со і҆рмосо́мъ на д҃,  крⷭ҇товоскре́сенъ на два̀, и҆ бцⷣѣ на два̀, и҆ всѣ́мъ  ст҃ы̑мъ на ѕ҃. 
Канѡ́нъ воскре́сенъ, гла́съ и҃. 
Пѣ́снь а҃. 
І҆рмо́съ: Колесницегони́телѧ фараѡ́нѧ погрꙋзѝ,  чꙋдотворѧ́й и҆ногда̀ мѡѷсе́йскїй же́злъ, крⷭ҇тоѻбра́знѡ  порази́въ, и҆ раздѣли́въ мо́ре, і҆и҃лѧ же бѣглеца̀,  пѣшехо́дца спасѐ, пѣ́снь бг҃ови воспѣва́юща. 
Всеси́льнꙋ хрⷭ҇то́вꙋ бж҃ествꙋ̀ ка́кѡ не диви́мсѧ;  ѿ страсте́й оу҆́бѡ всѣ̑мъ вѣ̑рнымъ безстра́стїе и҆  нетлѣ́нїе точа́щꙋ, ѿ ребра́ же ст҃а́гѡ и҆сто́чникъ  безсме́ртїѧ и҆ска́пающꙋ, и҆ живо́тъ и҆з̾ гро́ба  присносꙋ́щный. 
Ꙗ҆́кѡ бл҃голѣ́пенъ жена́мъ а҆́гг҃лъ ны́нѣ  ꙗ҆ви́сѧ, и҆ свѣ̑тлыѧ носѧ̀ є҆сте́ствєнныѧ ѻ҆́бразы  невеще́ственныѧ чистоты̀, зра́комъ же возвѣща́ѧ свѣ́тъ  воскресе́нїѧ, зовы́й: воскре́се гдⷭ҇ь. 
Бг҃оро́диченъ: 
Пресла̑внаѧ возглаго́лашасѧ ѡ҆ тебѣ̀ въ ро́дѣхъ  родѡ́въ, бг҃а сло́ва во чре́вѣ вмѣ́щшаѧ, чиста́ же  пребы́вши бцⷣе мр҃і́е. тѣ́мже тѧ̀ всѝ почита́емъ,  сꙋ́щее по бз҃ѣ предста́тельство на́ше. 
Канѡ́нъ крⷭ҇товоскре́сенъ. 
І҆рмо́съ: Во́дꙋ проше́дъ: 
Взѧ́шасѧ врата̀ болѣ́знєннаѧ, и҆ оу҆жасо́шасѧ  вра́тницы а҆́довы, зрѧ́ще въ преиспѡ́днѣйшаѧ соше́дшаго,  и҆́же на высотѣ̀ всѣ́хъ превы́ше є҆стества̀. 
Оу҆диви́шасѧ чи́ни а҆́гг҃льстїи, зрѧ́ще на  престо́лѣ посажде́но ѻ҆́ч҃и па́дшее є҆стество̀  человѣ́ческое, затворе́нное въ преиспо́днихъ землѝ. (л.  сѻ҃и) 
И҆́нъ канѡ́нъ прест҃ѣ́й бцⷣѣ. 
І҆рмо́съ: Пои́мъ гдⷭ҇ви: 
Пречи́стаѧ бцⷣе, вопло́щшеесѧ присносꙋ́щное и҆  пребж҃е́ственное сло́во па́че є҆стества̀ ро́ждшаѧ,  пое́мъ тѧ̀. 
Гро́здъ тѧ̀ живоно́сенъ, всемі́рнагѡ и҆ска́пающь  сла́дость спасе́нїѧ, дв҃а хрⷭ҇тѐ родѝ. 
Канѡ́нъ всѣ́мъ ст҃ы̑мъ. Гла́съ и҃. 
є҆го́же краестро́чїе: Ст҃ы́хъ всѣ́хъ  многоимє́нныѧ чи́ны пою̀. 
І҆рмо́съ: Колесницегони́телѧ фараѡ́нѧ: 
Твои́хъ ст҃ы́хъ воспѣва́ѧ чи́ны, твои́мъ  свѣ́томъ дꙋшѝ мое́й моли́твами си́хъ ѡ҆зари́тисѧ  молю́сѧ: ты́ бо є҆сѝ свѣ́тъ непристꙋ́пный,  невѣ́дѣнїѧ мра́къ ѿгонѧ̀, твои́ми свѣтлостьмѝ,  сло́ве бж҃їй свѣтода́вче хрⷭ҇тѐ. [Два́жды.] 
Ꙗ҆́кѡ возвы́силсѧ є҆сѝ на дре́вѣ, привле́клъ  є҆сѝ къ твоемꙋ̀ позна́нїю ꙗ҆зы́кѡвъ всѐ наслѣ́дїе  влⷣко, и҆ свѣ́томъ оу҆ѧсни́лъ є҆сѝ ст҃ы́ѧ трⷪ҇цы,  а҆пⷭ҇лы ст҃ы́ми твои́ми, и҆́миже мглꙋ̀ пре́лести  ѿгна́лъ є҆сѝ. 
Законоположе́нїемъ твои́мъ хрⷭ҇тѐ,  оу҆вѣщава́еми твоѝ а҆пⷭ҇ли, ꙗ҆̀же на землѝ всѧ̑  благоче́стнѡ ѿри́нꙋша, и҆ свѣ́томъ бл҃года́ти  ѡ҆свѣти́ша всю̀ вселе́ннꙋю сла́внїи, є҆ѵⷢ҇льски тѧ̀  проповѣ́дающе. 
Сла́ва: 
Ра́дꙋющесѧ мꙋ́чєницы, крⷭ҇тъ тво́й взе́мше, и҆  честнꙋ́ю стра́сть неꙋкло́ннѡ подража́юще, мꙋчи́тельскагѡ  не оу҆боѧ́шасѧ преще́нїѧ до́блїи, ни ѻ҆гнѧ̀, ни меча̀,  ни ра́нъ, но нижѐ гла́да, нижѐ сме́рти. (л. сѻ҃и ѡ҆б.) 
И҆ ны́нѣ, бг҃оро́диченъ: 
Намѣ́ренїе мꙋ́жеское дв҃ы, всечи́стаѧ воспрїе́мше  ꙗ҆́вѣ: мꙋ́ченичєскаѧ бо страда̑нїѧ неꙋкло́ннѡ  подража́юще, и҆ ѱало́мски въ слѣ́дъ тебѐ, сн҃ꙋ  твоемꙋ̀ дв҃о, бж҃е́ственнѣ сра́дꙋющесѧ, всецр҃ю̀  приведо́шасѧ. 
Катава́сїѧ: Ѿве́рзꙋ оу҆ста̀ моѧ̀: 
Пѣ́снь г҃. 
І҆рмо́съ: Оу҆твержде́й въ нача́лѣ нб҃са̀  ра́зꙋмомъ, и҆ зе́млю на вода́хъ ѡ҆снова́вый, на ка́мени  мѧ̀ хрⷭ҇тѐ, за́повѣдей твои́хъ оу҆твердѝ, ꙗ҆́кѡ  нѣ́сть ст҃ъ, па́че тебѐ є҆ди́не человѣколю́бче. 
Ѡ҆сꙋжде́нна бы́вша а҆да́ма вкꙋше́нїемъ грѣха̀,  пло́ти твоеѧ̀ спаси́тельною стра́стїю ѡ҆правда́лъ є҆сѝ  хрⷭ҇тѐ: са́мъ бо непови́ненъ сме́ртнагѡ и҆скꙋ́са бы́лъ  є҆сѝ безгрѣ́шне. 
Воскрⷭ҇нїѧ свѣ́тъ возсїѧ̀ сꙋ́щымъ во тмѣ̀, и҆  сѣ́ни сме́ртнѣй сѣдѧ́щымъ, бг҃ъ мо́й і҆и҃съ, и҆  свои́мъ бж҃ество́мъ крѣ́пкаго свѧза́въ, сегѡ̀ сосꙋ́ды  расхи́тилъ є҆́сть. 
Бг҃оро́диченъ: 
Херꙋві̑мъ и҆ серафі̑мъ превы́шши ꙗ҆ви́ласѧ є҆сѝ  бцⷣе: ты́ бо є҆ди́на прїѧ́ла є҆сѝ невмѣсти́маго  бг҃а, въ твое́мъ чре́вѣ нескве́рнаѧ. тѣ́мже тѧ̀  вѣ́рнїи всѝ пѣ́сньми чи́стаѧ оу҆блажа́емъ. 
И҆́нъ. 
І҆рмо́съ: Небе́снагѡ крꙋ́га верхотво́рче: 
Ѿве́ргшагосѧ пре́жде за́повѣди гдⷭ҇и,  и҆зринове́нна мѧ̀ сꙋ́ща ѿ тебѐ сотвори́лъ є҆сѝ, въ  него́же воѡбрази́всѧ, послꙋша́нїю же навы́къ, себѐ па́ки  назда́лъ є҆сѝ распѧ́тїемъ. 
Премꙋ́дростїю всѧ̑ проꙋвѣ́дѣвый гдⷭ҇и, и҆  ра́зꙋмомъ твои́мъ водрꙋзи́вый преиспѡ́днѧѧ, не не  сподо́билъ є҆сѝ (л. сѻ҃ѳ) снизхожде́нїемъ твои́мъ  сло́ве бж҃їй, воскреси́ти є҆́же по ѻ҆́бразꙋ твоемꙋ̀. 
И҆́нъ. І҆рмо́съ: Ты̀ є҆сѝ оу҆твержде́нїе: 
Да́ждь на́мъ по́мощь твои́ми мл҃твами всечи́стаѧ,  прило́ги ѿража́ющи лю́тыхъ ѡ҆бстоѧ́нїй. 
Є҆́ѵѣ прама́тери ты̀ и҆справле́нїе была̀ є҆сѝ,  нача́льника жи́зни мі́рови хрⷭ҇та̀ бцⷣе ро́ждши. 
И҆́нъ. І҆рмо́съ: Оу҆твержде́й въ нача́лѣ  небеса̀: 
Сщ҃е́нствомъ сщ҃е́ннымъ сщ҃е́нницы и҆ па́стырїе  ѡ҆бле́кшесѧ, и҆ то̀ мꙋ́дрственнѡ ѡ҆корми́вше хрⷭ҇тꙋ̀,  досто́йнѡ оу҆краси́ша оу҆чи́тельства сло́во, свы́ше  вои́стиннꙋ ѡ҆богати́вшесѧ. [Два́жды.] 
Оу҆краси́вшесѧ оу҆добре́ньми пе́рвагѡ  добротворе́нїѧ, и҆ ꙗ҆ви́вшесѧ ꙗ҆́кѡ непрелє́стнаѧ  свѣти̑ла, ѡ҆небеси́сте цр҃ковь, хрⷭ҇то́вꙋ ст҃і́и,  ѿи́нꙋдꙋ и҆на́гѡ тꙋ̀ разли́чнѡ оу҆краси́вше.  [Два́жды.] 
Сла́ва: 
Зако́нꙋ повинꙋ́ющесѧ твоемꙋ̀ блаже́нныхъ собо́ри,  многоѻбра́зными добродѣ́тельми просвѣти́вшесѧ:  наслѣ́доваша ѻ҆би́тєли нбⷭ҇ныѧ влⷣко, ра́дꙋющесѧ:  и҆́нꙋю бо и҆́ный, всѝ ты̑ѧ досто́йнѡ и҆спо́лниша. 
Бг҃оро́диченъ: 
Ѿ чре́ва дѣ́вственна, и҆́же ѿ бг҃а бг҃а  сло́ва родила̀ є҆сѝ на́мъ бг҃ома́ти, є҆го́же дв҃ы  чи́стыѧ бг҃олѣ́пнѡ возлюби́ша, и҆ въ слѣ́дъ тебѐ всѧ̑  семꙋ̀ ꙗ҆́вѣ послѣ́доваша. 
Сѣда́ленъ, гла́съ и҃. Подо́бенъ: Премꙋ́дрости  сло́ва: 
Пра̑ѻц҃ъ, ѻ҆ц҃ъ, патрїа̑рхъ, а҆пⷭ҇лъ,  мꙋ́чєникъ, прорѡ́къ, ст҃и́телей, и҆ преподо́бныхъ  твои́хъ, по́стникѡвъ и҆ (л. сѻ҃ѳ ѡ҆б.) пра́ведныхъ же,  и҆ всѧ́кагѡ и҆́мене пи́саннагѡ въ кни́зѣ жи́зни, ст҃ꙋ́ю  па́мѧть соверша́юще хрⷭ҇тѐ бж҃е, всѣ́хъ подвиза́емъ на  моли́твꙋ, молѧ́щесѧ: оу҆мирѝ мі́ръ тво́й тѣ́ми ꙗ҆́кѡ  чл҃вѣколю́бецъ, да всѝ вопїе́мъ тѝ: бж҃е  прославлѧ́емый въ совѣ́тѣ ст҃ы́хъ твои́хъ, ты̀ є҆сѝ  вои́стиннꙋ просла́вивый досто́йнѡ па́мѧть и҆́хъ. 
Сла́ва: то́йже. И҆ ны́нѣ: бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рови, и҆ ѡ҆ставле́нїе дре́внихъ согрѣше́нїй. сегѡ̀  ра́ди вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти, благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. 
І҆рмо́съ: Ты̀ моѧ̀ крѣ́пость гдⷭ҇и, ты̀ моѧ̀ и҆  си́ла, ты̀ мо́й бг҃ъ, ты̀ моѐ ра́дованїе, не ѡ҆ста́вль  нѣ́дра ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ  проро́комъ а҆ввакꙋ́момъ зовꙋ́ ти: си́лѣ твое́й сла́ва  человѣколю́бче. 
Ты̀ врага̀ сꙋ́ща мѧ̀ ѕѣлѡ̀ возлюби́лъ є҆сѝ, ты̀  и҆стоща́нїемъ стра́ннымъ соше́лъ є҆сѝ на зе́млю,  благоꙋтро́бне сп҃се, послѣ́днѧгѡ моегѡ̀ досажде́нїѧ не  ѿве́ргсѧ, и҆ пребы́въ на высотѣ̀ пречи́стыѧ твоеѧ̀  сла́вы, пре́жде безче́ствованнаго просла́вилъ є҆сѝ. 
Кто̀ зрѧ̀ влⷣко, ны́нѣ не оу҆жаса́етсѧ,  стра́стїю сме́рть разрꙋша́емꙋ, крⷭ҇то́мъ бѣжа́щее  тлѣ́нїе, и҆ сме́ртїю а҆́дъ бога́тства и҆стощава́емый,  бж҃е́ственною си́лою тебѐ распѧ́тагѡ; чꙋ́дно дѣ́ло  человѣколю́бче. (л. с҃п) 
Бг҃оро́диченъ: 
Ты̀ вѣ́рныхъ похвала̀ є҆сѝ безневѣ́стнаѧ, ты̀  предста́тельнице, ты̀ и҆ прибѣ́жище хрїстїа́нъ, стѣна̀  и҆ приста́нище: къ сн҃ꙋ бо твоемꙋ̀ мольбы̑ но́сиши  всенепоро́чнаѧ, и҆ спаса́еши ѿ бѣ́дъ, вѣ́рою и҆  любо́вїю бцⷣꙋ чи́стꙋю тебѐ зна́ющыѧ. 
И҆́нъ. 
І҆рмо́съ: Оу҆слы́шахъ гдⷭ҇и: 
На крⷭ҇тѣ́ тѧ пригвозди́ша законопрестꙋ́пныхъ  дѣ́ти, хрⷭ҇тѐ бж҃е: и҆́мже спа́слъ є҆сѝ ꙗ҆́кѡ  бл҃гоꙋтро́бенъ, сла́вѧщыѧ твоѧ̑ страда̑нїѧ. 
Воскре́съ ѿ гро́ба, всѧ̑ совоскреси́лъ є҆сѝ  сꙋ́щыѧ во а҆́де мє́ртвыѧ, и҆ просвѣти́лъ є҆сѝ ꙗ҆́кѡ  благоꙋтро́бенъ, сла́вѧщыѧ твоѐ воскрⷭ҇нїе. 
І҆рмо́съ то́йже. 
Кла́съ возрасти́вшаѧ животво́рный, неѡра́ннаѧ  ни́во, подаю́щаго мі́рови жи́знь, бцⷣе спаса́й пою́щыѧ  тѧ̀. 
Бцⷣꙋ тѧ̀ всечи́стаѧ, просвѣ́щшїисѧ всѝ  проповѣ́дꙋемъ, со́лнце бо пра́вды родила̀ є҆сѝ,  приснодв҃о. 
И҆́нъ. І҆рмо́съ: Ты̀ моѧ̀ крѣ́пость гдⷭ҇и: 
Совокꙋ́пльсѧ собо́ръ ст҃ы́хъ твои́хъ любо́вїю, и҆  тебѐ наслажда́ѧйсѧ, и҆́стиннѡ же и҆ чи́стѡ въ ра́дости,  ли́къ неразрꙋша́емый а҆́гг҃лѡмъ сликꙋ́етъ, ѡ҆ тебѣ̀  всеви́дче, бз҃ѣ всѣ́хъ и҆ гдⷭ҇ѣ. [Два́жды.] 
Ю҆́ношески сла́внїи свѧщенномꙋ́чєницы,  мꙋ́ченическимъ вѣнце́мъ оу҆вѧзо́стесѧ, бг҃одѣ́тельнымъ  пома́занїемъ, є҆́же пе́рвѣе свѧще́нства оу҆кра́шени  пребога́тїи. тѣ́мже сꙋгꙋ́бы вѣнцы̀ досто́йнѡ прїе́мше,  со хрⷭ҇то́мъ вѣ́чнѡ ра́дꙋетесѧ. 
Плотско́е мꙋдрова́нїе всѐ дх҃ꙋ бг҃оно́снїи  вои́стиннꙋ (л. с҃п ѡ҆б.) повинꙋ́сте, по́стнически сегѡ̀  стремлє́нїѧ неꙋдержи́маѧ, посто́мъ оу҆вѧди́вше: и҆  ны́нѣ безстра́стїѧ свѣ́томъ просвѣти́вшесѧ, мзды̀  трꙋдѡ́въ прїѧ́сте. 
Сла́ва: 
Ꙗ҆́кѡ хрⷭ҇та̀ мꙋ́чєницы первомꙋ́ченика, мꙋ̑ки  ѕѣлѡ̀ претерпѣ́сте, терпѣли́вѡ же и҆ до́блественнѣ,  ꙗ҆́кѡ въ чꙋжди́хъ страда́льчествꙋюще тѣлесѣ́хъ  сла́внїи, и҆ ны́нѣ црⷭ҇твїѧ наслѣ̑дницы показа́вшесѧ,  вѣ̑рнымъ и҆сцѣлє́нїѧ и҆сточа́ете. 
И҆ ны́нѣ, бг҃оро́диченъ: 
Невѣ́ста бж҃їѧ была̀ є҆сѝ бг҃ороди́тельнице,  сего́ бо сло́во превѣ́чное, тѣле́снѣ родила̀ є҆сѝ  на́мъ: въ не́мже и҆ жєны̀ свѧ́тѡ пожи́вше, и҆  страда́льчествы всеразли́чными тобо́ю оу҆краси́вшесѧ,  прама́тернее паде́нїе и҆спра́виша. 
Пѣ́снь є҃. 
І҆рмо́съ: Вскꙋ́ю мѧ̀ ѿри́нꙋлъ є҆сѝ ѿ лица̀  твоегѡ̀ свѣ́те незаходи́мый, и҆ покры́ла мѧ̀ є҆́сть  чꙋжда́ѧ тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Ѡ҆дѣ́ѧтисѧ претерпѣ́лъ є҆сѝ въ багрѧни́цꙋ,  пре́жде стра́сти твоеѧ̀ сп҃се, порꙋга́емь, первозда́ннагѡ  покрыва́ѧ без̾ѻбра́зное ѡ҆бнаже́нїе, и҆ на́гъ  пригвозди́лсѧ є҆сѝ на крⷭ҇тѣ̀ пло́тїю, совлача́ѧ  хрⷭ҇тѐ ри́зꙋ оу҆мерщвле́нїѧ. 
Ѿ пе́рсти сме́ртныѧ, ты̀ па́дшее моѐ па́ки  назда́лъ є҆сѝ сꙋщество̀ воскре́съ, и҆ нестарѣ́ющеесѧ  хрⷭ҇тѐ оу҆стро́илъ є҆сѝ, ꙗ҆ви́въ па́ки ꙗ҆́коже  црⷭ҇кїй ѻ҆́бразъ, нетлѣ́нїѧ жи́знь блиста́ющъ. 
Бг҃оро́диченъ: 
Мт҃рнее дерзнове́нїе, є҆́же къ сн҃ꙋ твоемꙋ̀  и҆мꙋ́щи (л. сп҃а) всечи́стаѧ, сро́днагѡ промышле́нїѧ  є҆́же ѡ҆ на́съ не пре́зри, мо́лимсѧ, ꙗ҆́кѡ тебѐ и҆  є҆ди́нꙋ хрⷭ҇тїа́не ко влⷣцѣ, ѡ҆чище́нїе ми́лостивно  предлага́емъ. 
И҆́нъ. 
І҆рмо́съ: Просвѣтѝ на́съ: 
Наста́ви на́съ си́лою крⷭ҇та̀ твоегѡ̀ хрⷭ҇тѐ:  тѣ́мъ бо тебѣ̀ припа́даемъ, ми́ръ пода́ждь на́мъ  человѣколю́бче. 
Ѡ҆кормѝ живо́тъ на́шъ, ꙗ҆́кѡ пребл҃гі́й,  пою́щихъ твоѐ воста́нїе, и҆ ми́ръ пода́ждь на́мъ  человѣколю́бче. 
И҆́нъ. 
І҆рмо́съ: Оу҆́тренююще вопїе́мъ тѝ: 
Оу҆толѝ нестерпи́мꙋю бꙋ́рю страсте́й мои́хъ,  ꙗ҆́же бг҃а ро́ждшаѧ, ѡ҆корми́телѧ и҆ гдⷭ҇а. 
Слꙋ́жатъ рождествꙋ̀ твоемꙋ̀ пречи́стаѧ бцⷣе,  а҆́гг҃льстїи чи́нове и҆ человѣ́кѡвъ собра́нїе. 
И҆́нъ. І҆рмо́съ: Вскꙋ́ю мѧ̀ ѿри́нꙋлъ є҆сѝ: 
Предзрѣ́ти, ꙗ҆́коже проро́цы бж҃е́ственнїи,  хотѧ̑щаѧ бы́ти сподо́бистесѧ, и҆ возжелѣ́сте благоро́дїю  дꙋшѝ ѡ҆чи́ститисѧ житїе́мъ чи́стымъ, ѽ бг҃оно́снїи,  просвѣща́еми си́лою дꙋхо́вною. [Два́жды.] 
Ли́къ ст҃ы́хъ ны́нѣ свѣ́титсѧ бжⷭ҇твенными  дарова́ньми, и҆̀же пре́жде зако́на всѝ патрїа́рси,  проро́цы, а҆пⷭ҇ли, и҆ мꙋ́чєникъ собо́ри, и҆ по́стникѡвъ,  и҆ оу҆чи́телей, и҆ пра́ведныхъ, со свѧщенномꙋ́ченики.  [Два́жды.] 
Сла́ва: 
Свѣтѧ́щеесѧ зрѧ́ще твои́хъ ст҃ы́хъ дне́сь  собра́нїе, твое́ю сп҃се свѣ́тлостїю, и҆ свѣща́ми  неꙋгаса́емыми благода́ти, твоѐ бж҃е́ственное бога́тство  благи́хъ и҆ и҆з̾ѡби́лїе воспѣва́емъ непреста́ннѡ  человѣколю́бче. (л. сп҃а ѡ҆б.) 
Бг҃оро́диченъ: 
Преди́вное твоѐ ржⷭ҇тво̀ возлюби́вше жєны̀  пречестны̑ѧ, кра̑снаѧ житїѧ̀ нивочто́же вмѣни́ша  всечи́стаѧ, є҆гѡ̀ є҆ди́ни рачи́тельнѡ жела́юще  свѣ́тлости и҆ бж҃е́ственнагѡ ѡ҆сїѧ́нїѧ. 
Пѣ́снь ѕ҃. 
І҆рмо́съ: Ѡ҆чи́сти мѧ̀ сп҃се, мнѡ́га бо  беззакѡ́нїѧ моѧ̑, и҆ и҆з̾ глꙋбины̀ ѕѡ́лъ возведѝ,  молю́сѧ: къ тебѣ́ бо возопи́хъ, и҆ оу҆слы́ши мѧ̀ бж҃е  спасе́нїѧ моегѡ̀. 
Дре́вомъ крѣ́пкѡ низложи́ мѧ началоѕло́бный: ты́  же хрⷭ҇тѐ, возне́ссѧ на крⷭ҇тѣ̀, крѣпча́е низложи́лъ  є҆сѝ, посрами́въ сего̀, па́дшаго же воскреси́лъ є҆сѝ. 
Ты̀ оу҆ще́дрилъ є҆сѝ сїѡ́на, возсїѧ́вый ѿ  гро́ба, но́ваго вмѣ́стѡ ве́тхагѡ соверши́въ, ꙗ҆́кѡ  благоꙋтро́бенъ, бж҃е́ственною твое́ю кро́вїю: и҆ ны́нѣ  ца́рствꙋеши въ не́мъ во вѣ́ки хрⷭ҇тѐ. 
Бг҃оро́диченъ: 
Да и҆зба́вимсѧ ѿ лю́тыхъ прегрѣше́нїй мольба́ми  твои́ми бг҃ороди́тельнице чи́стаѧ, и҆ да оу҆лꙋчи́мъ  пречⷭ҇таѧ, бж҃е́ственное сїѧ́нїе, и҆з̾ тебѐ  неизрече́ннѡ воплоще́ннагѡ сн҃а бж҃їѧ. 
И҆́нъ. І҆рмо́съ: Моли́твꙋ пролїю̀ ко гдⷭ҇ꙋ: 
Дла̑ни на крⷭ҇тѣ̀ распросте́рлъ є҆сѝ,  и҆сцѣлѧ́ѧй неꙋдержа́ннѡ просте́ртꙋю во є҆де́мѣ рꙋ́кꙋ  первозда́ннагѡ, и҆ твое́ю во́лею же́лчи вкꙋси́лъ, и҆  спа́слъ є҆сѝ хрⷭ҇тѐ, ꙗ҆́кѡ си́ленъ, сла́вѧщыѧ твоѧ̀  страда̑нїѧ. 
Сме́рти и҆зба́витель вкꙋсѝ дре́внѧгѡ ѡ҆сꙋжде́нїѧ,  ꙗ҆́кѡ да и҆ тлѣ́нїѧ ца́рство разрꙋши́тъ: и҆ во а҆́дскаѧ  сше́дъ воскресѝ, и҆ спасѐ ꙗ҆́кѡ си́ленъ пою́щыѧ є҆гѡ̀  воскресе́нїе. (л. сп҃в) 
И҆́нъ. І҆рмо́съ: Ри́зꙋ мнѣ̀ пода́ждь свѣ́тлꙋ: 
Хра́мъ тѧ̀ бж҃їй и҆ кївѡ́тъ, и҆ черто́гъ  ѡ҆дꙋшевле́нный, и҆ две́рь нбⷭ҇нꙋю, бцⷣе, вѣ́рнїи  возвѣща́емъ. 
Тре́бищємъ разрꙋши́тель, ꙗ҆́кѡ бг҃ъ, бы́вшее  ржⷭ҇тво̀ твоѐ мр҃і́е бг҃оневѣ́сто, покланѧ́емо є҆́сть  со ѻ҆ц҃е́мъ и҆ дх҃омъ. 
И҆́нъ. І҆рмо́съ: Ѡ҆чи́сти мѧ̀ сп҃се: 
Ꙗ҆́кѡ честны́й и҆збра́нный, положе́нный ка́мень  краеꙋго́льный, ст҃і́и въ сїѡ́нѣ ѡ҆брѣ́тше тѧ̀ влⷣко,  ѡ҆снова́нїе непоколеби́мое, и҆збра́нное ка́менїе себѐ  назда́ша. [Два́жды.] 
Пронзє́ннымъ твои́мъ ре́брѡмъ, ка̑пли кро́ве  и҆ска́паша, съ водо́ю бг҃одѣ́тельнѡ, мі́ръ ѡ҆бнови́ша,  и҆ бж҃е́ственный собо́ръ ст҃ы́хъ всѣ́хъ бл҃годѣ́телю  призда́ша. [Два́жды.] 
Сла́ва: 
Пое́мъ всеблагоче́стнѡ мꙋ́чєникъ ѻ҆́блакъ  бж҃е́ственный, благода́тїю просвѣще́нный, и҆ возсїѧ́вшїй  свѣтлѣ́е багрѧни́цею кро́ве, и҆ червлени́цею и҆́хъ  тве́рдагѡ страда́нїѧ. 
Бг҃оро́диченъ: 
Мт҃рь всеи́стиннꙋю бж҃їю тѧ̀ всѝ зна́емъ, є҆́юже  є҆стество̀ же́нское и҆зба́вльшеесѧ, всенепоро́чнаѧ, ѡ҆  хрⷭ҇тѣ̀ предпострада̀, добродѣ́тели же всѧ́кїѧ  бл҃гоче́стнѡ бы́сть и҆спо́лнено. 
Конда́къ, гла́съ и҃: 
Ꙗ҆́кѡ нача́тки є҆стества̀, насади́телю тва́ри,  вселе́ннаѧ прино́ситъ тѝ гдⷭ҇и бг҃онѡ́сныѧ мꙋ́ченики.  тѣ́хъ моли́твами въ ми́рѣ глꙋбо́цѣ цр҃ковь твою̀,  жи́тельство твоѐ, бцⷣею соблюдѝ многоми́лостиве. 
І҆́косъ: 
И҆́же по все́й землѝ мꙋ́чившїисѧ, и҆ на нб҃са̀  (л. сп҃в ѡ҆б.) пресели́вшїисѧ, и҆̀же стрⷭ҇ти хрⷭ҇то́вы  подража́вшїи, и҆ стра̑сти на́шѧ ѿе́млющїи, здѣ̀ дне́сь  собира́ютсѧ, перворожде́нныхъ показꙋ́юще цр҃ковь, ꙗ҆́кѡ  го́рнїѧ ѻ҆́бразъ содержа́щꙋ, и҆ хрⷭ҇тꙋ̀ вопїю́щꙋ: бг҃ъ  мо́й є҆сѝ ты̀, бцⷣею соблюди́ мѧ, многомлⷭ҇тиве. 
И҆ чте́мъ про́логъ. 
Сѷнаѯа́рь въ недѣ́лю всѣ́хъ ст҃ы́хъ. 
Стїхѝ: Гдⷭ҇а моегѡ̀ всѧ̀ пою̀ дрꙋ́ги: 
А҆́ще же кто̀ хотѧ̀ ко всѣ́мъ да и҆́детъ. 
Въ то́йже де́нь въ недѣ́лю по пѧтдесѧ́тницѣ,  и҆̀же повсю́дꙋ вселе́нныѧ, во а҆сі́и, лѷві́и и҆  є҆ѵрѡ́пїи, сѣ́верѣ же и҆ ю҆́зѣ, ст҃ы́хъ всѣ́хъ  пра́здникъ пра́зднꙋемъ: є҆го́же оу҆́бѡ по всест҃а́гѡ  дх҃а соше́ствїи бж҃е́ственнїи ѻ҆тцы̀ на́ши оу҆зако́ниша  соверша́ти, а҆́ки бы ѻ҆́бразъ нѣ́кїй показꙋ́юще, ꙗ҆́кѡ  всест҃а́гѡ дх҃а прише́ствїе, сицева̑ѧ а҆пⷭ҇лы  дѣ́йствова, ѡ҆свѧти́вшее и҆ оу҆премꙋ́дрившее и҆̀же ѿ  на́шегѡ смѣше́нїѧ, въ наполне́нїе ѿпа́дшагѡ ѻ҆́нагѡ  чи́на а҆́гг҃льскагѡ, си́хъ оу҆ста́вившее, и҆ бг҃ꙋ  хрⷭ҇то́мъ приве́дшее. ѻ҆́вѣхъ оу҆́бѡ мꙋче́нїемъ и҆  кро́вїю, ѻ҆́вѣхъ же добродѣ́тельнымъ житїе́мъ и҆  пребыва́нїемъ, и҆ ꙗ҆̀же па́че є҆стества̀ содѣ́ловаетъ.  Схо́дитъ оу҆́бѡ дх҃ъ ст҃ы́й въ ви́дѣ ѻ҆гнѧ̀,  є҆стество́мъ го́рнѣйшее и҆мѣ́ѧй преложе́нїе:  восхо́дитъ же къ гѡ́рнимъ пе́рсть, є҆стество́мъ до́лꙋ  прело́жна сꙋ́щи, и҆ на́ше смѣше́нїе, пре́жде вма́лѣ  оу҆́бѡ прїѧ́таѧ, и҆ ѡ҆боже́ннаѧ бг҃омъ сло́вомъ пло́ть,  вознесе́ннаѧ, и҆ ѡ҆деснꙋ́ю ѻ҆́ч҃и сла́вы сѣ́дшаѧ.  Ны́нѣ же и҆ всѣ́хъ влече́тъ хотѧ́щихъ, ꙗ҆́кѡ  ѡ҆бѣтова́нїе, ꙗ҆́коже бг҃ꙋ сло́вꙋ показꙋ́ющꙋ  примире́нїѧ дѣла̀, и҆ нѣ́кїй намѣ́ренный коне́цъ,  є҆́же къ на́мъ пло́тїю прише́ствїѧ є҆гѡ̀ и҆ смотре́нїѧ,  ꙗ҆́коже дре́вле ѿринове́нныѧ въ соедине́нїе и҆  дрꙋ́жество приво́дитъ бж҃їе, незна́ющыѧ ѿ ꙗ҆зы̑къ  лю́ди, человѣ́ческагѡ є҆стества̀ а҆́ки нѣ̑кїѧ нача́тки  приносѧ́щагѡ бг҃ꙋ, и҆̀же въ не́мъ разли́чнѡ  бл҃гоискꙋси́вшихсѧ. По є҆ди́номꙋ оу҆́бѡ ѻ҆́бразꙋ,  си́це всѣ́хъ ст҃ы́хъ пра́зднꙋемъ пра́здникъ: по второ́мꙋ  же, поне́же мно́зи оу҆́бѡ бг҃ꙋ (л. сп҃г) бл҃гоꙋгоди́ша  добродѣ́тели ра́ди кра́йнїѧ, и҆ и҆ноѻбра́знѡ  без̾имени́тїи ѿ человѣ̑къ бы́ша: и҆лѝ и҆ за нѣ̑каѧ  не́гли человѣ́чєскаѧ, мно́гꙋ же ѻ҆ба́че сла́вꙋ ѿ  бг҃а и҆мꙋ́ще. И҆лѝ ꙗ҆́кѡ мно́зи оу҆́бѡ по хрⷭ҇тѣ̀  жи́тельствоваша во і҆нді́и, и҆ є҆гѵ́птѣ, и҆ а҆раві́и,  междорѣ́чїи же и҆ фрѷгі́и, и҆ и҆́же вы́ше є҆ѵѯі́на  мо́рѧ: є҆ще́ же и҆ во все́мъ за́падѣ, да́же и҆ до  самѣ́хъ вретані́йскихъ ѻ҆стровѡ́въ, и҆ про́стѡ рещѝ,  въ восто́цѣ и҆ за́падѣ. Не бѧ́ше же подо́бно си́хъ  всѣ́хъ ꙗ҆́коже подоба́етъ почестѝ, ра́ди  безчи́сльства, ꙗ҆́коже цр҃ко́вный прїѧ́тъ ѻ҆бы́чай: да  оу҆́бѡ є҆́же ѿ ѻ҆́нѣхъ всѣ́хъ по́мощь прїи́мемъ,  и҆дѣ́же кто̀ на землѝ бг҃ꙋ благоꙋгодѝ. И҆на́кѡ же: и҆  бꙋ́дꙋщихъ ра́ди, не́гли ст҃ы́хъ всѣ́хъ пра́здникъ  бж҃е́ственнїи ѻ҆ц҃ы̀ пра́здновати оу҆зако́ниша: всѣ́хъ  же, и҆́же пре́жде и҆ по́слѣжде, ꙗ҆вле́нныхъ же и҆  неѧвле́нныхъ, во є҆ли́цѣхъ дх҃ъ ст҃ы́й всели́выйсѧ  ѡ҆ст҃ѝ, почита́юще и҆ своспрїе́млюще. И҆лѝ и҆ тре́тїе,  подоба́ше по ча́сти на кі́йждо де́нь пра́зднꙋємыѧ  ст҃ы̑ѧ, и҆ во є҆ди́нъ собра́ти де́нь да ꙗ҆ви́тсѧ,  ꙗ҆́кѡ ѡ҆ є҆ди́номъ хрⷭ҇тѣ̀ подвиза́шасѧ, и҆ всѝ  то́жде добродѣ́тели теко́ша по́прище. И҆ та́кѡ всѝ  ꙗ҆́кѡ є҆ди́нагѡ бг҃а рабѝ досто́йнѡ вѣнча́ни бы́ша,  цр҃ковь сі́и соста́виша, го́рнїй мі́ръ вознаполнѧ́юще,  поѡщрѧ́юще же и҆ на́съ ра́вный по́двигъ си́мъ твори́ти,  разли́ченъ сꙋ́щъ и҆ многови́денъ, къ по є҆ли́кꙋ же  ко́ждо и҆́мать си̑лы, всѣ́мъ оу҆се́рдїемъ тща́тисѧ.  Си̑мъ оу҆́бѡ, и҆̀же ѿ вѣ́ка ст҃ы̑мъ всѣ̑мъ, ле́въ  приснопа́мѧтный и҆ премꙋ́дрый ца́рь хра́мъ преве́лїй и҆  предо́брый созда̀, бли́зꙋ же є҆́сть се́й ст҃ы́хъ а҆пⷭ҇лъ  хра́ма внꙋ́трь кѡнстанті́нѧ гра́да: пре́жде оу҆́бѡ,  ꙗ҆́коже глаго́лютъ, ѳеофа́нѣ женѣ̀ є҆гѡ̀ пе́рвѣе  сегѡ̀ созида́ѧй, оу҆годи́вшей бг҃ꙋ въ коне́цъ. И҆ є҆́же  пресла́вное посредѣ̀ мо́лвъ и҆ ца́рствїй внꙋ́трь: и҆  поне́же прїѡбщѝ намѣ́ренїе своѐ цр҃кви, не ѡ҆брѣ́те  є҆ѧ̀ покоре́нныѧ во́ли свое́й, нижѐ восхотѣ̀  мꙋдрова́нїѧ є҆гѡ̀, глаго́лющи: ꙗ҆́кѡ не лѣ́по є҆́сть  ѻ҆́нꙋ, ꙗ҆́же вчера̀ неда́внѡ растлѣва́шесѧ ца́рскимъ  мечта́нїемъ, и҆ пи́щею, внеза́пꙋ почита́ти толи́кѡ,  ꙗ҆́коже созида́ти є҆́й сицевы́й хра́мъ великолѣ́пный,  и҆ и҆зрѧ́дный, и҆ нижѐ вре́мѧ даѧ́ше є҆̀, а҆́ще и҆  благоꙋгодѝ бг҃ꙋ. Тогда̀ премꙋ́дрѣйшїй цр҃ь собо́рнымъ  хотѣ́нїемъ всеѧ̀ цр҃кве, вели́кїй (л. сп҃г ѡ҆б.) хра́мъ,  и҆́же созда̀, посвѧтѝ всѣ́мъ ст҃ы̑мъ вселе́нныѧ,  глаго́лѧ: а҆́ще и҆ ѳеофа́на є҆́сть свѧта̀, да  сопричте́тсѧ со всѣ́ми ст҃ы́ми. И҆ сегѡ̀ ра́ди а҆́зъ  мню̀, ꙗ҆́кѡ ѿсе́лѣ прїѧ́тъ нача́ло пра́здноватисѧ  се́й пра́здникъ, внегда̀ бѧ́ше и҆ пре́жде. Сегѡ̀ ра́ди  положи́ша и҆̀ послѣдѝ всѣ́хъ пра́здникѡвъ, ѻ҆́крестъ  всѧ̑ пра́здники лѣ́та состѧга́ѧй, и҆ заключа́ѧй а҆́ки  ѡ҆гражде́нїемъ. Занѐ цр҃ко́вное оу҆ставле́нїе и҆  благочи́нїе, а҆́ще и҆ пре́жде мно́гагѡ нача́сѧ, и҆  пома́лѣ прихожда́ше въ до́брое оу҆ставле́нїе, ꙗ҆́коже  подоба́ше: но во днѝ сегѡ̀ цр҃ѧ̀ оу҆ста́виша въ  соверше́нное, и҆ и҆з̾ѡбрази́ша чи́номъ, и҆́же дне́сь  є҆́сть. Трїѡ́дь оу҆́бѡ, вкра́тцѣ рещѝ, ѡ҆бдержи́тъ  внꙋ́трь съ вели́кимъ прилѣжа́нїемъ, є҆ли̑ка бг҃ъ  сотворѝ на́съ ра́ди неизрече́нными словесы̀. Паде́нїе  дїа́воле съ нб҃сѐ, пе́рвою при́тчею и҆згна́нїе  а҆да́мово, и҆ престꙋпле́нїе: є҆́же на́съ ра́ди бг҃а  сло́ва смотре́нїе всѐ, и҆ ка́кѡ на небеса̀ ст҃ы́мъ  дх҃омъ па́ки взыдо́хомъ, и҆ и҆спа́дшїй ѻ҆́ный чи́нъ  и҆спо́лнихомъ, є҆́же ст҃ы́ми всѣ́ми познава́етсѧ.  Вѣ́домо же бꙋ́ди, ꙗ҆́кѡ всѧ̑ ны́нѣ пра́зднꙋемъ,  є҆ли̑ка благода́тнѡ ѡ҆свѧтѝ дх҃ъ ст҃ы́й: глаго́лю  оу҆́бѡ высоча́йшыѧ и҆ ѡ҆свѧща́тєльныѧ оу҆мы̀, девѧтѝ  ꙗ҆́вѣ чинѡ́въ: Пра́ѻц҃ы и҆ патрїа́рхи, проро́ки и҆  сщ҃є́нныѧ а҆пⷭ҇лы, мꙋ́ченики и҆ свѧщеннонача́льники,  свѧщенномꙋ́ченики и҆ прпⷣбномꙋ́ченики, прпⷣбныѧ и҆  пра́вєдныѧ, и҆ всѧ̀ ст҃ы́хъ же́нъ ликова̑нїѧ, и҆ и҆ны́ѧ  всѧ̀ без̾имени́тыѧ ст҃ы̑ѧ, съ ни́миже да бꙋ́дꙋтъ и҆  хотѧ́щїи бы́ти. Пре́жде же всѣ́хъ, и҆ во всѣ́хъ, и҆ со  всѣ́ми, ст҃ы́хъ ст҃ꙋ́ю, прест҃ꙋ́ю, и҆ тѣ́хъ  пребезсравни́тельнѡ лꙋ́чшꙋю а҆́гг҃льскихъ чинѡ́въ,  гпⷭ҇жꙋ̀ на́шꙋ и҆ влⷣчцꙋ, бцⷣꙋ мр҃і́ю приснодв҃ꙋ:  є҆ѧ́же мл҃твами хрⷭ҇тѐ бж҃е, и҆ всѣ́хъ ѿ вѣ́ка  ст҃ы́хъ твои́хъ, поми́лꙋй и҆ спасѝ на́съ, ꙗ҆́кѡ  є҆ди́нъ бла́гъ и҆ чл҃вѣколю́бецъ. 
Пѣ́снь з҃. 
І҆рмо́съ: Бж҃їѧ снизхожде́нїѧ ѻ҆́гнь  оу҆стыдѣ́сѧ въ вавѷлѡ́нѣ и҆ногда̀. сегѡ̀ ра́ди  ѻ҆́троцы въ пещѝ, ра́дованною ного́ю ꙗ҆́кѡ во  цвѣ́тницѣ ликꙋ́юще, поѧ́хꙋ: благослове́нъ є҆сѝ бж҃е  ѻ҆ц҃ъ на́шихъ. (л. сп҃д) 
Сла́вное и҆стоща́нїе, бжⷭ҇твенное бога́тство  твоеѧ̀ нищеты̀ хрⷭ҇тѐ, оу҆дивлѧ́етъ а҆́гг҃лы, на  крⷭ҇тѣ̀ зрѧ́щыѧ тѧ̀ пригвожда́ема, за є҆́же спастѝ  вѣ́рою зовꙋ́щыѧ: благослове́нъ бг҃ъ ѻ҆ц҃ъ на́шихъ. 
Бж҃е́ственнымъ твои́мъ соше́ствїемъ свѣ́та  и҆спо́лнилъ є҆сѝ преиспѡ́днѧѧ, и҆ тма̀ прогна́на бы́сть  пре́жде гонѧ́щаѧ: ѿѻнꙋ́дꙋже воскресо́ша и҆̀же ѿ  вѣ́ка ю҆́зницы, зовꙋ́ще: благослове́нъ бг҃ъ ѻ҆ц҃ъ  на́шихъ. 
Трⷪ҇ченъ. 
Всѣ́хъ оу҆́бѡ гдⷭ҇а, є҆ди́наго же є҆ди́номꙋ  є҆диноро́дномꙋ сн҃ꙋ правосла́внѡ ѻ҆ц҃а̀ бг҃осло́вѧще,  тѧ̀ возвѣща́емъ, и҆ є҆ди́наго вѣ́дѧще ѿ тебѐ  и҆сходѧ́ща дх҃а пра́ваго, соесте́ственна и҆  соприсносꙋ́щна. 
И҆́нъ. І҆рмо́съ: Ѿ і҆ꙋде́и: 
Спасе́нїе содѣ́лалъ є҆сѝ посредѣ̀ вселе́нныѧ,  проро́чески бж҃е: на дре́во бо вознесе́нъ бы́въ, всѧ̑  призва́лъ є҆сѝ вѣ́рою зовꙋ́щыѧ: ѻ҆ц҃ъ на́шихъ бж҃е  благослове́нъ є҆сѝ. 
Воскре́съ ѿ гро́ба ꙗ҆́коже ѿ сна̀ ще́дре,  всѣ́хъ и҆зба́вилъ є҆сѝ ѿ тлѝ, тва́рь же  оу҆вѣрѧ́етсѧ а҆пⷭ҇лы проповѣ́дающими воста́нїе:  ѻ҆ц҃є́въ бж҃е благослове́нъ є҆сѝ. 
І҆рмо́съ то́йже. 
Ѿ дѣ́вственнагѡ ложесна̀ вопло́щсѧ, ꙗ҆ви́лсѧ  є҆сѝ на спасе́нїе на́ше. тѣ́мже твою̀ мт҃рь вѣ́дѧще  бцⷣꙋ, благода́рственнѡ зове́мъ: ѻ҆ц҃є́въ бж҃е  благослове́нъ є҆сѝ. 
Же́злъ прорасти́ла є҆сѝ дв҃о ѿ ко́рене  і҆ессе́ова, всеблаже́ннаѧ, пло́дъ цвѣтоносѧ́щїй  спаси́тельный, вѣ́рою сн҃ꙋ твоемꙋ̀ зовꙋ́щымъ: ѻ҆ц҃є́въ  бж҃е благослове́нъ є҆сѝ. (л. сп҃д ѡ҆б.) 
И҆́нъ. І҆рмо́съ: Бж҃їѧ снисхожде́нїѧ: 
Ст҃ы́хъ чи́нове, во ст҃ы́хъ почива́ющаго немо́лчнѡ  пою́ще, сла́дости бж҃е́ственныѧ ны́нѣ наслажда́ютсѧ, и҆  ра́дꙋющесѧ ликꙋ́ютъ пою́ще: благослове́нъ бг҃ъ ѻ҆ц҃ъ  на́шихъ. 
Бжⷭ҇твенными сїѧ́ньми трисо́лнечнагѡ  свѣтопроли́тїѧ, че́стнѣ ст҃ы́хъ собо́ри ѡ҆сїѧ́вшесѧ,  є҆ди́ницꙋ тричи́сленнꙋю бг҃осло́вѧтъ, ѻ҆ц҃а̀  безнача́льна, и҆ сн҃а бл҃гоче́стнѡ, и҆ дх҃а ст҃а́го. 
Неизрече́нною сла́вою твое́ю, є҆гда̀ ꙗ҆ви́шисѧ  бж҃е посредѣ̀ богѡ́въ, достѡ́йнаѧ подаѧ̀, и҆ да́ры  раздаѧ̀, и҆ вѣнцы̀ даѧ̀, тогда̀ сп҃се сподо́би пѣ́ти  тебѣ̀: благослове́нъ бг҃ъ ѻ҆ц҃ъ на́шихъ. 
Сла́ва: 
Ра́дꙋющесѧ пои́мъ ст҃ы́хъ всѣ́хъ собо́ръ,  ѿвсю́дꙋ собра́вшихсѧ, и҆ ро́ды вкꙋ́пѣ и҆ достѡ́инства,  и҆ жи́тєльства и҆ съ ни́ми пое́мъ: благослове́нъ бг҃ъ  ѻ҆ц҃ъ на́шихъ. 
И҆ ны́нѣ: бг҃оро́диченъ: 
Мр҃і́ю пречⷭ҇тꙋю, и҆ прест҃ꙋ́ю бг҃ороди́тельницꙋ,  ѻ҆трокови̑цы всѧ̑, ли́къ бж҃е́ственный кꙋ́пнѡ  соста́вивше, велегла́снѡ ра́дꙋющесѧ возопі́йте: ра́дꙋйсѧ,  ра́дости и҆сто́чникъ на́мъ и҆сточа́ющаѧ. 
Пѣ́снь и҃. 
І҆рмо́съ: Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ: си́лою же лꙋ́чшею  спасе́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы бл҃гослови́те, свѧще́нницы воспо́йте, лю́дїе  превозноси́те во всѧ̀ вѣ́ки. 
І҆и҃сова бж҃ества̀ пребж҃е́ственнаѧ си́ла въ на́съ  бг҃олѣ́пнѡ (л. сп҃є) возсїѧ́ла є҆́сть: пло́тїю бо  вкꙋ́шь за всѣ́хъ сме́рть кре́стнꙋю, разрꙋшѝ а҆́довꙋ  крѣ́пость. є҆го́же непреста́ннѡ ѻ҆́троцы  бл҃гослови́те, свѧще́нницы воспо́йте, лю́дїе  превозноси́те во всѧ̀ вѣ́ки. 
Распны́йсѧ воста̀, великовы́йный падѐ, пады́й и҆  сокрꙋше́нный и҆спра́висѧ, тлѧ̀ ѿве́ржена бы́сть и҆  нетлѣ́нїе процвѣтѐ: жи́знїю бо ме́ртвенное поже́рто  бы́сть. ѻ҆́троцы бл҃гослови́те, свѧще́нницы воспо́йте,  лю́дїе превозноси́те во всѧ̀ вѣ́ки. 
Трⷪ҇ченъ: 
Трисвѣ́тлое бж҃ество̀, во є҆ди́ной сїѧ́ющее  зарѝ, ѿ є҆ди́нагѡ трїѷпоста́снагѡ є҆стества̀,  роди́телѧ безнача́льна, є҆диноесте́ственно же сло́во  ѻ҆ц҃ꙋ̀, и҆ сца́рствꙋющаго є҆диносꙋ́щнаго дх҃а,  ѻ҆́троцы бл҃гослови́те, свѧще́нницы воспо́йте, лю́дїе  превозноси́те во всѧ̀ вѣ́ки. 
И҆́нъ. І҆рмо́съ: Побѣди́тели мꙋчи́телѧ: 
На дре́вѣ рꙋ́цѣ мнѣ̀ просте́рша, ѡ҆бнаже́ннаго  мѧ̀ призыва́юща, свое́ю благоѻбра́зною согрѣ́ѧти  нагото́ю, благослови́те всѧ̀ дѣла̀ гдⷭ҇а, и҆  превозноси́те є҆го̀ во вѣ́ки. 
И҆з̾ преиспо́днѧгѡ а҆́да возне́сша мѧ̀ па́дшаго,  и҆ высокопресто́льною сла́вою роди́телѧ поче́тшаго,  бл҃гослови́те всѧ̀ дѣла̀ гдⷭ҇а, и҆ превозноси́те є҆го̀  во вѣ́ки. 
И҆́нъ. 
І҆рмо́съ: Цр҃ѧ̀ нбⷭ҇наго: 
Сопроти́вныхъ разжжє́нныѧ и҆ пламенови̑дныѧ на  на́съ оу҆гасѝ стрѣ́лы, ꙗ҆́кѡ да пое́мъ тѧ̀ чⷭ҇таѧ, во  всѧ̀ вѣ́ки. 
Преесте́ственнѣ содѣ́телѧ и҆ сп҃са, бг҃а сло́ва  родила̀ є҆сѝ дв҃о: тѣ́мже тѧ̀ пое́мъ во всѧ̀ вѣ́ки.  (л. сп҃є ѡ҆б.) 
И҆́нъ. 
І҆рмо́съ: Седмери́цею пе́щь: 
Ра́дꙋйтесѧ мꙋ́чєницы, проро́цы, а҆по́столи,  свѧщенномꙋ́чєникъ честны́й собо́ре: пра́ведныхъ,  преподо́бныхъ же и҆ оу҆чи́телей бж҃е́ственный ли́че, съ  мѷроно́сицами жена́ми сладкопою́ще: ѻ҆́троцы  благослови́те, свѧще́нницы воспо́йте, лю́дїе  превозноси́те во всѧ̀ вѣ́ки. 
Ꙗ҆́же па́че оу҆ма̀ свѣ́тлостїю, насыща́еми  ст҃і́и бжⷭ҇твеннагѡ весе́лїѧ, и҆ ра́дости и҆сполнѧ́еми,  бо́зи быва́ете, къ бг҃ꙋ приближе́нїемъ, бг҃одѣ́тєльнымъ  свѣ́тлостємъ ѡ҆бща́ющесѧ, и҆ сла́вы неизрече́нныѧ  просвѣти́вшесѧ лꙋча́ми, хрⷭ҇та̀ превозноси́те во всѧ̀  вѣ́ки. 
Бл҃гослови́мъ ѻ҆ц҃а̀, и҆ сн҃а, и҆ ст҃а́го дх҃а,  гдⷭ҇а. 
Ꙗ҆ви́вшесѧ ст҃і́и ꙗ҆́кѡ ѕвѣ́зды многосвѣ̑тлыѧ,  цр҃ко́вное нб҃о оу҆ѧснѧ́ете разли́чными дарова́ньми и҆  разли́чными добро́тами, въ пра́вдѣ, цѣломꙋ́дрїи,  мꙋ́жествѣ, ра́зꙋмѣ: влⷣкꙋ свѧще́нницы воспо́йте,  лю́дїе превозноси́те во всѧ̀ вѣ́ки. 
И҆ ны́нѣ: 
Съ весе́лїемъ всѧ̑ жєны̀ бг҃омꙋ̑дрыѧ,  сконча́вшыѧсѧ, пою́тъ дх҃омъ дв҃ꙋ пречи́стꙋю, и҆́стиннꙋю  мт҃рь бж҃їю, ѿ клѧ́твы прамт҃ре є҆́ѵы на́съ  и҆зба́вившꙋю, благоговѣ́йнѡ предстоѧ́ще, тоѧ̀ воспо́йте  пло́дъ во вѣ́ки. 
Хва́лимъ, благослови́мъ, покланѧ́емсѧ гдⷭ҇ви,  пою́ще и҆ превозносѧ́ще во всѧ̀ вѣ́ки. 
Катава́сїа: Ѻ҆́троки бл҃гочєсти́выѧ: 
Та́же пое́мъ: Честнѣ́йшꙋю херꙋві̑мъ: 
Пѣ́снь ѳ҃. 
І҆рмо́съ: Оу҆жасе́сѧ ѡ҆ се́мъ нб҃о, и҆ землѝ  оу҆диви́шасѧ концы̀, ꙗ҆́кѡ бг҃ъ ꙗ҆ви́сѧ чл҃вѣ́кѡмъ  пло́тски, и҆ чре́во (л. сп҃ѕ) твоѐ бы́сть  простра́ннѣйшее нб҃съ. тѣ́мъ тѧ̀ бцⷣꙋ, а҆́гг҃лѡвъ и҆  челѡвѣ́къ чинонача̑лїѧ велича́ютъ. 
Бжⷭ҇твеннымъ и҆ безнача́льнымъ є҆стество́мъ  про́стъ сы́й, сложи́лсѧ є҆сѝ прїѧ́тїемъ пло́ти, въ  тебѣ̀ само́мъ сїю̀ соста́вивъ сло́ве бж҃їй, и҆  пострада́въ ꙗ҆́кѡ человѣ́къ, пребы́лъ є҆сѝ кромѣ̀  страсте́й, ꙗ҆́кѡ бг҃ъ. тѣ́мже тѧ̀ во двою̀ сꙋщєствꙋ̀  нераздѣ́льнѡ и҆ неслїѧ́ннѡ велича́емъ. 
Ѻ҆ц҃а̀ по сꙋществꙋ̀ бж҃е́ственномꙋ, ꙗ҆́коже  є҆стество́мъ бы́въ человѣ́къ, ре́клъ є҆сѝ бг҃а,  вы́шнїй рабѡ́мъ снизходѧ̀: воскре́съ ѿ гро́ба,  бл҃года́тїю ѻ҆ц҃а̀ земноро́дныхъ поло́жь, и҆́же по  є҆стествꙋ̀ бг҃а же и҆ влⷣкꙋ: съ ни́мже тѧ̀ всѝ  велича́емъ. 
Бг҃оро́диченъ: 
Ꙗ҆ви́ласѧ є҆сѝ, ѽ дв҃о мт҃и бж҃їѧ, па́че  є҆стества̀ ро́ждши пло́тїю бг҃а сло́ва, є҆го́же ѻ҆ц҃ъ  ѿры́гнꙋ ѿ се́рдца своегѡ̀, пре́жде всѣ́хъ вѣ̑къ  ꙗ҆́кѡ бл҃гъ, є҆го́же ны́нѣ и҆ тѣле́съ превы́шша  разꙋмѣ́емъ, а҆́ще и҆ въ тѣ́ло ѡ҆блече́сѧ. 
И҆́нъ. І҆рмо́съ: Оу҆страши́сѧ: 
Бж҃їѧ тѧ̀ є҆стество́мъ оу҆́бѡ сн҃а, зача́таго во  оу҆тро́бѣ свѣ́мы бг҃омт҃ре, и҆ бы́вшаго на́съ ра́ди  человѣ́ка, и҆ зрѧ́ще тѧ̀ на крⷭ҇тѣ̀, є҆стество́мъ  оу҆́бѡ стра́ждꙋща человѣ́ческимъ, безстра́стна же  ꙗ҆́кѡ бг҃а пребыва́юща велича́емъ. 
Разрꙋши́сѧ тма̀ дрѧ́хлаѧ, ѿ а҆́да бо возсїѧ̀  со́лнце пра́вды хрⷭ҇то́съ, землѝ просвѣща́ѧ всѧ̑  концы̀, сїѧ́ѧ бж҃ества̀ свѣ́томъ небе́сный человѣ́къ,  бг҃ъ земны́й, є҆го́же во двою̀ є҆стествꙋ̀ велича́емъ. 
И҆́нъ. І҆рмо́съ: Вои́стиннꙋ бцⷣꙋ: 
Ра́дости и҆ весе́лїѧ и҆спо́лнь є҆́сть па́мѧть  твоѧ̀, (л. сп҃ѕ ѡ҆б.) пристꙋпа́ющымъ и҆сцѣлє́нїѧ  точа́щи, и҆ благоче́стнѡ бцⷣꙋ тѧ̀ возвѣща́ющымъ. 
Ѱалмы́ тѧ воспѣва́емъ бл҃года́тнаѧ, и҆  немо́лчнѡ, є҆́же ра́дꙋйсѧ, прино́симъ: ты́ бо и҆сточи́ла  є҆сѝ всѣ̑мъ ра́дость. 
И҆́нъ. І҆рмо́съ: Оу҆жасе́сѧ ѡ҆ се́мъ не́бо: 
Наде́ждею и҆ любо́вїю воѡрꙋже́нно, и҆ вѣ́рнѡ  ѡ҆гражде́нно счине́нїе и҆збра́нныхъ, всѧ̑ мꙋчи́телей  прещє́нїѧ, мꙋ̑ки, и҆ ра̑ны ра́дꙋющесѧ претерпѣ́ша,  благосла́внѡ ѿ хрⷭ҇та̀ ѡ҆богати́вшесѧ,  побѣдотворѧ́щагѡ въ страда́нїихъ и҆́стины  первомꙋ́ченики. 
Приста́нище спасе́нїѧ, крⷭ҇ти́телѧ, а҆по́столы,  проро́ки и҆ мꙋ́ченики съ по́стники, бж҃е́ствєнныѧ  оу҆чи́тели и҆ свѧще́нники, патрїа́рхѡвъ же собра́нїе, и҆  свѧщенномꙋ́ченики благосла̑вныѧ, жєны̀ бг҃олюби̑выѧ,  преподѡ́бныѧ и҆ пра́вєдныѧ ны́нѣ досто́йнѡ восхва́лимъ. 
Сла́ва: 
Ѻ҆гне́мъ и҆скꙋси́вшесѧ и҆скꙋше́нїй, и҆ сластьмѝ  не прельсти́вшесѧ ра́дꙋетесѧ чи́стѣ, престо́лꙋ влⷣчню  свѣтови́дномꙋ предстоѧ́ще, сла́внїи собо́ри ст҃ы́хъ на  нб҃сѣ́хъ, разрѣши́вшымсѧ зерца́лѡмъ, сѣ́ни же  мимоше́дшей и҆́стинными ꙗ҆вле́ньми. 
И҆ ны́нѣ: бг҃оро́диченъ: 
Ꙗ҆ви́ласѧ є҆сѝ разстоѧ́щымсѧ совокꙋпи́тельнаѧ:  тобо́ю бо а҆́гг҃лѡмъ є҆диносе́льницы на небесѣ́хъ  человѣ́цы бы́ша вои́стиннꙋ, и҆ свидѣ́тельствꙋютъ  чи́нове всѣ́хъ ст҃ы́хъ, ны́нѣ съ ни́ми пою́ще твоѐ  ржⷭ҇тво̀ дв҃о бцⷣе, въ вѣ́чныхъ пѣ́снехъ. 
Катава́сїа: Всѧ́къ земноро́дный: 
Ст҃ъ гдⷭ҇ь бг҃ъ на́шъ: пое́мъ по гла́сꙋ. (л.  сп҃з) 
Та́же є҆ѯапостїла́рїй воскре́сенъ: 
Со оу҆ченикѝ взы́демъ на го́рꙋ галїле́йскꙋю,  вѣ́рою хрⷭ҇та̀ ви́дѣти, глаго́люща вла́сть прїѧ́ти  вы́шнихъ и҆ до́льнихъ: наꙋчи́мсѧ, ка́кѡ оу҆́читъ  крести́ти, во и҆́мѧ ѻ҆ц҃а̀, и҆ сн҃а, и҆ ст҃а́гѡ дх҃а,  ꙗ҆зы́ки всѧ̑, и҆ спребыва́ти оу҆ченикѡ́мъ, ꙗ҆́коже  ѡ҆бѣща́сѧ до сконча́нїѧ. 
Сла́ва: 
Свѣти́ленъ всѣ́мъ ст҃ы̑мъ. Подо́бенъ: 
Крести́телѧ и҆ предте́чꙋ, а҆по́столы, проро́ки,  мꙋ́ченики, свѧщеннонача́льники же, по́стники и҆  преподѡ́бныѧ, сщ҃енномꙋ́ченики, кꙋ́пнѡ бг҃олюби̑выѧ  жєны̀ и҆ пра́вєдныѧ всѧ̑, и҆ а҆́гг҃лѡвъ чи́ны, до́лжнѡ  пѣ́сньми оу҆вѧзе́мъ молѧ́щесѧ, сла́вꙋ си́хъ полꙋчи́ти  ѿ хрⷭ҇та̀ сп҃са. 
И҆ ны́нѣ, бг҃оро́диченъ: 
И҆́же горѣ̀ прославлѧ́емый бж҃е́ственнѣ ѿ  а҆́гг҃лѡвъ, ѿ нѣ́дръ ѻ҆́ч҃ихъ, пречи́стаѧ, не  ѿстꙋ́пль неизрече́ннѡ, съ до́льними поживѐ: ты́ же  сегѡ̀ была̀ є҆сѝ спасе́нїѧ хода́таица, ѿ чи́стыхъ  твои́хъ крове́й семꙋ̀ чи́стаѧ, па́че сло́ва пло́ть  заимода́вши. є҆го́же молѝ рабѡ́мъ твои́мъ и҆збавле́нїе  да́ти прегрѣше́нїй. 
На хвали́техъ, Всѧ́кое дыха́нїе: поста́вимъ  стїхѡ́въ и҃, и҆ пое́мъ стїхи̑ры воскре́сны, гла́съ  и҃: 
Гдⷭ҇и, а҆́ще и҆ сꙋди́лищꙋ предста́лъ є҆сѝ ѿ  пїла́та сꙋди́мый, но не ѿстꙋпи́лъ є҆сѝ ѿ прⷭ҇то́ла  со ѻ҆ц҃е́мъ сѣдѧ̀: и҆ воскр҃съ и҆з̾ ме́ртвыхъ, мі́ръ  свободи́лъ є҆сѝ ѿ рабо́ты чꙋжда́гѡ, ꙗ҆́кѡ ще́дръ и҆  чл҃вѣколю́бецъ. 
Гдⷭ҇и, а҆́ще и҆ ꙗ҆́кѡ ме́ртва во гро́бѣ і҆ꙋдє́и  положи́ша: но ꙗ҆́кѡ цр҃ѧ̀ спѧ́ща во́ини тѧ̀ стрежа́хꙋ,  и҆ ꙗ҆́кѡ (л. сп҃з ѡ҆б.) живота̀ сокро́вище, печа́тїю  печа́таша: но воскрⷭ҇лъ є҆сѝ, и҆ по́далъ є҆сѝ  нетлѣ́нїе дꙋша́мъ на́шымъ. 
Гдⷭ҇и, ѻ҆рꙋ́жїе на дїа́вола крⷭ҇тъ тво́й да́лъ  є҆сѝ на́мъ: трепе́щетъ бо и҆ трѧсе́тсѧ, не терпѧ̀  взира́ти на си́лꙋ є҆гѡ̀: ꙗ҆́кѡ мє́ртвыѧ возставлѧ́етъ,  и҆ сме́рть оу҆празднѝ. сегѡ̀ ра́ди покланѧ́емсѧ  погребе́нїю твоемꙋ̀ и҆ воста́нїю. 
А҆́гг҃лъ тво́й гдⷭ҇и, воскрⷭ҇нїе проповѣ́давый,  стра̑жи оу҆́бѡ оу҆страшѝ, жена́мъ же возгласѝ  глаго́лѧ: что̀ и҆́щете жива́гѡ съ ме́ртвыми; воскр҃се  бг҃ъ сы́й, и҆ вселе́ннѣй жи́знь дарова̀. 
И҆́на стїхи́ра ꙾восто́чнаѧ꙾а҆нато́лїева тогѡ́жде  гла́са: 
Пострада́лъ є҆сѝ крⷭ҇то́мъ, безстра́стный  бж҃ество́мъ, погребе́нїе прїѧ́лъ є҆сѝ тридне́вное, да  на́съ свободи́ши ѿ рабо́ты вра́жїѧ, и҆ ѡ҆безсме́ртивъ  ѡ҆животвори́ши на́съ хрⷭ҇тѐ бж҃е, воскрⷭ҇нїемъ твои́мъ  чл҃вѣколю́бче. 
И҆́ны стїхи̑ры всѣ́мъ ст҃ы̑мъ, гла́съ д҃. 
Подо́бенъ: Ꙗ҆́кѡ до́блѧ: 
Ст҃ы̑ѧ гдⷭ҇ь и҆̀же на землѝ оу҆дивѝ: тогѡ́ бо  ра̑ны и҆ страда̑нїѧ въ пло́ти воспрїѧ́ша, въ си́хъ  красѧ́щесѧ, и҆ бж҃е́ственными оу҆добре́ньми ꙗ҆вле́ннѡ  оу҆добрѧ́еми: ꙗ҆̀же воспои́мъ ꙗ҆́кѡ неꙋвѧда́ющыѧ  цвѣ́ты, ꙗ҆́кѡ ѕвѣ́зды непрелє́стныѧ це́ркве, ꙗ҆́кѡ  вѡ́льнаѧ заколє́нїѧ. 
Сті́хъ: Воззва́ша пра́веднїи, и҆ гдⷭ҇ь оу҆слы́ша  и҆̀хъ. 
Съ проро́ки а҆по́столи, съ преподо́бными  оу҆чи́телїе, со свѧщенномꙋ́ченики всѝ пра́веднїи, и҆  же́нъ пострада́вшее, и҆ любо́вїю пости́вшеесѧ ст҃ы́хъ  мно́жество, и҆ пра́ведныхъ чи́нове, да восхва́лѧтсѧ  свѧще́нными пѣ́сньми, ꙗ҆́кѡ го́рнѧгѡ црⷭ҇твїѧ  наслѣ̑дницы, ꙗ҆́кѡ раѧ̀ жи́телїе. 
Сті́хъ: Ди́венъ бг҃ъ во ст҃ы́хъ свои́хъ: 
И҆́же зе́млю ѡ҆небеси́вшїи добродѣ́телей  свѣ́тлостїю, (л. сп҃и) и҆̀же хрⷭ҇то́вꙋ сме́рть  подража́вшїи, безсме́ртїѧ хода́тайственный пꙋ́ть  ше́ствовавшїи, и҆̀же стра̑сти человѣ́кѡмъ  рꙋкодѣ́йствїемъ бл҃года́ти ѡ҆чи́стившїи, и҆̀же во все́мъ  мі́рѣ є҆динодꙋ́шнѡ страда́льчествовавшїи,  до́блественнѣ да восхва́лѧтсѧ мꙋ́чєницы. 
Сла́ва: стїхи́ра оу҆́треннѧѧ є҆ѵⷢ҇льскаѧ, а҃-ѧ.  Гла́съ а҃: 
На го́рꙋ оу҆ченикѡ́мъ и҆дꙋ́щымъ за земно́е  вознесе́нїе, предста̀ гдⷭ҇ь: и҆ поклони́вшесѧ є҆мꙋ̀, и҆  да́нныѧ вла́сти вездѣ̀ наꙋчи́вшесѧ, въ поднебе́снꙋю  посыла́хꙋсѧ проповѣ́дати є҆́же и҆з̾ ме́ртвыхъ  воскресе́нїе, и҆ є҆́же на нб҃са̀ вознесе́нїе: и҆̀мже и҆  во вѣ́ки спребыва́ти нело́жный ѡ҆бѣща́сѧ хрⷭ҇то́съ бг҃ъ  и҆ сп҃съ дꙋ́шъ на́шихъ. 
И҆ ны́нѣ: Преблгⷭ҇ве́нна є҆сѝ бцⷣе дв҃о:  Славосло́вїе вели́кое. По трист҃о́мъ тропа́рь  воскре́сенъ то́чїю, є҆ктєнїѝ: и҆ ѿпꙋ́стъ. И҆ ча́съ  а҃-й въ притво́рѣ: и҆ поꙋче́нїе стꙋді́тово: и҆  соверше́нный ѿпꙋ́стъ. 
На лїтꙋргі́и блажє́нна воскре́сна гла́са, на  д҃. Гла́съ и҃: 
Помѧнѝ на́съ хрⷭ҇тѐ сп҃се мі́ра, ꙗ҆́коже  помѧнꙋ́лъ є҆сѝ разбо́йника на дре́вѣ, и҆ сподо́би  всѣ́хъ є҆ди́не ще́дре, нбⷭ҇нагѡ црⷭ҇твїѧ твоегѡ̀. 
На дре́вѣ пригво́ждсѧ сп҃се на́шъ во́лею,  дре́вомъ а҆да́ма ѿ клѧ́твы и҆зба́вилъ є҆сѝ,  воздава́ѧ, ꙗ҆́кѡ ще́дръ є҆́же по ѻ҆́бразꙋ, и҆ раѧ̀  вселе́нїе. 
Слы́ши а҆да́ме, и҆ ра́дꙋйсѧ со є҆́ѵою, ꙗ҆́кѡ  ѡ҆бнажи́вый дре́вле ѻ҆бои́хъ, и҆ пре́лестїю взе́мый  плѣне́нны на́съ, крⷭ҇то́мъ хрⷭ҇то́вымъ оу҆праздни́сѧ. 
Дне́сь хрⷭ҇то́съ воскре́се ѿ гро́ба, всѣ̑мъ  вѣ̑рнымъ подаѧ̀ нетлѣ́нїе, и҆ ра́дость ѡ҆бновлѧ́етъ  мѷроно́сицамъ по стра́сти и҆ воста́нїи. (л. сп҃и ѡ҆б.) 
И҆ ѿ канѡ́на всѣ́хъ ст҃ы́хъ пѣ́снь ѕ҃, на д҃. 
Прокі́менъ а҆пⷭ҇ла, гла́съ и҃: Помоли́тесѧ, и҆  воздади́те гдⷭ҇ви бг҃ꙋ на́шемꙋ. Сті́хъ: Вѣ́домъ во  і҆ꙋде́и бг҃ъ, во і҆и҃ли ве́лїе и҆́мѧ є҆гѡ̀. И҆  ст҃ы̑мъ, гла́съ д҃: Ди́венъ бг҃ъ во ст҃ы́хъ свои́хъ,  бг҃ъ і҆и҃левъ. А҆пⷭ҇лъ ко є҆вре́ѡмъ, зача́ло т҃а:  Ст҃і́и всѝ вѣ́рою: А҆ллилꙋ́їа, гла́съ д҃:  Воззва́ша пра́веднїи, и҆ гдⷭ҇ь оу҆слы́ша и҆̀хъ.  Сті́хъ: Мно́ги скѡ́рби пра́вєднымъ, и҆ ѿ всѣ́хъ  и҆́хъ и҆зба́витъ ѧ҆̀ гдⷭ҇ь. Є҆ѵⷢ҇лїе матѳе́а, зача́ло  л҃и: Всѧ́къ и҆́же и҆сповѣ́сть мѧ̀ пред̾ человѣ́ки:  Прича́стный: Хвали́те гдⷭ҇а съ небе́съ: Дрꙋгі́й:  Ра́дꙋйтесѧ пра́веднїи ѡ҆ гдⷭ҇ѣ: 
На трапе́зѣ оу҆тѣше́нїе бра́тїи, гото́вѧщымсѧ къ  по́стномꙋ по́двигꙋ. 
[зрѝ] Подоба́етъ вѣ́дати: а҆́ще хра́мъ  всѣ́хъ ст҃ы́хъ: На ма́лѣй и҆ вели́цѣй вече́рни, и҆  на оу҆́трени, и҆ на лїтꙋргі́и, подо́бнѣ пое́мъ,  ꙗ҆́коже слꙋчи́тсѧ въ недѣ́лю вели́кагѡ ст҃а́гѡ.  є҆мꙋ́же быва́етъ бдѣ́нїе. То́чїю на оу҆́трени пое́мъ  полѷеле́й. 
По полѷеле́и: 
Велича́емъ ва́съ а҆по́столи, мꙋ́чєницы, проро́цы,  и҆ всѝ свѧті́и, и҆ чти́мъ ст҃ꙋ́ю па́мѧть ва́шꙋ: вы́ бо  моли́те ѡ҆ на́съ хрⷭ҇та̀ бг҃а на́шего. 
Ѱало́мъ и҆збра́нный: Бл҃же́нъ мꙋ́жъ боѧ́йсѧ  гдⷭ҇а: И҆ сѣда́ленъ ст҃ы̑мъ, пи́санъ въ канѡ́нѣ по  г҃-й пѣ́сни. Степє́нна гла́са. Прокі́менъ: Всѧ́кое  дыха́нїе: И҆ є҆ѵⷢ҇лїе ст҃ы̑мъ. Воскресе́нїе  хрⷭ҇то́во: и҆ ѱало́мъ н҃. Сла́ва: Мл҃твами всѣ́хъ  ст҃ы́хъ: И҆ ны́нѣ: Моли́твами бцⷣы: Вмѣ́стѡ  Воскре́съ і҆и҃съ: стїхи́ра всѣ́мъ ст҃ы̑мъ, кꙋ́ю  во́лиши. Канѡ́нъ воскре́сенъ со і҆рмосо́мъ на д҃, и҆  бцⷣы на в҃, и҆ ст҃ы̑мъ на и҃. И҆ про́чее, ꙗ҆́коже  предписа́сѧ. 
Коне́цъ, и҆ бг҃ꙋ сла́ва. 


(л. сп҃ѳ) 
Трипѣ́снцы, творе́нїе і҆ѡ́сифово. 
Вѣ́дати подоба́етъ, ꙗ҆́кѡ сїѧ̑ трипѣ́снцы въ  пре́жнихъ печа́тныхъ трїѡ́дѣхъ печа́таны на лїтꙋргі́ахь  пѣ́ти, оу҆ гре́кѡвь же на повече́рїахъ глаго́лютсѧ съ  бг҃оро́дичнымъ канѡ́номъ: на лїтꙋргі́ахь же пою́тъ ѿ  канѡ́на пра́здника, на кі́йждо де́нь по є҆ди́ной  пѣ́сни, си́це: Въ недѣ́лю, г҃ и҆ ѕ҃ пѣ́снь: въ  понедѣ́льникъ а҃: во вто́рникъ д҃: въ сре́дꙋ є҃: въ  четверто́къ з҃: въ пѧто́къ и҃: въ сꙋббѡ́тꙋ ѳ҃: Сегѡ̀  ра́ди послѣ́дꙋюще гре́ческомꙋ прево́дꙋ, ѿ негѡ́же и҆  се́й пентикоста́рїй преведе́сѧ и҆ и҆спра́висѧ, на рѧдꙋ̀  сїѧ̑ трипѣ́снцы не положи́хомъ, за є҆́же не порꙋши́тисѧ  гре́ческомꙋ прево́дꙋ же и҆ чи́нꙋ, положи́хомъ же въ  коне́цъ кни́ги сеѧ̀, пѣ́ти и҆́хъ съ бг҃оро́дичнымъ  канѡ́номъ на повече́рїи. И҆дѣ́же а҆́ще бꙋ́детъ  трипѣ́снецъ, бцⷣѣ пѣ̑сни канѡ́на ѡ҆ставлѧ́ютсѧ, на  лїтꙋргі́ахь же ѿ канѡ́на пра́здника, ꙗ҆́коже на рѧдꙋ̀  оу҆ка́зано є҆́сть. 
Въ понедѣ́льникъ вторы́ѧ недѣ́ли по па́сцѣ  трипѣ́снецъ, є҆гѡ́же краегране́сїе: Воспое́тъ же тѧ̀  і҆ѡ́сифъ. Гла́съ а҃. 
Пѣ́снь а҃. 
І҆рмо́съ: Твоѧ̀ побѣди́тельнаѧ десни́ца,  бг҃олѣ́пнѡ въ крѣ́пости просла́висѧ: та́ бо  безсме́ртне, ꙗ҆́кѡ всемогꙋ́щаѧ, проти̑вныѧ сотрѐ,  і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
[А] Воспои́мъ бг҃ꙋ ꙗ҆́кѡ побѣди́телю,  низложи́вшемꙋ сме́ртїю сме́рть, и҆ воскреси́вшемꙋ съ  собо́ю ро́дъ человѣ́ческїй, и҆ нетлѣ́нїемъ пребога́тнѡ  поче́тшемꙋ. 
[Д] Свѧ́занъ бы́въ, сме́ртныѧ оу҆́зы ꙗ҆́кѡ  си́ленъ крѣ́постїю растерза́лъ є҆сѝ: разрѣши́въ же  человѣ́ки ѿ тлѝ, (л. сп҃ѳ ѡ҆б.) и҆з̾ а҆́да  воскреси́лъ є҆сѝ воспѣва́ющыѧ держа́вꙋ твою̀,  многоми́лостиве. 
Сла́ва: 
[Е] Бл҃гоꙋтро́бне хрⷭ҇тѐ, менѐ ра́ди да́же до  а҆́да бы́вый во́лею, лежа́ща мѧ̀ въ гро́бѣ грѣхо́вномъ,  и҆ въ ро́вѣ престꙋпле́нїй, твои́мъ присѣще́нїемъ  воскреси́въ поми́лꙋй. 
И҆ ны́нѣ, бг҃оро́диченъ: 
[І] Ви́дѣвши хрⷭ҇та̀ ѿ ме́ртвыхъ,  бг҃ороди́тельнице, пло́тїю воста́вша, ра́доваласѧ є҆сѝ:  и҆спроси́ же и҆ мнѣ̀ радостотво́рный пла́чь ны́нѣ  дарова́ти, ꙗ҆́кѡ да ѡ҆брѧ́щꙋ тогда̀ чи́стаѧ,  бж҃е́ственное оу҆тѣше́нїе. 
Пѣ́снь и҃. 
І҆рмо́съ: Въ пещѝ ѻ҆́троцы і҆и҃левы, ꙗ҆́коже въ  горни́лѣ, добро́тою бл҃гоче́стїѧ чистѣ́е зла́та  блеща́хꙋсѧ, глаго́люще: бл҃гослови́те всѧ̀ дѣла̀ гдⷭ҇нѧ  гдⷭ҇а, по́йте и҆ превозноси́те во всѧ̀ вѣ́ки. 
[Д] Крⷭ҇то́мъ твои́мъ разрѣши́лъ є҆сѝ клѧ́твꙋ,  положи́всѧ во гро́бѣ, и҆ а҆́дово мра́чное хрⷭ҇тѐ мо́й  і҆и҃се, низложи́въ ца́рство, и҆ воскре́съ, всю̀ тва́рь съ  собо́ю воскреси́лъ є҆сѝ: тѣ́мже тѧ̀ пое́мъ во всѧ̀  вѣ́ки. 
[Е] Возше́дшꙋ тѝ на крⷭ҇тъ со́лнце оу҆гасѐ, во  а҆́дъ же соше́дшꙋ тѝ чл҃вѣколю́бче, свѣ́тъ возсїѧ̀  дꙋша́мъ во тмѣ̀ сꙋ́щымъ, и҆ погребє́нымъ под̾ го́рькою  сме́ртью. тѣ́мже тѧ̀ пое́мъ во всѧ̀ вѣ́ки. 
Сла́ва: 
[С] Свѧ́зана мѧ̀ плени́цами грѣхо́вными,  разрѣшѝ хрⷭ҇тѐ, и҆ ѡ҆сїѧ́й мѝ покаѧ́нїѧ бж҃е́ственнꙋю  свѣ́тлость сп҃се, ѿ (л. с҃ч) тмы̀ вѣ́чныѧ и҆збавле́й  человѣ́ки, твои́мъ стра́шнымъ воста́нїемъ, є҆́же  воспѣва́емъ во всѧ̀ вѣ́ки. 
И҆ ны́нѣ, бг҃оро́диченъ: 
[Е] На рꙋкꙋ̀ носѧ́щаѧ хрⷭ҇та̀, и҆з̾ тебѐ  воплоще́нна дв҃о, того̀ молѝ прїѧ́ти ны́нѣ и҆ менѐ,  безпꙋ́тїемъ всѧ́цѣмъ житїѧ̀, и҆ согрѣше́ньми  безчи́сленными заблꙋ́ждшаго, срѣта́ющꙋ мѝ нра́вꙋ  лѣ́ностномꙋ всегда̀. 
Пѣ́снь ѳ҃. 
І҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀  ѻ҆гнепали́маѧ кꙋпина̀ показа̀ неѡпа́льнаѧ, и҆ ны́нѣ на  на́съ напа́стей свирѣ́пѣющꙋю оу҆гаси́ти, мо́лимсѧ,  пе́щь: да тѧ̀ бцⷣе непреста́ннѡ велича́емъ. 
[І] Ви́дѧ со́лнце распина́ема ѡ҆мрачи́сѧ,  посредѣ̀ разбѡ́йникꙋ тѧ̀ сло́ве, со́лнца незаходи́маго:  го́ры, хо́лми, землѧ̀ и҆ мо́ре оу҆клони́шасѧ: а҆́дъ  вострепета̀, ю҆́зники разрѣша́ѧ, ꙗ҆̀же держа́ше,  воспѣва́ющыѧ тѧ̀. 
[Ѡ] Ꙗ҆ви́лсѧ є҆сѝ ꙗ҆́коже вели́кое со́лнце,  под̾ зе́млю заше́дъ, возсїѧ́лъ же є҆сѝ незаходи́мое  свѣти́ло ѿ ме́ртвыхъ, ѡ҆зари́въ пресла́внѡ зємны́ѧ  концы̀: тѣ́мже тѧ̀ животода́вче непреста́ннѡ велича́емъ. 
[С] Сп҃се і҆и҃се, твое́ю сме́ртїю сме́рть  разори́вый, воскреси́вый же всѧ̑ та́мѡ держи̑мыѧ,  воскресѝ и҆ менѐ, въ ро́вѣ преиспо́днѣмъ страсте́й  смертоно́сныхъ и҆ грѣхѡ́въ сꙋ́ща, зовꙋ́ ти  человѣколю́бче. 
Сла́ва: 
[И] Прїидо́ша мѷронѡ́сицы пла́чꙋще на гро́бъ  ра́нѡ, и҆ не ѡ҆брѣ́тше тѧ̀, ви́дѣша въ бѣ́лыхъ ри́захъ  (л. с҃ч ѡ҆б.) предсѣдѧ́ща а҆́гг҃ла, и҆ вопїю́ща: воста̀  гдⷭ҇ь, спѣши́те возвести́ти воста́нїе оу҆ченикѡ́мъ  є҆гѡ̀. 
И҆ ны́нѣ, бг҃оро́диченъ: 
[Ф] Диви́тсѧ всѧ̀ тва́рь влⷣчце, є҆́же па́че  оу҆ма̀ та́инствꙋ ржⷭ҇тва̀ твоегѡ̀: ражда́еши бо бг҃а  є҆мманꙋ́ила, бы́вша на́съ ра́ди человѣ́ка  всенепоро́чнаѧ, и҆ разрꙋши́вшаго сме́рти мꙋчи́тєльства  крⷭ҇то́мъ свои́мъ. 
Во вто́рникъ вторы́ѧ недѣ́ли по па́сцѣ. 
Трипѣ́снецъ, є҆гѡ́же краегране́сїе: Воспою̀ бг҃ꙋ  і҆ѡ́сифъ. Гла́съ а҃. 
Пѣ́снь в҃. 
І҆рмо́съ: Ви́дите ви́дите, ꙗ҆́кѡ бг҃ъ а҆́зъ  є҆́смь, порабощє́ныѧ лю́ди і҆и҃левы мѡѷсе́ю  народоводи́ти въ пꙋсты́ни повелѣ́вый, и҆ спасы́й ꙗ҆́кѡ  си́ленъ вла́стїю мое́ю. 
[Ѱ] Пои́мъ дне́сь, гдⷭ҇ви, восклица́юще  распе́ншемꙋсѧ на́съ ра́ди, и҆ низложи́вшемꙋ  ѕлонача́льнаго врага̀, и҆ поло́жшемꙋсѧ во гро́бѣ и҆  ѡ҆живи́вшемꙋ мє́ртвыѧ воскресе́нїемъ свои́мъ. 
[А] Ст҃ъ гдⷭ҇ь, и҆з̾ ме́ртвыхъ тридне́внѡ  воскресы́й ꙗ҆́кѡ си́ленъ, оу҆ч҃нкѡ́мъ ꙗ҆вле́йсѧ  бг҃олѣ́пнѡ, и҆ ра́дости неизглаго́ланныѧ си́хъ  и҆спо́лнивый дꙋ́шы, ско́рби и҆спо́лнєнныѧ пре́жде. 
Сла́ва: 
[Л] Сло́ве собезнача́льне, ѻ҆ц҃ꙋ̀ безнача́льнꙋ  сопресто́льне, распны́йсѧ и҆ вмѣни́выйсѧ въ ме́ртвыхъ,  и҆ воскресы́й ꙗ҆́кѡ (л. сч҃а) си́ленъ, мою̀ дꙋ́шꙋ  ѡ҆животворѝ оу҆мерщвле́нꙋю престꙋпле́ньми. 
И҆ ны́нѣ, бг҃оро́диченъ: 
[Ѡ] Ѽ чꙋде́съ твои́хъ! ѽ стра́шнагѡ слы́шанїѧ!  ражда́еши бо пло́тїю бг҃а, разо́ршаго смє́ртныѧ оу҆́зы,  и҆ ѿ тлѝ человѣ́ки и҆змѣ́ншаго, чи́стаѧ  бг҃облагода́тнаѧ. 
Пѣ́снь и҃. 
І҆рмо́съ: Є҆гѡ́же оу҆жаса́ютсѧ а҆́гг҃ли, и҆ всѧ̑  вѡ́инства, ꙗ҆́кѡ творца̀ и҆ гдⷭ҇а, по́йте свѧще́нницы,  просла́вите ѻ҆́троцы, благослови́те лю́дїе, и҆  превозноси́те во всѧ̀ вѣ́ки. 
[Ѳ] Рыда́етъ всѧ̀ тва́рь ѡ҆ твое́й стрⷭ҇ти бл҃же,  со́лнце поме́рче, тебѣ̀ заше́дшꙋ на крⷭ҇тѣ̀, и҆ во  тмѣ̀ сѣдѧ́щїи вели́кїй свѣ́тъ ви́дѣша, пою́ще тѧ̀  ще́дро. 
[Е] Вострепета̀ а҆́дъ, тѧ̀ ви́дѣвъ съ дш҃е́ю къ  немꙋ̀ и҆дꙋ́ща хрⷭ҇тѐ всецр҃ю̀, и҆ ꙗ҆̀же ѿ вѣ́ка  мє́ртвыѧ и҆здава́ше, воспѣва́ющыѧ твоѐ  человѣколю́бїе. 
Сла́ва: 
[Ѡ] Ꙗ҆ви́лсѧ є҆сѝ хрⷭ҇тѐ, ѿ гро́ба воста́въ,  прине́сшымъ а҆рѡма́ты бжⷭ҇твеннымъ жена́мъ, и҆ си́хъ  рыда́нїе претвори́лъ є҆сѝ, оу҆тѣше́нїе всѣ́хъ сы́й  во вѣ́ки. 
И҆ ны́нѣ, бг҃оро́диченъ: 
[І] Ви́дѣвши, є҆го́же родила̀ є҆сѝ бг҃а, и҆з̾  ме́ртвыхъ воста́вша, ра́дости ꙗ҆ви́ласѧ є҆сѝ  и҆спо́лнена дв҃о мр҃і́е: того̀ оу҆́бѡ молѝ чⷭ҇таѧ,  всѧ́кꙋю печа́ль на́шегѡ се́рдца до конца̀ потреби́ти. 
Пѣ́снь ѳ҃. 
І҆рмо́съ: Свѣтоно́сный ѻ҆́блакъ, во́ньже всѣ́хъ  влⷣка, ꙗ҆́кѡ до́ждь съ нб҃сѐ на рꙋно̀ сни́де и҆  воплоти́сѧ на́съ (л. сч҃а ѡ҆б.) ра́ди, бы́въ чл҃вѣ́къ,  безнача́льный: велича́емъ всѝ ꙗ҆́кѡ мт҃рь бг҃а на́шегѡ  чи́стꙋю. 
[Ѡ] Ꙗ҆́кѡ ви́дѣ тѧ̀ на дре́вѣ во́лею распѧ́та,  благоразꙋ́мный разбо́йникъ, помѧни́ мѧ, вопїѧ́ше, є҆гда̀  прїи́деши і҆и҃се во црⷭ҇твїи твое́мъ: и҆ бы́сть ра́еви  жи́тель, вѣ́рою є҆ди́ною ѡ҆правда́всѧ. 
[С] Тѧ̀ сп҃се ви́дѣвъ въ ме́ртвыхъ а҆́дъ  оу҆мертви́сѧ, и҆ и҆здава́ше мертвецы̀, ꙗ҆̀же пожрѐ  дре́вле, славосло́вѧщыѧ хрⷭ҇тѐ твою̀ неизглаго́ланнꙋю  си́лꙋ, и҆ мно́гое бл҃госе́рдїе, и҆́мже спа́слъ є҆сѝ  на́съ всецр҃ю̀. 
Сла́ва: 
[И] Прїидо́ша носѧ́щыѧ мѵ̑ра на гро́бъ жєны̀, и҆  ви́дѣвше тѧ̀ хрⷭ҇тѐ воста́вша и҆з̾ гро́ба, ра́дости  и҆спо́лнишасѧ мно́гїѧ, и҆ а҆пⷭ҇лѡмъ твои̑мъ возвѣсти́ша,  ꙗ҆́кѡ воскрⷭ҇лъ и҆ ꙗ҆ви́лсѧ є҆сѝ, совозста́вль мі́ръ  ве́сь съ собо́ю. 
И҆ ны́нѣ, бг҃оро́диченъ: 
[Ф] Свѣ́тъ невече́рнїй, просїѧ́вшїй и҆з̾  ме́ртвыхъ ви́дѣвши чⷭ҇таѧ, и҆ ра́дости и҆спо́лнившисѧ  мно́гїѧ, ра́доваласѧ є҆сѝ съ прест҃ы́ми оу҆ч҃нкѝ, съ  ни́миже и҆ на́мъ и҆спросѝ проще́нїе безмѣ́рныхъ  прегрѣше́нїй, бцⷣе застꙋ́пнице вѣ́рныхъ. 
Въ сре́дꙋ вторы́ѧ недѣ́ли по па́сцѣ. 
Трипѣ́снецъ, є҆гѡ́же краегране́сїе: Хвалю̀ бг҃а,  і҆ѡ́сифъ. Гла́съ а҃. 
Пѣ́снь г҃. 
І҆рмо́съ: Пре́жде вѣ́къ ѿ ѻ҆ц҃а̀ рожде́нномꙋ  нетлѣ́ннѡ сн҃ꙋ, и҆ въ послѣ́днѧѧ ѿ дв҃ы воплоще́нномꙋ  безсѣ́меннѡ, хрⷭ҇тꙋ̀ бг҃ꙋ возопїи́мъ: вознесы́й ро́гъ  на́шъ, ст҃ъ є҆сѝ гдⷭ҇и. (л. сч҃в) 
[А] Ст҃е ст҃ы́хъ, ѡ҆свѧти́ти мі́ръ хотѧ̀, во́лею  на дре́во крⷭ҇тное возне́слсѧ, и҆ закла́лсѧ є҆сѝ ꙗ҆́кѡ  а҆́гнецъ, и҆ кро́вїю бл҃года́тельною ѡ҆бновлѧ́еши на́съ  пѣсносло́вѧщихъ тѧ̀. 
[І] Крѣ́пость ѿѧ́тсѧ вра́жїѧ, плѣне́на бы́сть  сме́рть, ѡ҆безсме́ртисѧ человѣ́ческое и҆стлѣ́вшее  сꙋщество̀, хрⷭ҇тѐ і҆и҃се оу҆мертви́вшꙋсѧ тебѣ̀, и҆  ѡ҆бнови́сѧ мі́ръ вопїѧ̀: ст҃ъ є҆сѝ гдⷭ҇и. 
Сла́ва: 
[И] Ны́нѣ не оу҆дивлѧ́йтесѧ, жена́мъ вопїѧ́ше  а҆́гг҃лъ, и҆ди́те же па́че оу҆се́рднѡ, оу҆ченикѡ́мъ  скорбѧ́щымъ ра́дости глаго́лы возвѣща́юще, ꙗ҆́кѡ воста̀  хрⷭ҇то́съ живо́тъ всѣ́хъ и҆ воскрⷭ҇нїе. 
И҆ ны́нѣ, бг҃оро́диченъ: 
[Ѡ] Ꙗ҆ви́ласѧ є҆сѝ ты̀ дв҃о чⷭ҇таѧ вы́шши  а҆́гг҃лъ, бг҃а вопло́щши распе́ншагосѧ, и҆ погребе́на, и҆  мє́ртвымъ нетлѣ́нїе и҆сточи́вшаго: є҆го́же молѝ  спастѝ на́съ пѣсносло́вѧщихъ тѧ̀. 
Пѣ́снь и҃. 
І҆рмо́съ: Чꙋ́да преесте́ственнагѡ росода́тельнаѧ  и҆з̾ѡбразѝ пе́щь ѻ҆́бразъ: не бо̀ ꙗ҆̀же прїѧ́тъ  пали́тъ ю҆́ныѧ, ꙗ҆́кѡ нижѐ ѻ҆́гнь бж҃ества̀ дв҃ы, въ  ню́же вни́де оу҆тро́бꙋ. тѣ́мъ воспѣва́юще воспое́мъ:  да бл҃гослови́тъ тва́рь всѧ̀ гдⷭ҇а, и҆ превозно́ситъ во  всѧ̀ вѣ́ки. 
[Ѳ] Сме́рть во́лею прїѧ́лъ є҆сѝ, возвыша́емь  пло́тїю на дре́во, и҆ зрѧ̀ тѧ̀ со́лнце оу҆гасѐ, и҆  цр҃ко́внаѧ завѣ́са раздра́сѧ всеси́льне. тѣ́мже  воспѣва́юще тѧ̀ зове́мъ: да бл҃гослови́тъ тва́рь всѧ̀  гдⷭ҇а, и҆ превозно́ситъ є҆го̀ во вѣ́ки. (л. сч҃в ѡ҆б.) 
[Е] Ви́дѣша тѧ̀ незаходи́мое сїѧ́нїе дре́вле  сѣдѧ́щїи въ сѣ́ни сме́ртнѣй, въ ни́хже тебѣ̀ гдⷭ҇и  соше́дшꙋ съ дꙋше́ю, и҆ оу҆́зъ вѣ́чныхъ разрѣши́шасѧ,  вельмѝ пою́ще тѧ̀, и҆ глаго́люще: да бл҃гослови́тъ  тва́рь всѧ̀ гдⷭ҇а, и҆ превозно́ситъ є҆го̀ во вѣ́ки. 
Сла́ва: 
[О] Оу҆́трѡ ко гро́бꙋ прише́дше жєны̀,  блиста́ющасѧ а҆́гг҃ла ви́дѣша, и҆ глаго́люща: воскре́се  и҆зба́витель, что̀ жива́го съ ме́ртвыми є҆щѐ  помышлѧ́ете; и҆спо́лншесѧ ра́дости возопі́йте: да  бл҃гослови́тъ тва́рь всѧ̀ гдⷭ҇а, и҆ превозно́ситъ є҆го̀  во вѣ́ки. 
И҆ ны́нѣ, бг҃оро́диченъ: 
[Н] Оу҆мерщвле́нїе а҆́дꙋ содѣ́ла сн҃ъ тво́й  чи́стаѧ, ꙗ҆́коже пре́жде речѐ и҆з̾ ме́ртвыхъ воста́въ,  є҆го́же молѝ тлетво́рнагѡ грѣха̀ и҆зба́витисѧ и҆  мꙋ́ки, всѣ̑мъ вѣ́рою взыва́ющымъ: да бл҃гослови́тъ  тва́рь всѧ̀ гдⷭ҇а, и҆ превозно́ситъ є҆го̀ во вѣ́ки. 
Пѣ́снь ѳ҃. 
І҆рмо́съ: Та́инство стра́нное ви́жꙋ и҆  пресла́вное: нб҃о, верте́пъ: прⷭ҇то́лъ херꙋві́мскїй,  дв҃ꙋ: ꙗ҆́сли, вмѣсти́лище, въ ни́хже возлежѐ  невмѣсти́мый хрⷭ҇то́съ бг҃ъ, є҆го́же воспѣва́юще  велича́емъ. 
[І] И҆сцѣлѧ́ѧ первозда́ннагѡ болѣ̑зни,  поболѣ́лъ є҆сѝ ви́симь сп҃се во́лею на дре́вѣ:  положи́въ же сѧ въ ро́вѣ преиспо́днѣмъ, воскреси́лъ  є҆сѝ мє́ртвыѧ, ꙗ҆̀же сме́рть возмо́же пе́рвѣе  поглоти́ти. 
[Ѡ] Ꙗ҆́кѡ ви́дѣ тѧ̀ дре́вле ли́къ а҆пⷭ҇льскїй  воскре́сша гдⷭ҇и, стра́хомъ же и҆ ра́достїю покланѧ́шесѧ,  къ ни́мже (л. сч҃г) возопи́лъ є҆сѝ: сѐ сбытїѐ  глаго́лѡмъ мои̑мъ, не скорби́те вы̀, но ра́дꙋйтесѧ. 
[С] Плащани́цею тѧ̀ сп҃се ѡ҆бви́въ, положѝ  і҆ѡ́сифъ пра́ведный любо́вїю въ но́вѣмъ гро́бѣ: врата́  же а҆́дѡва ꙗ҆́вѣ и҆ верєѝ сокрꙋ́шь, воздви́глъ є҆сѝ  мє́ртвыѧ, ꙗ҆̀же сме́рть возмо́же пре́жде поглоти́ти. 
Сла́ва: 
[И] Ра́довахꙋсѧ мѷронѡ́сицы слы́шавше хрⷭ҇то́во  воста́нїе тѣ́мже а҆пⷭ҇лѡмъ вопїѧ́хꙋ: те́кше спѣ́шнѡ,  сѐ оу҆жѐ не скорби́те, но ра́дꙋйтесѧ вы̀: воста́ бо  и҆з̾ ме́ртвыхъ всѣ́хъ гдⷭ҇ь. 
И҆ ны́нѣ, бг҃оро́диченъ: 
[Ф] Свѣтѧ́щасѧ всего̀ въ добро́тѣ без̾  сосꙋжде́нїѧ, ꙗ҆́кѡ жениха̀ хрⷭ҇та̀ ви́дѣвши  ѻ҆трокови́це, и҆з̾ гро́бнагѡ черто́га пло́тїю  произше́дша, ра́дости и҆спо́лниласѧ є҆сѝ, є҆го́же  молѝ на́съ и҆зба́вити тлѝ и҆ мꙋче́нїѧ. 
Въ четверто́къ вторы́ѧ недѣ́ли по па́сцѣ. 
Трипѣ́снецъ, є҆гѡ́же краегране́сїе: Пѣ́нїе  і҆ѡ́сифово. Гла́съ а҃. 
Пѣ́снь д҃. 
І҆рмо́съ: На бжⷭ҇твеннѣй стра́жи бг҃оглаго́ливый  а҆ввакꙋ́мъ да ста́нетъ съ на́ми, и҆ пока́жетъ  свѣтоно́сна а҆́гг҃ла, ꙗ҆́снѡ глаго́люща: дне́сь  спасе́нїе мі́рꙋ, ꙗ҆́кѡ воскре́се хрⷭ҇то́съ, ꙗ҆́кѡ  всеси́ленъ. 
[Ѵ] Ѡ҆ на́съ смире́нныхъ веде́нъ бы́лъ є҆сѝ на  сме́рть хрⷭ҇тѐ, всѣ́хъ животѐ, и҆ плѣни́въ а҆́дова  ца̑рствїѧ, дꙋ́ши ꙗ҆́кѡ (л. сч҃г ѡ҆б.) ѻ҆́вцы и҆схи́тилъ  є҆сѝ, съ собо́ю воскреси́въ, ꙗ҆́кѡ цр҃ь держа́вный и҆  всеси́льный. 
[М] Съ ме́ртвыми что̀ жи́знь и҆́щете, ꙗ҆вле́йсѧ  жена́мъ, блиста́ѧйсѧ на гро́бѣ а҆́гг҃лъ речѐ: воста̀,  прїиди́те ви́дите лежа́щѧ погреба̑льнаѧ є҆ди̑на, и҆  є҆гѡ̀ оу҆ченикѡ́мъ возвѣсти́ти потщи́тесѧ. 
Сла́ва: 
[Н] Ме́ртвъ а҆́дъ бы́въ соше́ствїемъ хрⷭ҇то́вымъ,  всѣ́хъ ме́ртвыхъ ѿдаѧ́ше всѧ́кѡ плѣнѧ́емь, и҆ до  конца̀ и҆спразднѧ́емо сегѡ̀ чре́во всеѧ́дное, всеси́льною  во́лею бг҃а всѣ́хъ цр҃ѧ̀. 
И҆ ны́нѣ, бг҃оро́диченъ: 
[Ѡ] Ꙗ҆́кѡ въ краснѣ́йшїй хра́мъ, всели́сѧ въ тѧ̀  чⷭ҇таѧ дв҃о, і҆и҃съ всѣ́хъ цр҃ь: сни́тїемъ а҆́дово  жили́ще мра́чное оу҆празднѝ, и҆ воскре́се,  совоскреси́въ человѣ́ки, ꙗ҆́кѡ всеси́ленъ. 
Пѣ́снь и҃. 
І҆рмо́съ: Се́й нарече́нный и҆ ст҃ы́й де́нь,  є҆ди́нъ сꙋббѡ́тъ цр҃ь и҆ гдⷭ҇ь, пра́здникѡвъ пра́здникъ,  и҆ торжество̀ є҆́сть торже́ствъ, во́ньже благослови́мъ  хрⷭ҇та̀ въ вѣ́ки. 
[Д] Сла́ва хрⷭ҇тꙋ̀ врага̀ низложи́вшемꙋ, и҆  плѣни́вшемꙋ а҆́да, є҆́же къ немꙋ̀ сни́тїемъ, и҆ ꙗ҆̀же  возмо́же поглоти́ти, ѡ҆живи́вшемꙋ мє́ртвыѧ,  пѣсносло́вѧщыѧ є҆го̀ во вѣ́ки. 
[І] Сѐ жена́мъ мѷроно́сицамъ вопїѧ́ше,  ꙗ҆вле́йсѧ а҆́гг҃лъ блиста́ѧйсѧ: мѣ́сто, въ не́мже  положи́сѧ, ви́дѣвше оу҆́бѡ сме́рть и҆ а҆́дъ  плѣни́вшаго си́лою свое́ю, не ктомꙋ̀ въ ме́ртвыхъ жи́зни  и҆щи́те. 
Сла́ва: 
[А] А҆́дъ ѡ҆горчи́сѧ, до́лѣ срѣ́тъ тѧ̀ сло́ве,  не могі́й (л. сч҃д) тебѣ̀ прибли́житисѧ, и҆ ꙗ҆̀же  поглотѝ мє́ртвыѧ, ско́рѡ ѿдаѧ́ше повелѣ́нїемъ  твои́мъ, пѣсносло́вѧщыѧ согла́снѡ держа́вꙋ твою̀. 
И҆ ны́нѣ, бг҃оро́диченъ: 
Ви́дѣла є҆сѝ и҆з̾ ме́ртвыхъ воста́вша дв҃о,  є҆го́же пло́тїю неизрече́ннѡ родила̀ є҆сѝ сло́ва, и҆  ра́дости дꙋ́шꙋ и҆спо́лнила є҆сѝ, є҆гѡ̀ сни́тїе  пѣсносло́вѧщи чи́стаѧ, во всѧ̀ вѣ́ки. 
Пѣ́снь ѳ҃. 
І҆рмо́съ: Свѣти́сѧ, свѣти́сѧ но́вый і҆ерⷭ҇ли́ме,  сла́ва бо гдⷭ҇нѧ на тебѣ̀ возсїѧ̀: ликꙋ́й ны́нѣ и҆  весели́сѧ сїѡ́не. ты́ же чⷭ҇таѧ красꙋ́йсѧ бцⷣе, ѡ҆  воста́нїи ржⷭ҇тва̀ твоегѡ̀. 
[Ѡ] Часѡ́въ же и҆ дне́й содѣ́тель сы́й  и҆зба́вителю, въ де́нь и҆ ча́съ шесты́й, поно́снѡ хотѧ̀  претерпѣ́лъ є҆сѝ распѧ́тїе ще́дре, ꙗ҆́кѡ да на́ша  оу҆толи́ши поношє́нїѧ, и҆ примири́ши на́съ ѻ҆ц҃ꙋ̀. 
[С] Стенѧ̀ а҆́дъ оу҆срѣ́тъ тѧ̀ и҆зба́вителю, и҆  ꙗ҆̀же и҆мѣ́ѧше ю҆́зники со ско́ростїю ѿрѣшѝ,  бж҃е́ственными гла́сы воспѣва́ющыѧ твою̀ сло́ве, є҆́же  па́че оу҆ма̀ си́лꙋ и҆ стра́шное снизхожде́нїе. 
Сла́ва: 
[И] Прїидо́ша съ мѵ́ромъ жєны̀, оу҆́трꙋ глꙋбокꙋ̀  со тща́нїемъ, є҆́же пома́зати тѣ́ло пречи́стое, и҆ къ  ни̑мъ безпло́тный речѐ: нача́льникъ живота̀ воста̀  ра́дости бж҃е́ственныѧ и҆спо́лнитисѧ. 
И҆ ны́нѣ, бг҃оро́диченъ: 
[Ф] Свѣ́тъ роди́вшаѧ, возсїѧ́вшїй сѣдѧ́щымъ во  тмѣ̀ и҆ сѣ́ни сме́ртнѣй, ꙗ҆́кѡ ви́дѣла є҆сѝ  пренепоро́чнаѧ, возсїѧ́вша и҆з̾ ме́ртвыхъ, съ жена́ми  всѣ́ми мѷроно́сицами, славосло́вѧсте є҆гѡ̀ ликꙋ́юще.  (л. сч҃д ѡ҆б.) 
Въ пѧто́къ вторы́ѧ недѣ́ли по па́сцѣ. 
Трипѣ́снецъ, є҆гѡ́же краегране́сїе: Сла́ва бг҃ꙋ,  а҆ми́нь. Гла́съ а҃. 
Пѣ́снь є҃. 
І҆рмо́съ: Свѣ́тлый на́мъ возсїѧ́й свѣ́тъ  присносꙋ́щный, оу҆́тренюющымъ ѡ҆ сꙋдьба́хъ за́повѣдей  твои́хъ; влⷣко чл҃вѣколю́бче хрⷭ҇тѐ бж҃е на́шъ. 
[Д] Собо́ръ є҆вре́йскїй тебѐ долготерпѣли́ваго  сло́ве распѧ́тъ: со́нмъ же безчи́сленный ꙗ҆зы́кѡвъ  всѣ́хъ твои́мъ распѧ́тїемъ спа́слъ є҆сѝ,  человѣколю́бче хрⷭ҇тѐ бж҃е на́шъ. 
[О] Не поколеба́лъ є҆сѝ ка́мене зна́менїѧ,  воскресе́нїемъ твои́мъ, ꙗ҆́коже ни ѿве́рзлъ є҆сѝ въ  ржⷭ҇твѣ̀ твое́мъ, дѣ́вства ключе́й ро́ждшїѧ тѧ̀,  хрⷭ҇тѐ бж҃е на́шъ. 
Сла́ва: 
[Ѯ] Стра́ннымъ ѻ҆́бразомъ ви́дѣвше,  бж҃е́ственнѡ блиста́ющасѧ безпло́тнаго, жєны̀ оу҆жа́сни  бы́вше, слы́шахꙋ: не пла́чите, воскре́се гдⷭ҇ь. 
И҆ ны́нѣ, бг҃оро́диченъ: 
[А] Свѧ́та гдⷭ҇а си́лъ пречⷭ҇таѧ родила̀ є҆сѝ,  и҆стощи́вшаго а҆́дова ца̑рствїѧ, и҆ воскре́сша, и҆  совоскреси́вшаго человѣ́ческое смѣше́нїе. 
Пѣ́снь и҃. 
І҆рмо́съ: Пѣсносло́вцы въ пещѝ спа́сшаго дѣ́ти,  и҆ громопла́меннꙋю прело́жшаго на ро́сꙋ, хрⷭ҇та̀ бг҃а  по́йте, и҆ превозноси́те во всѧ̀ вѣ́ки. 
[Т] Во́лею распе́ншагосѧ, и҆ поло́жшагосѧ во  гро́бѣ, и҆ оу҆праздни́вшаго сме́рти держа́вꙋ, хрⷭ҇та̀  бг҃а по́йте, и҆ превозноси́те є҆го̀ во вѣ́ки. (л.  сч҃є) 
[Ѡ] Ꙗ҆ви́лсѧ є҆сѝ пе́рвѣе жена́мъ воста́въ  и҆з̾ гро́ба, и҆ бл҃говѣ̑стницы посла́въ и҆̀хъ а҆пⷭ҇лѡмъ  хрⷭ҇тѐ: тѣ́мже тѧ̀ хвалосло́вимъ во всѧ̀ вѣ́ки. 
[Ѳ] Разрꙋши́въ ще́дре крѣ́постїю сме́рти си́лꙋ,  и҆ а҆́дѡва ца̑рствїѧ, ꙗ҆́кѡ сы́й цр҃ь и҆стощи́лъ є҆сѝ:  тѣ́мже тѧ̀ хвалосло́вимъ во всѧ̀ вѣ́ки. 
Сла́ва: 
[Е] Ре́клъ є҆сѝ оу҆ч҃нкѡ́мъ воста́въ, во  все́мъ мі́рѣ проповѣ́дати потщи́тесѧ мою̀ си́лꙋ,  и҆з̾има́юще тмꙋ̀ многобо́жїѧ свѣ́томъ и҆́стиннымъ. 
И҆ ны́нѣ, бг҃оро́диченъ: 
[Ѡ] Ꙗ҆́кѡ нб҃съ вы́шшаѧ, и҆ херꙋві́мѡвъ лꙋ́чшаѧ,  честнѣ́йшаѧ же всест҃а́ѧ дв҃о тва́ри всеѧ̀, моли́сѧ ѡ҆  вѣ́рою при́снѡ тѧ̀ сла́вѧщихъ. 
Пѣ́снь ѳ҃. 
І҆рмо́съ: Живопрїе́мный и҆сто́чникъ  приснотекꙋ́щїй, свѣтоно́сный свѣти́льникъ бл҃года́ти,  хра́мъ ѡ҆дꙋшевле́нный, сѣ́нь пречи́стꙋю, нб҃сѐ и҆  землѝ простра́ннѣйшꙋю, бцⷣꙋ вѣ́рнїи велича́емъ. 
[А] Ра́дꙋетсѧ землѧ̀ всѧ̀ дне́сь, и҆ весе́лїе  ѻ҆́блацы да кропѧ́тъ: на дре́вѣ бо гдⷭ҇ь сла́вы  распны́йсѧ воста̀, тлѝ сме́ртныѧ на́съ свободи́въ, и҆  нетлѣ́нїемъ просвѣти́въ, ꙗ҆́кѡ бл҃гоꙋтро́бенъ. 
[М] Мѵ́ро и҆ногда̀ носѧ́щымъ со слеза́ми,  свѧщє́ннымъ жена́мъ ѿвѣщава́ше а҆́гг҃лъ, блиста́ѧйсѧ  свѣ́тлѡ на гро́бѣ: съ ме́ртвыми жива́гѡ почто̀ и҆́щете;  се́й воскре́се, просвѣти́въ всѧ́чєскаѧ. (л. сч҃є   ѡ҆б.) 
Сла́ва: 
[И] Свѣтоза́рное бг҃а на́шегѡ воста́нїе, па́че  со́лнечныхъ заре́й ѡ҆свѣща́ющее дх҃омъ вѣ̑рныѧ, во  вѣ́ки всѧ̑ просвѣща́етъ, и҆ наставлѧ́етъ ко спасе́нїю:  є҆́же чи́стою мы́слїю пра́зднꙋемъ. 
И҆ ны́нѣ, бг҃оро́диченъ: 
[Н] Оу҆мерщвле́нныхъ на́съ грѣхопаде́ньми,  живо́тъ вѣ́чный роди́вшаѧ бцⷣе ѡ҆живѝ, и҆ твори́ти  поспѣшѝ, къ животꙋ̀ и҆́стинномꙋ наставлѧ́ющи: ꙗ҆́кѡ да  вѣ́рою тѧ̀ при́снѡ оу҆блажа́емъ. 
Въ сꙋббѡ́тꙋ вторы́ѧ недѣ́ли по па́сцѣ 
четверопѣ́снецъ, є҆гѡ́же краегране́сїе сѐ:  Пе́рвое пою̀ пѣ́нїе. Гла́съ а҃. 
Пѣ́снь ѕ҃. 
І҆рмо́съ: Ѡ҆бы́де на́съ послѣ́днѧѧ бе́здна,  нѣ́сть и҆збавлѧ́ѧй, вмѣни́хомсѧ ꙗ҆́кѡ ѻ҆́вцы  заколе́нїѧ, спасѝ лю́ди твоѧ̀ бж҃е на́шъ: ты́ бо  крѣ́пость немощствꙋ́ющихъ, и҆ и҆справле́нїе. 
[П] Пригвозди́ша тѧ̀ на крⷭ҇тѣ̀ беззако́ннїи  є҆вре́и долготерпѣли́ваго: и҆́хже де́рзость со́лнце  зрѧ̀ и҆ лꙋна̀, а҆́бїе свѣ́тъ скры́ша, и҆ ме́ртвїи  воста́вше, тѧ̀ хрⷭ҇тѐ воспѣва́хꙋ. 
[Р] Да то́чатъ го́ры сла́дость дне́сь, и҆ лю́дїе  да ра́дꙋютсѧ: воскре́се бо тридне́внѡ хрⷭ҇то́съ,  разрѣ́шь сме́ртныѧ болѣ́зни. тѣ́мже томꙋ̀ вѣ́рнїи  согла́снѡ всѝ хвалꙋ̀ принесе́мъ. (л. сч҃ѕ) 
Сла́ва: 
[Ѡ] Ꙗ҆́кѡ оу҆́треневаша хрⷭ҇тѐ, на гро́бъ тво́й  жєны̀ бг҃омꙋ̑дрыѧ, ви́дѣша а҆́гг҃ла возвѣща́юща и҆̀мъ  твоѐ свѣтоно́сное воскресе́нїе, и҆ возгласѝ: мѵ́ро  живо́мꙋ что̀ ны́нѣ приноша́ете; 
И҆ ны́нѣ, бг҃оро́диченъ: 
[Т] Ложесна̀ твоѧ̑, чи́стаѧ, не вреди́въ роди́сѧ,  ꙗ҆́коже бл҃говолѝ, не разрѣ́шь печа̑ти гро́ба, и҆  воскре́се ꙗ҆́коже восхотѣ̀: всѧ̑ бо блага̑ѧ твори́тъ,  ꙗ҆́кѡ животода́вецъ и҆ всеси́ленъ. 
Пѣ́снь з҃. 
І҆рмо́съ: Тебѐ оу҆́мнꙋю бцⷣе пе́щь,  разсмотрѧ́емъ вѣ́рнїи: ꙗ҆́коже бо ѻ҆́троки спасѐ трѝ  превозноси́мый, мі́ръ ѡ҆бновѝ во чре́вѣ твое́мъ  всецѣ́лъ, хва́льный ѻ҆тцє́въ бг҃ъ, и҆ препросла́вленъ. 
[О] Распны́йсѧ влⷣко со двѣма̀ разбо́йникома, и҆  ѻ҆́цта напое́нъ бы́въ, и҆ заꙋше́нїе под̾е́мъ на́съ  ра́ди долготерпѣли́ве, во́лею всѧ̑ претерпѣ́лъ, и҆  воскрⷭ҇лъ є҆сѝ тридне́внѡ, прехва́льный ѻ҆ц҃є́въ  бг҃ъ, и҆ препросла́вленъ. 
[Н] Мертволѣ́пнѡ і҆ѡ́сифъ сне́мъ ѿ дре́ва, и҆  погребе́нїю преда́въ любе́знѡ, тѣ́ло твоѐ пречⷭ҇тое  любо́вїю ѡ҆блобыза́ше, и҆ ра́дꙋѧсѧ вопїѧ́ше тѝ:  прехва́льный ѻ҆тє́цъ на́шихъ бж҃е, бл҃гослове́нъ  є҆сѝ. 
Сла́ва: 
[М] Съ ме́ртвыми жива́гѡ что̀ и҆́щете, глаго́лаше  ꙗ҆вле́йсѧ а҆́гг҃лъ пла́чꙋщымсѧ жена́мъ. что̀ мѵ́ро  приноша́ете; но ше́дше оу҆ч҃нкѡ́мъ є҆гѡ̀ рцы́те:  оу҆мертви́выйсѧ воста̀ хрⷭ҇то́съ, не ктомꙋ̀ кры́йтесѧ.  (л. сч҃ѕ ѡ҆б.) 
И҆ ны́нѣ, бг҃оро́диченъ: 
[Е] Въ жена́хъ є҆ди́на бл҃года́тнаѧ, пода́телѧ  бо ра́дости а҆рха́гг҃ловымъ гла́сомъ ра́достнѡ родила̀  є҆сѝ. тѣ́мже тѧ̀ чти́мъ, и҆ сн҃ꙋ твоемꙋ̀ зове́мъ:  прехва́льный ѻ҆тє́цъ на́шихъ бж҃е, бл҃гослове́нъ  є҆сѝ. 
Пѣ́снь и҃. 
І҆рмо́съ: Въ пещѝ ѻ҆́троцы і҆и҃левы, ꙗ҆́коже въ  горни́лѣ добро́тою бл҃гоче́стїѧ, чистѣ́е зла́та  блеща́хꙋсѧ, глаго́люще: бл҃гослови́те всѧ̀ дѣла̀ гдⷭ҇нѧ  гдⷭ҇а, по́йте и҆ превозноси́те во всѧ̀ вѣ́ки. 
[Л] Лю́дїе тѧ̀ пре́жде непокори́вїи є҆вре́и  є҆́млютъ, и҆ за́вистїю возно́сѧтъ на крⷭ҇тъ неи́стовнѡ,  не хотѧ́ще пѣ́ти тебѣ̀: бл҃гослови́те всѧ̀ дѣла̀  гдⷭ҇нѧ гдⷭ҇а, по́йте и҆ превозноси́те є҆го̀ во вѣ́ки. 
[П] Ѡ҆блобыза́ше любо́вїю і҆ѡ́сифъ, тѣ́ло  и҆спроси́въ, и҆ во гро́бѣ полага́етъ ꙗ҆́кѡ ме́ртвое:  то́йже сокрꙋши́лъ є҆́сть сме́рти всѧ̀ ключѝ, верєи́ же  и҆ врата̀, и҆ тридне́внѡ воскрⷭ҇лъ є҆́сть. 
Сла́ва: 
[Ѡ] Ꙗ҆́кѡ сы́й мѵ́ро мы́сленное, ѕѣлѡ̀ ра́нѡ  прїи́де пома́зати тѣ́ло твоѐ же́нскїй ли́къ, и҆  ѡ҆брѣто́ша а҆́гг҃ла вопїю́ща къ ни́мъ: всѧ̀ дѣла̀  гдⷭ҇нѧ гдⷭ҇а по́йте, и҆ превозноси́те є҆го̀ во вѣ́ки. 
И҆ ны́нѣ, бг҃оро́диченъ: 
[М] Непрело́жна родила̀ є҆сѝ сн҃а бж҃е́ственнагѡ  сꙋщества̀, мр҃і́е бл҃гослове́ннаѧ, а҆́ще и҆ ꙗ҆ви́сѧ  на́съ ра́ди пло́тїю, ꙗ҆́коже бл҃гоизво́ли, є҆мꙋ́же  вопїе́мъ: всѧ̀ дѣла̀ гдⷭ҇нѧ гдⷭ҇а по́йте, и҆  превозноси́те є҆го̀ во вѣ́ки. (л. сч҃з) 
Пѣ́снь ѳ҃. 
І҆рмо́съ: Ѡ҆́бразъ чи́стагѡ ржⷭ҇тва̀ твоегѡ̀,  ѻ҆гнепали́маѧ кꙋпина̀ показа̀ неѡпа́льнаѧ, и҆ ны́нѣ на  на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. 
[Е] Ста́лъ є҆сѝ влⷣко на дре́вѣ крⷭ҇тнѣмъ,  и҆ всѧ̑ ꙗ҆зы́ки къ ра́зꙋмꙋ привле́клъ є҆сѝ гдⷭ҇и, и҆  ра́й ѿве́рзлъ є҆сѝ, є҆го́же затвори́ша пре́жде  пра́ѻц҃ы вкꙋше́нїемъ дре́ва: тѣ́мже тѧ̀ всѝ  велича́емъ. 
[Л] Въ ро́вѣ ꙗ҆́кѡ сме́ртна положи́ша тѧ̀,  жи́зни пода́телѧ и҆ строи́телѧ, и҆ грѡ́бнаѧ хрⷭ҇тѐ всѧ̑  бл҃гоѻбра́зный і҆ѡ́сифъ и҆ нїкоди́мъ, и҆ же́нскїй  собо́ръ съ ни́ми ѡ҆прѧ́тавъ, жа́лостнѡ рыда́юще,  бг҃олѣ́пнѡ тѧ̀ велича́хꙋ. 
Сла́ва: 
[О] Ве́сь просвѣще́нїе и҆ жела́нїе, ве́сь сп҃се  мо́й оу҆тѣше́нїе и҆ оу҆твержде́нїе всѣ̑мъ бы́лъ  є҆сѝ, бл҃гоче́стнѡ пра́зднꙋющымъ ст҃о́е и҆ тридне́вное  воста́нїе твоѐ, є҆ди́не ще́дре: є҆гѡ́же ра́ди тѧ̀ всѝ  велича́емъ. 
И҆ ны́нѣ, бг҃оро́диченъ: 
[С] Пло́ть ѿ твои́хъ всенепоро́чнаѧ ложе́снъ,  во́лею воспрїѧ́тъ всесоверше́нный, разꙋ́мнꙋю пои́стиннѣ  и҆ ѡ҆дꙋшевле́ннꙋю, и҆ посажда́етсѧ ѻ҆те́ческимъ  наслѣ́дїемъ пречⷭ҇таѧ въ нбⷭ҇ныхъ, ѿѻнꙋ́дꙋже и҆ па́ки  прїи́детъ. (л. сч҃з ѡ҆б.) 
Въ понедѣ́льникъ тре́тїѧ недѣ́ли по па́сцѣ 
трипѣ́снецъ, є҆гѡ́же краегране́сїе: Пое́тъ сїѧ̑  і҆ѡ́сифъ. Гла́съ в҃. 
Пѣ́снь а҃. 
І҆рмо́съ: Грѧди́те лю́дїе, пои́мъ пѣ́снь хрⷭ҇тꙋ̀  бг҃ꙋ, раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же  и҆зведѐ и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
[А] Повѣ́шенъ на крⷭ҇тѣ̀ во́лею хрⷭ҇тѐ,  твє́рдаѧ ца̑рствїѧ а҆́дѡва разрꙋши́лъ є҆сѝ, и҆  вѣ́чныѧ оу҆́зники и҆зве́лъ є҆сѝ мꙋ́жествомъ: сла́ва  держа́вѣ твое́й. 
[Д] Прїиди́те, речѐ мѷроно́сицамъ а҆́гг҃лъ,  ви́дѣвше мѣ́сто, и҆дѣ́же лежа́ше всѣ́хъ гдⷭ҇ь, сегѡ̀  воскр҃се́нїе дрꙋгѡ́мъ є҆гѡ̀ проповѣ́дите. 
Сла́ва: 
[Е] Въ но́вомъ дре́вле гро́бѣ тебѐ положѝ  і҆ѡ́сифъ пра́ведный, новосодѣ́лавшаго человѣ́ческое  и҆стлѣ́вшее є҆стество̀, животода́вче воскрⷭ҇нїемъ  твои́мъ. 
И҆ ны́нѣ, бг҃оро́диченъ: 
[І] Ви́дѣла є҆сѝ бг҃обл҃года́тнаѧ, хрⷭ҇та̀  и҆з̾ ме́ртвыхъ возсїѧ́вша, пра́вды сл҃нце: є҆го́же  молѝ, всѣ́хъ просвѣти́ти сердца̀ воспѣва́ющихъ тѧ̀. 
Пѣ́снь и҃. 
І҆рмо́съ: Въ пе́щь ѻ҆́гненнꙋю ко ѻ҆трокѡ́мъ  є҆вре́йскимъ снизше́дшаго, и҆ пла́мень въ ро́сꙋ  прело́жшаго бг҃а, по́йте дѣла̀ ꙗ҆́кѡ гдⷭ҇а, и҆  превозноси́те во всѧ̀ вѣ́ки. 
[Т] Воздви́женаго на крⷭ҇тъ, и҆ погребе́наго  пло́тїю хотѣ́нїемъ, и҆ сокрꙋши́вшаго врата̀ желѣ̑знаѧ,  и҆ верєѝ а҆́дѡвы, просла́вимъ гдⷭ҇а воста́вшаго  тридне́внѡ во сла́вѣ. (л. сч҃и) 
[А] Да ра́дꙋетсѧ нб҃о, да весели́тсѧ и҆ землѧ̀ съ  человѣ́ки, хрⷭ҇то́съ воскре́се, и҆ свои̑мъ оу҆ченикѡ́мъ  ꙗ҆ви́сѧ, и҆̀мже соводворѧ́ѧсѧ, си́хъ весе́лїѧ и҆спо́лни  сердца̀. 
[Д] Слезѧ́щымъ жена́мъ ра́дость провозглаша́етъ  жизнода́вецъ, прикоснꙋ́вшымсѧ є҆гѡ̀ сщ҃е́ннымъ нога́мъ,  и҆́хже шꙋ́ма дре́вле оу҆боѧ́сѧ прамт҃и є҆́ѵа внꙋ́трь  раѧ̀. 
Сла́ва: 
[Е] Є҆ди́наго бг҃а славосло́вимъ ѵ҆поста́сьми  тремѝ, є҆ди́нѣмъ же є҆стество́мъ, ѻ҆ц҃а̀, и҆ сло́ва,  и҆ дх҃а бж҃е́ственна, пра́ва, зовꙋ́ще: по́йте гдⷭ҇а, и҆  превозноси́те є҆го̀ во вѣ́ки. 
И҆ ны́нѣ, бг҃оро́диченъ: 
[І] Сщ҃е́нными гла́сы мт҃рь бж҃їю пѣсносло́вимъ,  ꙗ҆́кѡ вы́шнихъ чинѡ́въ ст҃ѣ́йшꙋю ꙗ҆́вѣ, и҆  бж҃е́ственный мо́стъ преводѧ́й къ премі́рнымъ  ликостоѧ́нїємъ человѣ́ки. 
Пѣ́снь ѳ҃. 
І҆рмо́съ: Ѿ бг҃а бг҃а сло́ва, неизрече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ: ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
[Ѡ] Ѽ є҆вре́йскагѡ неи́стовства! ка́кѡ на  дре́вѣ без̾ пра́вды ѡ҆сꙋжда́ютъ оу҆мре́ти хрⷭ҇та̀,  пра́ведна є҆ди́наго сꙋ́ща, и҆ мє́ртвымъ и҆̀же во  а҆́дѣ, вдыха́юща жи́знь бг҃онача́льнѡ; є҆гѡ́же  бж҃е́ственное воскресе́нїе согла́снѡ воспои́мъ. 
[С] Печа́темъ надлежа́щымъ, воскре́слъ є҆сѝ ѿ  гро́ба всѣ́хъ воскресе́нїе хрⷭ҇тѐ, и҆ оу҆ченикѡ́мъ  ꙗ҆ви́лсѧ є҆сѝ недовѣ́дѡмымъ си́хъ оу҆чѧ̀, и҆  и҆ди́те, вопїѧ̀, въ мі́ръ проповѣ́дающе сла́вꙋ мою̀. (л.  сч҃и ѡ҆б.) 
Сла́ва: 
[Н] Воста́нїѧ се́й всест҃ы́й де́нь, оу҆тѣше́нїе  сы́й дꙋ́шъ, и҆ весе́лїе ра́достное, вѣ́рныхъ созыва́етъ  бж҃е́ственнѡ пра́здновати и҆ вопи́ти: ѻ҆́ч҃е и҆ сн҃е и҆  бж҃е́ственный дш҃е, сла́ва тебѣ̀. 
И҆ ны́нѣ, бг҃оро́диченъ: 
[Ф] Свѣтороди́тельнице дв҃о, свѣ́томъ си́мъ  бжⷭ҇твеннымъ ѡ҆зарѝ на́шѧ мы̑сли и҆ сердца̀, моли́твами  твои́ми страсте́й мглꙋ̀ разсыпа́ющи, и҆ всѣ́хъ  ѻ҆́бщники невече́рнѧгѡ днѐ содѣва́ющи благода́тїю. 
Во вто́рникъ тре́тїѧ недѣ́ли по па́сцѣ, 
трипѣ́снецъ, є҆гѡ́же краегране́сїе: Хрⷭ҇тѐ  спаси́ мѧ. Гла́съ в҃. 
Пѣ́снь в҃. 
І҆рмо́съ: Внемли́те лю́дїе моѝ зако́нꙋ моемꙋ̀,  приклони́те оу҆́хо ва́ше во глаго́лы оу҆́стъ мои́хъ:  ꙗ҆́кѡ и҆́мѧ твоѐ гдⷭ҇и, призва́хъ. 
[Х] Рꙋка́ма твои́ма сотвори́вый человѣ́ка, рꙋ́цѣ  пригвозди́лъ є҆сѝ всеси́льне на дре́вѣ, вра́жїѧ рꙋкѝ  на́съ и҆збавлѧ́ѧ. 
[Р] Разори́въ хрⷭ҇тѐ а҆́довꙋ несвѣ́тлꙋю  темни́цꙋ, и҆ ꙗ҆̀же стѧжа̀ ю҆́зники взѧ́лъ є҆сѝ, и҆  са́мъ себѐ ꙗ҆́кѡ си́ленъ воскреси́лъ є҆сѝ. 
[І] Ви́дѣвше тѧ̀ хрⷭ҇тѐ а҆пⷭ҇ли, поклони́шасѧ  тебѣ̀, и҆з̾ гро́ба тридне́внѡ воста́вшемꙋ, и҆ всю́дꙋ  твоѐ воста́нїе проповѣ́даша. (л. сч҃ѳ) 
Сла́ва: 
[С] Стенѧ́ще и҆ сле́зы пролива́юще, гро́бъ ст҃ы́й  достиго́ша бж҃е́ственныѧ жєны̀, и҆ оу҆чи́ми быва́хꙋ  хрⷭ҇то́вымъ воскресе́нїемъ.  
И҆ ны́нѣ, бг҃оро́диченъ: 
[Т] Всѣ́хъ содержи́телѧ прїѧ́ла є҆сѝ  всенепоро́чнаѧ влⷣчце, сте́ршаго а҆́дова врата̀, и҆  воскре́сшаго, ꙗ҆́коже речѐ, тридне́внѡ. 
Пѣ́снь и҃. 
І҆рмо́съ: Въ кꙋпинѣ̀ мѡѷсе́ю дв҃ы чꙋ́до, на  сїна́йстѣй горѣ̀ проѡбрази́вшаго и҆ногда̀, по́йте,  бл҃гослови́те и҆ превозноси́те во всѧ̀ вѣ́ки. 
[Е] На крⷭ҇тъ возне́ссѧ совозне́слъ є҆сѝ мі́ръ,  и҆ положи́всѧ сп҃се во гро́бѣ, во гробѣ́хъ спѧ́щыѧ  возставлѧ́еши, твою̀ славосло́вѧщыѧ вели́кꙋю си́лꙋ. 
[С] Ты̀ сше́дъ въ ме́ртвыхъ, оу҆мертви́лъ є҆сѝ  а҆́дъ, и҆ сокрꙋши́лъ є҆сѝ врата̀ сме́рти и҆ верєѝ, и҆  ѡ҆кова̑нныѧ возве́лъ є҆сѝ мꙋ́жествомъ, всѣ̑мъ во  спасе́нїе. 
Сла́ва: 
[Ѡ] Ꙗ҆ви́лсѧ є҆сѝ ще́дре, твои̑мъ оу҆ченикѡ́мъ  во мно́зѣхъ зна́менїихъ, де́ньми четы́редесѧтьми: тѣ́ми  оу҆вѣрѧ́емь и҆ проповѣ́дꙋемь въ ве́сь мі́ръ, бг҃ъ  воста́вый. 
И҆ ны́нѣ, бг҃оро́диченъ: 
[С] Ты̀ є҆сѝ всѣ́хъ жи́знь, ты̀ ме́ртвыхъ же и҆  живы́хъ оу҆тѣше́нїе сло́ве, и҆ ра́дость и҆  просвѣще́нїе, возсїѧ́вый и҆з̾ дв҃ы, и҆ воскресы́й и҆з̾  гро́ба тридне́внѡ во сла́вѣ. 
Пѣ́снь ѳ҃. 
І҆рмо́съ: Ѿ земноро́дныхъ кто̀ слы́ша таково́е;  и҆лѝ кто̀ ви́дѣ когда̀, ꙗ҆́кѡ дв҃а ѡ҆брѣ́тесѧ во  чре́вѣ и҆мꙋ́щаѧ, (л. сч҃ѳ ѡ҆б.) и҆ безболѣ́зненнѡ  млⷣнца поро́ждшаѧ; таково́е твоѐ чꙋ́до, и҆ тѧ̀ чи́стаѧ  бцⷣе велича́емъ.  
[О] Распны́йсѧ тридне́внѡ воскре́слъ є҆сѝ,  ꙗ҆́коже пре́жде ре́клъ є҆сѝ, и҆з̾ ме́ртвыхъ же  воста́въ, совоскреси́въ мі́ръ воскресе́нїемъ твои́мъ, и҆  жена́мъ мѷроно́сицамъ пе́рвѣе ꙗ҆ви́лсѧ є҆сѝ, и҆  провѣща́въ, є҆́же ра́доватисѧ, всѣ́хъ ра́досте, ѿ  дꙋшѝ тебѐ лю́бѧщымъ многоми́лостиве. 
[Н] Ны́нѣ тлѧ̀ потреби́сѧ, хрⷭ҇то́съ бо  нетлѣ́нїе и҆ жи́знь и҆з̾ ме́ртвыхъ воста́въ, и҆  соводворѧ́етсѧ свои̑мъ а҆по́столѡмъ, оу҆чѧ̀ си́хъ  лꙋ́чшымъ и҆ бж҃е́ствєннымъ, и҆ приглаша́ѧ ѿ  і҆ерꙋсали́ма не ѿлꙋча́тисѧ. 
Сла́ва: 
[М] Мѵ́ро и҆ногда̀ со слеза́ми прине́сшымъ  а҆́гг҃лъ речѐ жена́мъ: съ ме́ртвыми что̀ и҆́щете жива́гѡ  дне́сь; ꙗ҆́коже пре́жде речѐ, воста̀: нѣ́сть здѣ̀,  и҆стощи́вый гро́бы, и҆ мє́ртвымъ безсме́ртїе вдохнꙋ́вый,  ꙗ҆́кѡ чл҃вѣколю́бецъ. 
И҆ ны́нѣ, бг҃оро́диченъ: 
[Е] И҆з̾ ме́ртвыхъ ви́дѣвши бцⷣе, твоего̀ сн҃а  и҆ бг҃а воста́вша, и҆спо́лниласѧ є҆сѝ ра́дости, сꙋ́щаѧ  всѣ́хъ ра́дости же и҆ весе́лїѧ вина̀. тѣ́мже тѧ̀  ра́достнѡ всѧ́каѧ дꙋша̀ восхвалѧ́етъ и҆ сла́витъ  приснодв҃о. 
Въ сре́дꙋ тре́тїѧ недѣ́ли по па́сцѣ. 
Трипѣ́снецъ, є҆гѡ́же краегране́сїе: Воста̀  сп҃съ. Гла́съ в҃. 
Пѣ́снь г҃. 
І҆рмо́съ: Процвѣла̀ є҆́сть пꙋсты́нѧ ꙗ҆́кѡ  крі́нъ, гдⷭ҇и, ꙗ҆зы́ческаѧ неплодѧ́щаѧ цр҃ковь,  прише́ствїемъ твои́мъ, въ не́йже оу҆тверди́сѧ моѐ  се́рдце. (л. т҃) 
[Н] Тва́рь ви́дѣвши тѧ̀ на крⷭ҇тѣ̀, стра́ждꙋща  во́лею гдⷭ҇и, и҆змѣни́сѧ и҆ смꙋща́шесѧ, и҆ ме́ртвїи ѿ  гробѡ́въ воста́хꙋ. 
[Г] Бы́вшꙋ тѝ во а҆́дѣ животода́вче гдⷭ҇и съ  дꙋше́ю, ꙗ҆́кѡ ви́дѣ всепа́гꙋбнаѧ сме́рть оу҆жасе́сѧ,  ѿрѣша́ющи ю҆́зники, ꙗ҆̀же поже́рла. 
Сла́ва: 
[Е] И҆спо́лнисѧ тва́рь всѧ̀ ра́дости, ще́дрый  гдⷭ҇и, и҆з̾ ме́ртвыхъ воста́нїемъ твои̑мъ, ꙗ҆́кѡ мі́ръ  ве́сь совозста́вилъ є҆сѝ, низло́жь сме́ртное ца́рство. 
И҆ ны́нѣ: бг҃оро́диченъ: 
[Р] Ѻ҆рꙋ́жїе дꙋ́шꙋ твою̀ про́йде чи́стаѧ  всенепоро́чнаѧ, є҆гда̀ хрⷭ҇та̀ распина́ема ви́дѣла  є҆сѝ: возра́довала же сѧ є҆сѝ, воста́вша и҆з̾ гро́ба  сего̀ оу҆зрѣ́вши. 
Пѣ́снь и҃. 
І҆рмо́съ: Пе́щь и҆ногда̀ ѻ҆́гненнаѧ въ  вавѷлѡ́нѣ дѣ́йства раздѣлѧ́ше, бж҃їимъ велѣ́нїемъ  халдє́и ѡ҆палѧ́ющаѧ, вѣ̑рныѧ же ѡ҆роша́ющаѧ, пою́щыѧ:  благослови́те всѧ̀ дѣла̀ гдⷭ҇нѧ гдⷭ҇а. 
[Ѳ] Оу҆мира́еши на крⷭ҇тѣ̀, живо́тъ сы́й  всѣ́хъ, и҆ ꙗ҆́кѡ ме́ртвъ бездыха́ненъ во гро́бѣ  положи́лсѧ є҆сѝ долготерпѣли́ве, и҆ тридне́венъ  воста́лъ є҆сѝ на воста́нїе мі́рꙋ. тѣ́мже тѧ̀  животода́вче весе́лїемъ сла́вимъ. 
[И] Оу҆слы́ша сїѡ́нъ воста́нїе гдⷭ҇не, и҆  весе́лїѧ ны́нѣ и҆спо́лнисѧ, дщє́ри же сегѡ̀ проѧвле́ннѡ  возра́довашасѧ, и҆ оу҆ченикѡ́мъ проповѣ́дахꙋ  глаго́люще: не скорби́те, животода́вецъ воста́лъ є҆́сть. 
Сла́ва: 
[О] Оу҆́трꙋ бы́вшꙋ, со тща́нїемъ жєны̀ на гро́бъ  прїидо́ша, (л. т҃ ѡ҆б.) и҆ тре́петомъ прини́кше, въ  бѣ́лыхъ ѻ҆де́ждахъ а҆́гг҃лы ви́дѣвше, и҆ стра́хомъ  ѡ҆держи́мы, слы́шахꙋ: не бо́йтесѧ, жизнода́вецъ воста́лъ  є҆́сть. 
И҆ ны́нѣ, бг҃оро́диченъ: 
[С] Тѧ̀ свѣ́тлый ѻ҆́блакъ со́лнца оу҆́мнагѡ,  бг҃ора́дованнаѧ, пою́ще сла́вимъ: сердца̀ на̑ша  просвѣтѝ, тмꙋ̀ ѿгонѧ́ющи всю̀ оу҆ны́нїѧ и҆  страсте́й, бг҃оневѣ́сто. 
Пѣ́снь ѳ҃. 
І҆рмо́съ: Безнача́льна роди́телѧ сн҃ъ, бг҃ъ и҆  гдⷭ҇ь, вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти. собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
[Ѡ] Ꙗ҆́кѡ ви́дѣ тѧ̀ со́лнце, пра́веднаго сл҃нца  на крⷭ҇тѣ̀ просте́рта, свѣ́тъ скрыва́ше, ка́менїе  распада́шесѧ, а҆́дъ мє́ртвыѧ ско́рѡ ѿдава́ше, пою́щыѧ  держа́вꙋ твою̀ животода́вче всеси́льне. 
[Т] А҆́довꙋ несы́тꙋю оу҆тро́бꙋ, пребж҃е́ственный  пресла́внѡ и҆стощи́въ ꙗ҆́кѡ всеси́ленъ, а҆́бїе воскре́съ  во сла́вѣ, и҆ оу҆ченикѝ бж҃е́ственными ви́дѣнъ  бы́сть. томꙋ̀ поклони́мсѧ со ѻ҆ц҃е́мъ же и҆ дх҃омъ. 
Сла́ва: 
[И] Воста̀ гдⷭ҇ь, мѷроно́сицамъ глаго́лаше,  ꙗ҆вле́йсѧ во гро́бѣ ст҃ы́й а҆́гг҃лъ: и҆ди́те, и҆ рцы́те  сегѡ̀ оу҆ченикѡ́мъ, въ галїле́и пла́чꙋщымъ и҆  рыда́ющымъ, ꙗ҆́кѡ да сего̀ та́мѡ оу҆́зрѧтъ. 
И҆ ны́нѣ, бг҃оро́диченъ: 
[Р] И҆зба́витисѧ всенепоро́чнаѧ, ѿ напа́стей и҆  скорбе́й, и҆ страсте́й бꙋ́ри и҆ ѡ҆мраче́нїѧ, и҆  многоплете́нныхъ сѣте́й лꙋка́вагѡ, молѝ непреста́ннѡ  хрⷭ҇та̀ бг҃а на́шего, при́снѡ блажа́щымъ тѧ̀. (л. т҃а) 
Въ четверто́къ г҃-ѧ недѣ́ли по па́сцѣ. 
Трипѣ́снецъ, є҆гѡ́же краегране́сїе: Пѣ́снь пою̀  бг҃ꙋ. Гла́съ в҃. 
Пѣ́снь д҃. 
І҆рмо́съ: Пою́ тѧ, слꙋ́хомъ бо гдⷭ҇и, оу҆слы́шахъ  и҆ оу҆жасо́хсѧ: до мене́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же  на мѧ̀, прославлѧ́ю многоми́лостиве. 
[А] Возше́лъ є҆сѝ на крⷭ҇тъ во́лею, гдⷭ҇и,  си́лою препоѧ́санъ, и҆ соше́дъ бл҃гоꙋтро́бне съ дꙋше́ю во  а҆́дъ, дꙋ́шы вѣ́чныхъ оу҆́зъ разрѣши́лъ є҆сѝ, и҆ съ  собо́ю ще́дре совоскреси́лъ є҆сѝ. 
[С] Сокрꙋши́въ стра́шнѡ верєѝ и҆ врата̀ а҆́дѡва,  крѣ́постїю твое́ю влⷣко, и҆стощи́лъ є҆сѝ є҆гѡ̀  бога́тство: тѣ́мже мно́гое твоѐ снизхожде́нїе, и҆  честно́е воскресе́нїе сла́вимъ. 
Сла́ва: 
[М] Пома́зати пречи́стое тѣ́ло твоѐ, на гро́бъ  прїидо́ша жєны̀, ѡ҆брѣ́тшѧ же а҆́гг҃ла на ка́мени  сѣдѧ́ща хрⷭ҇тѐ, боѧ́щѧсѧ оу҆диви́шасѧ: съ ни́ми же  пѣсносло́вимъ твоѐ воста́нїе. 
И҆ ны́нѣ, бг҃оро́диченъ: 
[А] Ст҃ы́хъ ст҃а́го па́че оу҆ма̀ родила̀ є҆сѝ  бцⷣе, ѡ҆свѧще́нїе, и҆збавле́нїе, и҆ ѡ҆ставле́нїе  грѣхѡ́въ вѣ̑рнымъ подаю́ща, хода́тайствомъ твои́мъ,  є҆гѡ̀ сла́вѧщымъ воскресе́нїе. 
Пѣ́снь и҃. 
І҆рмо́съ: Велѣ́нїю мꙋчи́телевꙋ преподо́бнїи трїѐ  ѻ҆́троцы не повинꙋ́вшесѧ, въ пе́щь вве́ржени, бг҃а  и҆сповѣ́дахꙋ пою́ще: бл҃гослови́те дѣла̀ гдⷭ҇нѧ гдⷭ҇а.  (л. т҃а ѡ҆б.) 
[А] Возвы́силъ є҆сѝ є҆стество̀ человѣ́ческое  хрⷭ҇тѐ, на крⷭ҇тѣ̀ твои́мъ возвыше́нїемъ, и҆ съ высоты̀  па́дшаго врага̀ въ про́пасть низве́рглъ є҆сѝ, и҆  погребе́нъ воста́лъ є҆сѝ, плѣни́въ сме́рть. 
[С] Сокрꙋши́лъ є҆сѝ а҆́дѡвы верєѝ хрⷭ҇тѐ, и҆  ѡ҆кова̑нныѧ оу҆́зники въ мꙋ́жествѣ и҆зве́лъ є҆сѝ,  твою̀ сла́вѧщыѧ си́лꙋ, и҆ є҆́же и҆з̾ гро́ба тридне́вное  воста́нїе. 
Сла́ва: 
[Ѡ] Ꙗ҆́кѡ ви́дѣ тѧ̀ дре́вле ли́къ ст҃ы́хъ  а҆пⷭ҇лъ, и҆з̾ гро́ба воста́вша во сла́вѣ хрⷭ҇тѐ,  весе́лїѧ и҆спо́лненъ бы́въ вопїѧ́ше: сла́ва воста́нїю  твоемꙋ̀. 
И҆ ны́нѣ, бг҃оро́диченъ: 
[Т] Пла́чь тво́й пречи́стаѧ ст҃а́ѧ, преложи́сѧ на  ра́дость, внегда̀ ви́дѣла є҆сѝ твоего̀ сн҃а и҆ влⷣкꙋ  хрⷭ҇та̀, и҆з̾ ме́ртвыхъ тридне́внѡ воскре́сша во  сла́вѣ, и҆ мі́ръ просвѣти́вша. 
Пѣ́снь ѳ҃. 
І҆рмо́съ: Ꙗ҆́же пре́жде со́лнца свѣти́льника  бг҃а возсїѧ́вшаго, пло́тски къ на́мъ прише́дшаго, и҆з̾  бокꙋ̀ дѣви́чꙋ неизрече́ннѡ воплоти́вшаѧ, благослове́ннаѧ  всечи́стаѧ, тѧ̀ бцⷣе велича́емъ. 
[Ѡ] Ꙗ҆ви́лсѧ є҆сѝ посредѣ̀ двою̀ разбѡ́йникꙋ  ра́спѧтъ, многоми́лостиве, и҆ положе́нъ въ ро́вѣ  преиспо́днѣмъ, и҆ ꙗ҆̀же во тмѣ̀ и҆ сѣ́ни сме́ртнѣй  воскреси́лъ є҆сѝ, пѣсносло́вѧщыѧ бл҃гоꙋтро́бне, твоѐ  тридне́вное воскресе́нїе. 
[Ѳ] Сме́рть не ктомꙋ̀ человѣ́ки ѡ҆блада́етъ,  ꙗ҆́коже є҆́сть пи́сано, ѿне́лѣже хрⷭ҇то́съ воскре́се  безсме́ртный, а҆́дѡва и҆стощи́въ несы̑таѧ ца̑рствїѧ: да  ра́дꙋетсѧ всѧ̀ вселе́ннаѧ пра́зднꙋющи. (л. т҃в) 
Сла́ва: 
[Е] Речѐ мѷроно́сицамъ а҆́гг҃лъ, блиста́ѧйсѧ  пред̾ гро́бомъ: въ ме́ртвыхъ свобо́днаго что̀ пла́чꙋще  и҆́щете; ꙗ҆́коже пре́жде речѐ, оу҆жѐ воста̀: и҆ди́те  ѿсю́дꙋ ра́дꙋющесѧ. 
И҆ ны́нѣ, бг҃оро́диченъ: 
[Ѡ] Ꙗ҆ви́ласѧ є҆сѝ простра́ннѣе дв҃о небе́съ,  бг҃а вмѣсти́вши, под̾ земле́ю положе́наго бл҃гости  ра́ди, и҆ сме́ртїю безсме́ртїе всѣ̑мъ дарова́вша:  є҆го́же благоче́стнѡ сла́вѧще, тебѐ по до́лгꙋ  оу҆блажа́емъ. 
Въ пѧто́къ тре́тїѧ недѣ́ли по па́сцѣ. 
Трипѣ́снецъ, є҆гѡ́же краегране́сїе: Сла́ва бг҃ꙋ,  а҆ми́нь. Творе́нїе і҆ѡ́сифово. Гла́съ в҃. 
Пѣ́снь є҃. 
І҆рмо́съ: Просвѣще́нїе во тмѣ̀ лежа́щихъ,  спасе́нїе ѿча́ѧнныхъ хрⷭ҇тѐ сп҃се мо́й, къ тебѣ̀  оу҆́тренюю цр҃ю̀ ми́ра, просвѣти́ мѧ сїѧ́нїемъ твои́мъ:  и҆но́гѡ бо ра́звѣ тебѐ бг҃а не зна́ю. 
[Д] Собо́ръ и҆ногда̀ беззако́ннꙋющихъ є҆врє́й,  тебѐ человѣколю́бче, на дре́во возвы́сивъ, оу҆мертвѝ:  но во гро́бѣ положе́нъ, а҆́дѡвы оу҆́зы всѧ̑ разрꙋши́лъ  є҆сѝ, и҆ ꙗ҆̀же ѿ вѣ́ка мє́ртвыѧ воскреси́лъ  є҆сѝ. 
[О] Є҆гда̀ тлѣ́нїѧ вкꙋси́лъ є҆сѝ, всѣ́хъ  безсме́ртїе, тогда̀ мꙋ́жески свѧ̑занныѧ всѧ̀ и҆зве́лъ  є҆сѝ, и҆ воскреси́лъ є҆сѝ ѿ гро́ба животода́вче,  разори́въ сме́рть, и҆ просвѣти́въ на́съ воста́нїемъ  твои́мъ. (л. т҃в ѡ҆б.) 
Сла́ва: 
[Ѯ] Стра́нною ѻ҆де́ждою блиста́ющасѧ дре́вле,  на гро́бѣ ви́дѣвшѧ а҆́гг҃ла жєны̀ чꙋдѧ́хꙋсѧ, ѻ҆́нъ же  къ ни̑мъ вопїѧ́ше: не бо́йтесѧ, хрⷭ҇то́съ воскре́се:  и҆ди́те, дрꙋгѡ́мъ є҆гѡ̀ возвѣсти́те. 
И҆ ны́нѣ, бг҃оро́диченъ: 
[А] Восто́къ со́лнца пра́веднагѡ показа́ласѧ  є҆сѝ мт҃и дв҃о: є҆го́же ви́дѣвши воскре́сша и҆з̾  ме́ртвыхъ, ꙗ҆́коже речѐ, и҆ мі́ръ ве́сь просвѣ́щша,  ра́доваласѧ є҆сѝ пою́щи чи́стаѧ ꙗ҆́кѡ человѣколю́бца. 
Пѣ́снь и҃. 
І҆рмо́съ: Ѡ҆ подо́бїи зла́тѣ небре́гше  треблаже́ннїи ю҆́ношы, неизмѣ́нный и҆ живы́й бж҃їй  ѻ҆́бразъ ви́дѣвше, средѝ ѻ҆гнѧ̀ воспѣва́хꙋ:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̀ вѣ́ки. 
[Ѳ] Бг҃ъ сы́й бл҃же, сподо́билсѧ є҆сѝ человѣ́къ  бы́ти, и҆ распѧ́тисѧ на дре́вѣ во́лею, на спасе́нїе  вѣ́рою вопїю́щымъ всегда̀: ѡ҆сꙋществова́ннаѧ да пое́тъ  гдⷭ҇а всѧ̀ тва́рь, и҆ превозно́ситъ во всѧ̀ вѣ́ки. 
[Е] Въ ро́вѣ преиспо́днѣмъ положи́ тѧ і҆ѡ́сифъ,  пови́въ понѧ́вами же и҆ смѵ́рною и҆ а҆ло́емъ, но  воскре́слъ є҆сѝ спаса́ѧ вѣ́рнѡ зовꙋ́щыѧ:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̀ вѣ́ки. 
Сла́ва: 
[Ѡ] Ꙗ҆ви́лсѧ є҆сѝ оу҆ченикѡ́мъ всеси́льне  воскре́съ, и҆ тѣ̑мъ ре́къ: и҆ди́те въ мі́ръ,  проповѣ́дите моѐ смотре́нїе, пою́ще: ѡ҆сꙋществова́ннаѧ  да пое́тъ гдⷭ҇а всѧ̀ тва́рь, и҆ превозно́ситъ во всѧ̀  вѣ́ки. (л. т҃г) 
И҆ ны́нѣ, бг҃оро́диченъ: 
[А] Ѡ҆ст҃ѝ на̑ша сердца̀, всест҃а́ѧ дв҃о  бг҃оневѣ́сто, ви́дѣвшыѧ всест҃а́го бг҃а сло́ва  воста́вша, и҆ въ весе́лїи зовꙋ́щыѧ: ѡ҆сꙋществова́ннаѧ да  пое́тъ гдⷭ҇а всѧ̀ тва́рь, и҆ превозно́ситъ во всѧ̀  вѣ́ки. 
Пѣ́снь ѳ҃. 
І҆рмо́съ: Недоꙋмѣ́етъ всѧ́къ ѧ҆зы́къ  благохвали́ти по достоѧ́нїю, и҆з̾ꙋмѣва́етъ же оу҆́мъ  и҆ премі́рный пѣ́ти тѧ̀ бцⷣе: ѻ҆ба́че бл҃га́ѧ сꙋ́щи,  вѣ́рꙋ прїимѝ, и҆́бо любо́вь вѣ́си бж҃е́ственнꙋю на́шꙋ.  ты́ бо хрⷭ҇тїа́нъ є҆сѝ предста́тельница, тѧ̀  велича́емъ. 
[М] То́чїю водрꙋзи́сѧ сп҃се крⷭ҇тъ тво́й на  ло́бномъ, сме́ртное всѐ жили́ще и҆з̾ глꙋбины̀  поколеба́сѧ, и҆ въ сѣ́ни сѣдѧ́щїи сме́ртнѣй, оу҆́зъ  нерѣши́мыхъ вои́стиннꙋ разрѣши́шасѧ всѝ, сла́ва,  вопїю́ще, держа́вѣ си́лы твоеѧ̀. 
[И] Землѧ̀ потрѧсе́сѧ, ка́менїе распаде́сѧ  стра́хомъ, го́ры и҆ хо́лми всѝ поколеба́шасѧ, и҆ со́лнце  поме́рче, ви́дѣвшее тѧ̀ на крⷭ҇тѣ̀ повѣ́шена, верєѝ  а҆́дѡвы и҆ врата̀ желѣ̑знаѧ сотро́шасѧ хрⷭ҇тѐ, є҆гда̀  и҆з̾ ме́ртвыхъ твои́мъ воста́нїемъ мі́ръ совоздви́глъ  є҆сѝ. 
Сла́ва: 
[Н] Ме́ртва тѧ̀ влⷣко ви́дѣвъ дре́вле на  крⷭ҇тѣ̀, благоѻбра́зный а҆рїмаѳе́й снѧ́тъ ѿ дре́ва,  и҆ понѧ́вицею тогда̀ чи́стою пови́тъ, и҆ во гро́бѣ  но́вѣ мно́гимъ стра́хомъ положѝ со тща́нїемъ: ты́ же  ꙗ҆́коже проре́клъ, воста́лъ є҆сѝ сло́ве, тридне́внѡ. 
И҆ ны́нѣ, бг҃оро́диченъ: 
Зако́нныхъ кромѣ̀ влⷣчце всенепоро́чнаѧ, родила̀  є҆сѝ (л. т҃г ѡ҆б.) неизрече́ннѡ сло́ва, є҆го́же ѿ  беззако́нныхъ совѣ́томъ распѧ́та, и҆ положе́на во  гро́бѣ, и҆ воста́вша и҆з̾ ме́ртвыхъ ꙗ҆́кѡ ви́дѣвши,  и҆спо́лниласѧ є҆сѝ ра́дости: сего̀ молѝ ѡ҆ на́съ  воспѣва́ющихъ тѧ̀. 
Въ сꙋббѡ́тꙋ тре́тїѧ недѣ́ли по па́сцѣ. 
Четверопѣ́снецъ. Гла́съ в҃. 
Пѣ́снь ѕ҃. 
І҆рмо́съ: И҆з̾ глꙋбины̀ возведѝ мѧ, і҆ѡ́на къ  тебѣ̀ возопѝ: ѻ҆́бразъ погребе́нїѧ и҆ воскрⷭ҇нїѧ сы́й,  є҆́же на́мъ дарова́лъ є҆сѝ всеси́льне сп҃се. 
Мѷронѡ́сицы гро́ба твоегѡ̀ дости́гшѧ слезѧ́хꙋ, но  а҆́гг҃лъ тѣ̑мъ ра́дость возвѣща́ше, взыва́ѧ: хрⷭ҇то́съ  воскре́се, мі́рови проповѣ́дите. 
На крⷭ҇тъ вознесе́нꙋ тѝ, сїѧ́нїе скры̀ со́лнце,  но і҆и҃ль тебѐ бг҃а и҆ зижди́телѧ не позна̀, за всѣ́хъ  во́лею дꙋ́шꙋ поло́жшаго. 
Сла́ва: 
Да ра́дꙋютсѧ всѧ́чєскаѧ, ꙗ҆́кѡ хрⷭ҇то́съ и҆з̾  гро́ба воста̀, плѣни́въ всѧ̀ а҆́дова сокрѡ́вища, и҆  ѻ҆́бщїй весе́лїѧ пра́здникъ да соверша́ютъ. 
И҆ ны́нѣ, бг҃оро́диченъ: 
А҆́ще и҆ младе́нца родила̀ є҆сѝ, но дв҃а  пребыла̀ є҆сѝ, ꙗ҆́коже была̀ є҆сѝ пре́жде ржⷭ҇тва̀,  чи́стаѧ бцⷣе дв҃о: рожде́йсѧ бо є҆стество̀ ѡ҆бновѝ,  ꙗ҆́кѡ бг҃ъ. 
Пѣ́снь з҃. 
І҆рмо́съ: Пе́щь дре́вле всегремѧ́щꙋю оу҆гаси́вый,  и҆ ѻ҆́троки (л. т҃д) тꙋ́чею дх҃о́вною ѡ҆роси́вый,  благослове́нъ є҆сѝ бж҃е ѻ҆ц҃ъ на́шихъ. 
Неразꙋ́мнїи лю́дїе і҆ꙋде́йскагѡ собо́ра, вмѣ́стѡ  благодѣѧ́нїй, ꙗ҆̀же тѣ̑мъ дарова́лъ є҆сѝ, ко крⷭ҇тꙋ̀  хрⷭ҇тѐ пригвозди́ша тѧ̀. 
И҆сто́чникъ ми́лости за всѣ́хъ положи́лсѧ є҆сѝ,  да всѝ до́лга сме́ртнагѡ разрѣши́вшесѧ, пое́мъ тѧ̀  человѣколю́бче. 
Сла́ва: 
Тридне́вною сме́ртїю, и҆ погребе́нїемъ  живоно́снымъ, сꙋ́щымъ во гробѣ́хъ пода́лъ є҆сѝ жи́знь  вѣ́чнꙋю, вѣ́рнѡ сп҃се пою́щымъ тѧ̀. 
И҆ ны́нѣ, бг҃оро́диченъ: 
Тебѣ̀ и҆ є҆ди́ной хода́таицѣ ра́дости,  подоба́етъ ѿ а҆́гг҃лъ, є҆́же ра́дꙋйсѧ, є҆́же вѣ́рнїи  тебѣ̀ вопїе́мъ, мр҃і́е приснодв҃о. 
Пѣ́снь и҃. 
І҆рмо́съ: Оу҆страши́сѧ ѻ҆трокѡ́въ  бл҃гочести́выхъ, соѻбра́знагѡ дꙋшѝ нескве́рнагѡ тѣ́ла,  и҆ оу҆страни́сѧ воспита́нный въ безмѣ́рномъ веществѣ̀,  неꙋтрꙋжде́нъ ѻ҆́гнь: присноживꙋ́щꙋ же и҆з̾ꙋвѧ́дшꙋ  пла́меню, вѣ́чнꙋющаѧ пѣ́снь воспѣва́шесѧ. гдⷭ҇а всѧ̀  дѣла̀ по́йте, и҆ превозноси́те во всѧ̀ вѣ́ки. 
Разрꙋша́етсѧ безбо́жный совѣ́тъ, и҆ печа̑ти  вотщѐ і҆ꙋде́ємъ бы́ша: воста̀ погребы́йсѧ, порꙋга́всѧ  всѣ̑мъ: бг҃ъ бо во́лею страда́ти прїе́млетъ, но вла́стїю  свое́ю оу҆строѧ́етъ всѧ̑, ꙗ҆́коже хо́щетъ. ꙗ҆́кѡ гдⷭ҇а  того̀ непреста́ннѡ пое́мъ, и҆ превозно́симъ во всѧ̀  вѣ́ки. (л. т҃д ѡ҆б.) 
И҆ди́те, речѐ жена́мъ блиста́ѧйсѧ зра́комъ:  хрⷭ҇то́съ воскре́се, проповѣ́дите про́чее тогѡ̀  воскресе́нїе мі́рови всемꙋ̀, и҆ не пла́читесѧ, нѣ́сть бо  слеза́мъ вре́мѧ: не ктомꙋ́ бо ца́рствꙋетъ сме́рть, не  ктомꙋ̀ ѡ҆блада́етъ а҆́дъ, не ктомꙋ̀ ѡ҆сꙋжде́нїѧ  побѣди́тъ грѣ́хъ. 
Сла́ва: 
Скры́сѧ влⷣко хрⷭ҇тѐ, живо́тъ на́шъ въ тебѣ̀,  пострада́вшемъ пло́тїю, и҆ и҆з̾ ме́ртвыхъ воскре́сшемъ  сло́ве, и҆ живꙋ́щемъ при́снѡ: є҆мꙋ́же надѣ́емсѧ  хрⷭ҇тїа́не причасти́тисѧ, на стра́шномъ второ́мъ  прише́ствїи твое́мъ, вѣ́рнїи, досто́йнѡ пою́ще твоѧ̑  стра̑сти бж҃е́ствєнныѧ, и҆ є҆́же и҆з̾ ме́ртвыхъ твоѐ  воскрⷭ҇нїе. 
И҆ ны́нѣ, бг҃оро́диченъ: 
Прїѧ́тъ разрѣше́нїе тобо́ю пра́баба дре́внѧгѡ  ѡ҆сꙋжде́нїѧ: не ктомꙋ́ бо сїѧ̀ въ печа́лехъ роди́тъ, ты́  бо родила̀ є҆сѝ бг҃ороди́тельнице хрⷭ҇та̀. тѣ́мже тѧ̀  досто́йнѡ оу҆блажа́емъ, пою́ще и҆з̾ тебѐ рожде́ннаго  без̾ сѣ́мене, и҆ превозносѧ́ще во всѧ̀ вѣ́ки. 
Пѣ́снь ѳ҃. 
І҆рмо́съ: Возвели́чилъ є҆сѝ хрⷭ҇тѐ, ро́ждшꙋю  тѧ̀ бцⷣꙋ, ѿ неѧ́же созда́телю на́шъ, въ  подобостра́стное на́мъ ѡ҆бле́клсѧ є҆сѝ тѣ́ло, на́шихъ  прегрѣше́нїй рѣши́тельное: сїю̀ оу҆блажа́юще всѝ  ро́ди, тебѐ велича́емъ. 
Оу҆слы́ши гла́съ жениха̀ твоегѡ̀ цр҃кви, вопїе́тъ  бж҃е́ственный дв҃дъ: тебѣ́ бо и҆з̾ ре́бръ дарова́сѧ  вода̀ съ кро́вїю бж҃е́ственною, на ѡ҆чище́нїе  согрѣше́нїй: то́й бо и҆зба́вилъ є҆́сть тебѐ ѿ ле́сти  і҆́дѡльскїѧ, ꙗ҆́кѡ человѣколю́бецъ. (л. т҃є) 
Ты̀ возсїѧ́лъ є҆сѝ жи́знь, воста́нїемъ  тридне́внымъ, ꙗ҆зы̑къ мно́жествꙋ хрⷭ҇тѐ: не  вопроша́ющымъ, ни и҆́щꙋщымъ тебѐ, ꙗ҆вле́нъ бы́лъ є҆сѝ  тѣ̑мъ бж҃е́ственною сла́вою: люде́й же і҆ꙋде́йскихъ,  тебѣ̀ невѣ́ровавшихъ ѡ҆сꙋди́лъ є҆сѝ. 
Сла́ва: 
Дре́ва є҆́же во є҆де́мѣ, пре́лестїю прозѧ́бшꙋю  мѝ клѧ́твꙋ разрѣши́лъ є҆сѝ, да́же до крⷭ҇та̀  послꙋ́шавъ сло́ве, ты̀ ѻ҆те́ческимъ совѣ́томъ,  самовла́стнѡ: тѣ́мже твоѐ несказа́нное и҆стоща́нїе пою̀  и҆ велича́ю. 
И҆ ны́нѣ, бг҃оро́диченъ: 
Ты̀ прибли́жилъ є҆сѝ къ тебѣ̀ ꙗ҆зы́къ ст҃ъ,  дале́че ѿстоѧ́щїй, вопло́щсѧ и҆з̾ дв҃ы сп҃се, и҆ не  твоѧ̑ лю́ди, наре́клъ є҆сѝ лю́ди твоѧ̀ бж҃е́ствєнныѧ:  сегѡ̀ ра́ди всѝ ны́нѣ покланѧ́емсѧ тебѣ̀ всеси́льне. 
Въ понедѣ́льникъ четве́ртыѧ недѣ́ли по па́сцѣ, 
трипѣ́снецъ, є҆гѡ́же краегране́сїе: Воскре́се  сп҃съ. Гла́съ г҃. 
Пѣ́снь а҃. 
І҆рмо́съ: Пресѣка́емое мо́ре жезло́мъ, дре́вле  і҆и҃ль про́йде ꙗ҆́кѡ по пꙋсты́ни, и҆ крестоѻбра́знѡ  ꙗ҆́вѣ пред̾ꙋготовлѧ́етъ стєзѝ: сегѡ̀ ра́ди пои́мъ во  хвале́нїи чꙋ́дномꙋ бг҃ꙋ на́шемꙋ, ꙗ҆́кѡ просла́висѧ. 
[А] Возше́дъ на высотꙋ̀, плѣне́нїе во а҆́дѣ  содержи́мое, ꙗ҆́кѡ крѣ́пкїй прїѧ́лъ є҆сѝ сп҃се, и҆  совоскреси́лъ є҆сѝ съ собо́ю, тридне́венъ и҆з̾ гро́ба  воскре́съ чл҃вѣколю́бче, ꙗ҆́кѡ всеси́ленъ. 
[Н] Оу҆мерщвле́нна дре́вле тебѐ сп҃се, и҆  погребе́нна въ но́вомъ гро́бѣ ви́дѣвъ а҆́дъ, ве́сь  ме́ртвъ пребы́сть и҆ бездѣ́ленъ: ме́ртвїи же всѝ  твои́мъ воста́нїемъ живоно́снымъ, ра́дꙋющесѧ, ѿ оу҆́зъ  разрѣши́шасѧ. 
Сла́ва: 
[Е] Въ ме́ртвыхъ жива́гѡ что̀ и҆́щете;  мѷроно́сицамъ речѐ оу҆ гро́ба свѣтоѻбра́зный  а҆́гг҃лъ, и҆ногда̀ ꙗ҆влѧ́ѧсѧ: ѿше́дше ско́рѡ,  а҆пⷭ҇лѡмъ возвѣсти́ти потщи́тесѧ сегѡ̀ воста́нїе. 
И҆ ны́нѣ, бг҃оро́диченъ: 
[С] Воплоще́нна гдⷭ҇а неизрече́ннѡ и҆з̾  пречи́стыхъ крове́й твои́хъ бцⷣе, и҆ на́съ ра́ди сме́рть  пло́тїю воспрїи́мша, воскре́сша ви́дѣвши и҆з̾ гро́ба,  ра́достнѡ сла́вѧщи велича́ла є҆сѝ. 
Пѣ́снь и҃. 
І҆рмо́съ: Вавѷлѡ́нскаѧ пе́щь ѻ҆́троки не  ѡ҆палѝ, нижѐ бж҃ества̀ ѻ҆́гнь дв҃ꙋ растлѝ. тѣ́мъ со  ѻ҆́троки вѣ́рнїи возопїе́мъ: бл҃гослови́те дѣла̀  гдⷭ҇нѧ гдⷭ҇а. 
[Т] Распѧ́таго гдⷭ҇а дре́вле ви́дѣвше, со́лнце  сокры̀ свѣ́тъ, ка́менїе распаде́сѧ, го́ры поколеба́шасѧ,  и҆ землѧ̀ потрепета̀, и҆ и҆̀же дре́вле оу҆́зницы ѿ  оу҆́зъ разрѣша́хꙋсѧ. 
[Н] Внегда́ тѧ ви́дѣ а҆́дъ всесмѣ́шный, сло́ве  всеси́льне, ꙗ҆́вѣ къ себѣ̀ и҆дꙋ́ща, потрепета̀, и҆  всѣ́хъ ме́ртвыхъ ѿрѣша́ше, воспѣва́ющихъ держа́вꙋ и҆  благоꙋтро́бїе твоѐ. 
Сла́ва: 
[О] Гдⷭ҇ь воста̀, всѝ воскли́кнемъ, и҆ рꙋка́ми  воспле́щимъ вѣ́рнѡ, и҆ ли́ки соста́вимъ, сегѡ̀ си́лꙋ  проповѣ́дающе, и҆ вопїю́ще: дѣла̀ по́йте гдⷭ҇а, и҆  превозноси́те є҆го̀ во вѣ́ки. (л. т҃ѕ) 
И҆ ны́нѣ, бг҃оро́диченъ: 
[С] Зачала̀ є҆сѝ всенепоро́чнаѧ, всѧ̑  содержа́щаго, и҆ того̀ родила̀ є҆сѝ пло́тїю, плѣни́вша  сме́рть сме́ртїю тридне́вною: є҆го́же оу҆молѝ, дꙋшѝ  моеѧ̀ стра̑сти оу҆мертви́ти, и҆ спасти́ мѧ. 
Пѣ́снь ѳ҃. 
І҆рмо́съ: Кꙋпино́ю и҆ ѻ҆гне́мъ пропи́саннꙋю въ  сїна́и, законополо́жникꙋ мѡѷсе́ю, и҆ бж҃їй во чре́вѣ  неѡпа́льнѡ заче́ншꙋю ѻ҆́гнь, всесвѣ́тлꙋю и҆ негаси́мꙋю  свѣщꙋ̀, сꙋ́щꙋю бцⷣꙋ пѣ́сньми чтꙋ́ще велича́емъ. 
[Ѡ] Краснѣ́йшїй хрⷭ҇тѐ, ка́кѡ тѝ за́йде на  крⷭ҇тѣ̀ добро́ты свѣ́тлое; ка́кѡ терпи́тъ землѧ̀ зрѧ́щи  тѧ̀ ви́сѧща; ка́кѡ непра́ведное претерпѣ̀ заколе́нїе  твоѐ; пое́мъ мно́гое твоѐ и҆ неизрече́нное сло́ве  соше́ствїе. 
[Т] Тридне́внымъ твои́мъ погребе́нїемъ плѣне́нъ  бы́сть вра́гъ, и҆ ѿ а҆́довыхъ оу҆́зъ ѿрѣши́шасѧ  мертвецы̀, оу҆мертви́сѧ сме́рть, и҆стощи́шасѧ ца̑рства  а҆́дѡва. тѣ́мже тѧ̀ животода́вче, въ пѣ́снехъ чтꙋ́ще  велича́емъ. 
Сла́ва: 
[И] Вѣ́чный животѐ, ка́кѡ вкꙋси́лъ є҆сѝ на́съ  ра́ди сме́рти хотѧ̀ сп҃се; ка́кѡ сше́лъ є҆сѝ въ  мє́ртвыѧ, всѣ́хъ воскресе́нїе, и҆ и҆стощи́лъ є҆сѝ  а҆́дѡва сокрѡ́вища; тѣ́мже тѧ̀ благода́рственнѡ въ  пѣ́снехъ чтꙋ́ще велича́емъ. 
И҆ ны́нѣ, бг҃оро́диченъ: 
[Р] И҆зба́ви гра́дъ и҆ лю́ди прибѣга́ющыѧ къ  тебѣ̀, бг҃ороди́тельнице чи́стаѧ, роди́вшаѧ хрⷭ҇та̀, ѿ  всѧ́кагѡ сопроти́внагѡ гнѣ́ва, и҆ плѣне́нїѧ, и҆  ꙗ҆зы̑къ нахожде́нїѧ, ꙗ҆́кѡ да тѧ̀ по до́лгꙋ въ  пѣ́снехъ велича́емъ. (л. т҃ѕ ѡ҆б.) 
Во вто́рникъ четве́ртыѧ недѣ́ли по па́сцѣ, 
трипѣ́снецъ, є҆гѡ́же краегране́сїе: Пѣ́нїе  і҆ѡ́сифово: Гла́съ г҃. 
Пѣ́снь в҃. 
І҆рмо́съ: Ꙗ҆́кѡ тꙋ́ча на тро́скотъ, и҆ ꙗ҆́коже  и҆́ней на сѣ́но, да сни́дꙋтъ на зе́млю глаго́ли моѝ. 
[Ѱ] Ѱалмы̀ воскли́кнемъ, воспле́щимъ рꙋка́ми  ве́село, и҆з̾ ме́ртвыхъ животода́вецъ воста̀. 
[А] Возше́лъ є҆сѝ хрⷭ҇тѐ на крⷭ҇тъ тво́й,  препоѧ́савсѧ си́лою и҆ воскре́слъ є҆сѝ и҆з̾ ме́ртвыхъ,  ꙗ҆́коже предре́клъ є҆сѝ. 
[Л] Бѣлоѻде́жденъ а҆́гг҃лъ ви́дѣнъ бы́сть  жена́мъ вопїѧ́й: воскре́се, сы́й воскресе́нїе вѣ́рныхъ  и҆ спасе́нїе. 
Сла́ва: 
[М] Пома́зати тѧ̀ тща́щесѧ, и҆дѧ́хꙋ жєны̀ ко  гро́бꙋ: воскре́сша же ви́дѣвше, покланѧ́хꙋсѧ. 
И҆ ны́нѣ, бг҃оро́диченъ: 
[Ѡ] Ꙗ҆́кѡ заꙋ́треннее сл҃нце, предносѧ́щи дв҃о на  рꙋкꙋ̀ возсїѧ́ла є҆сѝ на́мъ во тмѣ̀ сꙋ́щымъ. 
Пѣ́снь и҃. 
І҆рмо́съ: А҆́гг҃льми немо́лчнѡ въ вы́шнихъ  сла́вимаго бг҃а, нб҃са̀ небе́съ. землѧ̀, и҆ го́ры и҆  хо́лми, и҆ глꙋбина̀, и҆ ве́сь ро́дъ человѣ́ческїй,  пѣ́сньми того̀ ꙗ҆́кѡ созда́телѧ, и҆ и҆зба́вителѧ  бл҃гослови́те, и҆ превозноси́те во всѧ̀ вѣ́ки. 
[Д] Собо́ръ законопрестꙋ́пный є҆вре́йскїй на  дре́вѣ тебѐ распѧ̀, дре́ва ра́ди человѣ́кѡмъ бы́вшїй  вре́дъ, влⷣко и҆сцѣлѧ́юща бж҃е́ственнѡ. тѣ́мже тѧ̀  гла́сы ра́достными при́снѡ пое́мъ. 
[І] Ра́венъ ѻ҆ц҃ꙋ̀ хрⷭ҇тѐ и҆ дх҃ꙋ сы́й, крⷭ҇тъ  претерпѣ́лъ є҆сѝ, (л. т҃з) и҆ вмѣни́всѧ въ ме́ртвыхъ,  ца̑рствїѧ а҆́дѡва и҆стощи́лъ є҆сѝ пресла́внѡ, и҆  воскре́съ совоздви́глъ є҆сѝ съ собо́ю всю̀ тва́рь. 
Сла́ва: 
[А] А҆́де всеѧ́дче, гдѣ̀ жа́ло твоѐ; гдѣ̀ твоѧ̀  сме́рте побѣ́да; воскре́сшимъ и҆з̾ ме́ртвыхъ  оу҆мертви́лсѧ є҆сѝ, сп҃си́телемъ хрⷭ҇то́мъ є҆ди́нѣмъ  жизнода́вцемъ. є҆го́же со ѻ҆ц҃е́мъ и҆ дх҃омъ вѣ́рнїи  воспѣва́емъ. 
И҆ ны́нѣ, бг҃оро́диченъ: 
[І] Да ѡ҆божи́тъ человѣ́чество бг҃ъ, чл҃вѣ́къ  бы́сть и҆з̾ тебѐ всенепоро́чнаѧ чи́стаѧ. є҆го́же и҆з̾  гро́ба краснѣ́йша ви́дѣла є҆сѝ проше́дша, ꙗ҆́кѡ  побѣди́телѧ а҆́дꙋ, и҆ ра́дости и҆спо́лниласѧ є҆сѝ. 
Пѣ́снь ѳ҃. 
І҆рмо́съ: На сїна́йстѣй горѣ̀ ви́дѣ тѧ̀ въ  кꙋпинѣ̀ мѡѷсе́й, неѡпа́льнѡ ѻ҆́гнь бж҃ества̀ заче́ншꙋю  во чре́вѣ. данїи́лъ же тѧ̀ ви́дѣ го́рꙋ несѣко́мꙋю:  же́злъ прозѧ́бшїй, и҆са́їа взыва́ше, ѿ ко́рене дв҃дова. 
[Ѡ] Ꙗ҆́кѡ а҆́гнецъ къ заколе́нїю приведе́нъ бы́лъ  є҆сѝ влⷣко во́лею і҆и҃се, не вопїѧ̀, ни зовы́й,  ꙗ҆́коже пи́шетъ, сме́ртїю свое́ю сло́ве на́съ  ѡ҆безсме́ртивъ, пѣсносло́вѧщихъ твою̀ стра́сть  пречи́стꙋю, и҆ є҆́же и҆з̾ а҆́да стра́шное ѡ҆жи́тїе. 
[С] Сокрꙋше́нныхъ на́съ ѡ҆бнови́лъ є҆сѝ, і҆и҃се  всѣ́хъ цр҃ю̀, честны́мъ и҆ стра́шнымъ воскресе́нїемъ  твои́мъ, оу҆ченикѡ́мъ же ви́дѣвсѧ, ми́ръ тво́й си̑мъ  пода́лъ є҆сѝ человѣколю́бче. є҆го́же на́мъ да́рꙋй  пѣсносло́вѧщымъ твоѐ бж҃е́ственное воста́нїе. (л. т҃з  ѡ҆б.) 
Сла́ва: 
[И] Честно́е мѷроно́сицъ собра́нїе, прїи́де  тща́нїемъ ко ст҃о́мꙋ влⷣко, гро́бꙋ твоемꙋ̀, є҆́же  пома́зати тѧ̀ вѣ́рнѡ: въ бѣ́лыхъ же ри́захъ ви́дѣша  сѣдѧ́ща а҆́гг҃ла, и҆ тѣ̑мъ вѣща́юща: что̀ съ ме́ртвыми  жива́го зрѣ́ти хо́щете; 
И҆ ны́нѣ, бг҃оро́диченъ: 
[Ф] Свѣтода́вца родила̀ є҆сѝ и҆ гдⷭ҇а, двє́ри  сꙋ́щи свѣ́та, є҆го́же и҆з̾ гро́ба ѡ҆блиста́вша  ви́дѣвши, и҆спо́лниласѧ є҆сѝ ра́дости: но того̀ молѝ  дв҃о, пла́чь мнѣ̀ дарова́ти ра́достный, хода́тайственъ  чи́стаѧ та́мошнѧгѡ оу҆тѣше́нїѧ. 
Въ четверто́къ д҃-ѧ недѣ́ли по па́сцѣ, 
трипѣ́снецъ, є҆гѡ́же краегране́сїе: Хвала̀  гдⷭ҇ꙋ. Гла́съ г҃ 
Пѣ́снь д҃. 
І҆рмо́съ: Прїѡсѣне́ннꙋю го́рꙋ а҆ввакꙋ́мъ  прозрѧ́ше пречⷭ҇тꙋю твою̀ оу҆тро́бꙋ чи́стаѧ, тѣ́мъ  взыва́ше: ѿ ю҆́га прїи́детъ бг҃ъ и҆ ст҃ы́й ѿ горы̀  прїѡсѣне́нныѧ ча́щи. 
[А] Неизрече́ннымъ соедине́нїемъ оу҆подо́бивсѧ  человѣ́кѡмъ, є҆ди́нъ пресꙋ́щный, крⷭ҇тъ пло́тїю  претерпѣ́въ, и҆ вмѣни́всѧ въ ме́ртвыхъ, тридне́внѡ  воскре́слъ є҆сѝ жи́знь всѣ́хъ. 
[І] І҆и҃се бж҃е на́шъ, вода̀ жи́зни сы́й,  ше́ствꙋеши трꙋжда́ѧсѧ въ пло́ти ко и҆сто́чникꙋ, сосѣдѧ́  же и҆ самарѧны́нѣ женѣ̀, премꙋ́дрости твоеѧ̀ во́дꙋ  та́йнѡ пролива́еши. 
Сла́ва: 
[Н] Недꙋ́гѡвъ разли́чныхъ приходѧ́щихъ къ тебѣ̀  сло́ве, ѡ҆чища́ѧ повелѣ́нїемъ твои́мъ, крⷭ҇тъ во́лею  претерпѣ́лъ (л. т҃и) є҆сѝ во гро́бѣ положи́всѧ,  воскреси́лъ є҆сѝ є҆стество̀ человѣ́ческое  и҆стлѣ́вшее. 
И҆ ны́нѣ, бг҃оро́диченъ: 
[Е] На тѧ̀ премꙋ́дрость ѻ҆ц҃а̀ безнача́льнагѡ  сни́де, ꙗ҆́кѡ до́ждь на рꙋно̀ чи́стаѧ, и҆ вопло́щши  кромѣ̀ преложе́нїѧ, пꙋти̑ жи́зни показа́ла є҆сѝ на́мъ  вѣ́дꙋщымъ тѧ̀ дв҃ꙋ по ржⷭ҇твѣ̀ и҆ мт҃рь. 
Пѣ́снь и҃. 
І҆рмо́съ: Въ пла́мень ко ѻ҆трокѡ́мъ  є҆врє́йскимъ снизше́дшаго, бж҃їею си́лою, и҆  ꙗ҆́вльшагосѧ гдⷭ҇а, свѧще́нницы бл҃гослови́те, и҆  превозноси́те во всѧ̀ вѣ́ки. 
[С] Ты̀ на крⷭ҇тѣ̀ возне́ссѧ, человѣ́ческое всѐ  є҆стество̀ совозне́слъ є҆сѝ сло́ве, и҆ положи́всѧ во  гро́бѣ, во гробѣ́хъ спѧ́щыѧ воздви́глъ є҆сѝ  бж҃е́ственнымъ воста́нїемъ твои́мъ ще́дре. 
[І] І҆ерїхѡ́нъ и҆ сали́мъ бли̑жнѧѧ съ вода́ми  мно́гими преше́дъ, къ стꙋденцꙋ̀ і҆а́кѡвлю прїи́де,  и҆сто́чникъ премꙋ́дрости, во́дꙋ спасе́нїѧ самарѧны́нѣ  даѧ̀. 
Сла́ва: 
[С] Ты̀ слѣпца̀ просвѣти́вый сло́вомъ, и҆  разсла́бленныхъ повелѣ́нїемъ твои́мъ стѧгнꙋ́вый, и҆  ме́ртвъ тридне́внѡ возсїѧ́вый и҆з̾ гро́ба,  оу҆мерщвле́ннꙋю воскресѝ дꙋ́шꙋ мою̀. 
И҆ ны́нѣ, бг҃оро́диченъ: 
[К] Мі́рови всемꙋ̀ бцⷣе мр҃і́е ты̀ є҆сѝ  прибѣ́жище, мїрски́хъ мѧ̀ собла̑знъ и҆ страсте́й  тѣле́сныхъ, и҆ вѣ́чнꙋющїѧ и҆зба́ви гее́нны, ꙗ҆́кѡ да  пѣсносло́влю тѧ̀. (л. т҃и ѡ҆б.) 
Пѣ́снь ѳ҃. 
І҆рмо́съ: Тебѐ неѡпали́мꙋю кꙋпинꙋ̀, и҆ ст҃ꙋ́ю  дв҃ꙋ, мт҃рь свѣ́та и҆ бцⷣꙋ, наде́ждꙋ всѣ́хъ на́съ,  велича́емъ. 
[Ѵ] Просте́рлъ є҆сѝ дла̑ни на дре́вѣ, ѕлѣ̀  просте́ртыхъ пра́ѻтца рꙋ́къ, къ дре́ва снѣ́ди,  потреблѧ́ѧ вре́дъ, хрⷭ҇тѐ многоми́лостиве. 
[Р] Глаго́ломъ разсла́бленнаго стѧгнꙋ́вый, и҆  хрѡмы́ѧ и҆спра́вивый, распѧ́лсѧ є҆сѝ, і҆и҃се, и҆  воскре́слъ є҆сѝ, оу҆ченикѡ́мъ на мнѡ́гїѧ дни̑  ꙗ҆влѧ́ѧсѧ. 
Сла́ва: 
[І] Ви́дѣ самарѧны́нѧ жена̀ тебѐ, прише́дши  почерпстѝ, и҆ во́дꙋ жи́зни ѿ тебѐ прїи́мши,  насы́тисѧ, хрⷭ҇тѐ бж҃е, воспѣва́ющи тѧ̀. 
И҆ ны́нѣ, бг҃оро́диченъ: 
[Ѡ] Ѽ па́че оу҆ма̀, твои́хъ чꙋде́съ пречи́стаѧ  дв҃о, ты́ бо родила̀ є҆сѝ бг҃а воплоще́нна,  бж҃е́ственнымъ воста́нїемъ свои́мъ всѣ́хъ спа́сшаго. 
Въ пѧто́къ д҃-ѧ недѣ́ли по па́сцѣ, 
трипѣ́снецъ, є҆гѡ́же краегране́сїе: Сла́ва  тебѣ̀ бж҃е. Гла́съ г҃. 
Пѣ́снь є҃. 
І҆рмо́съ: Ꙗ҆́кѡ ви́дѣ и҆са́їа ѻ҆бра́знѡ на  прⷭ҇то́лѣ превознесе́нна бг҃а, ѿ а҆́гг҃лъ сла́вы  дорѷноси́ма, ѻ҆каѧ́нный! вопїѧ́ше, а҆́зъ: прови́дѣхъ  бо воплоща́ема бг҃а, свѣ́та невече́рнѧ, и҆ ми́ромъ  влады́чествꙋюща. 
[Д] Вѧ́жемь ще́дре, и҆ во́лею дре́вꙋ  пригвожда́емь, свѧ́занныхъ всѧ́кими престꙋпле́ньми  и҆збавлѧ́еши, положи́въ же сѧ (л. т҃ѳ) во гро́бѣ, во  гробѣ́хъ оу҆снꙋ́вшыѧ мертвецы̀ воздвиза́еши, пою́щыѧ  твоѐ стра́шное воскресе́нїе. 
[О] Гдⷭ҇ь воскре́се и҆з̾ ме́ртвыхъ, ꙗ҆́коже  речѐ, тридне́венъ и҆ со а҆по́столы водворѧ́ѧсѧ вопїѧ́ше:  въ ве́сь мі́ръ ше́дше возвѣсти́те ꙗ҆́снѡ, ꙗ҆̀же  ви́дите вели́каѧ моѧ̀ чꙋдеса̀. 
Сла́ва: 
[Ѯ] Диви́тсѧ се́рдце и҆ слꙋ́хъ сп҃се, твоемꙋ̀  бл҃гоꙋтро́бїю, и҆ смотре́нїю, и҆ снизхожде́нїю: пло́тїю  бо по землѝ ходѧ̀, самарѧны́ни же просѧ́щей женѣ̀,  во́дꙋ жи́зни пода́лъ є҆сѝ бж҃е́ственнагѡ ра́зꙋма. 
И҆ ны́нѣ: бг҃оро́диченъ: 
[А] Ст҃а́ѧ бцⷣе, во ст҃ы́хъ ст҃а́го роди́вшаѧ  сло́во, ѿ безнача́льнагѡ ѻ҆ц҃а̀ возсїѧ́вшее, того̀  молѝ непреста́ннѡ, ѡ҆ст҃и́ти и҆ просвѣти́ти дꙋ́шы  на́шѧ, и҆ сердца̀ любо́вїю пою́щихъ тѧ̀. 
Пѣ́снь и҃. 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́ноши, пла́менемъ же  неврежде́ни, бжⷭ҇твеннꙋю пѣ́снь поѧ́хꙋ: бл҃гослови́те  всѧ̀ дѣла̀ гдⷭ҇нѧ гдⷭ҇а, и҆ превозноси́те во всѧ̀  вѣ́ки. 
[С] На крⷭ҇тъ возне́ссѧ во́лею, всѐ совозне́слъ  є҆сѝ человѣ́ческое сꙋщество̀, въ ме́ртвыхъ же жи́знь  сы́й вмѣни́всѧ, ѡ҆живи́лъ є҆сѝ сп҃се пою́щыѧ  смотре́нїе твоѐ, и҆ є҆́же со сла́вою восхожде́нїе  ще́дре. 
[О] Мі́ръ ра́достїю пра́зднꙋетъ во ст҃о́мъ твое́мъ  воста́нїи животода́вче, и҆́мже всю̀ си́лꙋ а҆́довꙋ  попра́лъ є҆сѝ, и҆ сме́рти жа́ло притꙋпи́лъ є҆сѝ  сло́ве, и҆ нетлѣ́нїе и҆сточи́лъ є҆сѝ человѣ́кѡмъ. (л.  т҃ѳ ѡ҆б.) 
Сла́ва: 
[І] Ви́дѣвши тѧ̀ жена̀ самарѧны́нѧ трꙋди́вшасѧ,  ще́дре, и҆ просѧ́ща во́дꙋ пи́ти, безсме́ртїѧ прїе́млетъ  во́ды, вопїю́щи: да́ждь мѝ во́дꙋ живꙋ́ю гдⷭ҇и, ꙗ҆́кѡ да  не вжа́ждꙋ во всѐ вре́мѧ живота̀ моегѡ̀. 
И҆ ны́нѣ, бг҃оро́диченъ: 
[О] До́мъ бж҃їй показа́ласѧ є҆сѝ пречⷭ҇таѧ дв҃о  бцⷣе, семꙋ̀ пло́ть ѡ҆дꙋшевле́ннꙋю, ѿ твои́хъ крове́й  пречⷭ҇тыхъ взаи́мъ да́вши ѻ҆трокови́це: тѣ́мже тѧ̀  почита́емъ во всѧ̀ вѣ́ки. 
Пѣ́снь ѳ҃. 
І҆рмо́съ: Въ зако́нѣ сѣ́ни и҆ писа́нїй ѻ҆́бразъ  ви́димъ вѣ́рнїи, всѧ́къ мꙋ́жескїй по́лъ ложесна̀  разверза́ѧ, ст҃ъ бг҃ꙋ. тѣ́мъ перворожде́нное сло́во  ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ велича́емъ. 
[Ѳ] Диви́тсѧ со́лнце, зрѧ̀ на дре́вѣ  пригвожде́нна тебѐ хрⷭ҇тѐ, поколеба́шасѧ концы̀, и҆  потрѧсе́сѧ всѧ̀ землѧ̀, и҆ распаде́сѧ ка́менїе, и҆ а҆́дъ  до́лѣ ꙗ҆̀же ѿ вѣ́ка ю҆́зники ѿрѣшѝ воспѣва́ющыѧ  тѧ̀. 
[Е] Положи́лсѧ є҆сѝ хрⷭ҇тѐ во гро́бѣ, жи́знь  и҆ воскресе́нїе: воскре́съ же во сла́вѣ, во дне́хъ  мно́гихъ свои́мъ соводворѧ́ѧсѧ оу҆ченикѡ́мъ, и҆ си́хъ  проповѣ́дники во ве́сь мі́ръ посыла́ѧ стра́шнагѡ  смотре́нїѧ твоегѡ̀. 
Сла́ва: 
[С] Пꙋти̑ мнѣ̀ жи́зни показꙋ́еши млⷭ҇тиве,  ми́лостїю мно́гою ше́ствꙋеши, и҆ сѣди́ши трꙋди́всѧ ѿ  пꙋтѝ: и҆ женѣ̀ просѧ́щей во́ды безсме́ртїѧ посыла́еши,  пою́щей мно́гое твоѐ смотре́нїе. (л. т҃і) 
И҆ ны́нѣ: бг҃оро́диченъ: 
[С] Воплоща́етсѧ хрⷭ҇то́съ и҆з̾ тебѐ па́че  сло́ва, сло́во сы́й ѻ҆́ч҃ее, дв҃о бцⷣе, и҆ распина́етсѧ  хотѧ̀ на́съ ра́ди, и҆ тридне́внымъ воста́нїемъ мі́рꙋ  концы̀ ѡ҆свѣща́етъ: съ ни́ми же тѧ̀ по до́лгꙋ  оу҆блажа́емъ. 
Въ сꙋббѡ́тꙋ четве́ртыѧ недѣ́ли по па́сцѣ. 
Четверопѣ́снецъ, є҆гѡ́же краестро́чїе сїѐ:  Тре́тїй гла́съ ꙗ҆вѝ. Гла́съ г҃. 
Пѣ́снь ѕ҃. 
І҆рмо́съ: Бе́здна послѣ́днѧѧ грѣхѡ́въ ѡ҆бы́де  мѧ̀, и҆ и҆счеза́етъ дꙋ́хъ мо́й: но простры́й влⷣко,  высо́кꙋю твою̀ мы́шцꙋ, ꙗ҆́кѡ петра́ мѧ оу҆пра́вителю  спасѝ. 
[Т] Пробо́дсѧ копїе́мъ въ бж҃е́ственнаѧ ре́бра,  оу҆ѧ́звленнаго человѣ́ка престꙋпле́нїемъ, животода́вче  и҆сцѣли́лъ є҆сѝ бж҃е́ственными твои́ми страстьмѝ:  тѣ́мже влⷣко, воспѣва́емъ держа́вꙋ твою̀. 
[Р] Оу҆даре́нїе претерпѣ́лъ є҆сѝ і҆и҃се,  разорѧ́ѧй а҆́дѡва ца̑рствїѧ, и҆ верєѝ сте́рлъ є҆сѝ,  рꙋко́ю вседержа́вною твое́ю спа́слъ всѣ́хъ, и҆ воскрⷭ҇лъ  є҆сѝ тридне́внѡ. 
Сла́ва: 
[І] Стоѧ́лъ є҆сѝ пред̾ сꙋди́щемъ пїла́товымъ  ꙗ҆́кѡ ѡ҆сꙋ́жденикъ, землѝ все́й сꙋдѧ́й гдⷭ҇и, хотѧ̀,  є҆го́же созда́лъ є҆сѝ, ѿ а҆́да и҆зба́вити, соше́лъ  є҆сѝ къ немꙋ̀ є҆ди́не милосе́рде. 
И҆ ны́нѣ, бг҃оро́диченъ: 
[Т] Родила̀ є҆сѝ кромѣ̀ болѣ́зней сн҃а,  пре́жде вѣ̑къ ѿ ѻ҆ц҃а̀ рожде́ннаго чи́стаѧ, и҆ ѡ҆  не́мъ болѣ́ла є҆сѝ, зрѧ́щи пло́тїю распина́ема  ви́сѧща: воскре́сшꙋ же ꙗ҆́кѡ бг҃ꙋ, ра́доваласѧ є҆сѝ  свѣ́тлѡ. (л. т҃і ѡ҆б.) 
Пѣ́снь з҃. 
І҆рмо́съ: Пре́жде ѻ҆́бразꙋ злато́мꙋ, персі́дскомꙋ  чти́лищꙋ, ѻ҆́троки не поклони́шасѧ трїѐ, пою́ще  посредѣ̀ пе́щи: ѻ҆ц҃є́въ бж҃е бл҃гослове́нъ є҆сѝ. 
[О] Херꙋві́мѡмъ и҆ серафі́мѡмъ сы́й непристꙋ́пенъ,  пло́тїю распѧ́тїе претерпѣ́лъ є҆сѝ за млⷭ҇рдїе  ми́лости твоеѧ̀, да спасе́ши а҆да́ма и҆стлѣ́вшаго  престꙋпле́нїемъ. 
[С] Ты̀ соше́дъ съ дꙋше́ю ко а҆́дꙋ, разори́лъ  є҆сѝ держа́вꙋ є҆гѡ̀ влⷣко, и҆ воздви́глъ є҆сѝ  сꙋ́щыѧ въ не́мъ свѧ̑занныѧ, воспѣва́ющыѧ твою̀ держа́вꙋ  животода́вче. 
Сла́ва: 
[И] Ѿѧ́тсѧ печа́ли оу҆ны́нїе, мѷронѡ́сицы  потщи́тесѧ гро́ба дости́гнꙋти, и҆ и҆з̾ гро́ба хрⷭ҇та̀  воскре́сша зрѧ́ще, проповѣ́дите мі́рꙋ. 
И҆ ны́нѣ, бг҃оро́диченъ: 
[Х] Хрⷭ҇та̀, є҆го́же родила̀ є҆сѝ чи́стаѧ,  красꙋ́йсѧ, ви́дѧщи воскрⷭ҇ша тридне́внѡ со сла́вою и҆з̾  ме́ртвыхъ, и҆ ꙗ҆́кѡ мт҃и оу҆молѝ є҆го̀ ѡ҆ все́мъ  мі́рѣ. 
Пѣ́снь и҃. 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни бж҃е́ственнꙋю пѣ́снь поѧ́хꙋ: бл҃гослови́те  всѧ̀ дѣла̀ гдⷭ҇нѧ гдⷭ҇а, и҆ превозноси́те во всѧ̀  вѣ́ки. 
[О] Всѧ́кое дыха́нїе созда́вый сло́вомъ, ѿ  і҆ꙋдє́й пло́тїю на дре́вѣ во́лею повѣ́шаетсѧ, и҆  же́лчїю напоѧ́етсѧ, и҆ зрѧ́щи тва́рь всѧ̀ возмꙋща́шесѧ,  безблагода́тныхъ рыда́ющи безꙋ́мїе. (л. та҃і) 
[С] Тебѐ нача́льника и҆ сп҃са мі́рꙋ, ꙗ҆́кѡ  человѣ́ка всеѧ́децъ прїе́млетъ а҆́дъ, є҆го́же свѧза́въ  ꙗ҆́кѡ гдⷭ҇ь, и҆ и҆̀хже дре́вле и҆мѧ́ше пови̑нныѧ, взѧ́лъ  є҆сѝ, и҆ совоскреси́лъ є҆сѝ тридне́внѡ и҆з̾ гро́ба. 
Сла́ва: 
[Ц] Ѻ҆те́ческихъ не ѿлꙋ́чсѧ нѣ́дръ, пло́ть  на́съ дѣ́лѧ ѿ дв҃ы прїѧ́тъ, и҆ сме́рть во́лею  под̾ѧ́лъ є҆сѝ, положе́нъ же во гро́бѣ, воста́лъ  є҆сѝ сло́ве бж҃їй тридне́внѡ: тѣ́мже тѧ̀ пое́мъ  є҆ди́наго жизнода́вца. 
И҆ ны́нѣ, бг҃оро́диченъ: 
[Е] Родила̀ є҆сѝ чи́стаѧ сн҃а без̾ болѣ́зни,  пре́жде вѣ́къ сꙋ́щаго со ѻ҆ц҃е́мъ же и҆ дх҃омъ ст҃ы̑мъ:  є҆го́же на крⷭ҇тѣ̀ ви́сѧща зрѧ́щи, болѣ́ла оу҆́бѡ  є҆сѝ, воста́вша же и҆з̾ гро́ба ви́дѣвши, сра́дꙋешисѧ  во вѣ́ки. 
Пѣ́снь ѳ҃. 
І҆рмо́съ: Въ зако́нѣ сѣ́ни и҆ писа́нїй,  ѻ҆́бразъ ви́димъ вѣ́рнїи: всѧ́къ мꙋ́жескїй по́лъ  ложесна̀ разверза́ѧ, ст҃ъ бг҃ꙋ: тѣ́мъ перворожде́нное  сло́во ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ велича́емъ. 
[Ф] Свѣти̑ла хрⷭ҇тѐ, ви́дѣвше тѧ̀ на крⷭ҇тѣ̀  пло́тїю ви́сѧща, скры́ша свѣ́тъ, и҆ разбо́йникъ зрѧ̀  бг҃осло́вствꙋетъ, землѧ́ же всѧ̀ коле́блетсѧ, и҆ завѣ́са  раздира́ема, вопїе́тъ: сла́ва долготерпѣ́нїю твоемꙋ̀  влⷣко. 
[И] Твоѐ цр҃ю̀ сни́тїе стра́шное вои́стиннꙋ  бы́сть въ преиспо́днихъ: а҆́дова бо врата̀ и҆ верєѝ  сте́рлъ є҆сѝ, и҆ всѧ̑ ꙗ҆̀же и҆мѧ́ше оу҆́зники,  плѣни́лъ є҆сѝ, и҆ воскреси́лъ є҆сѝ держа́внѡ, бг҃а  тѧ̀ проповѣ́давшыѧ. (л. та҃і ѡ҆б.) 
Сла́ва: 
[Н] Ме́ртва тѧ̀ хрⷭ҇тѐ снѧ́тъ і҆ѡ́сифъ ѿ дре́ва  вѣ́рнѡ, и҆ смѵ́рною и҆ ма́стїю и҆ понѧ́вицею, любо́вїю  и҆ ра́достїю пома́завъ, и҆злива́етъ сле́зъ мно́жество, и҆  въ ме́ртвенномъ гро́бѣ положѝ: тѣ́мже съ ни́мъ тебѐ  велича́емъ. 
И҆ ны́нѣ, бг҃оро́диченъ: 
[Е] Весели́сѧ чи́стаѧ, зрѧ́щи и҆з̾ ме́ртвыхъ  твоего̀ сн҃а и҆ бг҃а во сла́вѣ воста́вша, съ  мѷроно́сицами жена́ми, сщ҃е́нными а҆пⷭ҇лы, кꙋ́пнѡ и҆  і҆ѡ́сифомъ сла́внымъ, и҆ нїкоди́момъ, и҆ мы̀ велича́емъ  тѧ̀ пречⷭ҇таѧ. 
Въ понедѣ́льникъ пѧ́тыѧ недѣ́ли по па́сцѣ. 
Трипѣ́снецъ, є҆гѡ́же краегране́сїе: Сла́ва бг҃ꙋ  на́шемꙋ Гла́съ д҃. 
Пѣ́снь а҃. 
І҆рмо́съ: Трїста́ты крѣ́пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ,  молю́сѧ, да тебѣ̀ ꙗ҆́кѡ въ тѷмпа́нѣ, во  оу҆мерщвле́нїи тѣлесѐ побѣ́дное воспою̀ пѣ́нїе. 
[Д] Свѧза́въ вра́жїю гꙋби́тельнꙋю держа́вꙋ  оу҆́зами, и҆́миже претерпѣ́лъ є҆сѝ на́съ ра́ди  человѣколю́бче: крⷭ҇то́мъ твои́мъ оу҆мири́лъ є҆сѝ  гдⷭ҇и расточє́нныѧ, и҆ враждꙋ̀ разори́лъ є҆сѝ  средостѣ́нїѧ: тѣ́мже воспѣва́емъ тѧ̀. 
[О] Гдⷭ҇ь, ꙗ҆́коже предречѐ пре́жде стрⷭ҇ти,  воскре́се держа́внѡ, плѣни́въ ꙗ҆́кѡ бг҃ъ а҆́дѡва  ца̑рствїѧ, всѧ̑ же воздви́гъ тꙋ̀ спѧ́щыѧ ѿ вѣ́ка,  того̀ велича́ющыѧ. 
Сла́ва: 
[Ѯ] Дивѧ́сѧ видѣ́нїю и҆ ѻ҆́бразꙋ мѷроно́сицъ  ли́къ бж҃е́ственнагѡ слꙋжи́телѧ, ѿ негѡ̀ наꙋча́хꙋсѧ:  сѐ хрⷭ҇то́съ (л. тв҃і) воскре́се, ше́дше проповѣ́дите  оу҆ченикѡ́мъ, рыда́ющымъ и҆ пла́чꙋщымъ. 
И҆ ны́нѣ, бг҃оро́диченъ: 
[А] Возсїѧ̀, чи́стаѧ, ꙗ҆́кѡ жени́хъ красе́нъ  и҆з̾ ме́ртвыхъ, ѿ твои́хъ ложе́снъ воплоти́выйсѧ,  па́че оу҆ма̀ бла́гостїю: тѣ́мже со а҆по́столы  ви́дѣвши, сла́вила є҆сѝ тридне́вное є҆гѡ̀  воскресе́нїе. 
Пѣ́снь и҃. 
І҆рмо́съ: И҆зба́вителю всѣ́хъ всеси́льне,  посредѣ̀ пла́мене благоче́ствовавшыѧ снизше́дъ ѡ҆роси́лъ  є҆сѝ, и҆ наꙋчи́лъ є҆сѝ пѣ́ти: всѧ̀ дѣла̀  благослови́те, по́йте гдⷭ҇а. 
[Т] Пречи́стыѧ просте́рлъ є҆сѝ дла̑ни твоѝ на  крⷭ҇тѣ̀ во́лею долготерпѣли́ве, ѡ҆б̾ѧ́тъ всѣ́хъ, и҆  ѿ рꙋкѝ и҆зба́вивъ чꙋжда́гѡ: сегѡ̀ ра́ди тѧ̀ со  стра́хомъ сла́вимъ. 
[Ѡ] Ꙗ҆́коже положи́лсѧ є҆сѝ во́лею во гро́бѣ,  спѧ́щїи дре́вле во гробѣ́хъ, є҆́же и҆з̾ ме́ртвыхъ  воста́нїемъ твои́мъ совозста́ша, стра́хомъ вопїю́ще:  благослови́те всѧ̀ дѣла̀ гдⷭ҇нѧ гдⷭ҇а. 
[Ѳ] Ди́вна и҆ пресла́вна чꙋдеса̀, дѣ́йствꙋѧй  хрⷭ҇тѐ твои́мъ глаго́ломъ, собо́ръ є҆вре́йскїй ви́дѣвъ  тѧ̀ ѡ҆сꙋжда́етъ на сме́рть, жи́знь всѣ́хъ сꙋ́щꙋю,  бл҃гоꙋтро́бне гдⷭ҇и. 
Сла́ва: 
[Е] Во дне́хъ хрⷭ҇тѐ четы́редесѧтихъ, съ  мꙋ́дрыми и҆ чⷭ҇тны́ми а҆пⷭ҇толы ꙗ҆́вѣ водворѧ́ѧсѧ,  ввѣ́рилъ є҆сѝ бж҃е́ственное смотре́нїе, и҆́мже спа́слъ  є҆сѝ мі́ръ пою́щїй тѧ̀. 
И҆ ны́нѣ, бг҃оро́диченъ: 
[Ѡ] Ꙗ҆́кѡ стра́шное твоѐ ржⷭ҇тво̀ непоро́чнаѧ,  и҆́мже всѝ стра́шнагѡ паде́нїѧ и҆зба́влени бы́хомъ,  зовꙋ́ще: ра́дꙋйсѧ (л. тв҃і ѡ҆б.) всѣ́хъ человѣ́кѡвъ  предста́тельнице, ра́дꙋйсѧ мі́ра па́дшагѡ воззва́нїе. 
Пѣ́снь ѳ҃. 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть: ты́ же дв҃о бцⷣе,  прозѧбе́нїемъ чревоноше́нїѧ мі́рови бл҃гослове́нїе  процвѣла̀ є҆сѝ: тѣ́мъ тѧ̀ всѝ велича́емъ. 
[И] Просте́рлсѧ є҆сѝ во́лею на крⷭ҇тѣ̀, и҆  со́лнце зрѧ̀ тебѐ пребл҃гі́й, стра́хомъ скры̀ лꙋчы̀, и҆  поколеба́шасѧ землѝ ѡ҆снова̑нїѧ, и҆ ка́менїе распаде́сѧ,  влⷣко, и҆ цр҃ко́внаѧ завѣ́са раздра́сѧ. 
[М] Пома́завъ тѧ̀ дре́вле і҆ѡ́сифъ, и҆ плащани́цею  ѡ҆бви́въ, положѝ въ но́вѣмъ гро́бѣ, жи́знь сꙋ́щꙋю  всѣ́хъ, и҆ воскре́слъ є҆сѝ тридне́внѡ, и҆стощи́въ  а҆́дѡва ца̑рствїѧ бж҃е́ственною си́лою всемогі́й. 
Сла́ва: 
[Ѡ] Ви́дѣнъ бы́лъ є҆сѝ а҆пⷭ҇лы, и҆з̾ гро́ба  воста́въ тридне́внѡ, и҆ возопи́лъ є҆сѝ: и҆ди́те дрꙋ́зи  и҆ оу҆ченицы̀ моѝ, проповѣ́дите во всѣ́хъ  ꙗ҆зы́цѣхъ, ꙗ҆̀же ви́дѣсте чꙋдеса̀, и҆ ю҆́же па́че  сло́ва си́лꙋ мою̀. 
И҆ ны́нѣ, бг҃оро́диченъ: 
[Н] Мє́ртвымъ вдыха́ющаго жи́знь, ꙗ҆́коже ви́дѣ  всенепоро́чнаѧ, и҆з̾ гро́ба воста́вша со сла́вою,  и҆спо́лнисѧ ра́дости, зовꙋ́щи: сн҃е мо́й и҆ бж҃е мо́й,  велича́ю твоѐ є҆́же па́че сло́ва снизхожде́нїе. (л.  тг҃і)  
Во вто́рникъ пѧ́тыѧ недѣ́ли по па́сцѣ, 
трипѣ́снецъ, є҆гѡ́же краестро́чїе сїѐ:  Пѣснопѣ́нїе і҆ѡ́сифово. Гла́съ д҃. 
Пѣ́снь в҃. 
І҆рмо́съ: Ви́дите, ви́дите, ꙗ҆́кѡ а҆́зъ є҆́смь  бг҃ъ, оу҆мерщвлѧ́ѧ и҆ животворѧ́й, дарова́вый во́дꙋ  и҆з̾ ка́мене несѣко́ма, и҆ ѡ҆дожди́вый ма́ннꙋ на пи́щꙋ  лю́демъ і҆и҃лєвымъ, ꙗ҆́кѡ си́ленъ. 
[Ѵ] Воздви́же ѕмі́а мѡѷсе́й, распѧ́тїе твоѐ  воѡбража́ѧ дре́вле на горѣ̀ сїна́йстѣй, распны́йсѧ  на́съ ра́ди, и҆ ѕмїины̀ вражды̀ и҆ ꙗ҆́да и҆збавлѧ́ѧй  человѣ́ки, и҆ сокрꙋши́вый главꙋ̀ всегꙋби́тельнꙋю. 
[М] Мѵ́ры со слеза́ми носѧ́ще, теча́хꙋ къ  бж҃е́ственномꙋ гро́бꙋ со тща́нїемъ мѷронѡ́сицы ра́нѡ  ѕѣлѡ̀, ꙗ҆́коже бг҃огла́сный речѐ, и҆ блиста́ющасѧ  зра́комъ и҆ ѻ҆де́ждею ви́дѣвше ю҆́ношꙋ, стра́хомъ  оу҆жаса́хꙋсѧ. 
Сла́ва: 
[Н] Недꙋ́ги и҆сцѣлѧ́юща сло́вомъ, разсла́блєнныѧ  и҆справлѧ́юща и҆ воскреша́юща мє́ртвыѧ сло́ве,  є҆вре́йстїи лю́дїе ѡ҆сꙋди́ша оу҆мре́ти: но воскре́слъ  є҆сѝ ꙗ҆́кѡ бг҃ъ си́ленъ въ крѣ́пости, а҆́дово  разрꙋши́въ ца́рствїе. 
И҆ ны́нѣ, бг҃оро́диченъ: 
[Ѡ] Ꙗ҆ви́сѧ воплоща́емь, всечи́стаѧ, неизрече́ннѡ  ѿ твои́хъ крове́й, пресꙋ́щественный бг҃ъ, и҆ вмѣни́всѧ  въ мертвецѣ́хъ, всѣ́хъ сы́й жи́знь, воскре́се  держа́внѡ: є҆го́же ви́дѣвши и҆спо́лниласѧ є҆сѝ  ра́дости, сего̀ велича́ющи. 
Пѣ́снь и҃. 
І҆рмо́съ: Во ѻ҆гнѝ пла́меннѣмъ предстоѧ́тъ  тебѣ̀ херꙋві́ми, серафі́ми гдⷭ҇и, и҆ всѧ̀ тва́рь пѣ́снь  тебѣ̀ пое́тъ (л. тг҃і ѡ҆б.) кра́снꙋю: по́йте,  благослови́те, лю́дїе превозвоси́те хрⷭ҇та̀, є҆ди́наго  содѣ́телѧ во всѧ̀ вѣ́ки. 
[Д] Раздры́й рꙋкописа́нїе а҆да́мово крⷭ҇то́мъ  гдⷭ҇и, благослове́нїе ны́нѣ и҆сточи́лъ є҆сѝ на́мъ,  клѧ́тва во́лею хрⷭ҇тѐ бы́въ: тѣ́мже тѧ̀ благослови́мъ  при́снѡ во вѣ́ки. 
[І] Ви́дѣ собо́ръ оу҆чени́ческїй гдⷭ҇и,  воста́вша тѧ̀ и҆з̾ ме́ртвыхъ, и҆ оу҆тѣше́нїѧ  и҆спо́лнисѧ та́йнагѡ, къ немꙋ́же вопїѧ́лъ є҆сѝ: ви́дѧще  бг҃а животода́вца, и҆ди́те, речѐ, проповѣ́дите мѧ̀  всѣ́хъ цр҃ѧ̀. 
Сла́ва: 
[А] Воспѣва́емъ твоѐ распѧ́тїе честно́е, і҆и҃се  благоꙋтро́бне, славосло́вимъ погребе́нїе, и҆ стра́шное  воскресе́нїе вѣ́рою, и҆́мже ѿ а҆́довыхъ разрѣши́хомсѧ  нерѣши́мыхъ оу҆́зъ, хрⷭ҇тѐ бж҃е всѣ́хъ. 
И҆ ны́нѣ, бг҃оро́диченъ: 
[І] І҆и҃са, є҆го́же воплоти́ла є҆сѝ па́че  сло́ва чⷭ҇таѧ влⷣчце, воста́вша ви́дѣвши ѿ ме́ртвыхъ,  вопїѧ́ла є҆сѝ: что̀ кра́снаѧ добро́та твоѧ̀ сн҃е мо́й,  є҆ѧ́же ра́ди къ дре́внѣй а҆да́мъ ны́нѣ взы́де  добро́тѣ; 
Пѣ́снь ѳ҃. 
І҆рмо́съ: Ꙗ҆́кѡ сотворѝ мнѣ̀ вели̑чїѧ си́льный,  и҆ ст҃о и҆́мѧ є҆гѡ̀, и҆ ми́лость є҆гѡ̀ въ ро́дъ и҆  ро́дъ боѧ́щымсѧ є҆гѡ̀. 
[Ѡ] Ꙗ҆́кѡ возне́слсѧ є҆сѝ на дре́во  пригвожда́емь на крⷭ҇тѣ̀, свѣти̑ла скры́ша свѣ́тъ, и҆  трѧса́шесѧ землѧ̀, и҆ сꙋ́щїи во а҆́довыхъ оу҆́захъ  свобожда́хꙋсѧ сп҃се. 
[С] Сокрꙋши́вый сме́рти врата̀ хрⷭ҇тѐ и҆ оу҆́зы,  воскре́слъ є҆сѝ со сла́вою держа́внѡ, восхи́тивъ ꙗ҆̀же  пе́рвѣе и҆мѧ́ше оу҆́зники, ꙗ҆́кѡ бг҃а пѣсносло́вѧщыѧ  тѧ̀. (л. тд҃і) 
Сла́ва: 
[И] Землѧ̀ торжествꙋ́етъ, и҆ пра́зднꙋетъ не́бо  воста́нїе всѣ́хъ творца̀, и҆́мже спасѐ на́съ ѿ  оу҆́зъ и҆ тлѝ пѣсносло́вѧщихъ є҆го̀. 
И҆ ны́нѣ, бг҃оро́диченъ: 
[Ф] Свѣ́та твоегѡ̀ зарѧ́ми бцⷣе, разорѝ моегѡ̀  невѣ́дѣнїѧ мглꙋ̀, ꙗ҆́кѡ да вѣ́рою гла́сы  пѣсносло́влю непреста́ннѡ твоѧ̑ чꙋдеса̀. 
Въ четверто́къ пѧ́тыѧ недѣ́ли по па́сцѣ, 
трипѣ́снецъ, є҆гѡ́же краестро́чїе: Пѣ́снь бг҃ꙋ  подоба́етъ. Гла́съ д҃. 
Пѣ́снь д҃. 
І҆рмо́съ: Любвѐ ра́ди ще́дре твоегѡ̀ ѻ҆́браза,  на крⷭ҇тѣ̀ твое́мъ ста́лъ є҆сѝ, и҆ раста́ѧшасѧ  ꙗ҆зы́цы: ты́ бо є҆сѝ человѣколю́бче, крѣ́пость моѧ̀  и҆ хвале́нїе. 
[Ѡ] Ꙗ҆́кѡ воздви́глсѧ є҆сѝ во́лею на дре́во, и҆  землѧ̀ и҆ го́ры и҆ хо́лми поколеба́шасѧ тре́петомъ,  стра́ждꙋща тѧ̀ ви́дѧще, ще́дре долготерпѣли́ве. 
[Д] Оу҆боѧ́всѧ твоегѡ̀, сп҃се, сни́тїѧ а҆́дъ,  мє́ртвыѧ ꙗ҆̀же и҆мѧ́ше, подава́ше вско́рѣ,  пѣсносло́вѧщыѧ твою̀ неизрече́ннꙋю си́лꙋ. 
Сла́ва: 
[И] Неразꙋ́мный зрѧ̀ тѧ̀ є҆вре́йскїй собо́ръ  ще́дре, слѣпы̑мъ ѻ҆́чи даю́ща, оу҆бива́ше сꙋ́щаго  жи́знь и҆ воскресе́нїе. 
И҆ ны́нѣ, бг҃оро́диченъ: 
[Ѳ] Ви́дѣвши и҆з̾ гро́ба воста́вша твоего̀ сн҃а  дв҃о, со а҆по́столы ѡ҆ не́мъ ра́доваласѧ є҆сѝ чи́стаѧ:  съ ни́ми же тѧ̀ сла́вимъ. (л. тд҃і ѡ҆б.) 
Пѣ́снь и҃. 
І҆рмо́съ: Всѧ̀ дѣла̀ бж҃їѧ, и҆ всѧ̀ тва́рь  благослови́те гдⷭ҇а, ꙗ҆́кѡ человѣ́кѡмъ ѿ землѝ  возсїѧ̀ свѣ́тъ, и҆ вселе́ннꙋю всю̀ просвѣтѝ, и҆ жи́знь  вѣ́чнꙋю мі́рꙋ дарова̀, по́йте лю́дїе, и҆ превозноси́те  є҆го̀ во вѣ́ки. 
[Е] На крⷭ҇тѣ̀ тѧ̀ ви́дѣвъ разбо́йникъ  благоразꙋ́мный, помѧни́ мѧ, взыва́ше, влⷣко,  оу҆диви́всѧ си́лѣ твое́й, и҆ є҆́же па́че оу҆ма̀  твоемꙋ̀ стра́шномꙋ смотре́нїю. 
[Ѡ] Ꙗ҆ви́лсѧ є҆сѝ хрⷭ҇тѐ жена́мъ, ра́дꙋйтесѧ,  глаго́лѧ, ми́лостивнѡ ꙗ҆́кѡ человѣколю́бецъ, ско́рбь  ꙗ҆́вѣ оу҆толѧ́ѧ, и҆ радостнотворѧ̀ человѣ́ки твои́мъ  воста́нїемъ. 
Сла́ва: 
[П] Дре́вле слѣпо́мꙋ ѿ рожде́нїѧ, ꙗ҆́коже  дарова́лъ є҆сѝ свѣ́тъ, свѣтода́вче і҆и҃се: си́це и҆  мнѣ̀ сердє́чныѧ зѣ̑ницы ѿве́рзи, разꙋмѣ́ти свѣ́тъ  твои́хъ повелѣ́нїй. 
И҆ ны́нѣ, бг҃оро́диченъ: 
[Р] И҆зба́ви мѧ̀ ѻ҆гнѧ̀ гее́нскагѡ, и҆ вѣ́чнагѡ  ѡ҆сꙋжде́нїѧ чи́стаѧ, оу҆тишѝ помышле́нїй мои́хъ  свирѣ́пое волне́нїе, и҆ напра́ви къ ти́хомꙋ жи́зни  приста́нищꙋ. 
Пѣ́снь ѳ҃. 
І҆рмо́съ: Ка́мень нерꙋкосѣ́чный ѿ несѣко́мыѧ  горы̀ тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ̑щаѧсѧ є҆стества̀: тѣ́мъ  веселѧ́щесѧ, тѧ̀ бцⷣе велича́емъ. 
[Е] Просте́рлъ є҆сѝ дла̑ни на дре́вѣ, пе́рвыѧ  снѣ́ди дре́ва влⷣко рꙋ́кꙋ просте́ршꙋюсѧ, дꙋшетлѣ́нна  вре́да и҆сцѣлѧ́ѧ: тѣ́мже непостижи́мое смотре́нїе твоѐ  сла́вимъ. 
[П] Врата̀ и҆ верєѝ сме́рти сни́тїемъ твои́мъ  сокрꙋ́шь, (л. тє҃і) а҆́дова ца̑рствїѧ всѧ̀ твое́ю  си́лою сп҃се и҆стощи́лъ є҆сѝ, и҆ воскре́съ тридне́внѡ,  вселе́ннꙋю просвѣти́лъ є҆сѝ. 
Сла́ва: 
[Е] Ре́клъ є҆сѝ сп҃се, ꙗ҆́вльсѧ твои̑мъ  ст҃ы̑мъ а҆пⷭ҇лѡмъ по воскресе́нїи: мі́ръ прете́кше  вѣ́рою проповѣ́дите, ꙗ҆́же во мнѣ̀ ви́дѣсте  стра̑шнаѧ, и҆ неизречє́ннаѧ та̑инства. 
И҆ ны́нѣ, бг҃оро́диченъ: 
[І] Ви́дѣла є҆сѝ хрⷭ҇та̀ воста́вша, съ жена́ми  мѷроно́сицами, и҆ преложи́вши рыда́нїе въ ра́дость,  сего̀ сла́вила є҆сѝ: тѣ́мже велегла́снѡ тѧ̀  бг҃ороди́тельнице велича́емъ. 
Въ пѧто́къ пѧ́тыѧ недѣ́ли по па́сцѣ, 
трипѣ́снецъ, є҆гѡ́же краестро́чїе: Сла́ва бг҃ꙋ,  а҆ми́нь. Гла́съ д҃. 
Пѣ́снь є҃. 
І҆рмо́съ: Оу҆жасо́шасѧ всѧ́чєскаѧ ѡ҆  бж҃е́ственнѣй сла́вѣ твое́й: ты́ бо неискꙋсобра́чнаѧ  дв҃о, и҆мѣ́ла є҆сѝ во оу҆тро́бѣ над̾ всѣ́ми бг҃а,  и҆ родила̀ є҆сѝ безлѣ́тнаго сн҃а всѣ̑мъ  воспѣва́ющымъ тѧ̀ ми́ръ подава́ющаѧ. 
[Д] Свѧзꙋ́емь влⷣко, и҆ на дре́вѣ пригвожда́емь,  разрѣши́лъ мѧ̀ є҆сѝ оу҆́зъ грѣхо́вныхъ, и҆ любвѝ  твое́й пригвозди́лъ є҆сѝ: тѣ́мже благода́рнѡ твоѐ  пою̀ вели́чїе, и҆ несказа́ннꙋю си́лꙋ. 
[О] Ꙗ҆ви́вшꙋсѧ тебѣ̀ сп҃се во а҆́дѣ, дре́вле  ѡ҆сꙋжде́нный а҆да́мъ разрѣши́сѧ ѡ҆сꙋжде́нїѧ, и҆  многолѣ́тныхъ оу҆́зъ, вопїѧ̀: сла́ва мно́зѣй твое́й  сло́ве бла́гости, і҆и҃се многоми́лостиве. (л. тє҃і  ѡ҆б.) 
Сла́ва: 
[Ѯ] Стра́ннѡ ꙗ҆влѧ́етсѧ жена́мъ а҆́гг҃лъ,  внꙋ́трь сѣдѧ̀ гро́ба, и҆ возгласѝ: что̀ прїидо́сте  ра́нѡ и҆ска́ти; хрⷭ҇то́съ воскре́се, оу҆мертви́въ  сме́рть. 
И҆ ны́нѣ, бг҃оро́диченъ: 
[А] Ст҃а́ѧ всенепоро́чнаѧ, во ст҃ы́хъ ст҃а́го  препочива́ющаго роди́вшаѧ, сего̀ ꙗ҆́кѡ ви́дѣла є҆сѝ  и҆з̾ гро́ба возсїѧ́вша, ꙗ҆́кѡ жениха̀ и҆з̾ черто́га,  пѣ́сньми велича́ла є҆сѝ сегѡ̀ снизхожде́нїе. 
Пѣ́снь и҃. 
І҆рмо́съ: Ѻ҆́троки благочєсти́выѧ въ пещѝ,  ржⷭ҇тво̀ бг҃оро́дичо спасло̀ є҆́сть, тогда̀ оу҆́бѡ  ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ во всѧ̀ вѣ́ки. 
[Т] Во а҆да́мѣ помраче́нное є҆стество̀,  чл҃вѣколю́бче, назида́ѧ, просте́рлъ є҆сѝ дла̑ни твоѧ̀  на дре́вѣ пригвожда́емь, и҆ въ ре́бра пречи̑стаѧ  и҆скопова́емь. тѣ́мже мно́гое бл҃гоꙋтро́бїе твоѐ  пѣсносло́вимъ во всѧ̀ вѣ́ки. 
[Ѡ] Ꙗ҆́кѡ ви́дѣ тебѐ до́лꙋ а҆́дъ, плѣнѧ́юща  сегѡ̀ ца̑рствїѧ, ꙗ҆̀же дре́вле поглотѝ, стра́хомъ  твои́мъ оу҆мерщвлѧ́емь, мє́ртвыѧ даѧ́ше всѧ̑ сло́ве,  зовꙋ́щыѧ: гдⷭ҇а по́йте дѣла̀, и҆ превозноси́те є҆го̀ во  вѣ́ки. 
[Ѳ] Рыда́ющымъ вопїѧ́ше мѷроно́сицамъ на ка́мени  сѣдѧ́й а҆́гг҃лъ: те́кше возвѣсти́те оу҆ч҃нкѡ́мъ  воста́нїе жизнода́вца: оу҆же́ бо вои́стиннꙋ воста̀,  а҆́дово низложи́въ мꙋчи́тельство, и҆ дїа́волю сте́ръ  ѕло́бꙋ. 
Сла́ва, трⷪ҇ченъ: 
[Е] Є҆ди́наго тѧ̀ сла́вѧ сꙋщество́мъ, трⷪ҇цꙋ же  (л. тѕ҃і) проповѣ́дꙋю ли́цы, є҆ди́но бж҃ество̀,  ѻ҆ц҃а̀ пребезнача́льна, сн҃а и҆ дх҃а ст҃а́го, вопїѧ̀  всегда̀: гдⷭ҇а по́йте дѣла̀, и҆ превозноси́те є҆го̀ во  вѣ́ки. 
И҆ ны́нѣ, бг҃оро́диченъ: 
[Ѡ] Ꙗ҆́кѡ ꙗ҆ви́сѧ бг҃ъ и҆з̾ тебѐ дв҃о, не  разрꙋшѝ всѧ́кѡ дѣ́вства зна́менїѧ, та́кѡ воста̀,  ка́меню запечатлѣ̑нїѧ ѡ҆ста́ви непоколе́блєма. є҆го́же  ви́дѣвши ра́дости и҆спо́лниласѧ є҆сѝ, благословѧ́щи  сегѡ̀ бж҃е́ственнꙋю си́лꙋ во всѧ̀ вѣ́ки. 
Пѣ́снь ѳ҃. 
І҆рмо́съ: Всѧ́къ земноро́дный да взыгра́етсѧ  дх҃омъ просвѣща́емь, да торжествꙋ́етъ же безпло́тныхъ  оу҆мѡ́въ є҆стество̀, почита́ющее сщ҃е́нное торжество̀  бг҃ома́тере, и҆ да вопїе́тъ: ра́дꙋйсѧ всеблаже́ннаѧ  бцⷣе, чи́стаѧ приснодв҃о. 
[А] Горѣ̀ возше́дъ на высотꙋ̀ крⷭ҇та̀, во́лею  долготерпѣли́ве, привле́клъ є҆сѝ человѣ́ка ѿ  про́пастей па́гꙋбы къ свѣ́тꙋ: положи́въ же сѧ во гро́бѣ  жи́знь сы́й хрⷭ҇тѐ, во гробѣ́хъ спѧ́щыѧ воздви́глъ  є҆сѝ, честны́мъ и҆ сла́внымъ воста́нїемъ твои́мъ. 
[М] Мѵ́ро тебѣ̀ ли́къ же́нскїй приноша́ше, жи́зни  нача́льникꙋ: и҆ смотри́въ тѧ̀ воста́вша, бл҃говѣстѝ  оу҆ч҃нкѡ́мъ воста́нїе, собра̑ннымъ вкꙋ́пѣ и҆  пла́чꙋщымъ, и҆̀же ви́дѣвше тѧ̀, просвѣще́нїѧ и҆  ра́дости и҆спо́лнишасѧ. 
Сла́ва: 
[И] Сл҃нце хрⷭ҇тѐ, во а҆́дѣ бы́въ съ дꙋше́ю  ꙗ҆́кѡ бг҃ъ, та́мѡ спѧ́щымъ ѡ҆кова̑ннымъ ѿ вѣ́ка,  тво́й свѣ́тъ возсїѧ́лъ є҆сѝ, и҆ воскреси́лъ є҆сѝ  ст҃ы́мъ воскрⷭ҇нїемъ твои́мъ воспѣва́ющихъ твою̀  бл҃гость. (л. тѕ҃і ѡ҆б.) 
И҆ ны́нѣ, бг҃оро́диченъ: 
[Н] Ма́нїемъ всѧ̑ дв҃о носѧ́щаго бг҃а родила̀  є҆сѝ, человѣ́ка бы́вша за благоꙋтро́бїе  бг҃ора́дованнаѧ: є҆го́же прилѣ́жнѡ молѝ, просвѣти́ти  на́ша сердца̀, блажа́щихъ тѧ̀ вои́стиннꙋ, ꙗ҆́кѡ чи́стꙋю  бг҃ома́терь. 
Въ сꙋббѡ́тꙋ пѧ́тыѧ недѣ́ли по па́сцѣ, 
четверопѣ́снецъ. є҆гѡ́же краестро́чїе: Пою̀  пѣ́нїе четве́ртое. Гла́съ д҃. 
Пѣ́снь ѕ҃. 
І҆рмо́съ: Пожрꙋ́ ти со гла́сомъ хвале́нїѧ гдⷭ҇и,  цр҃ковь вопїе́тъ тѝ, ѿ бѣсо́вскїѧ кро́ве ѡ҆чи́щшисѧ,  ра́ди ми́лости ѿ ре́бръ твои́хъ и҆сте́кшею кро́вїю. 
[А] Просте́ръ на крⷭ҇тѣ̀ пречи́стѣи дла̑ни  твоѝ, мы́сленнаго распѧ́лъ є҆сѝ а҆мали́ка  бж҃е́ственною си́лою твое́ю, и҆ мі́ръ и҆зба́вилъ є҆сѝ  ѿ рабо́ты, хрⷭ҇тѐ бж҃е на́шъ. 
[Д] Сокрꙋши́вый стра́шнымъ сни́тїемъ а҆́дъ,  хрⷭ҇тѐ, и҆ ꙗ҆̀же держа́ше ю҆́зники бж҃е́ственною  восхи́тивъ си́лою, воскре́слъ є҆сѝ ꙗ҆́кѡ бг҃ъ и҆з̾  гро́ба тридне́внѡ. 
Сла́ва: 
[Ѡ] Ꙗ҆́кѡ прїидо́ша ко гро́бꙋ жєны̀, пома́зати  тѧ̀ безцѣ́нное мѵ́ро, къ ни́мъ а҆́гг҃лъ вопїѧ́ше: не  пла́чите, є҆гѡ́же и҆́щете, воста̀ гдⷭ҇ь. 
И҆ ны́нѣ, бг҃оро́диченъ: 
[М] Не ктомꙋ̀ бг҃ома́ти дв҃о рыда́й, сн҃ъ бо тво́й  воскре́се, ꙗ҆́кѡ бг҃ъ, тридне́внѡ и҆з̾ гро́ба: но  ра́дꙋйсѧ, и҆ молѝ є҆го̀ спасти́сѧ на́мъ. (л. тз҃і) 
Пѣ́снь з҃. 
І҆рмо́съ: Спасы́й во ѻ҆гнѝ а҆враа̑мскїѧ твоѧ̑  ѻ҆́троки и҆ халдє́и оу҆би́въ, ꙗ҆̀же пра́вда пра́веднѡ  оу҆ловлѧ́ше, препѣ́тый гдⷭ҇и бж҃е ѻ҆ц҃ъ на́шихъ,  бл҃гослове́нъ є҆сѝ. 
[Е] На ло́бнѣмъ на́съ ра́ди, посредѣ̀  разбѡ́йникꙋ повѣ́шенъ бы́въ на крⷭ҇тѣ̀, и҆ вла̑сти тмы̀  на се́мъ оу҆праздни́лъ є҆сѝ всеси́льне гдⷭ҇и, бж҃е  ѻ҆ц҃ъ на́шихъ, бл҃гослове́нъ є҆сѝ. 
[Л] Копїе́мъ въ ре́бра прободе́нъ, и҆сточи́лъ  є҆сѝ на́мъ животода́вче, ѿ и҆сто́чника  приснотекꙋ́щагѡ твоеѧ̀ бж҃е́ственныѧ кро́ве хрⷭ҇тѐ,  зовꙋ́щымъ: препѣ́тый гдⷭ҇и бж҃е ѻ҆ц҃є́въ,  бл҃гослове́нъ є҆сѝ. 
Сла́ва: 
[О] Блиста́ѧйсѧ ѻ҆де́ждою а҆́гг҃лъ, рыда́ющымъ  вопїѧ́ше жена́мъ: что̀ ꙗ҆́кѡ ме́ртва со бл҃гоꙋха́ньми  и҆́щете, и҆мꙋ́щагѡ животꙋ̀ вла́сть хрⷭ҇та̀; воскре́се  ꙗ҆́кѡ же речѐ и҆ пре́жде стра́сти. 
И҆ ны́нѣ, бг҃оро́диченъ: 
[С] Пло́ть прїѧ́тъ и҆з̾ тебѐ чи́стаѧ, содержа́й  тва́рь всю̀, и҆ землѝ концы̀, и҆ оу҆мре́ти на́съ ра́ди  и҆зво́ли: є҆го́же зрѧ́щи воскре́сша со сла́вою ѿ  гро́ба, возвесели́сѧ. 
Пѣ́снь и҃. 
І҆рмо́съ: Рꙋ́цѣ распросте́ръ данїи́лъ, львѡ́въ  зїѧ̑нїѧ въ ро́вѣ затчѐ, ѻ҆́гненнꙋю же си́лꙋ  оу҆гаси́ша, добродѣ́телїю препоѧ́савшесѧ, благоче́стїѧ  рачи́тели ѻ҆́троцы, взыва́юще: благослови́те всѧ̀ дѣла̀  гдⷭ҇нѧ гдⷭ҇а. 
[Т] Ꙗ҆́звою влⷣко твое́ю всѐ и҆сцѣли́лъ є҆сѝ  человѣ́чество сп҃се, претерпѣ́въ же сме́рть, сїѐ ѿ  тлѣ́нїѧ свободи́лъ є҆сѝ твое́ю сме́ртїю бл҃же, и҆  на́съ ѡ҆безсме́ртилъ є҆сѝ (л. тз҃і ѡ҆б.) вопїю́щихъ:  всѧ̀ дѣла̀ гдⷭ҇нѧ гдⷭ҇а по́йте, и҆ превозноси́те є҆го̀  во вѣ́ки. 
[Е] Весели́тесѧ всѝ лю́дїе, земна̑ѧ всѧ̀  ра́дꙋйтесѧ ны́нѣ и҆ нбⷭ҇наѧ: жизнода́вецъ бо гдⷭ҇ь  воскре́се ѿ гро́ба, совоскреси́въ на́ше є҆стество̀,  зовꙋ́щее: блгⷭ҇ви́те всѧ̀ дѣла̀ гдⷭ҇нѧ гдⷭ҇а, по́йте и҆  превозноси́те є҆го̀ во вѣ́ки. 
Сла́ва: 
[Т] Мꙋчи́телѧ свѧза́въ хрⷭ҇тѐ сни́тїемъ твои́мъ,  положи́всѧ во гро́бѣ, мертвецы̀ воздви́глъ є҆сѝ всѧ̑,  бл҃года́рнѡ воспѣва́ющыѧ тѧ̀, бл҃годѣ́телѧ всѣ́хъ и҆  вседержи́телѧ: бл҃гослови́те всѧ̀ дѣла̀ гдⷭ҇нѧ гдⷭ҇а,  по́йте и҆ превозноси́те є҆го̀ во вѣ́ки. 
И҆ ны́нѣ, бг҃оро́диченъ: 
[А] А҆да́ма па́дшагѡ во є҆де́мѣ, разрѣши́ти  смѣше́нїе чⷭ҇таѧ хотѧ̀, всеси́льный гдⷭ҇ь воплоти́сѧ  и҆з̾ тебѐ пречⷭ҇таѧ, распѧ́тсѧ же и҆ погребе́сѧ:  воскре́се спаса́ѧй на́съ, любо́вїю тебѐ воспѣва́ющихъ,  мр҃і́е бг҃оневѣ́сто. 
Пѣ́снь ѳ҃. 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть: ты́ же дв҃о бцⷣе,  прозѧбе́нїемъ чревоноше́нїѧ мі́рови бл҃гослове́нїе  процвѣла̀ є҆сѝ: тѣ́мъ тѧ̀ всѝ велича́емъ. 
[Р] Раздра́сѧ твои́мъ є҆́же на крⷭ҇тъ,  долготерпѣли́ве, воздви́женїемъ завѣ́са, и҆ со́лнце  сокры̀ лꙋчы̀, разсѣда́емо же ка́менїе, показа́ше  непра́ведное заколе́нїе, є҆́же претерпѣ́лъ є҆сѝ сп҃се  во́лею за ро́дъ человѣ́ческїй. 
[Т] Прободе́нъ копїе́мъ і҆и҃се человѣколю́бче на  дре́вѣ, и҆сцѣли́лъ є҆сѝ оу҆ѧзви́вшагосѧ  престꙋпле́нїемъ а҆да́ма, въ (л. ти҃і) раѝ  долготерпѣли́ве: положе́нъ же въ ме́ртвыхъ, ꙗ҆́кѡ  безсме́ртенъ всѧ̑ и҆зве́лъ є҆сѝ воспѣва́ющыѧ тѧ̀. 
Сла́ва: 
[О] Всѧ̑ дла́нїю содержа́й, и҆ ма́нїемъ стро́ѧй  подсо́лнечнꙋю, ка́кѡ въ ме́ртвыхъ вмѣни́лсѧ є҆сѝ  безсме́ртенъ сы́й, хотѧ̀ и҆зба́вити оу҆ѧ́звєнныѧ  оу҆грызе́нїемъ ѕмїи́нымъ; тебѐ воспѣва́емъ ꙗ҆́кѡ  чл҃вѣколю́бца. 
И҆ ны́нѣ, бг҃оро́диченъ: 
[Н] Ме́ртва и҆ на́га твоего̀ сн҃а, ви́сѧща на  дре́вѣ зрѧ́щи, болѣ́ла є҆сѝ: а҆́бїе же сего̀  воскре́сша тридне́внѡ ви́дѧщи, весели́ласѧ є҆сѝ  всенепоро́чнаѧ ꙗ҆́кѡ ма́ти, моли́сѧ ѡ҆ вѣ́рою  почита́ющихъ тѧ̀. 
Въ понедѣ́льникъ шесты́ѧ недѣ́ли по па́сцѣ, 
трипѣ́снецъ, є҆гѡ́же краегране́сїе: Сла́ва бг҃ꙋ  подоба́етъ. Гла́съ є҃. 
Пѣ́снь а҃. 
І҆рмо́съ: Пои́мъ гдⷭ҇ви, сотво́ршемꙋ ди̑внаѧ  чꙋдеса̀ въ чермнѣ́мъ мо́ри, пѣ́снь побѣ́днꙋю: ꙗ҆́кѡ  просла́висѧ. 
[Д] Твои́мъ чⷭ҇тны́мъ крⷭ҇то́мъ гдⷭ҇и, дре́внїѧ  клѧ́твы всѝ и҆зба́вихомсѧ: тѣ́мже твою̀ сла́вимъ  бл҃гость. 
[О] Распны́йсѧ во́лею воста̀, сокрѡ́вища всѧ̑  плѣнѝ сме́рти, хрⷭ҇то́съ сп҃съ на́шъ: того̀  прославлѧ́емъ. 
Сла́ва: 
[Ѯ] Стра́ненъ зра́къ ви́дѣвше блиста́ющъ  мѷронѡ́сицы а҆́гг҃ла, бж҃е́ственное мнѧ́хꙋ зижди́телѧ  воскресе́нїе, ра́дости и҆сполнѧ́ющесѧ. (л. ти҃і ѡ҆б.) 
И҆ ны́нѣ, бг҃оро́диченъ: 
[А] Восто́къ дв҃о пречи́стаѧ была̀ є҆сѝ сл҃нца  пра́вды, и҆́мже неразꙋ́мїѧ тмы̀ и҆зба́вихомсѧ. 
Пѣ́снь и҃. 
І҆рмо́съ: Творца̀ тва́ри, є҆гѡ́же оу҆жаса́ютсѧ  а҆́гг҃ли, по́йте лю́дїе, и҆ превозноси́те во всѧ̀ вѣ́ки. 
[Ѳ] Бг҃а пло́тїю распина́ема со́лнце ви́дѣвше  помрачи́сѧ, и҆ землѧ̀ поколеба́сѧ, и҆ ка́менїе  распаде́сѧ. 
[Е] И҆з̾ ме́ртвыхъ тридне́венъ хрⷭ҇то́съ воста̀,  и҆ совозста́ви всѧ̑, во тмѣ̀ и҆ сѣ́ни сме́ртнѣй  сѣдѧ́щыѧ. 
[Ѡ] Ꙗ҆ви́лсѧ є҆сѝ по воста́нїи твое́мъ  а҆по́столѡмъ, и҆ и҆спо́лнилъ є҆сѝ си́хъ весе́лїѧ  неизглаго́ланнагѡ ще́дре. 
Сла́ва: 
[П] Ѻ҆ц҃а̀ прест҃а́го, сло́ва соприсносꙋ́щна, и҆  дх҃а бж҃їѧ несозда́нна, трⷪ҇цꙋ пое́мъ непреста́ннѡ. 
И҆ ны́нѣ, бг҃оро́диченъ: 
[Р] И҆зба́ви на́съ мꙋ́ки, и҆ вѣ́чнагѡ  ѡ҆сꙋжде́нїѧ, тебѐ воспѣва́ющихъ, бг҃ороди́тельнице  чи́стаѧ. 
Пѣ́снь ѳ҃. 
І҆рмо́съ: Тѧ̀ бл҃же́ннꙋю въ жена́хъ, и҆  бл҃гослове́ннꙋю бг҃омъ, человѣ́ческїй ро́дъ пѣ́сньми  велича́емъ. 
[Е] Просте́рлъ є҆сѝ дла̑ни на крⷭ҇тѣ̀,  просте́ртаго мѧ̀ мно́гими кова́рствы льсти́вагѡ, ще́дре,  прїѡбрѣта́ѧ. 
[П] Всѧ̑ совоскреси́лъ є҆сѝ бл҃же, соше́дъ во  а҆́дскаѧ врата̀ хрⷭ҇тѐ, и҆ совоздви́глъ є҆сѝ пою́щыѧ  чл҃вѣколю́бче твою̀ си́лꙋ. 
Сла́ва: 
[Е] И҆сточи́лъ є҆сѝ хрⷭ҇тѐ мє́ртвымъ живо́тъ,  и҆ воскре́съ (л. тѳ҃і) тридне́венъ, возне́слсѧ є҆сѝ во  сла́вѣ, зрѧ́щымъ честны́мъ оу҆ченикѡ́мъ. 
И҆ ны́нѣ, бг҃оро́диченъ: 
[І] Ми́лостива на́мъ содѣ́лай пречⷭ҇таѧ дв҃о,  твоего̀ сн҃а и҆ бг҃а всѣ́хъ, вѣ́рою воспѣва́ющымъ тѧ̀. 
Во вто́рникъ шесты́ѧ недѣ́ли по па́сцѣ, 
трипѣ́снецъ, гла́съ є҃. Творе́нїе і҆ѡ́сифово,  є҆гѡ́же краестро́чїе: Пѣснопѣ́нїе сїѐ і҆ѡ́сифово. 
Пѣ́снь в҃. 
І҆рмо́съ: Ви́дите, ви́дите, ꙗ҆́кѡ а҆́зъ є҆́смь  бг҃ъ, въ пло́ть ѡ҆блекі́йсѧ во́лею свое́ю, да спасꙋ̀  а҆да́ма ѿ ле́сти па́дшаго въ престꙋпле́нїе ѕмі́емъ. 
[Ѡ] Ꙗ҆́коже воздви́же дре́вле ѕмі́а мѡѷсе́й,  та́кѡ на дре́во воздви́глсѧ є҆сѝ ще́дре, льсти́вагѡ  врага̀ ꙗ҆́дъ ѕмїи́нъ и҆ ѕло́бꙋ ѿгонѧ́ѧ, и҆ спаса́ѧ  на́съ. 
[Д] Сла́ва сла́вѣ твое́й препросла́вленне і҆и҃се,  положи́въ бо сѧ во гро́бѣ ꙗ҆́кѡ ме́ртвъ во́лею,  воскре́слъ є҆сѝ ꙗ҆́кѡ бг҃ъ, и҆ совоздви́глъ є҆сѝ  мі́ръ твои́мъ воста́нїемъ, ꙗ҆́кѡ всеси́ленъ. 
Сла́ва: 
[И] Сѐ воста̀ животода́вецъ и҆з̾ ме́ртвыхъ,  вопїѧ́ше жена́мъ дре́вле а҆́гг҃лъ блиста́ѧйсѧ: не  пла́читесѧ оу҆́бѡ про́чее, но а҆пⷭ҇лѡмъ сїѐ воста́нїе  возвѣсти́те. 
И҆ ны́нѣ, бг҃оро́диченъ: 
[А] Ст҃ы́й гдⷭ҇и, ѿ дв҃ы чⷭ҇тыѧ рожде́йсѧ,  распе́нсѧ же и҆ (л. тѳ҃і) во́лею погребе́нъ, и҆  воскресы́й и҆з̾ ме́ртвыхъ, тоѧ̀ мольба́ми твою̀ млⷭ҇ть  всѣ̑мъ низпослѝ. 
Пѣ́снь и҃. 
І҆рмо́съ: Творца̀ тва́ри, є҆гѡ́же оу҆жаса́ютсѧ  а҆́гг҃ли, по́йте лю́дїе, и҆ превозноси́те во всѧ̀ вѣ́ки. 
[Ѵ] Пѣсносло́вимъ твоѐ хрⷭ҇тѐ, тридне́вное  погребе́нїе, и҆ пресвѣ́тлое воскресе́нїе, вѣ́рою  при́снѡ восхвалѧ́емъ. 
[Т] Распе́ншагосѧ на́съ ра́ди, и҆ положи́вшагосѧ  во гро́бѣ, и҆ свои́мъ воста́нїемъ просвѣти́вшаго мі́ръ,  хрⷭ҇та̀ славосло́вимъ. 
Сла́ва: 
[И] Со́лнце незаходи́мое хрⷭ҇тѐ, погребы́йсѧ и҆  воскресы́й и҆з̾ ме́ртвыхъ, просвѣтѝ всѣ́хъ на́съ  помышлє́нїѧ, сла́вити тѧ̀ непреста́ннѡ. 
И҆ ны́нѣ, бг҃оро́диченъ: 
[І] Мольбꙋ̀ и҆з̾ тебѐ воплоти́вшемꙋсѧ сло́вꙋ,  сотворѝ бцⷣе дв҃о, ꙗ҆́кѡ да на́съ оу҆ще́дритъ  смире́нныхъ. 
Пѣ́снь ѳ҃. 
І҆рмо́съ: Велича́емъ хрⷭ҇тѐ, твою̀ всенепоро́чнꙋю  мт҃рь чⷭ҇тꙋю, ꙗ҆́кѡ роди́ тѧ преесте́ственнѡ пло́тїю,  ѿ всѧ́кїѧ льстѝ и҆ тлѝ на́съ и҆збавлѧ́ѧй. 
[Ѡ] Ꙗ҆́кѡ а҆́гнецъ на заколе́нїе приведе́сѧ  влⷣко хрⷭ҇тѐ бж҃е, и҆ ꙗ҆́звами твои́ми, ꙗ҆̀же во́лею  претерпѣ́лъ є҆сѝ, бѣсѡ́въ всѧ́кое лꙋка́вое мно́жество  оу҆ѧзви́лъ є҆сѝ. 
[С] Сокрꙋши́шасѧ верєѝ а҆́дѡвы прише́ствїемъ  твои́мъ хрⷭ҇тѐ, и҆ воста́ша ѿ вѣ́ка и҆стлѣ́вшїи,  воспѣва́юще тѧ̀ ꙗ҆́кѡ побѣди́телѧ, и҆ всѣ́ми  владꙋ́щаго. (л. т҃к) 
Сла́ва: 
[И] Ст҃о́е твоѐ хрⷭ҇тѐ, є҆́же и҆з̾ гро́ба  воста́нїе, живо́тъ є҆́сть, вознесе́нїе же при́снѡ и҆  весе́лїе, є҆́же вѣ́рою всѝ мы̀ ны́нѣ предпра́зднꙋемъ. 
И҆ ны́нѣ, бг҃оро́диченъ: 
[Ф] Свѣ́тъ на́мъ и҆́же ѿ свѣ́та дв҃о  пречи́стаѧ ро́ждши, разори́ла є҆сѝ безбо́жїѧ тмꙋ̀:  тѣ́мже всѝ земноро́днїи вѣ́рою тѧ̀ велича́емъ. 
Въ пѧто́къ шесты́ѧ недѣ́ли по па́сцѣ, 
трипѣ́снецъ, гла́съ а҃. 
Пѣ́снь є҃. 
І҆рмо́съ: Нечести́вїи не оу҆́зрѧтъ сла́вы твоеѧ̀  хрⷭ҇тѐ, но мы́ тѧ є҆диноро́дне, ѻ҆ч҃ескїѧ сла́вы  сїѧ́нїе бж҃ества̀, ѿ но́щи оу҆́тренююще воспѣва́емъ  тѧ̀, человѣколю́бче. 
Восходѧ̀ ѿ землѝ къ нб҃сѝ, не ѿлꙋче́нъ бы́лъ  є҆сѝ ѻ҆ц҃а̀, и҆ сосѣдѧ̀ влⷣко и҆ дх҃ꙋ, є҆го́же  оу҆ч҃нкѡ́мъ посла́лъ є҆сѝ съ нб҃сѐ оу҆тѣ́шителѧ. 
Безпло́тныхъ чи́ни, ꙗ҆́кѡ ви́дѣша тебѐ і҆и҃се  съ пло́тїю на нб҃са̀ возше́дша, ра́дꙋющесѧ дивлѧ́хꙋсѧ  мно́гомꙋ твоемꙋ̀ гдⷭ҇и, къ чл҃вѣ́кѡмъ снизхожде́нїю. 
Сла́ва: 
И҆стлѣ́вшее влⷣко сꙋщество̀ на́ше, на престо́лѣ  ѻ҆ч҃естѣ посади́лъ и҆ оу҆добри́лъ є҆сѝ гдⷭ҇и, съ  ни́мже и҆́маши прїитѝ сꙋди́ти мі́рꙋ всеси́льне. (л. т҃к  ѡ҆б.) 
И҆ ны́нѣ, бг҃оро́диченъ: 
Чи́стꙋю и҆ пречи́стꙋю почти́мъ мы́сленнѡ, добро́тꙋ  і҆а́кѡвлю, и҆ бж҃е́ственными дѣ́тельми оу҆добрѧ́емꙋ  благоче́стнѡ пои́мъ, ꙗ҆́кѡ ма́терь бг҃а на́шегѡ. 
Пѣ́снь и҃. 
І҆рмо́съ: И҆зба́вителю всѣ́хъ всеси́льне,  посредѣ̀ пла́мене благоче́ствовавшыѧ снизше́дъ ѡ҆роси́лъ  є҆сѝ, и҆ наꙋчи́лъ є҆сѝ пѣ́ти: всѧ̀ дѣла̀  благослови́те, по́йте гдⷭ҇а. 
На херꙋві́мскꙋ ра́мꙋ носи́мь, возне́слсѧ є҆сѝ во  сла́вѣ, зрѧ́щымъ тѧ̀ оу҆ченикѡ́мъ твои́мъ гдⷭ҇и, и҆  вопїю́щымъ непреста́ннѡ: всѧ̀ дѣла̀ гдⷭ҇нѧ гдⷭ҇а по́йте,  и҆ превозноси́те є҆го̀ во вѣ́ки. 
Низложи́въ враждꙋ̀ средостѣ́нїѧ, оу҆ме́ршыѧ  ѻ҆ц҃ꙋ̀ твоемꙋ̀ примири́лъ є҆сѝ, и҆ возше́дъ соприве́лъ  є҆сѝ, ю҆́же прїѧ́лъ є҆сѝ пло́ть безнача́льне сло́ве  превы́ше нача̑лъ и҆ си́лъ. 
Сла́ва: 
Благословлѧ́ѧ оу҆ченикѝ возноша́лсѧ є҆сѝ на  высотꙋ̀ хрⷭ҇тѐ, оу҆тѣ́шителѧ си̑мъ посла́въ, пою́щымъ  и҆ є҆диномꙋ́дреннѡ вопїю́щымъ: всѧ̀ дѣла̀ гдⷭ҇нѧ гдⷭ҇а  по́йте, и҆ превозноси́те є҆го̀ во вѣ́ки. 
И҆ ны́нѣ, бг҃оро́диченъ: 
Ѻ҆́бщее вѣ́рныхъ ѡ҆чисти́лище, гото́вꙋю  человѣ́кѡмъ по́мощь, и҆ къ зижди́телю мо́стъ,  преводѧ́щїй всѣ́хъ ко спасе́нїю, бж҃їю мт҃рь сла́вимъ. 
Пѣ́снь ѳ҃. 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть, ты́ же дв҃о бцⷣе,  прозѧбе́нїемъ чревоноше́нїѧ, мі́рови (л. тк҃а)  благослове́нїе процвѣла̀ є҆сѝ: тѣ́мъ тѧ̀ всѝ  велича́емъ. 
Ѿ горы̀ хрⷭ҇тѐ є҆леѡ́нскїѧ, ѻ҆́блакъ тебѐ  ꙗ҆́коже престо́лъ прїѧ́тъ, всѣ̑мъ бж҃е́ствєннымъ  твои̑мъ оу҆ченикѡ́мъ зрѧ́щымъ, и҆ съ тре́петомъ  вопїю́щымъ тѝ: не ѡ҆ста́ви си́ры, и҆̀хже возлюби́лъ  є҆сѝ за милосе́рдїе несказа́нное. 
Соше́лъ є҆сѝ пе́рвѣе без̾ пло́ти, возше́лъ же  є҆сѝ пло́ть носѧ̀, ю҆́же прїѧ́лъ є҆сѝ: стра́хомъ же  врата̀ нбⷭ҇наѧ тебѣ̀ ѿверзо́шасѧ, и҆ оу҆́ми нбⷭ҇нїи  зрѧ́ще дивлѧ́хꙋсѧ, глаго́люще: сла́ва є҆́же на́съ ра́ди  твоемꙋ̀ влⷣко соше́ствїю. 
Сла́ва: 
Что̀ стоитѐ вы̀, зрѧ́ще возше́ствїе стра́шное;  дре́вле реко́ша а҆́гг҃ли бж҃е́ствєннымъ а҆пⷭ҇лѡмъ:  и҆́мже ѻ҆́бразомъ ви́дите восходѧ́ща, па́ки на зе́млю  прїи́детъ сꙋди́ти всѣ́хъ, со сла́вою неизрече́нною. 
И҆ ны́нѣ, бг҃оро́диченъ: 
Соприсꙋ́тствꙋющи бж҃е́ственнымъ оу҆ченикѡ́мъ  пречⷭ҇таѧ, и҆ зрѧ́щи, є҆го́же родила̀ є҆сѝ, ѿ землѝ  возноси́ма, вопїѧ́ла є҆сѝ: восхо́диши къ безнача́льномꙋ  ѻ҆ц҃ꙋ̀, сла́вою твое́ю и҆сполнѧ́ѧй всѧ́чєскаѧ,  препросла́вленный є҆ди́не гдⷭ҇и. 
Въ сꙋббѡ́тꙋ ѕ҃-ѧ недѣ́ли по па́сцѣ, 
четверопѣ́снецъ, гла́съ и҃. 
Пѣ́снь ѕ҃. 
І҆рмо́съ: Моли́твꙋ пролїю̀ ко гдⷭ҇ꙋ, и҆ томꙋ̀  возвѣщꙋ̀ печа́ли моѧ̀, ꙗ҆́кѡ ѕѡ́лъ дꙋша̀ моѧ̀  и҆спо́лнисѧ, и҆ живо́тъ (л. тк҃а ѡ҆б.) мо́й а҆́дꙋ  прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ бж҃е  возведи́ мѧ. 
И҆спо́лнивъ ꙗ҆̀же на землѝ сла́вы твоеѧ̀,  возне́слсѧ є҆сѝ со сла́вою несказа́нною, и҆ ѻ҆ц҃ꙋ̀  прине́слъ є҆сѝ пло́ть, въ ню́же ѿ на́съ за  милосе́рдїе ѡ҆бле́клсѧ є҆сѝ: и҆ воспѣ́ша небє́сныѧ  си̑лы тебѐ, є҆ди́не человѣколю́бче. 
Возми́тесѧ нбⷭ҇наѧ врата̀, и҆ прїими́те бг҃а,  плотоно́сца, мы́слєнныѧ вопїѧ́хꙋ си́лы повинꙋ́ющымсѧ:  кто̀ се́й, є҆го́же глаго́лете, и҆ хвалꙋ̀ ꙗ҆́кѡ творцꙋ̀  всѧ́ческихъ непреста́ннѡ прино́сите; 
Сла́ва: 
Восхо́дъ стра́шный зрѧ́ще сло́ва оу҆ченицы̀,  вопїѧ́хꙋ: послѝ на́мъ прест҃а́го дх҃а, и҆ си́ры не  ѡ҆ста́ви рабы̑ твоѧ̀, вѣ́дѧщыѧ тѧ̀ и҆́стиннаго бг҃а, и҆  человѣ́ка безгрѣ́шна. 
И҆ ны́нѣ, бг҃оро́диченъ: 
Ѡ҆божи́лъ є҆сѝ чл҃вѣ́ческое є҆стество̀,  неизрече́ннѡ роди́всѧ ѿ дв҃ы, ѻ҆ц҃а̀ є҆диносꙋ́щное  сло́во, и҆ возне́слсѧ є҆сѝ со сла́вою: да́рꙋй ми́ръ  твои̑мъ оу҆ч҃нкѡ́мъ, и҆ мі́рови бога́тꙋю млⷭ҇ть. 
Пѣ́снь з҃. 
І҆рмо́съ: Ѻ҆́троцы є҆вре́йстїи въ пещѝ попра́ша  пла́мень дерзнове́ннѡ, и҆ на ро́сꙋ ѻ҆́гнь преложи́ша,  вопїю́ще: бл҃гослове́нъ є҆сѝ гдⷭ҇и бж҃е во вѣ́ки. 
Стра́сть и҆ сме́рть претерпѣ́лъ, и҆ тридне́венъ  воста́лъ є҆сѝ, ꙗ҆́коже ре́клъ є҆сѝ, и҆ къ нбⷭ҇нымъ  возше́лъ є҆сѝ, пою́щымъ тѧ̀ оу҆ченикѡ́мъ, гдⷭ҇и бж҃е  во вѣ́ки. 
Дх҃а на́мъ, ꙗ҆́коже ѡ҆бѣща́лъ є҆сѝ, прест҃а́го  послѝ ще́дре, мꙋ́дрїи оу҆ченицы̀ вопїѧ́хꙋ,  оу҆мꙋдрѧ́юща и҆ вразꙋмлѧ́юща всѧ̀ вѣ̑рныѧ во вѣ́ки.  (л. тк҃в) 
Сла́ва: 
Рꙋка́ми восплещи́те ꙗ҆зы́цы, воскли́кните бг҃ꙋ въ  весе́лїи: вознесе́сѧ хрⷭ҇то́съ, и҆ сѣди́тъ во сла́вѣ  ѡ҆деснꙋ́ю, ꙗ҆́кѡ сопресто́ленъ ѻ҆ц҃ꙋ̀, во вѣ́ки. 
И҆ ны́нѣ, бг҃оро́диченъ: 
Нѣ́дра ѻ҆́ч҃а не и҆стощи́въ, въ нѣ́дрѣхъ  твои́хъ сло́во восклони́сѧ, безслове́сїѧ на́съ  и҆збавлѧ́ѧ, дв҃о, пою́щихъ гдⷭ҇а бг҃а во вѣ́ки. 
Пѣ́снь и҃. 
І҆рмо́съ: Седмери́цею пе́щь, халде́йскїй  мꙋчи́тель, бг҃очести́вымъ неи́стовнѡ разжжѐ, си́лою же  лꙋ́чшею спасе́ны сїѧ̑ ви́дѣвъ, творцꙋ̀ и҆ и҆зба́вителю  вопїѧ́ше: ѻ҆́троцы бл҃гослови́те, сщ҃е́нницы воспо́йте,  лю́дїе превозноси́те во всѧ̀ вѣ́ки. 
Воѡбра́жсѧ, ꙗ҆́коже пи́шетъ, па́че оу҆ма̀ въ  чꙋ́ждее, и҆ страстьмѝ всѣ́мъ вѣ̑рнымъ безстра́стїе  ꙗ҆́вѣ да́рꙋѧ, ѿ землѝ восхо́дитъ, ны́нѣ ꙗ҆ви́тисѧ  ѻ҆ч҃ескомꙋ лицꙋ̀: а҆́гг҃лѡмъ, а҆рха́гг҃лѡмъ, престо́лѡмъ  и҆ гдⷭ҇ьствѡмъ, того̀ славосло́вѧщымъ во всѧ̀ вѣ́ки. 
Бѣлоно́сцы а҆́гг҃ли а҆пⷭ҇лѡмъ предста́ша,  недоꙋмышлѧ́ющымсѧ но́вомꙋ видѣ́нїю твоегѡ̀ вознесе́нїѧ,  сло́ве ѻ҆ц҃ꙋ̀ безнача́льне, глаго́люще: вы̀ что̀  взира́ете, та́кѡ чꙋдѧ́щесѧ, на высотꙋ̀; і҆и҃съ се́й па́ки  прїи́детъ сꙋди́ти мі́рꙋ, и҆́мже ѻ҆́бразомъ ви́дите. 
Сла́ва: 
Всѧ̑ соверши́вый гдⷭ҇и, ꙗ҆́кѡ бг҃ъ непрело́женъ,  къ нбⷭ҇нымъ съ пло́тїю восте́клъ є҆сѝ, повинꙋ́ющымсѧ  тебѣ̀ а҆́гг҃льскимъ си́ламъ, и҆ ра́достнѡ оу҆ченикѡ́мъ  тебѐ сла́вѧщымъ, (л. тк҃в ѡ҆б.) и҆ со стра́хомъ  пою́щымъ: сщ҃е́нницы воспо́йте, лю́дїе превозноси́те во  всѧ̀ вѣ́ки. 
И҆ ны́нѣ, бг҃оро́диченъ: 
Бг҃ороди́тельнице пречⷭ҇таѧ, дꙋшѝ моеѧ̀ ꙗ҆́звы,  и҆ грѣха̀ моегѡ̀ стрꙋ́пы ѡ҆чи́сти, и҆сто́чники  и҆злива́ющи и҆з̾ ре́бръ ржⷭ҇тва̀ твоегѡ̀, и҆ и҆̀же и҆з̾  негѡ̀ ѡ҆чища́ющи стрꙋѧ́ми: къ тебѣ́ бо взыва́ю, и҆ къ  тебѣ̀ припа́даю, и҆ тебѐ призыва́ю є҆ди́нꙋ  спаси́тельницꙋ. 
Пѣ́снь ѳ҃. 
І҆рмо́съ: Оу҆страши́сѧ всѧ́къ слꙋ́хъ,  неизрече́нна бж҃їѧ снизхожде́нїѧ, ꙗ҆́кѡ вы́шнїй во́лею  сни́де да́же и҆ до пло́ти, ѿ дв҃и́ческагѡ чре́ва бы́въ  человѣ́къ: тѣ́мже пречⷭ҇тꙋю бцⷣꙋ вѣ́рнїи велича́емъ. 
Возми́те врата̀ мы́слєнныѧ, нбⷭ҇ныѧ си̑лы,  прїи́де цр҃ь на́шъ, ме́ртвенное сꙋщество̀ прїи́мъ, и҆  вни́детъ бг҃ъ сы́й и҆ человѣ́къ ко ѻ҆ц҃ꙋ̀ своемꙋ̀,  содѣ́лавъ стра̑шнаѧ и҆ пресла̑внаѧ. 
По́йте всѝ разꙋ́мнѡ, воскли́кните бг҃ꙋ,  сотвори́вшемꙋ дѣла̀ пресла̑внаѧ, и҆ возше́дшемꙋ къ  нбⷭ҇нымъ, и҆ а҆пⷭ҇лѡмъ ст҃а́го дх҃а низпосла́вшемꙋ,  просвѣща́ющемꙋ на́съ сла́вѧщихъ бж҃ество̀ є҆гѡ̀. 
Сла́ва: 
Разрꙋши́сѧ а҆́дъ погребе́нїемъ, и҆ воста́нїе  человѣ́кѡмъ дарова́сѧ воскресе́нїемъ твои́мъ, и҆  ѡ҆зари́сѧ землѧ̀, и҆ нбⷭ҇наѧ вознесе́нїемъ твои́мъ  хрⷭ҇тѐ, є҆ди́не непремѣ́нне и҆ всеси́льне, да́телю  благи́хъ, и҆ сп҃си́телю на́шъ. 
И҆ ны́нѣ, бг҃оро́диченъ: 
Гла́съ тѝ гаврїи́ловъ со всѣ́ми а҆́гг҃лы  прино́симъ: (л. тк҃г) ра́дꙋйсѧ пала́то цр҃ѧ̀  возжелѣ́ннаѧ: ра́дꙋйсѧ земна̑ѧ съ нбⷭ҇ными дв҃о  совокꙋпи́вшаѧ, є҆ѧ́же ра́ди спаса́емсѧ, вѣ́дꙋще тѧ̀  чи́стꙋю бг҃ома́терь. 
Въ понедѣ́льникъ седмы́ѧ недѣ́ли по па́сцѣ 
трипѣ́снецъ, гла́съ а҃. 
Пѣ́снь а҃. 
І҆рмо́съ: Твоѧ̀ побѣди́тельнаѧ десни́ца,  бг҃олѣ́пнѡ въ крѣ́пости просла́висѧ: та́ бо  безсме́ртне, ꙗ҆́кѡ всемогꙋ́щаѧ, проти̑вныѧ сотрѐ,  і҆и҃льтѧнѡмъ пꙋ́ть глꙋбины̀ новосодѣ́лавшаѧ. 
Твоѐ є҆́же на зе́млю новолѣ́пное схожде́нїе, не  разꙋмѣ́вшымъ а҆́гг҃лѡмъ тогда̀, восходѧ́щꙋ тѝ ны́нѣ на  нб҃са̀ познава́ютъ, глаго́люще: кто̀ се́й є҆́сть цр҃ь  си́лъ; 
Распѧ́тїе во́льное хрⷭ҇тѐ претерпѣ́въ,  воскре́слъ є҆сѝ тридне́венъ, та́же возше́лъ є҆сѝ къ  нбⷭ҇нымъ, оу҆ченикѡ́мъ зрѧ́щымъ тѧ̀, и҆ дивѧ́щымсѧ па́че  оу҆ма̀ си́лѣ твое́й. 
Сла́ва: 
Ѻ҆́блаки восхожде́нїе твоѐ всеси́льною во́лею  полага́ѧй недомы́сленный, ѿ горы̀ є҆леѡ́нскїѧ ны́нѣ  восте́клъ є҆сѝ горѣ̀, къ высотѣ̀ ѻ҆́блакомъ носи́мь. 
И҆ ны́нѣ, бг҃оро́диченъ: 
Чи́ны а҆́гг҃лъ нбⷭ҇ныхъ вои́стиннꙋ чи́стаѧ  превозшла̀ є҆сѝ, сло́во воплоти́вши ѻ҆́ч҃ее: є҆го́же  ны́нѣ прилѣ́жнѡ молѝ, дѣѧ́нїй безслове́сныхъ на́мъ  и҆зба́витисѧ всенепоро́чнаѧ. (л. тк҃г ѡ҆б.) 
Пѣ́снь и҃. 
І҆рмо́съ: Пѣсносло́вцы въ пещѝ спа́сшаго дѣ́ти,  и҆ громопла́меннꙋю прело́жшаго на ро́сꙋ, хрⷭ҇та̀ бг҃а  по́йте, и҆ превозноси́те во всѧ̀ вѣ́ки. 
Къ безначальносвѣ́тломꙋ ѻ҆ц҃ꙋ̀ возше́дшаго во  сла́вѣ, и҆ низпосла́вшаго а҆пⷭ҇лѡмъ дх҃ъ ст҃ы́й, по́йте,  благослови́те и҆ превозноси́те во всѧ̀ вѣ́ки. 
Воспо́йте, и҆ по́йте гдⷭ҇ви, воскли́кните  стра́хомъ ѻ҆те́чєствїѧ зємна́ѧ, вознесе́ бо сѧ во  сла́вѣ дне́сь, совокꙋпи́въ съ нбⷭ҇ными во всѧ̀ вѣ́ки. 
Сла́ва: 
Мꙋ́жїе галїле́йстїи, что̀ зрѧ́ще на высотꙋ̀ со  стра́хомъ, та́кѡ стоитѐ, оу҆ченикѡ́мъ безпло́тнїи  глаго́лахꙋ; и҆́мже ѻ҆́бразомъ ви́дите, и҆ па́ки  хрⷭ҇то́съ во сла́вѣ прїи́детъ. 
И҆ ны́нѣ, бг҃оро́диченъ: 
Невоздѣ́ланнѡ возрасти́вшаѧ нбⷭ҇ный кла́съ,  пита́ющїй бж҃е́ственною си́лою концы̀ дв҃о, насы́ти  а҆́лчꙋщꙋю смире́ннꙋю дꙋ́шꙋ мою̀. 
Пѣ́снь ѳ҃. 
І҆рмо́съ: Ѻ҆́бразъ чи́стагѡ ржⷭ҇тва̀ твоегѡ̀,  ѻ҆гнепали́маѧ кꙋпина̀ показа̀ неѡпа́льнаѧ: и҆ ны́нѣ на  на́съ напа́стей свирѣ́пѣющꙋю оу҆гаси́ти мо́лимсѧ  пе́щь, да тѧ̀ бцⷣе непреста́ннѡ велича́емъ. 
Стра́сть и҆ распѧ́тїе и҆ сме́рть за на́съ  претерпѣ́лъ є҆сѝ безгрѣ́шне, и҆ воскре́съ  бг҃олѣ́пнѡ, возше́лъ є҆сѝ къ безнача́льномꙋ сло́ве  ѻ҆ц҃ꙋ̀ твоемꙋ̀: тѣ́мже тебѣ̀ покланѧ́емсѧ  непостижи́момꙋ бж҃ествꙋ̀. (л. тк҃д) 
Зове́тъ мѡѷсе́й дх҃омъ, а҆́гг҃льскїѧ си̑лы да  оу҆крѣпѧ́тсѧ, всѣ́хъ цр҃ю̀ тѣле́снѡ восходѧ́щꙋ ѿ  землѝ къ гѡ́рнимъ ца́рствїємъ, и҆ на престо́лѣ  ѻ҆те́честѣмъ оу҆ставлѧ́ющꙋ є҆стество̀ ѿпа́дшее. 
Сла́ва: 
Врата̀ оу҆́мнаѧ возми́те, проро́чески вопїѧ́ше  дв҃дъ дх҃омъ, є҆диноро́дный сн҃ъ бж҃їй воцр҃и́сѧ над̾  всѣ́ми ꙗ҆зы́ки, и҆ восхо́дитъ пло́тїю ко ѻ҆ц҃ꙋ̀,  є҆гѡ́же снизходѧ̀ не ѡ҆ста́ви. 
И҆ ны́нѣ, бг҃оро́диченъ: 
Ве́сь сла́дость и҆ жела́нїе тво́й сн҃ъ, бг҃ъ и҆  гдⷭ҇ь, прест҃а́ѧ чи́стаѧ: є҆го́же прилѣ́жнѡ молѝ съ  вы́шними и҆ безпло́тными во́инствы, го́рести  дꙋшетлѣ́нныѧ грѣхѡ́въ и҆зба́витисѧ на́мъ. 
Во вто́рникъ седмы́ѧ недѣ́ли по па́сцѣ, 
трипѣ́снецъ, гла́съ в҃. 
Пѣ́снь в҃. 
І҆рмо́съ: Ви́дите, ви́дите, ꙗ҆́кѡ а҆́зъ є҆́смь  въ мо́ри спасы́й, и҆ въ пꙋсты́ни насы́тивый і҆и҃льтєскїѧ  лю́ди, и҆ во́дꙋ и҆з̾ ка́мене и҆сточи́вый человѣ́кѡмъ,  да дре́вле па́дшаго поне́съ, привлекꙋ̀ ко мнѣ̀ за  неизрече́ннꙋю ми́лость. 
Соводворѧ́ѧсѧ оу҆ченикѡ́мъ во дне́хъ  четы́редесѧтихъ, по бж҃е́ственномъ и҆з̾ гро́ба сп҃се  воста́нїи, дх҃а бж҃е́ственнаго ѡ҆бѣщава́ѧ и҆̀мъ посла́ти  ꙗ҆́вѣ, возне́слсѧ є҆сѝ во сла́вѣ, на ра́мꙋ  херꙋві́мскꙋ стра́шнѡ носи́мый. (л. тк҃д ѡ҆б.) 
Врата̀ возми́те, разꙋмѣ́йте пресла̑внаѧ,  мы̑сленныѧ си̑лы вы́шнѣйшымъ вопїѧ́хꙋ: цр҃ь всѧ́ческихъ  тѣ́ло земле́но носѧ̀, прїи́де къ на́мъ въ поко́й сво́й,  человѣ́ки ѡ҆божи́въ за милосе́рдїе мно́гое и҆  безмѣ́рнꙋю ми́лость. 
Сла́ва: 
Закро́въ себѣ̀ тмꙋ̀ полага́ѧй, безпло́тномꙋ  є҆стествꙋ̀ на крилꙋ̀ вѣ́треннюю восходѧ́й бг҃ъ,  вопло́щсѧ и҆з̾ дв҃ы ѻ҆́блака свѣ́тлагѡ, ѻ҆́блакомъ  свѣ́тлымъ ѿ землѝ на высотꙋ̀ взы́де, зрѧ́щымъ  оу҆ч҃нкѡ́мъ сла́вное вознесе́нїе. 
И҆ ны́нѣ, бг҃оро́диченъ: 
Невоздѣ́ланнаѧ землѐ, возрасти́вшаѧ всѣ́хъ  пита́телѧ ѿверза́юща рꙋ́кꙋ, и҆ бл҃говоле́нїемъ свои́мъ  насыща́юща всѧ́кое живо́тное, крѣ́пости бж҃е́ственныѧ:  оу҆твердѝ хлѣ́бомъ живо́тнымъ разсла́блєннаѧ сердца̀  сы́тостїю ѕлы́хъ на́шихъ грѣхопаде́нїй. 
Пѣ́снь и҃. 
І҆рмо́съ: Ѡ҆ подо́бїи зла́тѣ небре́гше  требл҃же́ннїи ю҆́ношы, неизмѣ́нный и҆ живы́й бж҃їй  ѻ҆́бразъ ви́дѣвше, средѝ ѻ҆гнѧ̀ воспѣва́хꙋ:  ѡ҆сꙋществова́ннаѧ да пое́тъ гдⷭ҇а всѧ̀ тва́рь, и҆  превозно́ситъ во всѧ̀ вѣ́ки. 
Є҆стество̀ а҆да́мово воспрїи́мъ, и҆ сїѐ  ѡ҆божи́въ сло́ве, къ первонача́льникꙋ свѣ́та вознесѐ  своемꙋ̀ ѻ҆ц҃ꙋ̀, оу҆диви́вшымсѧ всѣ̑мъ безплѡ́тнымъ  чинѡ́мъ, и҆ вопїю́щымъ: по́йте гдⷭ҇а, и҆ превозноси́те  є҆го̀ во вѣ́ки. 
И҆лїа̀ проѡбразꙋ́ѧ стра́шное твоѐ вознесе́нїе  животода́вче, бж҃е́ственнымъ дх҃омъ показа́сѧ  ѻ҆рꙋ́жникъ, и҆ къ высотѣ̀ ве́сь ѿ землѝ ноша́шесѧ,  поѧ̀ влⷣцѣ: да пое́тъ гдⷭ҇а всѧ̀ тва́рь, и҆  превозно́ситъ є҆го̀ во вѣ́ки. (л. тк҃є) 
Сла́ва: 
Хвали́те бг҃а, воскли́кните ꙗ҆зы́цы, восплещи́те  рꙋка́ми, согла́снѡ по́йте, со сла́вою хрⷭ҇то́съ взы́де,  ѿѻнꙋ́дꙋже къ на́мъ прїи́де, спастѝ вопїю́щыѧ: по́йте  и҆ превозноси́те є҆го̀ во вѣ́ки. 
И҆ ны́нѣ: трⷪ҇ченъ: 
Ѻ҆ц҃а̀ и҆ сн҃а, и҆ собезнача́льна просла́вимъ  всѝ дх҃а, трⷪ҇цꙋ несозда́ннꙋю, є҆стество́мъ  соедине́ннꙋ, раздѣле́ннꙋ же тꙋ̀ ли́цы, пою́ще:  ѡ҆сꙋ́щественнаѧ да пое́тъ гдⷭ҇а всѧ̀ тва́рь, и҆  превозно́ситъ є҆го̀ во вѣ́ки. 
Пѣ́снь ѳ҃. 
І҆рмо́съ: Недоꙋмѣ́етъ всѧ́къ ѧ҆зы́къ  благохвали́ти по достоѧ́нїю, и҆з̾ꙋмѣва́етъ же оу҆́мъ  и҆ премі́рный пѣ́ти тѧ̀ бцⷣе, ѻ҆ба́че бл҃га́ѧ сꙋ́щи,  вѣ́рꙋ прїимѝ: и҆́бо любо́вь вѣ́си бж҃е́ственнꙋю на́шꙋ,  ты́ бо хрⷭ҇тїа́нъ є҆сѝ предста́тельница: тѧ̀  велича́емъ. 
Со сла́вою ны́нѣ восходѧ́й на ѻ҆́блацѣхъ, кто̀  оу҆́бѡ є҆́сть; реко́ша го́рнѣйшїи чи́нове, вопїю́ще  и҆̀мъ: врата̀ оу҆́мнаѧ ѿими́те, бг҃ъ є҆ди́ный ꙗ҆̀же  на землѝ совокꙋпи́вый небесє́мъ, семꙋ̀ вели́чїе, и҆  сла́вꙋ со стра́хомъ принесе́мъ. 
Зри́те, ре́клъ є҆сѝ сло́ве оу҆ченикѡ́мъ,  скорбѧ́щымъ твои́мъ восхо́домъ: сѣди́те ждꙋ́ще вѣ́рою,  до́ндеже прїи́детъ къ ва́мъ бж҃е́ственный оу҆тѣ́шитель  ѿ вы́шнихъ, дарѡ́въ всѣ̑мъ незави́стный и҆сто́чникъ.  се́й ва́съ наꙋчи́тъ всемꙋ̀, ꙗ҆́кѡ пребл҃гі́й. 
Сла́ва: 
Ѿпа́дшее є҆стество̀ а҆да́мово ви́дитсѧ въ  вы́шнихъ, на престо́лѣ ѻ҆́ч҃и водрꙋже́нно пресла́внѡ,  и҆ покланѧ́емо (л. тк҃є ѡ҆б.) всегда̀ ѿ а҆́гг҃лъ и҆  а҆рха̑гг҃лъ, ѿ престѡ́лъ, си́лъ и҆ нача̑лъ: сла́ва  и҆зво́лившемꙋ та́кѡ, є҆ди́номꙋ бг҃ꙋ на́шемꙋ. 
И҆ ны́нѣ, бг҃оро́диченъ: 
Кра́сна добро́тою роди́ тѧ красна̀ дв҃ца, є҆го́же  зрѧ́щи ни ви́да внегда̀ страда́ти, нижѐ добро́ты  и҆мꙋ́ща, сп҃се, рыда́ющи глаго́лаше: дивлю́сѧ твоемꙋ̀  па́че оу҆ма̀ сн҃е мо́й смире́нїю, и҆́мже спаса́еши  смири́вшеесѧ є҆стество̀ человѣ́ческое. 
Въ сре́дꙋ седмы́ѧ недѣ́ли по па́сцѣ, 
трипѣ́снецъ, гла́съ г҃. 
Пѣ́снь г҃. 
І҆рмо́съ: Оу҆твержде́нїе на тѧ̀ надѣ́ющихсѧ,  оу҆твердѝ гдⷭ҇и це́рковь, ю҆́же стѧжа́лъ є҆сѝ  честно́ю твое́ю кро́вїю. 
Ѡ҆сꙋжде́нное и҆ престꙋпле́нїемъ и҆стлѣ́вшее  є҆стество̀ человѣ́ческое, возве́лъ є҆сѝ влⷣко  превы́ше а҆́гг҃лъ, ꙗ҆́кѡ милосе́рдъ. 
Возше́лъ є҆сѝ на нб҃са̀ со сла́вою, пою́щымъ тѧ̀  гдⷭ҇и безплѡ́тнымъ, ꙗ҆́кѡ всѣ́хъ творца̀ и҆ бг҃а  на́шего. 
Сла́ва: 
Оу҆тѣ́шителѧ и҆́стиннаго дх҃а посла́лъ є҆сѝ  влⷣко оу҆ченикѡ́мъ твои́мъ, возше́дъ на нб҃са̀  пребл҃гі́й. 
И҆ ны́нѣ, бг҃оро́диченъ: 
Воплоще́нное и҆з̾ тебѐ чи́стаѧ про́йде сло́во,  паде́нїе первозда́нныхъ за милосе́рдїе щедро́тъ  и҆справлѧ́ѧй. (л. тк҃ѕ) 
Пѣ́снь и҃. 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́ноши, пла́менемъ же  неврежде́ни, бж҃е́ственнꙋю пѣ́снь поѧ́хꙋ: бл҃гослови́те  всѧ̀ дѣла̀ гдⷭ҇нѧ гдⷭ҇а, и҆ превозноси́те во всѧ̀  вѣ́ки. 
Всѐ ꙗ҆́кѡ бг҃ъ и҆спо́лнивъ є҆́же ѡ҆ на́съ  смотре́нїе, возне́слсѧ є҆сѝ зрѧ́щымъ оу҆ченикѡ́мъ  твои̑мъ, и҆ стра́хомъ вопїю́щымъ тѝ: бл҃гослови́те всѧ̀  дѣла̀ гдⷭ҇нѧ гдⷭ҇а. 
Мꙋ́жїе вои́стиннꙋ галїле́йстїи, что̀ взира́ете  си́це, влⷣцѣ къ нб҃сѝ восходѧ́щꙋ, глаго́лахꙋ а҆́гг҃ли;  ꙗ҆́коже ви́дите, па́ки се́й и҆́мать прїитѝ сꙋди́ти  все́й тва́ри, є҆го́же превозно́симъ во вѣ́ки. 
Сла́ва: 
Дх҃а пра́ваго, дх҃а бж҃е́ственнаго, дх҃а сꙋ́щаго  съ тобо́ю нераздѣ́льнаго, ꙗ҆́коже ѡ҆бѣща́лсѧ є҆сѝ,  послѝ на́мъ, на ѻ҆́блацѣхъ сла́вы носи́мый, сло́ве  бж҃їй, бжⷭ҇твеннїи а҆пⷭ҇ли зовѧ́хꙋ: ꙗ҆́кѡ да тѧ̀ пое́мъ  и҆ превозно́симъ во вѣ́ки. 
И҆ ны́нѣ: 
И҆з̾ тебѐ бж҃їѧ премꙋ́дрость до́мъ себѣ̀  созда́вши, воплоти́сѧ неизрече́ннымъ соше́ствїемъ,  ѻ҆трокови́це неискꙋсобра́чнаѧ: ты́ бо є҆ди́на во  всѣ́хъ родѣ́хъ и҆збра́на є҆сѝ, бы́ти жили́ще хрⷭ҇тꙋ̀  бг҃ꙋ. 
Пѣ́снь ѳ҃. 
І҆рмо́съ: Но́вое чꙋ́до и҆ бг҃олѣ́пное,  дв҃и́ческꙋю бо две́рь затворе́нꙋю ꙗ҆́вѣ прохо́дитъ  гдⷭ҇ь, на́гъ во вхо́дѣ, и҆ плотоно́сецъ ꙗ҆ви́сѧ во  и҆схо́дѣ бг҃ъ, и҆ пребыва́етъ две́рь затворе́на: сїю̀  неизрече́ннѡ ꙗ҆́кѡ бг҃ома́терь велича́емъ. (л. тк҃ѕ  ѡ҆б.) 
Со сла́вою въ воскликнове́нїи восхо́дитъ, ꙗ҆́коже  проро́къ дре́вле речѐ, се́й всѣ́хъ є҆́сть гдⷭ҇ь и҆  влⷣка: по́йте семꙋ̀ вѣ́рою ꙗ҆зы́цы, по́йте и҆ съ  тре́петомъ того̀ славосло́вите, ꙗ҆́кѡ содѣ́ла  неизслѣ̑димаѧ и҆ неизречє́ннаѧ. 
Скорбѧ́щымъ ре́клъ є҆сѝ оу҆ченикѡ́мъ: не  разлꙋчꙋ́сѧ во вѣ́ки ѿ ва́съ, а҆́ще и҆ къ посла́вшемꙋ  мѧ̀ и҆дꙋ̀ ѻ҆ц҃ꙋ̀: и҆ди́те, мі́ръ ве́сь наꙋчи́те,  позна́ти мѧ̀ бг҃а и҆́стиннаго, содѣ́лавша мѧ̀  пресла̑внаѧ, ꙗ҆̀же ви́дѣсте и҆ слы́шасте. 
Сла́ва: 
Ми́ръ всѣ̑мъ ре́клъ є҆сѝ хрⷭ҇тѐ, и҆ ѻ҆́блакъ  под̾е́мъ тѧ̀ а҆́бїе свѣ́та, всѣ̑мъ зрѧ́щымъ, ѿ  землѝ возне́слсѧ є҆сѝ, и҆ возше́дъ превы́ше сѣ́лъ  є҆сѝ, над̾ всѧ́кимъ нача́ломъ и҆ вла́стїю: тѣ́мже  сла́вимъ многопѣ́тꙋю си́лꙋ твою̀. 
И҆ ны́нѣ, бг҃оро́диченъ: 
Свѣ́та прїѧ́телище ꙗ҆ви́ласѧ є҆сѝ вои́стиннꙋ,  ꙗ҆́кѡ и҆з̾ тебѐ непрело́жнѡ вопло́щсѧ неизрече́ннѡ  бг҃ъ, на крⷭ҇тѣ̀ возвы́сивъ а҆да́мово сꙋщество̀, и҆ въ  ме́ртвыхъ перворожде́нъ бы́въ, и҆ пребыва́ѧ бг҃ъ въ  вы́шнихъ, кꙋ́пнѡ со ѻ҆ц҃е́мъ же и҆ бж҃е́ственнымъ дх҃омъ  сла́вимый. 
Въ четверто́къ седмы́ѧ недѣ́ли по па́сцѣ, 
трипѣ́снецъ, гла́съ д҃. 
Пѣ́снь д҃. 
І҆рмо́съ: Сѣдѧ́й въ сла́вѣ на престо́лѣ  бж҃ества̀, во ѻ҆́блацѣ ле́гцѣ, прїи́де і҆и҃съ  пребж҃е́ственный, нетлѣ́нною дла́нїю, и҆ спасѐ  зовꙋ́щыѧ: сла́ва хрⷭ҇тѐ си́лѣ твое́й. (л. тк҃з) 
Непристꙋ́пный є҆стество́мъ, пристꙋ́пенъ мнѣ̀  бы́въ, въ менѐ ѡ҆болкі́йсѧ, всѐ моѐ є҆стество̀  ѡ҆свѣтлѝ, и҆ свои́мъ вознесе́нїемъ возведѐ превы́ше  всѧ́кагѡ нача́ла и҆ вла́сти. 
Колесницеѣ́здникъ и҆лїа̀ воздꙋ́хъ прохожда́ше,  проѡбразꙋ́ѧ дре́вле твоѐ сло́ве бж҃їй вознесе́нїе:  ꙗ҆́кѡ на колесни́цѣ бо сп҃се носи́мь ѻ҆́блакомъ, ко  ѻ҆те́чєскимъ нѣ́дрѡмъ дости́глъ є҆сѝ. 
Сла́ва: 
Оу҆ченикѡ́мъ взира́ющымъ стра́шное взѧ́тїе, и҆  дивѧ́щымсѧ, бж҃е́ственнїи провѣщава́хꙋ а҆́гг҃ли: мꙋ́жїе  вы̀ галїле́йстїи, ꙗ҆́коже ви́дите, си́це па́ки прїи́детъ  і҆и҃съ сꙋди́ти всѧ̑. 
И҆ ны́нѣ, бг҃оро́диченъ: 
Ѡ҆бновлѧ́еши пречи́стаѧ сокрꙋше́нное  человѣ́ческое є҆стество̀, и҆ тлѝ подкло́ншеесѧ, бг҃а  воплоти́вши, и҆ па́че є҆стества̀ роди́вши  неискꙋсобра́чнаѧ. є҆мꙋ́же зове́мъ: сла́ва хрⷭ҇тѐ си́лѣ  твое́й. 
Пѣ́снь и҃. 
І҆рмо́съ: Ѻ҆́троки благочєсти́выѧ въ пещѝ  ржⷭ҇тво̀ бг҃оро́дичо спасло̀ є҆́сть. тогда̀ оу҆́бѡ  ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте дѣла̀, и҆  превозноси́те є҆го̀ въ всѧ̀ вѣ́ки. 
Ходѧ́й на крилꙋ̀ вѣ́треннюю ѻ҆́блакомъ носи́мь,  ны́нѣ воспрїе́млетсѧ въ небє́снаѧ, и҆дѣ́же бѧ́ше  пре́жде, и҆ оу҆тѣ́шителѧ посыла́етъ оу҆ченикѡ́мъ,  хвалосло́вѧщымъ и҆ превозносѧ́щымъ во вѣ́ки. 
Распѧ́тїе и҆ погребе́нїе претерпѣ́въ во́лею,  воскре́слъ є҆сѝ всеси́льне, и҆ лю́бѧщымъ тѧ̀ въ  четыредесѧти́хъ дне́хъ ꙗ҆влѧ́ѧсѧ (л. тк҃з ѡ҆б.)  радостотвори́лъ є҆сѝ: та́же си́хъ бл҃гослови́въ, къ  твоемꙋ̀ ѻ҆ц҃ꙋ̀ возше́лъ є҆сѝ со сла́вою. 
Сла́ва: 
Наꙋчи́въ ꙗ҆́вѣ, ꙗ҆̀же па́че сло́ва сло́вꙋ  бг҃осло́вцы, и҆ возше́дъ посла́лъ є҆сѝ си̑мъ, ꙗ҆́коже  ѡ҆бѣща́сѧ, вседѣ́йственнаго и҆ сопресто́льнаго дх҃а,  пою́щымъ: гдⷭ҇а по́йте, и҆ превозноси́те є҆го̀ во  вѣ́ки. 
И҆ ны́нѣ, бг҃оро́диченъ: 
Две́ре бж҃їѧ затворе́ннаѧ, ю҆́же є҆ди́нъ про́йде  вы́шнїй, напра́ви мѧ̀ къ стезѧ́мъ бж҃е́ствєннымъ, и҆  ѿве́рзи спасе́нїѧ двє́ри мнѣ̀, бг҃облагода́тнаѧ: къ  тебѣ́ бо прибѣга́ю дв҃о, є҆ди́нѣй застꙋ́пницѣ ро́да  чл҃вѣ́ческагѡ. 
Пѣ́снь ѳ҃. 
І҆рмо́съ: Ка́мень нерꙋкосѣ́чный ѿ несѣко́мыѧ  горы̀ тебѐ дв҃о, краеꙋго́льный ѿсѣче́сѧ, хрⷭ҇то́съ,  совокꙋпи́вый разстоѧ́щаѧсѧ є҆стества̀: тѣ́мъ  веселѧ́щесѧ, тѧ̀ бцⷣе велича́емъ. 
До́ндеже оу҆́бѡ ѡ҆блече́тесѧ си́лою съ высоты̀,  ре́клъ є҆сѝ оу҆ченикѡ́мъ, сѣди́те вкꙋ́пѣ со́брани:  а҆́зъ бо оу҆жѐ воспрїе́млемь є҆́смь, и҆ ѻ҆ц҃ꙋ̀  сопресто́льнаго послю̀ ва́мъ оу҆тѣ́шителѧ. 
Прїиди́те та́йнѡ, возше́дше всѝ на высотꙋ̀  видѣ́нїѧ, ѻ҆чи́ма оу҆́зримъ оу҆́мныма возне́сшасѧ, и҆  сѣдѧ́ща ѡ҆деснꙋ́ю, ꙗ҆́кѡ сопресто́льна ѻ҆ц҃ꙋ̀ сло́ва  соприсносꙋ́щнаго. 
Сла́ва: 
Сл҃нце и҆з̾ гро́ба красно̀ возсїѧ́въ влⷣка,  ꙗ҆́коже свѣтонѡ́сныѧ лꙋчѝ, вселе́ннѣй все́й ва́съ  распосла̀ а҆по́столы свѣтѧ́щыѧ и҆ мглꙋ̀ ѿгонѧ́ющыѧ.  (л. тк҃и) 
И҆ ны́нѣ, бг҃оро́диченъ: 
Пощади́ мѧ хрⷭ҇тѐ, є҆гда̀ прїи́деши сꙋди́ти  мі́рꙋ со сла́вою, разрѣша́ѧ мглꙋ̀ страсте́й мои́хъ,  моли́твами ро́ждшїѧ тѧ̀, и҆ наслѣ́дника мѧ̀ сотворѝ  небе́снагѡ ца́рствїѧ твоегѡ̀. 
Въ пѧто́къ седмы́ѧ недѣ́ли по па́сцѣ, 
трипѣ́снецъ, гла́съ ѕ҃. 
Пѣ́снь є҃. 
І҆рмо́съ: Къ тебѣ̀ оу҆́тренюю, милосе́рдїѧ ра́ди  себѐ и҆стощи́вшемꙋ непрело́жнѡ, и҆ до страсте́й  безстра́стнѡ прекло́ншемꙋсѧ сло́ве бж҃їй, ми́ръ пода́ждь  мѝ па́дшемꙋ, человѣколю́бче. 
Сме́рти держа́вꙋ бж҃е́ственною си́лою низложи́въ,  воскре́слъ є҆сѝ тридне́внѡ хрⷭ҇тѐ мо́й, и҆ къ  небє́снымъ со сла́вою возше́лъ є҆сѝ, твои̑мъ  оу҆ченикѡ́мъ воспѣва́ющымъ тѧ̀ бг҃а и҆ человѣколю́бца. 
На́съ да не ѡ҆ста́виши си́рыхъ ще́дре, ꙗ҆́коже  ѡ҆бѣща́лсѧ є҆сѝ, послѝ ст҃а́го твоего̀ дх҃а, твоѝ  оу҆ченицы̀ и҆зба́вителю приглаша́хꙋ, внегда̀ ѿ землѝ  восходѧ́ща ви́дѣша тѧ̀ человѣколю́бче. 
Сла́ва: 
Сѐ дх҃ъ хо́щетъ сни́ти на зе́млю въ ѧ҆зы́цѣхъ  ѻ҆́гненныхъ, ꙗ҆́кѡ да пока́жетъ ѻ҆́гненны ꙗ҆́вѣ  брє́нныѧ, сло́ва честны́ѧ оу҆ченикѝ, возвѣща́ющѧ  сегѡ̀ человѣколю́бное. (л. тк҃и ѡ҆б.) 
И҆ ны́нѣ, бг҃оро́диченъ: 
Въ человѣ́ческое є҆стество̀, ѿ неискꙋсомꙋ́жныѧ  ѡ҆бле́клсѧ є҆сѝ сло́ве, кра́йнѧгѡ ра́ди благоꙋтро́бїѧ,  тве́рдꙋю на́мъ тꙋ̀ стѣ́нꙋ да́лъ є҆сѝ и҆ кро́въ  при́снѡ, вѣ́дꙋщымъ тѧ̀ бг҃а и҆ человѣ́ка. 
Пѣ́снь и҃. 
І҆рмо́съ: За зако́ны ѻ҆те́чєскїѧ блаже́ннїи въ  вавѷлѡ́нѣ ю҆́ношы предбѣ́дствꙋюще, царю́ющагѡ  ѡ҆плева́ша повелѣ́нїе безꙋ́мное, и҆ совокꙋ́плени и҆́мже  не свари́шасѧ ѻ҆гне́мъ, держа́вствꙋющемꙋ досто́йнꙋю  воспѣва́хꙋ пѣ́снь: гдⷭ҇а по́йте дѣла̀, и҆  превозноси́те во всѧ̀ вѣ́ки. 
Разстоѧ̑щаѧсѧ совокꙋпи́въ бл҃гостїю, сло́ве  всепребл҃гі́й, порази́въ сꙋпоста́та, стра́стїю пло́ти  твоеѧ̀, ко ѻ҆ц҃ꙋ̀, є҆го́же не ѡ҆ста́вилъ є҆сѝ когда̀,  со сла́вою восте́клъ є҆сѝ, оу҆ченикѡ́мъ зрѧ́щымъ:  тѣ́мже тѧ̀ съ ни́ми благослови́мъ, и҆ превозно́симъ во  вѣ́ки. 
Поми́ловавъ сп҃се, и҆̀хже возлюби́лъ є҆сѝ,  ѡ҆ѕло́бленныхъ вра́жїею лю́тостїю, ѿ ма́сличныѧ горы̀  влⷣко возне́слсѧ є҆сѝ, зрѧ́щымъ оу҆ченикѡ́мъ твои́мъ  и҆ дивѧ́щымсѧ, ка́кѡ съ пло́тїю тѧ̀ ѻ҆́блакъ под̾ѧ́тъ,  ꙗ҆́кѡ херꙋві́мскїй престо́лъ; тѣ́мже тѧ̀ съ ни́ми  бл҃гослови́мъ, и҆ превозно́симъ во вѣ́ки. 
Сла́ва: 
Не ѡ҆ста́влю си́рыхъ ва́съ, сы́нове и҆  наслѣ̑дницы црⷭ҇твїѧ моегѡ̀, возше́дъ же оу҆тѣ́шителѧ  послю̀ съ высоты̀, ва́съ тайнонаꙋча́юща, па́че  постиже́нїѧ и҆ оу҆ма̀, и҆ ѻ҆́гненныхъ показꙋ́юща  прича́стїемъ бре́нныхъ, вопи́лъ є҆сѝ оу҆ченикѡ́мъ  твои́мъ ще́дре: тѣ́мже съ ни́ми тѧ̀ пое́мъ, и҆  превозно́симъ во вѣ́ки. (л. тк҃ѳ) 
И҆ ны́нѣ: бг҃оро́диченъ: 
Зако́нныхъ кромѣ̀ дв҃о є҆сте́ствъ, законода́вца  ро́ждши, зако́нꙋ ѿе́млющаго сѣно́вное, и҆ бл҃года́ти  да́рꙋющаго свѣ́тлость. тѣ́мже зако́номъ грѣха̀ мѧ̀  чи́стаѧ, лю́тѣ ны́нѣ побѣжда́ема свободѝ пѣ́ти:  гдⷭ҇а по́йте всѧ̀ дѣла̀, и҆ превозноси́те є҆го̀ во  вѣ́ки. 
Пѣ́снь ѳ҃. 
І҆рмо́съ: Недоꙋмѣ́етъ всѧ́къ ѧ҆зы́къ  благохвали́ти по достоѧ́нїю, и҆з̾ꙋмѣва́етъ же оу҆́мъ  и҆ премі́рный пѣ́ти тѧ̀ бцⷣе, ѻ҆ба́че бл҃га́ѧ сꙋ́щи,  вѣ́рꙋ прїимѝ: и҆́бо любо́вь вѣ́си бж҃е́ственнꙋю на́шꙋ.  ты́ бо хрⷭ҇тїа́нъ є҆сѝ предста́тельница, тѧ̀  велича́емъ. 
Ѿве́рженное и҆ ѡ҆ѕло́бленное є҆стество̀  поми́ловавый, є҆ди́нъ ꙗ҆́кѡ сы́й ми́лостивъ и҆  человѣколюби́въ благодѣ́телю, пло́ть человѣ́ческꙋю  воспрїѧ́лъ є҆сѝ, и҆ стра́стїю крѣ́пкаго свѧза́въ,  восте́клъ є҆сѝ хрⷭ҇тѐ горѣ̀ ко ѻ҆ц҃ꙋ̀, и҆спо́лнивъ  сла́вы всѧ́чєскаѧ. 
Что̀ скорбитѐ; что́ же оу҆дивлѧ́етесѧ; вопїѧ́хꙋ  а҆пⷭ҇толѡмъ а҆́гг҃ли, стоѧ́ще съ ни́ми на горѣ̀: се́й  і҆и҃съ, є҆го́же ви́дите возне́сшасѧ, си́це во сла́вѣ  мно́зѣ па́ки прїи́детъ, сꙋди́ти вселе́ннѣй, и҆ всѣ̑мъ  да́ти достѡ́йнаѧ. 
Сла́ва: 
Ми́ръ да́вый свѧщє́ннымъ оу҆ченикѡ́мъ твои́мъ,  дх҃омъ твои́мъ всѣ́хъ благослови́въ ꙗ҆́кѡ ще́дръ  благодѣ́телю, ѿ лꙋка́вагѡ соблюдѝ невреди́мы, ꙗ҆́кѡ  да твою̀ сотвори́вше во́лю хрⷭ҇тѐ, всѝ ца́рствїю  твоемꙋ̀ вкꙋ́пѣ сподо́бимсѧ. (л. тк҃ѳ ѡ҆б.) 
И҆ ны́нѣ, бг҃оро́диченъ: 
Свѣ́та прїѧ́телище, всю̀ просвѣти́вшагѡ тва́рь,  показа́ласѧ є҆сѝ є҆ди́на пречи́стаѧ, всенепоро́чнаѧ  мр҃і́е бцⷣе. тѣ́мже молю́ тѧ: просвѣтѝ ѡ҆мрачи́вшꙋсѧ  сластьмѝ житїѧ̀ стра́стнꙋю мою̀ дꙋ́шꙋ, ꙗ҆́кѡ да во днѝ  бж҃е́ственными стезѧ́ми пойдꙋ̀. 
Во вто́рникъ пѧтдесѧ́тныѧ недѣ́ли, 
трипѣ́снецъ. Гла́съ в҃. 
Пѣ́снь в҃. 
І҆рмо́съ: Бг҃ъ, и҆́стинна дѣла̀ є҆гѡ̀, и҆ всѝ  пꙋтїѐ є҆гѡ̀ сꙋдьбы̑. 
Дш҃е пра́вый, на пꙋти̑ пра̑выѧ наста́ви, тебѐ  бг҃осло́вѧщыѧ. 
Ѿ нб҃съ прише́дый оу҆тѣ́шителю, спасѝ тебѐ  пою́щыѧ. 
Живо́тъ жизнотворѧ́й, и҆ свѣ́тъ сы́й  оу҆тѣ́шителю, спасѝ тебѐ пою́щыѧ. 
Сла́ва: 
Бг҃ъ сы́й и҆́стинный и҆ бл҃года́тель,  оу҆тѣ́шителю, спасѝ тебѐ пою́щыѧ. 
И҆ ны́нѣ, бг҃оро́диченъ: 
Бг҃а и҆́стинна дв҃о мт҃и родила̀ є҆сѝ, въ на́ше  спасе́нїе: є҆го́же молѝ ѡ҆ всѣ́хъ на́съ. 
Пѣ́снь и҃. 
І҆рмо́съ: Въ пе́щь ѻ҆́гненнꙋю ко ѻ҆трокѡ́мъ  є҆врє́йскимъ снизше́дшаго, и҆ пла́мень въ ро́сꙋ  прело́жшаго бг҃а, по́йте дѣла̀ ꙗ҆́кѡ гдⷭ҇а, и҆  превозноси́те во всѧ̀ вѣ́ки. (л. т҃л) 
Въ го́рницѣ собра̑ннымъ премꙋ́дрымъ оу҆ч҃нкѡ́мъ,  ꙗ҆ви́шасѧ внеза́пꙋ раздѣлѧ́еми ѧ҆зы́цы, ꙗ҆́кѡ  ѻ҆́гненни, и҆ дыха́нїѧ бꙋ́рна гла́съ слы́шашесѧ,  превозносѧ́щымъ хрⷭ҇та̀ во вѣ́ки. 
И҆но́го оу҆тѣ́шителѧ на́мъ, оу҆тѣ́шитель  хрⷭ҇то́съ бл҃года́тнѡ низпосла̀ дх҃а, во проро́цѣхъ  глаго́лющаго, и҆ ѧ҆зы́ки ѻ҆́гненными вѣща́юща,  бг҃огла́сныхъ и҆ премꙋ́дрыхъ а҆пⷭ҇лъ. 
Сла́ва: 
Дарова́нїємъ и҆сто́чникъ, благи́хъ пода́тель,  прише́дъ оу҆тѣ́шитель дх҃ъ, хрⷭ҇тѡ́вымъ оу҆ченикѡ́мъ,  слїѧ́въ и҆̀хъ ѡ҆бновѝ, свѣ́тъ благоче́стїѧ тѣ́ми  ѡ҆блиста́въ. 
И҆ ны́нѣ, бг҃оро́диченъ: 
Въ нѣ́дрѣхъ ѻ҆́ч҃їихъ неразлꙋ́чнѡ вкꙋ́пѣ  сѣдѧ́щаго, въ ве́щное чре́во твоѐ все́льшасѧ чи́стаѧ,  пое́мъ дв҃о бг҃оневѣ́сто, и҆ превозно́симъ во вѣ́ки. 
Пѣ́снь ѳ҃. 
І҆рмо́съ: Ѿ бг҃а бг҃а сло́ва, неизрече́нною  мꙋ́дростїю, прише́дшаго ѡ҆бнови́ти а҆да́ма, ꙗ҆́дїю въ  тлѣ́нїе па́дшаго лю́тѣ, ѿ ст҃ы́ѧ дв҃ы неизрече́ннѡ  воплоти́вшагосѧ на́съ ра́ди, вѣ́рнїи є҆диномꙋ́дреннѡ  пѣ́сньми велича́емъ. 
А҆́гг҃льскїѧ ли́ки ѡ҆свѧща́ѧй, и҆ си́хъ чи́ны  ѡ҆кормлѧ́ѧй ꙗ҆́кѡ бл҃гъ, се́й ны́нѣ прїи́де съ нб҃сѐ  соше́дъ, бж҃е́ственными блиста́ньми премꙋ̑дрыѧ а҆пⷭ҇лы  оу҆премꙋ́дривъ, вселе́ннѣй посла̀. 
Бж҃ества̀ бога́тство раздава́етъ, пребыва́ющее и҆  невзима́емое, ꙗ҆́вѣ дх҃ъ ст҃ы́й, а҆пⷭ҇лѡмъ въ  ѧ҆зы́цѣхъ ѻ҆́гненныхъ и҆ пла́мене ѕѣ́льнѣйшихъ, на  пре́лесть си́хъ сотворѝ, і҆дѡлобѣ́сїѧ ти́нꙋ  попалѧ́ющихъ. (л. т҃л ѡ҆б.) 
Сла́ва: 
Дш҃е и҆́стины и҆ ра́зꙋма, дш҃е премꙋ́дрости и҆  крѣ́пости, и҆ совѣ́та, и҆з̾ ѻ҆ц҃а̀ и҆сходѧ́й, сн҃а же  ра́ди, тва́ри бога́тнѡ дае́мый, спаса́й на́съ вѣ́рою  покланѧ́ющихсѧ держа́вѣ твое́й. 
И҆ ны́нѣ, бг҃оро́диченъ: 
Бг҃облаже́ннаѧ дв҃о, оу҆пова́нїе моѐ всѐ  оу҆се́рднѡ возлага́ю на тѧ̀: спаси́ мѧ мт҃и сꙋ́щїѧ  жи́зни, и҆ пи́щи вѣ́чныѧ насы́титисѧ сподо́би чи́стаѧ,  да вѣ́рою и҆ любо́вїю въ пѣ́снехъ велича́ю тѧ̀. 
Въ сре́дꙋ пѧтдесѧ́тныѧ недѣ́ли, 
трипѣ́снецъ. Гла́съ г҃. 
Пѣ́снь г҃. 
І҆рмо́съ: Оу҆тверже́нїе на тѧ̀ надѣ́ющихсѧ,  оу҆твердѝ гдⷭ҇и цр҃ковь, ю҆́же стѧжа́лъ є҆сѝ честно́ю  твое́ю кро́вїю. 
Оу҆тверди́вый нбⷭ҇ныѧ си̑лы, показа̀ дне́сь  а҆пⷭ҇лы небеса̀, дх҃ъ оу҆тѣ́шительный. 
Є҆диносꙋ́щнꙋ, равноси́льнꙋ же дх҃ꙋ сопресто́льнꙋ,  и҆ соѻбра́знꙋ ѻ҆ц҃ꙋ̀ и҆ сло́вꙋ, покланѧ́ющесѧ  благоче́стнѡ велича́емъ. 
Сла́ва: 
Нескве́рнаго чистѣ́йшаго дх҃а, оу҆тѣ́шителѧ  пречи́стаго бг҃осло́вимъ, владѣ́юща все́ю тва́рїю. 
И҆ ны́нѣ, бг҃оро́диченъ: 
Хра́мъ ст҃ы́й, и҆ ковче́гъ, и҆ свѣ́щникъ,  всепречи́стаѧ, (л. тл҃а) была̀ є҆сѝ незаходи́магѡ  свѣ́та, сꙋ́щымъ во тмѣ̀ хрⷭ҇та̀ возсїѧ́вша. 
Пѣ́снь и҃. 
І҆рмо́съ: Нестерпи́момꙋ ѻ҆гню̀ соедини́вшесѧ,  бг҃оче́стїѧ предстоѧ́ще ю҆́нѡши, пла́менемъ же  неврежде́ни бжⷭ҇твеннꙋю пѣ́снь поѧ́хꙋ: благослови́те  всѧ̀ дѣла̀ гдⷭ҇нѧ гдⷭ҇а, и҆ превозноси́те во всѧ̀  вѣ́ки. 
Є҆ди́номꙋ въ трїе́хъ ли́цѣхъ, несѣко́мꙋ,  бж҃е́ственномꙋ сꙋществꙋ̀ покланѧ́емсѧ, є҆динонача́лїе и҆  црⷭ҇тво бг҃омꙋ́дреннѡ пою́ще: бл҃гослови́те всѧ̀ дѣла̀  гдⷭ҇нѧ гдⷭ҇а. 
Живонача́льный и҆ бжⷭ҇твенный дх҃ъ,  соверши́тельный же въ трⷪ҇цѣ позна́вше, трист҃ы́ми  хвалослове́ньми правосла́внѡ пое́мъ: бл҃гослови́те всѧ̀  дѣла̀ гдⷭ҇нѧ гдⷭ҇а. 
Сла́ва: Дх҃ъ оу҆́мный, дх҃ъ бжⷭ҇твенный  влⷣчествꙋѧй, всебога́тнѡ раздава́ѧй дарѡ́въ дѣ̑йства,  въ вѣ́рѣ пою́щымъ: бл҃гослови́те всѧ̀ дѣла̀ гдⷭ҇нѧ  гдⷭ҇а. 
И҆ ны́нѣ, бг҃оро́диченъ: 
І҆а́кѡвлю добро́тꙋ, тебѐ бг҃олѣ́пнѣйшꙋю,  бг҃ома́ти пречⷭ҇таѧ, кра́сный па́че всѣ́хъ, и҆збра̀ бг҃ъ  сло́во, є҆го́же пое́мъ: благослови́те всѧ̀ дѣла̀ гдⷭ҇нѧ  гдⷭ҇а. 
Пѣ́снь ѳ҃. 
І҆рмо́съ: Въ зако́нѣ сѣ́ни и҆ писа́нїй,  ѻ҆́бразъ ви́димъ вѣ́рнїи: всѧ́къ мꙋ́жескїй по́лъ  ложесна̀ разверза́ѧ, ст҃ъ бг҃ꙋ тѣ́мъ перворожде́нное  сло́во, ѻ҆ц҃а̀ безнача́льна, сн҃а первородѧ́щасѧ мт҃рїю  неискꙋсомꙋ́жнѡ, велича́емъ. 
Многоче́стный, и҆ благодви́жимый дх҃ъ  бг҃осло́вимъ, дре́вле во проро́цѣхъ предвозвѣсти́вшїй  ны́нѣшнее (л. тл҃а ѡ҆б.) просвѣще́нїе, и҆ всебога́тное  и҆злїѧ́нїе благи́хъ дарѡ́въ, раздѣлѧ́емое оу҆ченикѡ́мъ  сло́ва и҆ свидѣ́телємъ. 
Бг҃онача́льнаго, невре́днаго дх҃а славосло́вимъ,  всѣ̑мъ и҆сточа́ющаго и҆ дѣлѧ́щаго бж҃е́ствєнныѧ да́ры,  дх҃а, оу҆тѣ́шителѧ дрꙋга́го, и҆з̾ безнача́льна ѻ҆ц҃а̀  и҆сходѧ́ща, и҆ сн҃ꙋ собезнача́льномꙋ сразꙋмѣва́ема. 
Сла́ва: 
Благодѣ́тельна и҆ бога́та дх҃а хвалосло́вимъ,  всѣ́хъ ѡ҆свѧща́ющаго, и҆ просвѣща́ющаго свѣ́томъ  разꙋ́мнымъ, всеси́льнꙋю держа́вꙋ всепосѣти́тельнꙋю,  счинѧ́емꙋю ѻ҆ц҃ꙋ̀, и҆ сн҃ꙋ спрославлѧ́емꙋю. 
И҆ ны́нѣ, бг҃оро́диченъ: 
Зако́на сѣ́нь мимотечѐ, и҆ просвѣще́нїе возсїѧ̀  во тмѣ̀ сѣдѧ́щымъ, и҆з̾ тебѐ дв҃о воплоти́выйсѧ, за  мно́гое благоꙋтро́бїе, и҆з̾ безнача́льна ѻ҆ц҃а̀  роди́выйсѧ пре́жде вѣ́къ, ро́ждшемꙋ є҆диносꙋ́щенъ. 
Въ четверто́къ пѧтдесѧ́тныѧ недѣ́ли, 
трипѣ́снецъ. Гла́съ д҃. 
Пѣ́снь д҃. 
І҆рмо́съ: Сѣдѧ́й въ сла́вѣ на престо́лѣ  бж҃ества̀, во ѻ҆́блацѣ ле́гцѣ прїи́де і҆и҃съ  пребж҃е́ственный, нетлѣ́нною дла́нїю, и҆ спасѐ  зовꙋ́щыѧ: сла́ва хрⷭ҇тѐ си́лѣ твое́й. 
И҆́стиннагѡ ѡ҆бѣтова́нїѧ пред̾ꙋзаконе́нїе  и҆спо́лнисѧ, свѣтоно́снаѧ благода́ть пѧтдесѧ́тницею  прїи́де, оу҆тѣ́шителева сла́ва ꙗ҆ви́сѧ зовꙋ́щымъ:  сла́ва хрⷭ҇тѣ̀ си́лѣ твое́й. (л. тл҃в) 
Непостижи́мь є҆́сть дх҃ъ всест҃ы́й, прехо́дитъ  всѧ́къ оу҆́мъ и҆ смы́сла ско́рость, ꙗ҆́кѡ вѣкѡ́въ  всѣ́хъ дре́внѣйшїй, ꙗ҆́кѡ ѻ҆ц҃ꙋ̀ и҆ є҆диноро́дномꙋ  сн҃ꙋ счинѧ́емь. 
Сла́ва: 
Неначина́емь є҆́же бы́ти, и҆ непрестава́емь  по́слѣжде, но при́снѡ сы́й пꙋчи́на бога́тства  неизмѣ́римаѧ, всеси́льный дх҃ъ присносꙋ́щный, ѻ҆ц҃ꙋ̀ и҆  є҆диноро́дномꙋ сн҃ꙋ спрославлѧ́етсѧ. 
И҆ ны́нѣ, бг҃оро́диченъ: 
Ѡ҆сѣнѝ на тѧ̀ дх҃ъ всест҃ы́й, всест҃а́ѧ  ѻ҆трокови́це, тебѐ бг҃олѣ́пное пребыва́лище  воплоще́нїю сн҃а содѣ́ловаѧ красно̀, нб҃съ вы́шшꙋю. 
Пѣ́снь и҃. 
І҆рмо́съ: И҆зба́вителю всѣ́хъ всеси́льне,  посредѣ̀ пла́мене благоче́ствовавшыѧ снизше́дъ ѡ҆роси́лъ  є҆сѝ, и҆ наꙋчи́лъ є҆сѝ пѣ́ти: всѧ̀ дѣла̀  бл҃гослови́те, по́йте гдⷭ҇а. 
Печа́ли мглꙋ̀ разсы́пли преблагі́й,  оу҆тѣ́шительствомъ твои́мъ, благоче́стнѡ пою́щихъ тѧ̀,  и҆ вѣ́рнѡ вопїю́щихъ: благослови́те дѣла̀ гдⷭ҇нѧ гдⷭ҇а. 
Хотѣ́нїемъ твои́мъ дарова̑нїѧ раздава́ѧй, и҆̀мже  хо́щеши оу҆тѣ́шителю, тебѐ бг҃а зна́ющымъ, твою̀  благода́ть пода́ждь вѣ́рою вопїю́щымъ: бл҃гослови́те  всѧ̀ дѣла̀ гдⷭ҇нѧ гдⷭ҇а. 
Сла́ва: 
Ꙗ҆́кѡ бг҃ъ и҆́стинный, оу҆тѣ́шитель покланѧ́емь  є҆́сть вѣ́рнѡ, и҆ слꙋжи́мь благоче́стнѡ сла́вѧщими, и҆  вопїю́щими непреста́ннѡ: бл҃гослови́те всѧ̀ дѣла̀ гдⷭ҇нѧ  гдⷭ҇а. (л. тл҃в ѡ҆б.) 
И҆ ны́нѣ, бг҃оро́диченъ: 
Бг҃а воплоще́нна роди́вшаѧ, страсте́й мои́хъ  оу҆толѝ мѧте́жъ, и҆ дꙋ́шꙋ мою̀ просвѣтѝ, сподо́бивши  пѣ́ти: благослови́те всѧ̀ дѣла̀ гдⷭ҇нѧ гдⷭ҇а. 
Пѣ́снь ѳ҃. 
І҆рмо́съ: Є҆́ѵа оу҆́бѡ недꙋ́гомъ преслꙋша́нїѧ  клѧ́твꙋ всели́ла є҆́сть, ты́ же дв҃о бцⷣе,  прозѧбе́нїемъ чревоноше́нїѧ, мі́рови блгⷭ҇ве́нїе  процвѣла̀ є҆сѝ: тѣ́мъ тѧ̀ всѝ велича́емъ. 
Дх҃а бжⷭ҇твенный да́ръ и҆злїѧ́сѧ на всѧ́кꙋю  вѣ́ровавшꙋю пло́ть, ꙗ҆́коже дре́вле проро́къ  зри́тельнѣ ра́дꙋѧсѧ предвозвѣстѝ: мы́ же  предрече́нныхъ ны́нѣ сбытїѐ зрѧ́ще, просвѣща́емсѧ. 
Твоѧ̀ бг҃огла́сныѧ оу҆ченикѝ и҆спо́лнилъ є҆сѝ,  сп҃се, всест҃а́гѡ дх҃а, мі́рови же си́хъ, ꙗ҆́кѡ лꙋчѝ,  свѣ́тъ благоче́стїѧ ѡ҆свѣща́ющыѧ посла́лъ є҆сѝ,  ꙗ҆́кѡ влⷣка и҆ гдⷭ҇ь. тѣ́мже тѧ̀ всѝ велича́емъ. 
Сла́ва: 
Ѻ҆́гнь дꙋхо́вный, ѡ҆чисти́лище оу҆ченикѡ́въ  ѡ҆росѝ сердца̀: палѧ́щаѧ роса̀ съ нб҃сѐ, сло́ва  самови́дцы просвѣтѝ, мі́рови бг҃оразꙋ́мїе блиста́ющее  трⷪ҇чное посла́вши. 
И҆ ны́нѣ, бг҃оро́диченъ: 
Ѿ ст҃а́гѡ дх҃а чи́стаѧ зачала̀ є҆сѝ,  безлѣ́тнѡ возсїѧ́вшаго сло́ва и҆з̾ нерожде́нна ѻ҆ц҃а̀,  и҆ сего̀ воплоти́вшасѧ родила̀ є҆сѝ, ра́ди кра́йнѧгѡ  человѣколю́бїѧ и҆ бл҃гости, бг҃ороди́тельнице мт҃и дв҃о.  (л. тл҃г) 
Въ пѧто́къ пѧтдесѧ́тныѧ недѣ́ли, 
трипѣ́снецъ. Гла́съ є҃. 
Пѣ́снь є҃. 
І҆рмо́съ: Ѡ҆дѣѧ́йсѧ свѣ́томъ ꙗ҆́кѡ ри́зою, къ  тебѣ̀ оу҆́тренюю, и҆ тебѣ̀ зовꙋ̀: дꙋ́шꙋ мою̀  просвѣтѝ ѡ҆мраче́ннꙋю хрⷭ҇тѐ, ꙗ҆́кѡ є҆ди́нъ  бл҃гоꙋтро́бенъ. 
И҆сходѧ́щаго ѿ безнача́льна ѻ҆ц҃а̀  несꙋмнѣ́ннѡ, на сн҃ѣ же почива́ющаго прест҃а́го дх҃а,  вѣ́рнїи славосло́вимъ. 
Ѡ҆бновлѧ́емаго въ сердца́хъ на́шихъ, и҆ назида́юща  и҆ ѡ҆сщ҃а́юща, въ ни́хже вселѧ́етсѧ, со а҆пⷭ҇лы свѣ́тлѡ  воспрїи́мемъ. 
Сла́ва: 
Неизреченноси́льнаго и҆ всеси́льнаго, пре́жде  и҆стлѣ́вшыѧ ѡ҆бновлѧ́ющаго, и҆ просвѣща́ющаго всѣ́хъ,  всест҃а́го дх҃а ꙗ҆́снѡ бг҃осло́вимъ. 
И҆ ны́нѣ, бг҃оро́диченъ: 
Горо̀ ꙗ҆́вственнаѧ, горо̀ присѣ́ннаѧ, тꙋ́чнаѧ  горо̀ и҆ оу҆сыре́ннаѧ, ю҆́же бг҃ъ возлюбѝ, свѧта́ѧ  дв҃о, спасѝ рабы̑ твоѧ̀. 
Пѣ́снь и҃. 
І҆рмо́съ: Тебѣ̀ вседѣ́телю, въ пещѝ ѻ҆́троцы,  всемі́рный ли́къ спле́тше, поѧ́хꙋ: дѣла̀ всѧ̑каѧ гдⷭ҇а  по́йте, и҆ превозноси́те во всѧ̀ вѣ́ки. 
Пребыва́нїе бы́вшихъ всѣ́хъ ты̀ є҆сѝ  оу҆тѣ́шителю, и҆ соблюде́нїе, спаса́й вѣ́рою тебѐ  пою́щыѧ. 
Раздаѧ́нїе нетлѣ́нныхъ дарѡ́въ, и҆ бл҃года́ти  пꙋчи́на, (л. тл҃г ѡ҆б.) и҆ бога́тство неизглаго́ланное,  ты̀ є҆сѝ дш҃е бж҃е́ственный и҆ ст҃ы́й: и҆ тѧ̀ пое́мъ и҆  превозно́симъ во вѣ́ки. 
Сла́ва: 
Живонача́льнꙋю и҆ живоно́снꙋю благода́ть,  ѡ҆бновлѧ́ющꙋю на́съ, дохнове́нїемъ дх҃а бж҃е́ственнагѡ и҆  ст҃а́гѡ, пое́мъ и҆ превозно́симъ во вѣ́ки. 
И҆ ны́нѣ, бг҃оро́диченъ: 
Содѣ́тель, бж҃їѧ премꙋ́дрость, тѣ́ла хра́мъ  и҆з̾ тебѐ дв҃о созда̀, спаса́й вѣ́рою тебѐ всечи́стаѧ  чтꙋ́щыѧ, и҆ превозносѧ́щыѧ во всѧ̀ вѣ́ки. 
Пѣ́снь ѳ҃. 
І҆рмо́съ: И҆са́їе ликꙋ́й, дв҃а и҆мѣ̀ во чре́вѣ,  и҆ родѝ сн҃а є҆мманꙋ́ила, бг҃а же и҆ чл҃вѣ́ка,  восто́къ и҆́мѧ є҆мꙋ̀, є҆го́же велича́юще, дв҃ꙋ  оу҆блажа́емъ. 
На́шъ нача́токъ ѻ҆ц҃ꙋ̀ твоемꙋ̀ сп҃се прине́слъ  є҆сѝ, и҆ є҆стества̀ бж҃е́ственнагѡ бога́тство возда́въ  на́мъ, посла́лъ є҆сѝ бл҃гі́й и҆ жизнотвори́вый дх҃ъ  ст҃ы́й, и҆ собезнача́льный тебѣ̀ влⷣко. 
Нача́токъ бж҃ества̀ ны́нѣ да́рꙋетъ є҆стествꙋ̀  пе́рстномꙋ дх҃ъ ѻ҆́ч҃їй, и҆ є҆диноро́дномꙋ  неѿчꙋжа́емый, но сбыва́ѧ ꙗ҆́кѡ є҆диноесте́ственъ, и҆  є҆диносꙋ́щенъ, и҆ є҆диноче́стенъ, и҆ сопресто́ленъ. 
Сла́ва: 
Нб҃са̀ показа́лъ є҆сѝ сп҃се, бж҃е́ствєнныѧ  твоѧ̑ оу҆ченикѝ, глаго́лющыѧ ѧ҆зы́ки ѻ҆́гненными твоѐ  є҆́же къ на́мъ стра́шное схожде́нїе, ны́нѣ на ни́хъ  свѣтотво́рное посыла́ѧ дѣ́йство, съ нб҃сѐ  оу҆тѣ́шителѧ. (л. тл҃д) 
И҆ ны́нѣ, бг҃оро́диченъ: 
Ст҃а́гѡ дх҃а бцⷣе была̀ є҆сѝ черто́гъ, и҆з̾  неѧ́же содѣ́тель сло́во ѻ҆́ч҃ее про́йде ꙗ҆́кѡ  человѣ́къ, и҆ въ на́съ пожи́въ, ны́нѣ ꙗ҆вѝ трⷪ҇цы  позна́нїе. 
Въ сꙋббѡ́тꙋ пѧтдесѧ́тнꙋю 
четверопѣ́снецъ. Гла́съ ѕ҃. 
Пѣ́снь ѕ҃. 
І҆рмо́съ: Жите́йское мо́ре воздвиза́емое зрѧ̀  напа́стей бꙋ́рею, къ ти́хомꙋ приста́нищꙋ твоемꙋ̀  прите́къ, вопїю́ ти, возведѝ ѿ тлѝ живо́тъ мо́й  многоми́лостиве. 
Дѣ́йствовалъ є҆сѝ пе́рвѣе во а҆́гг҃льскихъ  во́инствахъ, свѧще́нїе да́рꙋѧ, и҆ просвѣща́ѧ бж҃ества̀  мо́лнїѧми дш҃е ст҃ы́й, и҆ соблюда́ѧ є҆ди́нственнымъ  ѡ҆свѧще́нїемъ. 
Прⷪ҇ро́ки показа́лъ є҆сѝ могꙋ́щыѧ прозрѣ́ти  бꙋ́дꙋщихъ предвѣ́дѣнїе, въ сердца́хъ и҆́хъ ꙗ҆́кѡ  бл҃гъ, все́льсѧ оу҆тѣ́шителю, и҆ да̑льнаѧ прозира́ти  оу҆стро́илъ є҆сѝ. 
Сла́ва: 
Ѿ землѝ возноси́ми бж҃е́ственныхъ ра́ди  добродѣ́телей, хрⷭ҇тѡ́вы а҆пⷭ҇ли, съ нб҃сѐ дх҃а влⷣчнѧ  прише́дша прїѧ́ша, и҆ бжⷭ҇тва̀ заре́ю просїѧ́ша. 
И҆ ны́нѣ, бг҃оро́диченъ: 
Дх҃ъ ст҃ы́й соше́дъ на тѧ̀, чи́стый дѣ́вства  хра́мъ содѣ́ла свѣ́тлѡ, пречи́стый до́мъ сн҃ꙋ вы́шнѧгѡ  всеблаже́ннаѧ. (л. тл҃д ѡ҆б.) 
Пѣ́снь з҃. 
І҆рмо́съ: Росода́тельнꙋ оу҆́бѡ пе́щь, содѣ́ла  а҆́гг҃лъ прпⷣбнымъ ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе, мꙋчи́телѧ оу҆вѣща̀ вопи́ти:  бл҃гослове́нъ є҆сѝ бж҃е ѻ҆ц҃ъ на́шихъ. 
Всевино́внаго ѻ҆ц҃а̀ и҆ роди́телѧ, є҆ди́наго  пре́жде вѣ̑къ сн҃а, и҆ происхо́дна ст҃а́го дх҃а,  вѣ́рнїи согла́снѡ сла́вимъ при́снѡ: бл҃гослове́нъ бг҃ъ  ѻ҆ц҃ъ на́шихъ. 
Оу҆тѣ́шитель сво́йство бж҃ества̀ носѧ̀ ны́нѣ  прїи́де, а҆пⷭ҇лѡмъ бо во ѻ҆́гненныхъ ѧ҆зы́цѣхъ  бесѣ́дꙋѧ бг҃ъ, показа́сѧ ꙗ҆́вѣ: бл҃гослове́нъ бг҃ъ  ѻ҆ц҃ъ на́шихъ. 
Сла́ва: 
Нб҃са̀ прⷭ҇нодви́жима є҆диноче́стнымъ дх҃омъ  твои́мъ, оу҆тверди́лъ є҆сѝ оу҆ч҃никѝ твоѧ̑ тебѐ  хрⷭ҇тѐ проповѣ́дати вели́кое сл҃нце, на́мъ ꙗ҆́снѡ  возсїѧ́вшее: бл҃гослове́нъ бг҃ъ ѻ҆ц҃ъ на́шихъ. 
И҆ ны́нѣ, бг҃оро́диченъ: 
Воплоще́нїемъ сло́ва бж҃е́ственный сосꙋ́дъ чⷭ҇таѧ,  дх҃ъ ст҃ы́й ѡ҆сѣнѝ на тѧ̀, бжⷭ҇твенный ковче́гъ  свѣ́телъ содѣ́ла пречⷭ҇таѧ: блгⷭ҇ве́нна бг҃а пло́тїю  роди́вшаѧ. 
Пѣ́снь и҃. 
І҆рмо́съ: И҆з̾ пла́мене преподѡ́бнымъ ро́сꙋ  и҆сточи́лъ є҆сѝ, и҆ пра́веднагѡ же́ртвꙋ водо́ю  попали́лъ є҆сѝ: всѧ̑ бо твори́ши хрⷭ҇тѐ, то́кмѡ є҆́же  хотѣ́ти, тѧ̀ превозно́симъ во всѧ̀ вѣ́ки. 
И҆з̾ ѻ҆ц҃а̀ неизрече́ннѡ и҆сходѧ́ща, и҆ на сн҃ѣ  неслїѧ́ннѡ почива́юща, дх҃а чⷭ҇тна́го и҆ всеси́льнаго,  тѧ̀ превозно́симъ во вѣ́ки. (л. тл҃є) 
Дꙋше́вныхъ скве́рнъ на́съ ѡ҆чи́сти, грѣхо́внагѡ  ка́ла на́съ ѡ҆мы́й, да́ждь на́мъ хрⷭ҇тѐ дх҃ъ пра́вый  спасе́нїѧ, ѡ҆бновлѧ́ющъ во всѧ̀ вѣ́ки. 
Сла́ва: 
Во гробѣ́хъ живꙋ́щыѧ призва́вый и҆ лицѐ всеѧ̀  землѝ ѡ҆бновлѧ́ѧй, ꙗ҆̀же на землѝ оу҆́ды оу҆мертвѝ,  тебѣ̀ покланѧ́ющымсѧ во всѧ̀ вѣ́ки. 
И҆ ны́нѣ, бг҃оро́диченъ: 
Нб҃о ꙗ҆ви́сѧ чⷭ҇таѧ земно́е, нбⷭ҇ное сло́во во  чре́во вмѣсти́вши, сꙋ́щымъ на землѝ пло́тїю  прибли́жившасѧ: є҆го́же превозно́симъ во вѣ́ки. 
Пѣ́снь ѳ҃. 
І҆рмо́съ: Бг҃а человѣ́кѡмъ не возмо́жно ви́дѣти,  на него́же не смѣ́ютъ чи́ни а҆́гг҃льстїи взира́ти:  тобо́ю бо всечⷭ҇таѧ, ꙗ҆ви́сѧ человѣ́кѡмъ сло́во  воплоще́нно. є҆го́же велича́юще, съ небе́сными во́и тѧ̀  оу҆блажа́емъ. 
Ѻ҆́гненными ѧ҆зы́ки ꙗ҆́снѡ вѣща́юще  оу҆ченицы̀, ле́сть і҆́дѡльскꙋю попали́ша, вѣ́рныхъ же  дꙋ́шы ѡ҆зари́ша, свѣтлѣ́йшимъ бжⷭ҇твеннымъ дѣ́йствомъ  оу҆тѣ́шителѧ, проѧвле́ннѡ прише́дша. 
Чи̑стаѧ прїѧ́тєлища бжⷭ҇твенныѧ бл҃года́ти, и҆  бж҃е́ственныѧ зарѝ несквє́рнаѧ зерца̑ла, мꙋ̑дрыѧ твоѧ̑  оу҆ченикѝ показа́лъ є҆сѝ, бг҃онача́льнымъ дх҃а  сїѧ́нїемъ, и҆ си́хъ посла́лъ є҆сѝ бл҃же, ꙗ҆́кѡ  многоми́лостивъ. 
Сла́ва: 
Оу҆лꙋчи́ти бж҃е́ственнагѡ бл҃же́нства пѣвцє́мъ  тѝ, твои́мъ прише́ствїемъ оу҆тѣ́шителю, ꙗ҆́кѡ  и҆сто́чникъ (л. тл҃є ѡ҆б.) бл҃ги́хъ, бл҃говолѝ,  всеѻрꙋ́жныхъ дарѡ́въ прича́стїе, ꙗ҆́кѡ бл҃гопода́тель  подаѧ̀, є҆ди́не человѣколю́бче. 
И҆ ны́нѣ, бг҃оро́диченъ: 
Бг҃а человѣ́кѡмъ чⷭ҇таѧ премѣни́ла є҆сѝ па́че  є҆стества̀, є҆го́же и҆ на́мъ и҆схода́таивши: тобо́ю бо  пречи́стаѧ совокꙋпѝ во є҆ди́но пре́жде расточє́нныѧ,  и҆ всѝ небе́снагѡ бж҃е́ственнагѡ наслѣ́дїѧ, и҆ пи́щи  сподо́бихомсѧ. 


