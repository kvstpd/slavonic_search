МИНІ́А МѢ́СѦЦЪ А҆ПРІ́ЛЛІЙ 
КІ́ЕВЪ. Въ тѷпогра́фїи кїево-пече́рской ла́ѵры. 
҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀  свѧще́нно-а҆рхїмандрі́та напеча́тасѧ кни́га сїѧ̀, мині́а  мѣ́сѧцъ а҆прі́ллїй во гра́дѣ москвѣ̀, въ лѣ́то ѿ  ржⷭ҇тва̀ по пло́ти бг҃а сло́ва ҂ацч҃ѕ 
Московский Сретенский монастырь, издательство  «Правило веры», 1996 
(с. 5) 
МѢ́СѦЦЪ А҆ПРІ́ЛЛІЙ, 
и҆мѣ́ѧй дне́й л҃. 
Въ а҃-й де́нь 
Прпⷣбныѧ ма́тере на́шеѧ марі́и є҆гѵ́птѧныни: 
И҆ прпⷣбнагѡ ѻ҆ц҃а̀ на́шегѡ є҆ѵѳѵ́мїа,  сꙋ́ждальскагѡ чꙋдотво́рца. Слꙋ́жба є҆гѡ̀ пи́сана по се́й  слꙋ́жбѣ. 
На Гдⷭ҇и, воззва́хъ, стїхи̑ры прпⷣбныѧ, гла́съ  ѕ҃. Поⷣ: Всѐ ѿло́жше: 
Тебѣ̀ оу҆́бѡ возбранѧ́ше, ꙳ честны́хъ взира́нїѧ, ꙳  скве́рнъ пре́жде привлече́нное скверне́нїе: ꙳ твое́ же  чꙋ́вство, ꙳ и҆ твоѧ̀ бг҃омꙋ́драѧ, содѣ́ѧнныхъ со́вѣсть, ꙳  къ лꙋ́чшымъ тебѣ̀ ѡ҆браще́нїе содѣ́ѧша. ꙳ на і҆кѡ́нꙋ бо  воззрѣ́вши ꙳ бл҃гослове́нныѧ бг҃оѻтрокови́цы, ꙳ всѣ́хъ  пока́ѧвшисѧ прегрѣше́нїй твои́хъ, ꙳ всехва́льнаѧ,  пре́жнихъ, ꙳ со дерзнове́нїемъ чⷭ҇тно́мꙋ дре́вꙋ поклони́ласѧ  є҆сѝ. 
Мѣстѡ́мъ поклони́вшисѧ ꙳ ра́достнѡ ст҃ы̑мъ, ꙳  добродѣ́тели напꙋ́тное, ꙳ спаси́тельнѣйшее ѿсю́дꙋ  прїѧ́ла є҆сѝ, ꙳ и҆ ѕѣлѡ̀ потекла̀ є҆сѝ до́брое  ше́ствїе: ꙳ и҆ стрꙋю̀ преве́зшисѧ і҆ѻрда́нскꙋю, ꙳ въ  крⷭ҇ти́телевѣ ѻ҆бита́лищи ꙳ оу҆се́рднѡ всели́ласѧ є҆сѝ,  ꙳ и҆ страсте́й свирѣ́пство ꙳ жи́тельствомъ ѡ҆мрачи́ла  є҆сѝ, ꙳ и҆стончава́ющи тѣ́ла воздержа́нїемъ, ꙳  приснопа́мѧтнаѧ мт҃и, ꙳ плотска̑ѧ стремлє́нїѧ. 
Въ пꙋсты́ню всели́вшисѧ, ꙳ твои́хъ страсте́й  ѻ҆́бразы ꙳ бл҃гоче́стнѡ и҆стреби́ла є҆сѝ, ꙳  бг҃ови́днѣйшее и҆з̾ѡбраже́нїе въ дꙋшѝ написа́вши ꙳  добродѣ́телей ви́ды: ꙳ и҆ толи́кѡ просїѧ́ла є҆сѝ, ꙳  ꙗ҆́кѡ и҆ на вода́хъ легкѡ̀ преходи́ти стопа́ми, ꙳ (с. 6) и҆  надъ земле́ю взима́тисѧ ꙳ во твои́хъ къ бг҃ꙋ моле́нїихъ. ꙳  и҆ ны́нѣ со дерзнове́нїемъ, ꙳ пресла́внаѧ марі́е, ꙳ хрⷭ҇тꙋ̀  предстоѧ́щи, ꙳ моли́сѧ ѡ҆ дꙋша́хъ на́шихъ. 
Сла́ва, гла́съ в҃. Самогла́сенъ: 
Дꙋшє́внаѧ ловлє́нїѧ, и҆ стра̑сти плотскі̑ѧ мече́мъ  воздержа́нїѧ посѣ́кла є҆сѝ, и҆ мы́слєннаѧ согрѣшє́нїѧ  молча́нїемъ поста̀ оу҆дави́ла є҆сѝ, и҆ стрꙋѧ́ми сле́зъ  твои́хъ пꙋсты́ню всю̀ напои́ла є҆сѝ, и҆ прозѧбла̀ є҆сѝ  на́мъ покаѧ́нїѧ плоды̀. тѣ́мже твою̀ па́мѧть, преподо́бнаѧ,  пра́зднꙋемъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Дре́вꙋ крⷭ҇тномꙋ тѧ̀, і҆и҃се, пригвожде́на, зрѧ́щи  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ ѡ҆ста́вилъ є҆сѝ мѧ̀, ро́ждшꙋю тѧ̀ є҆ди́нꙋ, свѣ́те  непристꙋ́пный пребезнача́льнагѡ ѻ҆ц҃а̀; потщи́сѧ и҆  просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же  бжⷭ҇твєнныѧ стрⷭ҇ти твоѧ̑ сла́вѧщїи. 
Въ тебѣ̀, мт҃и, и҆звѣ́стнѡ спасе́сѧ є҆́же по  ѻ҆́бразꙋ: прїи́мши бо крⷭ҇тъ, послѣ́довала є҆сѝ хрⷭ҇тꙋ̀,  и҆ дѣ́ющи оу҆чи́ла є҆сѝ презира́ти оу҆́бѡ пло́ть,  прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй.  тѣ́мже и҆ со а҆́гг҃лы сра́дꙋетсѧ, прпⷣбнаѧ марі́е, дꙋ́хъ  тво́й. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Скве́рнꙋ прегрѣше́нїй ѡ҆чи́сти смире́нныѧ моеѧ̀  дꙋшѝ, (с. 7) твое́ю ми́лостїю, хрⷭ҇тѐ: мглꙋ̀ и҆  ѡ҆мраче́нїе страсте́й ѿженѝ моли́твами преподо́бныѧ  твоеѧ̀. 
Страстьмѝ плотски́ми ѡ҆скверни́вши дꙋше́вное  благоро́дїе, воздержа́нїемъ па́ки, ѽ честна́ѧ, тво́й  оу҆́мъ просвѣти́ла є҆сѝ, тꙋ́чами сле́зъ твои́хъ дꙋ́шꙋ  оу҆ѧсни́вши. 
Є҆гѵ́пта страсте́й и҆збѣ́гла є҆сѝ, ꙗ҆́кѡ ѿ  грѣхо́вна и҆сто́чника: и҆ фараѡ́на и҆зба́вльшисѧ лю́тагѡ  ѡ҆скверне́нїѧ, безстра́стїѧ ны́нѣ зе́млю наслѣ́довала  є҆сѝ, и҆ со а҆́гг҃лы ликꙋ́еши при́снѡ. 
Бг҃оро́диченъ: 
Зрѧ́щи твою̀ і҆кѡ́нꙋ, влⷣчце, бг҃ороди́тельнице  чⷭ҇таѧ, и҆ ро́ждшагосѧ сло́ва ѿ твоеѧ̀ пречⷭ҇тыѧ, дв҃о,  оу҆тро́бы, и҆ порꙋ́чницꙋ тѧ̀ къ семꙋ̀, те́плѣ про́ситъ,  пресла́внаѧ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Возсмердѣ́шасѧ дꙋшє́вныѧ, и҆ согни́шасѧ твоѧ̑  ра̑ны: но и҆сто́чникомъ сле́зъ твои́хъ сїѧ̑ ѡ҆мы́ла є҆сѝ  те́плѣ. 
Побѣжде́ни бы́ша тобо́ю де́мѡнстїи полцы̀, и҆  стра̑стнаѧ взыгра̑нїѧ слеза́ми оу҆ра́нила є҆сѝ. 
Ꙗ҆́кѡ оу҆́треннїй ѻ҆́блакъ, и҆ ꙗ҆́коже ка́плѧ  ка́плющи была̀ є҆сѝ, всѣ̑мъ пролива́ющи во́ды покаѧ́нїѧ  спаси́тельнагѡ. 
Бг҃оро́диченъ: 
Тѧ̀ предста́тельницꙋ, чⷭ҇таѧ, и҆ спасе́нїе, и҆  крѣ́пость и҆мꙋ́щи, крⷭ҇та̀ ст҃а́гѡ дре́вꙋ честна́ѧ  поклони́сѧ. 
Сѣда́ленъ, гла́съ и҃. Подо́бенъ: Премꙋ́дрости: 
Взыгра̑нїѧ всѧ̑ плотска̑ѧ ѡ҆бꙋзда́вши болѣ́зньми  по́стническими, мꙋ́жественное показа́ла є҆сѝ дꙋшѝ твоеѧ̀  мꙋдрова́нїе: крⷭ҇та́ бо возжелѣ́вши ѻ҆́бразъ ви́дѣти,  себѐ приснопа́мѧтнаѧ мі́рꙋ распѧ́ла є҆сѝ, ѿѻнꙋ́дꙋже и҆  къ ре́вности житїѧ̀ непоро́чнагѡ оу҆се́рднѡ воздви́гла  є҆сѝ себѐ, всебл҃же́ннаѧ, марі́е пресла́внаѧ. молѝ  хрⷭ҇та̀ бг҃а грѣхѡ́въ (с. 8) ѡ҆ставле́нїе пода́ти  чествꙋ́ющымъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе: оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Оу҆дали́ласѧ є҆сѝ бѣжа́вши сꙋ́щихъ въ мі́рѣ, и҆  сла́дкихъ всѣ́хъ, є҆ди́на же є҆ди́номꙋ чи́стѡ  приѡбщи́ласѧ є҆сѝ, кра́йнимъ воздержа́нїемъ и҆  терпѣ́нїемъ дѣ́лъ твои́хъ. 
Тѣлє́снаѧ движє́нїѧ и҆ разжжє́нїѧ воздержа́нїемъ  пои́стиннѣ и҆зсꙋши́ла є҆сѝ: ѿѻнꙋ́дꙋже дꙋ́шꙋ  оу҆краси́ла є҆сѝ, марі́е всесла́внаѧ, бжⷭ҇твенными  видѣ̑нїи и҆ дѣ́тельми. 
Добродѣ́тельною твое́ю си́лою, слеза́ми и҆ посто́мъ  кра́йнимъ, моли́твою же и҆ ва́ромъ, зимо́ю и҆ нагото́ю,  прїѧ́телище была̀ є҆сѝ ст҃а́гѡ дх҃а че́стнѡ. 
Бг҃оро́диченъ: 
Къ твое́й і҆кѡ́нѣ прибѣ́гши, и҆ и҆зъ тебє̀  рожде́ннагѡ, (с. 9) мр҃і́е дв҃о, тобо́ю ны́нѣ ѡ҆брѣ́те  жи́знь безсме́ртнꙋю, въ раѝ ликꙋ́ющи. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ  вѣ́рою воспѣва́ющыѧ тѧ̀. 
Въ слѣ́дъ хрⷭ҇та̀ послѣ́довала є҆сѝ ра́дꙋющисѧ,  носѧ́щи крⷭ҇тъ сво́й на ра́мѣ, марі́е, и҆ де́мѡны  оу҆ра́нила є҆сѝ. 
Показа́ла є҆сѝ на́мъ покаѧ́нїѧ лѣчбꙋ̀, показа́ла  є҆сѝ и҆ стезю̀ ведꙋ́щꙋю па́ки къ жи́зни неги́блющей. 
Ты̀ бꙋ́ди мѝ, честна́ѧ, застꙋ́пница непобѣди́ма,  и҆ и҆зба́ви страсте́й мѧ̀, болѣ́зни же всѧ́кїѧ, мольба́ми  твои́ми ко гдⷭ҇ꙋ. 
Бг҃оро́диченъ: 
На твою̀, влⷣчце чⷭ҇таѧ, і҆кѡ́нꙋ взира́ше, тебѣ̀  всегда̀ молѧ́щисѧ, страсте́й напа̑данїѧ прпⷣбнаѧ  посрамлѧ́ше. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
По́томъ грѣхо́внꙋю скве́рнꙋ ѡ҆мы́ла є҆сѝ, къ  нетлѣ́ннѣй же сла́вѣ твое́ю мы́слїю смотрѧ́ющи, ны́нѣ  ѡ҆брѣла̀ є҆сѝ благопло́дїе болѣ́знемъ твои̑мъ, сла́внаѧ. 
Всѣ̑мъ грѣ́шникѡмъ, марі́е, житїѐ твоѐ ѻ҆́бразъ  показа́сѧ, безмѣ́рнѡ согрѣши́вшымъ въ житїѝ воста́ти, и҆  скве́рнꙋ ѡ҆чи́стити слеза́ми. 
Оу҆ще́дри смире́ннꙋю мою̀ дꙋ́шꙋ, чл҃вѣколю́бче,  ю҆́же ѡ҆скверни́хъ дѣ́ѧ нечи̑стаѧ хотѣ̑нїѧ пло́ти моеѧ̀:  но ты́ мѧ прпⷣбныѧ моли́твами поми́лꙋй. 
Бг҃оро́диченъ: 
Все́ю твое́ю дꙋше́ю и҆ се́рдцемъ возлюби́ла є҆сѝ  ѿ дв҃ы рожде́ннаго, бг҃а сло́ва жива́го и҆ воплоще́нна,  гла́съ тебѣ̀, прпⷣбнаѧ, прине́сша. 
Конда́къ, гла́съ д҃ Подо́бенъ: Вознесы́йсѧ: 
Грѣха̀ мглы̀ и҆збѣжа́вши, покаѧ́нїѧ свѣ́томъ (с.  10) ѡ҆зари́вши твоѐ се́рдце, сла́внаѧ, пришла̀ є҆сѝ ко  хрⷭ҇тꙋ̀: сегѡ̀ всенепоро́чнꙋю и҆ ст҃ꙋ́ю мт҃рь моли́твенницꙋ  ми́лостивнꙋю принесла̀ є҆сѝ. ѿѻнꙋ́дꙋже и҆ прегрѣше́нїй  ѡ҆брѣла̀ є҆сѝ ѡ҆ставле́нїе, и҆ со а҆́гг҃лы при́снѡ  сра́дꙋешисѧ. 
І҆́косъ: 
Ѕмі́ѧ, дре́вле во є҆де́мѣ запе́ншаго є҆́ѵѣ  пре́лестїю дре́ва, низве́ргла є҆сѝ въ ро́въ дре́вомъ  крⷭ҇тнымъ, сла́внаѧ марі́е, и҆ ѿбѣ́гши сла́сти, чистоты̀  возжелѣ́ла є҆сѝ: ѿѻнꙋ́дꙋже и҆ съ дѣ́вами сподо́биласѧ  є҆сѝ внꙋ́трь черто́га вни́ти твоегѡ̀ влⷣки, съ си́ми  наслади́тисѧ досто́йнѡ. того̀ оу҆̀бо прилѣ́жнѡ молѝ,  ꙗ҆́кѡ да мно́гихъ грѣхѡ́въ разрѣше́нїе пода́стъ, и҆  своеѧ̀ жи́зни на́съ сподо́битъ со а҆́гг҃лы при́снѡ  ра́доватисѧ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: благослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ско́рбнꙋю и҆ тѣ́снꙋю ше́ствовавши стезю̀ ꙗ҆́вѣ,  добро́тою добродѣ́телей оу҆ѧсни́вши дꙋ́шꙋ, нбⷭ҇нꙋю  дости́гла є҆сѝ жи́знь несконча́емꙋю, и҆дѣ́же свѣ́тъ  безконе́чный є҆́сть хрⷭ҇то́съ. 
Ꙗ҆̀же въ мі́рѣ попра́вши вре́мєннаѧ всѧ̑, ны́нѣ  ликꙋ́еши со всѣ́ми во́инствы а҆́гг҃льскими, воспѣва́ющи:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Кова̑рства вра̑жїѧ, и҆ ѻ҆рꙋ̑жїѧ ѡ҆скꙋдѣ́ша всѧ̑,  крѣ́пкимъ посто́мъ, и҆ моли́твою твое́ю, прпⷣбнаѧ, и҆  слеза́ми, и҆ ны́нѣ оу҆́бѡ ѿго́нѧтсѧ и҆ страсте́й  настоѧ̑нїѧ, марі́е честна́ѧ. 
Бг҃оро́диченъ: 
Неискꙋсобра́чнѡ ꙗ҆́же бг҃а безпло́тна поро́ждши  вои́стиннꙋ, и҆ дв҃а пребы́вши пои́стиннѣ, твое́ю си́лою,  всечⷭ҇тна́ѧ, ѿгна́ла є҆сѝ страсте́й и҆ де́мѡнѡвъ  вѡ́инства. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, (с. 11) ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ве́сь сїѧ́нїемъ добродѣ́телей ѡ҆зари́вши оу҆́мъ,  марі́е сла́внаѧ, бг҃ꙋ бесѣ́довавши, пло́ть бо и҆стни́вши  посто́мъ мно́гимъ, и҆ по́мысломъ бл҃гочести́вымъ, пѣ́ла  є҆сѝ ра́дꙋющисѧ: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Крⷭ҇та̀ зна́менїемъ себѐ ѡ҆гради́вши, і҆ѻрда̑нскїѧ  нога́ми немо́кренными твои́ми во́ды преплы́вши, марі́е,  вѣ́рнѡ, и҆ нбⷭ҇нагѡ хрⷭ҇та̀ тѣ́лꙋ и҆ кро́ви є҆гѡ̀  прича́щшисѧ, ны́нѣ ѿпꙋща́еши рабꙋ̀ твою̀, рекла̀ є҆сѝ. 
Свѧще́нникъ бжⷭ҇твенный зѡсі́ма, таи́нникъ  бл҃года́ти, быстринꙋ̀ ꙗ҆́кѡ ви́дѣ тѧ̀ і҆ѻрда́нскꙋю,  сла́внаѧ, преше́дшꙋ немо́кренными нога́ми, стра́хомъ и҆  тре́петомъ ѡ҆держи́мь бы́въ, ра́дꙋѧсѧ поѧ́ше: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Тобо́ю пренескве́рнаѧ тлю̀ и҆ скве́рнꙋ всю̀  ѿтрѧсѐ, и҆ ѡ҆блече́сѧ, влⷣчце, въ ри́зꙋ безсме́ртнꙋ, и҆  тобо́ю твоемꙋ̀ сн҃ꙋ прпⷣбнаѧ вопїѧ́ше: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀: тѣ́мъ, веселѧ́щесѧ, тѧ̀, бцⷣе,  велича́емъ. 
Ны́нѣ нетлѣ́нною и҆ бжⷭ҇твенною вои́стиннꙋ пи́щею  насыща́ема, и҆ свѣ́томъ наслажда́ющисѧ мы́сленнымъ и҆  невече́рнимъ, въ нбⷭ҇ныхъ се́лѣхъ, и҆дѣ́же а҆́гг҃льстїи  чи́ни ѡ҆ на́съ бг҃а мо́лѧтъ. 
Сла́вы текꙋ́щїѧ и҆ тлѣ́нныѧ же возгнꙋша́вшисѧ,  марі́е, сла́вꙋ и҆ жи́знь наслѣ́довала є҆сѝ бл҃же́ннꙋю:  хрⷭ҇та̀ молѝ ѡ҆ соверша́ющихъ твою̀ всест҃ꙋ́ю па́мѧть  всегда̀. 
Ви́ждь мою̀ ско́рбь, прпⷣбнаѧ, и҆ стена́нїе  се́рдца, ви́ждь (с. 12) тѣснотꙋ̀ жи́зни моеѧ̀, спаси́ мѧ  ѿ грѣха̀ моегѡ̀, и҆ дꙋ́шꙋ мою̀ оу҆ще́дри твои́ми  хода́тайствы ко гдⷭ҇ꙋ. 
Бг҃оро́диченъ: 
Влⷣчце чⷭ҇таѧ бцⷣе, грѣ́шникѡвъ спасе́нїе,  прїимѝ мольбꙋ̀ сїю̀, и҆зба́ви мѧ̀ ѿ грѣ̑хъ мои́хъ,  твоемꙋ̀ сн҃ꙋ прибѣга́юща, моли́твами прпⷣбныѧ твоеѧ̀. 
Свѣти́ленъ. Подо́бенъ: Свѣ́те неизмѣ́нный: 
Ѻ҆́бразъ покаѧ́нїѧ на́мъ даде́сѧ, марі́е, твои́мъ  бо те́плымъ оу҆миле́нїемъ возвратѝ побѣжде́нїе,  застꙋ́пницꙋ стѧжа́вши бцⷣꙋ мр҃і́ю: съ не́юже ѡ҆ на́съ  помоли́сѧ. 
Бг҃оро́диченъ: 
Свѣ́тъ возсїѧ́вшїй безлѣ́тный ѿ ѻ҆ц҃а̀ пре́жде  вѣ̑къ, въ лѣ́то ны́нѣ напослѣ́докъ, и҆зъ тебє̀, дв҃о,  ꙗ҆ви́сѧ на спасе́нїе мі́ра, къ немꙋ́же не преста́й ѡ҆  лю́дехъ твои́хъ молѧ́щисѧ. 
Слꙋ́жба прпⷣбнагѡ и҆ бг҃оно́снагѡ ѻ҆ц҃а̀ на́шегѡ  а҆рхїмандрі́та є҆ѵѳѵ́мїа, сꙋ́ждальскагѡ чꙋдотво́рца. 
На ма́лѣй вече́рни, на Гдⷭ҇и, воззва́хъ,  стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
Трꙋды̀ по́стническими ꙳ твою̀ дꙋ́шꙋ воѡрꙋжи́въ, ꙳  плотска̑ѧ оу҆вѧди́лъ є҆сѝ, прпⷣбне, мꙋдрова̑нїѧ, ꙳ и҆  оу҆́мъ, сла́вне, содѣ́лалъ є҆сѝ ꙳ бжⷭ҇твенныѧ трⷪ҇цы  жили́ще, ꙳ и҆ возвы́силсѧ є҆сѝ, ꙳ и҆дѣ́же мч҃ничєскаѧ  вѡ́инства, ꙳ и҆ добро́та недомы́сленнаѧ, ꙳ прⷪ҇ро́кѡвъ  ликова̑нїѧ, ꙳ и҆ прпⷣбныхъ ра́дованїе. ꙳ съ ни́миже ны́нѣ  ра́дꙋешисѧ, ꙳ въ сла́вѣ предстоѧ̀ хрⷭ҇тꙋ̀, ꙳ и҆ со  дерзнове́нїемъ молѧ́сѧ ѡ҆ дꙋша́хъ на́шихъ. (с. 13) 
Бл҃гости навы́къ трезвѧ́сѧ, ꙳ ѿ ю҆́ности  бо́дрствꙋѧ ѡ҆ всѣ́хъ, ꙳ бл҃го́ю со́вѣстїю, ꙳ оу҆мо́мъ  преѡчище́ннымъ и҆ дꙋше́ю, прпⷣбне є҆ѵѳѵ́мїе, ꙳ нбⷭ҇ныхъ  чинѡ́въ сїѧ̑нїѧ ꙳ ви́дѣти сподо́билсѧ є҆сѝ, ꙳ съ ни́миже  ны́нѣ ра́дꙋешисѧ, ꙳ въ сла́вѣ предстоѧ̀ хрⷭ҇тꙋ̀, и҆ со  дерзнове́нїемъ молѧ́сѧ ѡ҆ дꙋша́хъ на́шихъ. 
Пресвѣ́тлымъ житїе́мъ твои́мъ, ꙳ прпⷣбне ѻ҆́ч҃е  є҆ѵѳѵ́мїе, ꙳ а҆́гг҃лы оу҆диви́лъ є҆сѝ, ꙳ и҆ дє́мѡнскаѧ  шата̑нїѧ ꙗ҆́вѣ оу҆страши́лъ є҆сѝ: ꙳ вѣ́рныхъ же  собра̑нїѧ свѣ́тлѡ оу҆краси́лъ є҆сѝ, ꙳ къ нбⷭ҇номꙋ  хрⷭ҇то́вꙋ жили́щꙋ повелѣва́ѧ ше́ствовати всегда̀. ꙳  є҆го́же молѝ ѿ тлѝ и҆ бѣ́дъ и҆зба́витисѧ ꙳ вѣ́рою  творѧ́щымъ ꙳ всечестнꙋ́ю па́мѧть твою̀. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ. тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, дє́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны: и҆́хже житїю̀  безпоро́чнѡ поревнова́лъ є҆сѝ, дерзнове́нїе и҆мѣ́ѧ ко  хрⷭ҇тꙋ̀ бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ пра́здника. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Мона́хѡвъ наста́вниче ꙳ ѻ҆́ч҃е є҆ѵѳѵ́мїе, ꙳  оу҆краси́всѧ добродѣ́тельми, ꙳ влⷣцѣ твоемꙋ̀  предстои́ши, ꙳ просвѣтѝ пою́щыѧ тѧ̀. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Ꙗ҆ви́лсѧ є҆сѝ сосꙋ́дъ и҆збра́нъ, ꙳ и҆ бг҃ꙋ  ѡ҆свѧще́нъ, ꙳ наста́вниче ѻ҆́ч҃е на́шъ є҆ѵѳѵ́мїе, ꙳ молѝ  ѡ҆ пою́щихъ тѧ̀. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
До́мъ добродѣ́тели, ꙳ свѣ́тлостїю, прпⷣбне, ꙳  дꙋ́шꙋ твою̀ бг҃ꙋ соверши́лъ є҆сѝ, ꙳ ѻ҆́ч҃е є҆ѵѳѵ́мїе. 
Сла́ва, гла́съ и҃: 
Прпⷣбне ѻ҆́ч҃е, мі́ра красоты̑ и҆ пи̑щи  вре́мєнныѧ ѿню́дъ возненави́дѣвъ, мона́шеское житїѐ  па́че возлюби́лъ є҆сѝ, и҆ а҆́гг҃лѡмъ собесѣ́дникъ бы́ти  сподо́билсѧ є҆сѝ, и҆ (с. 14) свѣти́льникъ многосвѣ́тлый  рѡссі́йскїѧ землѝ, чꙋдесы̀ ꙗ҆́кѡ второ́е со́лнце сїѧ́еши.  но всѣ́хъ на́съ помина́й соверша́ющихъ свѧще́ннꙋю па́мѧть  твою̀: мы́ бо, ча̑да твоѧ̑ и҆ ѻ҆́вцы слове́сныхъ твои́хъ  оу҆че́нїй, и҆ тѧ̀ на по́мощь призыва́емъ, просѧ́ще тобо́ю  прїѧ́ти ми́ръ и҆ ве́лїю ми́лость. 
И҆ ны́нѣ, бг҃оро́диченъ, и҆лѝ пра́здника.  Тропа́рь, гла́съ г҃: 
Ꙗ҆́кѡ свѣтоза́рнаѧ ѕвѣзда̀ прише́лъ є҆сѝ ѿ  восто́ка на за́падъ, ѡ҆ста́вивъ ѻ҆те́чество твоѐ, ни́жнїй  но́вградъ, и҆ доше́дъ бг҃оспаса́емагѡ гра́да сꙋ́ждалѧ, въ  не́мъ ѻ҆би́тель сотвори́лъ є҆сѝ, и҆ собра́лъ є҆сѝ  мона́хѡвъ мно́жєства: и҆ прїе́мъ да́ръ чꙋде́съ ѿ бг҃а,  ѻ҆́ч҃е є҆ѵѳѵ́мїе, бы́лъ є҆сѝ ѡ҆ хрⷭ҇тѣ̀ собесѣ́дникъ  и҆ спо́стникъ прпⷣбномꙋ се́ргїю. съ ни́мже оу҆ хрⷭ҇та̀  бг҃а и҆спросѝ на́мъ здра́вїе и҆ спасе́нїе, и҆ дꙋша́мъ  на́шымъ ве́лїю ми́лость. 
И҆ ны́нѣ, бг҃оро́диченъ, и҆лѝ пра́здника. 
На вели́цѣй вече́рни, на Гдⷭ҇и, воззва́хъ,  стїхи̑ры, гла́съ є҃. 
Подо́бенъ: Прпⷣбне ѻ҆́ч҃е: 
Прпⷣбне ѻ҆́ч҃е, всебл҃же́нне є҆ѵѳѵ́мїе,  бл҃года́ть прїе́мъ прест҃а́гѡ дх҃а, ѿ млады́хъ ногте́й  бг҃а возлюби́лъ є҆сѝ: и҆ де́мѡнѡвъ полкѝ погꙋби́лъ  є҆сѝ, тѣ́сный пꙋ́ть ше́ствовавъ, по́стникѡмъ ты̀ бы́лъ  є҆сѝ похвала̀, и҆ бжⷭ҇твеннагѡ дх҃а ѻ҆рга́нъ. того̀  оу҆̀бо молѝ, томꙋ̀ помоли́сѧ, прпⷣбне, дарова́ти дꙋша́мъ  на́шымъ ми́ръ и҆ ве́лїю ми́лость. 
Прпⷣбне ѻ҆́ч҃е, бг҃оно́се є҆ѵѳѵ́мїе, ꙗ҆́кѡ  свѣтоза́рнаѧ ѕвѣзда̀ преше́лъ є҆сѝ ѿ восто́ка на  за́падъ, ѿ землѝ и҆зше́дъ ни́жнѧгѡ нова́града,  присе́льникъ бы́лъ є҆сѝ гра́дꙋ сꙋ́ждалю, и҆ бг҃а  оу҆зрѣ́лъ є҆сѝ мы́сленными ѻ҆чесы̀, ѡ҆бѣщава́юща тѝ  возда́нїе бога́тно. того̀ оу҆̀бо молѝ, томꙋ̀ помоли́сѧ,  прпⷣбне, дарова́ти дꙋша́мъ на́шымъ ми́ръ и҆ ве́лїю  ми́лость. 
Прпⷣбне ѻ҆́ч҃е, бг҃оно́се є҆ѵѳѵ́мїе, въ  незаходи̑маѧ вше́лъ (с. 15) є҆сѝ, и҆ ст҃о́мꙋ дх҃ꙋ  прекра́сна ѻ҆би́тель ꙗ҆ви́лсѧ є҆сѝ, мі́ра красѡты̀  ѿню́дъ возненави́дѣвъ, высѡ́кїѧ черто́ги добродѣ́тельми  пред̾ꙋгото́вивъ, и҆ чꙋде́съ да́ръ прїе́мъ ѿ бг҃а, бы́лъ  є҆сѝ ѡ҆ хрⷭ҇тѣ̀ собесѣ́дникъ, и҆ спо́стникъ прпⷣбномꙋ  се́ргїю: съ ни́мже молѝ хрⷭ҇та̀ бг҃а, дарова́ти дꙋша́мъ  на́шымъ ми́ръ и҆ ве́лїю ми́лость. 
И҆́ны стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Тѣ́сный пꙋ́ть ше́ствовалъ є҆сѝ ꙳ неꙋкло́ннымъ  дꙋ́хомъ, ꙳ къ животꙋ̀ ведꙋ́щимъ препла́ваѧ: ꙳ по́стникѡмъ  ты̀ бы́лъ є҆сѝ похвала̀, є҆ѵѳѵ́мїе, ꙳ крѣ́пкѡ низложи́въ  дє́мѡнскаѧ навѣ́тѡванїѧ. ꙳ тѣ́мъ полꙋчи́лъ є҆сѝ ꙳  нбⷭ҇нагѡ црⷭ҇твїѧ наслѣ́дникъ бы́ти, ꙳ и҆ непрестаю́щїѧ  наслажда́ешисѧ красоты̀. 
Пресвѣ́тлое житїѐ твоѐ а҆́гг҃лы оу҆дивѝ ꙳, и҆  дє́мѡнскаѧ шата̑нїѧ ꙗ҆́вѣ оу҆страшѝ: ꙳ вѣ́рныхъ же  собра̑нїѧ свѣ́тлѡ оу҆красѝ, ꙳ къ нбⷭ҇номꙋ хрⷭ҇то́вꙋ  жили́щꙋ ꙳ повелѣва́ѧ ше́ствовати всегда̀. ꙳ є҆го́же молѝ,  ѿ тлѝ и҆ бѣ́дъ и҆зба́витисѧ ꙳ вѣ́рою творѧ́щымъ ꙳  всечестнꙋ́ю па́мѧть твою̀. 
Пѣ́нїе и҆ похвалꙋ̀ ꙳ хрⷭ҇тꙋ̀ приноси́лъ є҆сѝ на  всѧ́къ де́нь, ѻ҆́ч҃е, ꙳ въ пꙋсты́ни жи́тельствꙋѧ, ꙳  є҆ди́номꙋ бг҃ꙋ возложи́въ дꙋ́шꙋ и҆ помышле́нїе, ꙳ ꙗ҆́кѡ  вели́кїй мѡѷсе́й, ꙳ въ незаходи̑маѧ вше́лъ є҆сѝ. ꙳ тѣ́мъ  побѣди́лъ є҆сѝ неви́димаго врага̀, ꙳ и҆ бы́лъ є҆сѝ  чи́стое прїѧ́телище, ꙳ бжⷭ҇твеннагѡ дх҃а ѻ҆рга́нъ. 
Сла́ва, гла́съ ѕ҃: 
Мїрскі́й мѧте́жъ ѡ҆ста́вивъ, и҆ взе́мъ крⷭ҇тъ,  послѣ́довалъ є҆сѝ хрⷭ҇тꙋ̀ невозвра́тнымъ по́мысломъ,  прпⷣбнагѡ дїонѵ́сїа оу҆чени́къ, любо́вїю хрⷭ҇то́вою  оу҆тверди́всѧ, ве́сь ѿ ю҆́ности бг҃ꙋ ѡ҆ст҃и́лсѧ є҆сѝ,  къ немꙋ̀ добродѣ́тельми приближа́ѧсѧ: тлѣ̑ннаѧ бо земна̑ѧ  небре́глъ є҆сѝ, нбⷭ҇ное же ѡ҆брѣ́лъ є҆сѝ бога́тство  ра́дꙋѧсѧ. кто̀ и҆сповѣ́сть трꙋды̀ твоѧ̑ и҆ болѣ̑зни; и҆лѝ  кі́й ѧ҆зы́къ и҆зрече́тъ жесто́кое твоѐ житїѐ, бдѣ́нїе же  и҆ сꙋхоѧде́нїе, є҆́же на землѝ лега́нїе, (с. 16) оу҆ма̀  смире́нїе, и҆ оу҆сте́нъ безмо́лвїе, моле́нїе непреста́нное,  и҆ разсꙋжде́нїе доброразсꙋ́дное, хꙋ́дость ри́знꙋю, па́мѧть  сме́ртнꙋю; ты̀ вра́чь, бг҃омꙋ́дре, бы́лъ є҆сѝ, и҆сточа́ѧ  и҆сцѣлє́нїѧ дꙋша́мъ и҆ тѣлесє́мъ человѣ́чєскимъ:  ѻ҆́ч҃е є҆ѵѳѵ́мїе, молѝ хрⷭ҇та̀ бг҃а, дарова́ти на́мъ  ве́лїю ми́лость. 
И҆ ны́нѣ, бг҃оро́диченъ: Кто̀ тебє̀ не  оу҆блажи́тъ: 
Вхо́дъ. Прокі́менъ днѐ. Чтє́нїѧ г҃, пи̑саны сегѡ̀  мѣ́сѧца въ з҃і де́нь зѡсі́мѣ солове́цкомꙋ. 
На лїті́и стїхи̑ры, гла́съ в҃: 
Воспое́мъ, вѣ́рнїи, бжⷭ҇твеннаго и҆ пречестна́го  хрⷭ҇то́ва во́ина, прпⷣбнаго є҆ѵѳѵ́мїа: на стра̑сти бо  вельмѝ подвиза́сѧ въ жи́зни вре́меннѣй, въ пѣ́нїихъ и҆  поще́нїихъ ѻ҆́бразъ бы́въ свои̑мъ оу҆ченикѡ́мъ, того̀ и҆  хрⷭ҇то́съ да́ромъ ѡ҆богатѝ. є҆мꙋ́же воззове́мъ: помина́й  на́съ чтꙋ́щихъ пресвѣ́тлꙋю па́мѧть твою̀. 
И҆справле́нїе вѣ́ры и҆ ѻ҆́бразъ кро́тости, ꙗ҆ви́  тѧ ста́дꙋ своемꙋ̀, пра́вды сл҃нце мы́сленное, хрⷭ҇то́съ  бг҃ъ, прпⷣбне є҆ѵѳѵ́мїе: и҆́бо во гра́дѣ сꙋ́ждалѣ  благоꙋха́еши, и҆дѣ́же сїѧ́ютъ свѣ́тлѡ бжⷭ҇твєннаѧ твоѧ̑  и҆справлє́нїѧ. тѣ́мъ мо́лимсѧ тебѣ̀, молѝ непреста́ннѡ  спастѝ дꙋ́шы на́шѧ. 
Гла́съ є҃: 
Бг҃омꙋ́дре ѻ҆́ч҃е сла́вне є҆ѵѳѵ́мїе, по́стникѡвъ  ты̀ бы́лъ є҆сѝ похвала̀, мі́ра красоты̑ ѿню́дъ  возненави́дѣвъ ѿ ю҆́ности, бг҃а возлюби́лъ є҆сѝ, и҆  тѣ́сный пꙋ́ть ше́ствовалъ є҆сѝ. сꙋ́ждальскїй пресвѣ́тлый  свѣти́льниче, и҆ всеѧ̀ рѡссі́и те́плый застꙋ́пниче, моли́сѧ  ѡ҆ на́съ ко гдⷭ҇ꙋ, да спасе́тъ тебє̀ ра́ди дꙋ́шы на́шѧ. 
Гла́съ ѕ҃: 
Любо́вїю хрⷭ҇то́вою, бг҃омꙋ́дре, просвѣща́емь,  дꙋшетлѣ̑нныѧ стра̑сти побѣди́въ, и҆ ꙗ҆́кѡ па́стырь  и҆́стинный оу҆па́слъ є҆сѝ слове́сное ста́до, ко  ѻ҆тцє́мъ преста́вилсѧ є҆сѝ въ (с. 17) до́брѣй  ста́рости, и҆ бг҃ꙋ со а҆́гг҃лы, є҆ѵѳѵ́мїе, предстои́ши.  того̀ молѝ поми́ловати дꙋ́шы на́шѧ. 
Сла́ва, гла́съ ѕ҃: 
Дне́сь созыва́етъ на́съ прпⷣбнагѡ всемі́рное  торжество̀. прїиди́те оу҆̀бо, празднолю́бцы, свѣ́тлѡ  пра́зднꙋемъ въ па́мѧть є҆гѡ̀, глаго́люще: ра́дꙋйсѧ,  свѣти́льниче многосвѣ́тлый, возводѧ̀ ко хрⷭ҇тꙋ̀ мона́хѡвъ  мно́жєства: ра́дꙋйсѧ, гра́да сꙋ́ждалѧ похвала̀ и҆  оу҆добре́нїе, и҆ всѣ́хъ вѣ́рныхъ бл҃гоꙋти́шное  приста́нище, и҆ ѡ҆чище́нїе болѧ́щихъ во грѣсѣ́хъ:  ра́дꙋйсѧ, нбⷭ҇ныхъ чинѡ́въ сїѧ́нїе ви́дѣти сподо́бивсѧ, съ  ни́миже ны́нѣ ра́дꙋешисѧ во сла́вѣ предстоѧ̀ хрⷭ҇тꙋ̀.  є҆го́же молѝ, прпⷣбныхъ оу҆добре́нїе є҆ѵѳѵ́мїе,  и҆зба́вити ны̀ ѿ ви́димыхъ и҆ неви́димыхъ вра̑гъ, и҆  спастѝ дꙋ́шы на́шѧ. 
И҆ ны́нѣ, бг҃оро́диченъ, и҆лѝ пра́здника. 
На стїхо́внѣ стїхи̑ры, гла́съ ѕ҃: 
Прпⷣбне ѻ҆́ч҃е є҆ѵѳѵ́мїе, земны́хъ  маловре́меннагѡ житїѧ̀ и҆збѣ́глъ є҆сѝ, мона́шеское житїѐ  возлюби́въ, и҆ а҆́гг҃лѡмъ собесѣ́дникъ, и҆ прпⷣбнымъ бы́въ  сожи́тель, дє́мѡнскаѧ погꙋби́лъ є҆сѝ ѡ҆полчє́нїѧ: мы́ бо  пра́вый пꙋ́ть тобо́ю ходи́ти оу҆вѣ́дѣхомъ, и҆ тѧ̀ на  по́мощь призыва́емъ, просѧ́ще тобо́ю прїѧ́ти ми́ръ и҆ ве́лїю  ми́лость. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Прпⷣбне ѻ҆́ч҃е є҆ѵѳѵ́мїе, свѣти́льниче  многосвѣ́тлый рѡссі́йскїѧ землѝ, чꙋдесы̀ во гра́дѣ  сꙋ́ждалѣ, ꙗ҆́коже второ́е со́лнце сїѧ́ѧ: но всѣ́хъ на́съ  помина́й соверша́ющихъ па́мѧть твою̀. мы́ бо ча̑да твоѧ̑, и҆  твою̀ па́мѧть свѣ́тлѡ пра́зднꙋемъ: ѻ҆́ч҃е прпⷣбне, молѝ  хрⷭ҇та̀ бг҃а, да спасе́тъ дꙋ́шы на́шѧ. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
Прпⷣбне ѻ҆́ч҃е є҆ѵѳѵ́мїе, дꙋ́шꙋ твою̀ съ тѣ́ломъ  ѡ҆чи́стивъ, и҆ ст҃а́гѡ дх҃а прекра́снаѧ ѻ҆би́тель ꙗ҆ви́сѧ,  и҆́же сла́вна тѧ̀ концє́мъ, пребл҃же́нне, содѣ́ѧ, въ  чꙋдесѣ́хъ же (с. 18) вели́каго свѣти́льника, просвѣти́вша  во мра́цѣ сꙋ́щыѧ: ꙗ҆́кѡ наста́вника мона́хѡвъ, соше́дшесѧ  велемꙋ́дреннѡ оу҆блажа́емъ. 
Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ є҆ѵѳѵ́мїе, твое́ю бо стезе́ю вои́стиннꙋ  пра́вѡ ходи́ти позна́хомъ: бл҃же́нъ є҆сѝ хрⷭ҇тꙋ̀  рабо́тавъ, и҆ вра́жїю ѡ҆бличи́лъ є҆сѝ си́лꙋ, а҆́гг҃лѡвъ  собесѣ́дниче, прпⷣбныхъ соприча́стниче и҆ пра́ведныхъ. съ  ни́миже моли́сѧ гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ пра́здника. 
На оу҆́трени, по а҃ стїхоло́гїи сѣда́ленъ, гла́съ  и҃: 
Мно́гимъ воздержа́нїемъ, преподо́бне, житїѐ  оу҆краси́въ, пꙋ́ть показа́въ ведꙋ́щъ въ жи́знь  добродѣ́тели смире́нїемъ: мі́ра бо ѿве́ргсѧ, и҆ всѧ̑  ꙗ҆̀же въ мі́рѣ кра̑снаѧ преѡби́дѣвъ, є҆ѵⷢ҇льскимъ  оу҆че́нїємъ послѣ́довалъ є҆сѝ: жесто́кимъ же житїе́мъ  пло́ть твою̀ и҆знꙋрѧ́ѧ, го́рдаго ѕмі́ѧ воздержа́нїемъ  смири́лъ є҆сѝ. тѣ́мже на нб҃сѣ́хъ водворѧ́ешисѧ,  трисо́лнечномꙋ бж҃ествꙋ̀ предстоѧ̀: бг҃огла́се є҆ѵѳѵ́мїе,  молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  чтꙋ́щымъ свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Нбⷭ҇нꙋю две́рь и҆ кївѡ́тъ, прест҃ꙋ́ю го́рꙋ,  свѣ́тлый ѻ҆́блакъ, воспои́мъ, неѡпали́мꙋю кꙋпинꙋ̀,  слове́сный ра́й, є҆́ѵы воззва́нїе, вселе́нныѧ всеѧ̀  вели́кое сокро́вище, ꙗ҆́кѡ спасе́нїе въ не́й содѣ́ласѧ  мі́рови, и҆ ѡ҆ставле́нїе дре́внихъ согрѣше́нїй. сегѡ̀ ра́ди  вопїе́мъ є҆́й: моли́сѧ сн҃ꙋ твоемꙋ̀, прегрѣше́нїй  ѡ҆ставле́нїе дарова́ти благоче́стнѡ покланѧ́ющымсѧ  всест҃о́мꙋ ржⷭ҇твꙋ̀ твоемꙋ̀. 
По в҃ стїхоло́гїи сѣда́ленъ, гла́съ д҃. Подо́бенъ:  Ско́рѡ предварѝ: 
Посто́мъ оу҆краси́вшꙋсѧ тебѣ̀, и҆ чистото́ю  дꙋше́вною (с. 19) ꙗ҆́кѡ лꙋча́ми пресвѣ́тлыми просвѣща́еши  вѣ̑рныѧ, є҆ѵѳѵ́мїе бл҃же́нне. тѣ́мъ тво́й ст҃ы́й  свѣтоно́сный де́нь вѣ́рою соверша́юще, благоче́стнѡ  вопїе́мъ: ꙗ҆́кѡ и҆мѣ́ѧ дерзнове́нїе къ бг҃ꙋ, молѝ  спасти́сѧ на́мъ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀: и҆ воздви́гла є҆сѝ всѧ̑ ѿ сме́рти  къ жи́зни нетлѣ́нїѧ. тѣ́мже тѧ̀ по до́лгꙋ блажи́мъ всѝ,  дв҃о препросла́вленнаѧ, ꙗ҆́коже прорекла̀ є҆сѝ. 
По полѷеле́и сѣда́ленъ, гла́съ а҃. Подо́бенъ:  Ка́мени запеча́танꙋ: 
Просвѣща́емь свѣтолꙋ́чными зарѧ́ми, пребл҃же́нне  є҆ѵѳѵ́мїе, наслажде́нїе нбⷭ҇ное прїѧ́лъ є҆сѝ ра́дꙋѧсѧ,  ꙗ҆́кѡ вои́стиннꙋ чистѣ́йшїй хлѣ́бъ творцꙋ̀ бы́лъ є҆сѝ,  дꙋше́вный ра́зꙋмъ къ вы̑шнимъ впери́въ, сла́вне: сла́ва  да́вшемꙋ тѝ терпѣ́нїе: сла́ва вѣнча́вшемꙋ тѧ̀: сла́ва  даю́щемꙋ тобо́ю всѣ̑мъ и҆сцѣле́нїе. 
Два́жды. 
Сла́ва, и҆ ны́нѣ, бг҃оро́диченъ: 
Гаврїи́лꙋ вѣща́вшꙋ тебѣ̀, дв҃о, ра́дꙋйсѧ, со  гла́сомъ воплоща́шесѧ всѣ́хъ влⷣка въ тебѣ̀ ст҃ѣ́мъ  кївѡ́тѣ, ꙗ҆́коже речѐ пра́ведный дв҃дъ, ꙗ҆ви́ласѧ є҆сѝ  ши́ршаѧ нб҃съ, поноси́вши зижди́телѧ твоего̀. сла́ва  все́льшемꙋсѧ въ тѧ̀: сла́ва проше́дшемꙋ и҆зъ тебє̀: сла́ва  свободи́вшемꙋ на́съ ржⷭ҇тво́мъ твои́мъ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе матѳе́а,  зача́ло м҃г. 
По н҃-мъ ѱалмѣ̀ стїхи́ра, гла́съ и҃: 
Пое́мъ въ пѣ́снехъ и҆ свѣ́тлостехъ, па́мѧть твою̀  почита́юще, ѻ҆́ч҃е є҆ѵѳѵ́мїе: ꙗ҆́кѡ бо многосвѣ́тлаѧ  ѕвѣзда̀ возсїѧ́лъ є҆сѝ ѿ восто́ка, и҆ ѡ҆зари́лъ є҆сѝ  за́паднꙋю (с. 20) странꙋ̀. ѿ ю҆́ности, премꙋ́дре, мїрскі́й  мѧте́жъ ѡ҆ста́вилъ є҆сѝ, и҆ на ра́мо и҆́го ле́гкое  воспрїѧ́лъ є҆сѝ: ꙗ҆́кѡ преѡби́дѣвъ тлѣ̑ннаѧ и҆ до́лꙋ  влекꙋ̑щаѧ мꙋдрова̑нїѧ, и҆ къ вы́шнемꙋ тече́нїю,  пребл҃же́нне, ра́достнѡ оу҆стреми́всѧ, въ незаходи̑маѧ  всели́лсѧ є҆сѝ бг҃осїѧ́ннѡ, на́шъ па́стырю и҆́стинный:  молѝ хрⷭ҇та̀ бг҃а, спасти́сѧ дꙋша́мъ на́шымъ. 
Канѡ́нъ прпⷣбнагѡ є҆ѵѳѵ́мїа, є҆гѡ́же краегране́сїе:  Ра́дꙋйсѧ, бжⷭ҇твеннаѧ мона́шествꙋющихъ сла́ва. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆з̾ рабо́ты є҆гѵ́петскїѧ, ꙗ҆́кѡ просла́висѧ. 
Ра́дꙋйсѧ, и҆сто́чниче, точа́щїй стрꙋю̀ ѻ҆би́льнꙋю,  ѿ неѧ́же почерпа́емъ цѣле́бъ бл҃года́ть, прегрѣше́нїй  и҆збавлѧ́емсѧ, любо́вїю приходѧ́щїи къ тебѣ̀,  приснопа́мѧтне. 
Ст҃ы́ню прїе́мъ ѿ хрⷭ҇та̀ бг҃а ѿ оу҆тро́бы,  сла́вне, и҆ ꙗ҆ви́лсѧ є҆сѝ и҆збра́нный сосꙋ́дъ, дꙋхо́внꙋю  благода́ть всю̀ прїе́мый. 
Да жи́зни прича́стникъ нетлѣ́нныѧ ꙗ҆ви́шисѧ,  привре́мєннаѧ, ѻ҆́ч҃е мꙋ́дре, пренебре́глъ є҆сѝ, и҆ къ  бг҃ꙋ преше́дъ, непреста́ннѡ мо́лиши, спасти́сѧ всѣ̑мъ  на́мъ. 
Бг҃оро́диченъ: 
Словесє́мъ премꙋ̑дрымъ твои́хъ оу҆сте́нъ  послѣ́дꙋюще, ра́дꙋющесѧ, пренепоро́чнаѧ, тѧ̀ оу҆блажа́емъ,  бы́вшꙋю на́мъ винꙋ̀ неизрече́ннагѡ бл҃же́нства. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  мо́й, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Всесвѣ́тлый, бг҃омꙋ́дре, показа́лсѧ є҆сѝ сто́лпъ,  пꙋтево́ждствꙋѧ чи́ны мона́хѡвъ, ѻ҆́блакъ же ѡ҆сѣнѧ́ющъ (с.  21) жре́бїй бж҃їй, и҆ ли́ца неви́димыхъ вра̑гъ помрача́ющъ,  бл҃года́тїю всѣ́хъ цр҃ѧ̀. 
Стои́ши предъ лице́мъ твоегѡ̀ влⷣки, неѡсла́бнымъ  манове́нїемъ, молѧ́сѧ и҆зба́витисѧ ста́дꙋ твоемꙋ̀ ѿ  рабо́ты тмы̀, преподо́бне, и҆ мꙋчи́тельства страсте́й:  твои́хъ бо моли́твъ послꙋ́шаетъ бг҃ъ. 
Пло́ти твоеѧ̀ двиза̑нїѧ оу҆мертви́въ крѣ́пкимъ  поще́нїемъ, бг҃оглаго́льниче, бы́лъ є҆сѝ ѻ҆би́телище  влⷣчне: є҆го́же оу҆молѝ, и҆зба́витисѧ скорбе́й и҆  страсте́й смꙋще́нїѧ, къ тебѣ̀ прибѣга́ющымъ. 
Бг҃оро́диченъ: 
Сви́токъ тѧ̀ прови́дѣ и҆са́їа, въ не́мже пло́тски  сло́во зна́менасѧ, раздра́въ рꙋкописа́нїе первозда́ннагѡ,  є҆́же престꙋпле́нїемъ подписа̀, и҆ подадѐ ѡ҆ставле́нїе  рабо́ты на́мъ. 
Сѣда́ленъ, гла́съ и҃. Подо́бенъ: Премꙋ́дрости: 
Ѿре́ксѧ пло́ти хрⷭ҇та̀ ра́ди, и҆ дꙋхо́вный  ꙗ҆ви́всѧ лю́демъ води́тель, оу҆слы́шалъ є҆сѝ словеса̀  бжⷭ҇твенныхъ та́йныхъ оу҆че́нїй. мона́хѡвъ же ꙗ҆ви́лсѧ  є҆сѝ пра́вило пра́вости, и҆ стра̑сти всѧ̑ крѣ́пкѡ  попра́лъ є҆сѝ. тѣ́мъ и҆ де́мѡнскаѧ кова̑рства до конца̀  и҆згꙋби́лъ є҆сѝ, ко хрⷭ҇тꙋ̀ зрѧ̀ всегда̀, бг҃оно́се  є҆ѵѳѵ́мїе. є҆го́же молѝ, грѣхѡ́въ ѡ҆ставле́нїе пода́ти  чествꙋ́ющымъ любо́вїю свѧтꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Сл҃нца ѻ҆́блаче разꙋ́мнагѡ, бжⷭ҇твеннагѡ свѣ́та  свѣти́льниче златокова́нный, нескве́рнаѧ, небла́знаѧ,  всенепоро́чнаѧ влⷣчце, ѡ҆мраче́ннꙋю дꙋ́шꙋ мою̀  ѡ҆слѣпле́нїемъ страсте́й, безстра́стїѧ заре́ю просвѣтѝ,  молю́сѧ: и҆ ѡ҆скверне́нное мѝ се́рдце ѡ҆мы́й пото́ки  оу҆миле́нїѧ, покаѧ́нїѧ же слеза́ми: и҆ ѿ тимѣ́нїѧ мѧ̀  ѡ҆чи́сти дѣ́лъ мои́хъ, да любо́вїю зовꙋ́ ти: бцⷣе  приснодв҃о, молѝ хрⷭ҇та̀ бг҃а, прегрѣше́нїй ѡ҆ставле́нїе  пода́ти мѝ. тебе́ бо и҆мѣ́ю наде́ждꙋ ра́бъ тво́й. (с. 22) 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго. тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Жела́нїемъ бжⷭ҇твеннымъ распали́всѧ, разгрѣ́ѧвъ  твоѐ се́рдце, жела̑ннаѧ пости́глъ є҆сѝ до конца̀,  бг҃омꙋ́дре ѻ҆́ч҃е, ѡ҆ста́вивъ землены́хъ пристра́стїе,  є҆диносе́льникъ вы́шнихъ бы́лъ є҆сѝ слꙋжи́телей. 
Ласка̑нїѧ све́рстникѡвъ, прпⷣбне, попра́лъ є҆сѝ  всеѻбра́знѡ: вни́де бо раче́нїе содѣ́телѧ въ тѧ̀,  бг҃омꙋ́дре, те́плѣ, и҆ до́льнихъ мра̑чнаѧ жела̑нїѧ до  конца̀ ѿри́нꙋлъ є҆сѝ. 
На па́жить чи́стꙋ возгна́въ воздержа́нїѧ ста́до  твоѐ, ѻ҆́ч҃е, ко и҆сто́чникꙋ приве́лъ є҆сѝ немꙋ́тномꙋ  безстра́стїѧ, разꙋ̑мныѧ ѕвѣ́ри побѣжда́ѧ, є҆́же ны́нѣ  моли́твами твои́ми спаса́й. 
Бг҃оро́диченъ: 
Сѐ тѧ̀ ро́ди сла́вѧтъ родѡ́въ, ꙗ҆́коже прорекла̀  є҆сѝ, ѻ҆трокови́це: созда́телѧ бо была̀ є҆сѝ пала́та,  и҆ бжⷭ҇твенный хра́мъ, въ не́мже всели́сѧ высоча́йшїй,  пло́тїю ѡ҆бло́жсѧ, да спасе́тъ на́съ. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Ве́сь бг҃ꙋ прилѣжѧ̀, ѻ҆́ч҃е, въ пꙋсты́нѧхъ мра́зъ  зи́мный терпѣ́лъ є҆сѝ до́блественнѡ, и҆ лѣ́тнїй носѧ̀  ва́ръ: и҆ бы́лъ є҆сѝ до́мъ мꙋ́дрости бж҃їѧ,  добродѣ́тельнымъ сїѧ́нїемъ многоѻбра́знѡ оу҆краша́емь. 
Мꙋ́жески настꙋпи́лъ є҆сѝ на поще́нїе,  чревонеи́стовства ѕмі́ѧ не прїе́мь совѣ́тника, ѻ҆́ч҃е: но  а҆́лчбою и҆ моли́твами непреста́нными, и҆ чистото́ю  соедини́всѧ бг҃ꙋ, прича́стникъ бы́лъ є҆сѝ пи́щи  безсме́ртныѧ. (с. 23) 
Добродѣ́телей вше́дъ во ѻ҆́блакъ, скрижа̑ли  прїѧ́лъ є҆сѝ, бл҃же́нне, ꙗ҆́кѡ мѡѷсе́й бг҃оначерта̑нныѧ:  мона́шествꙋющихъ мно́жєства наꙋчи́лъ є҆сѝ, ѿ  веще́ственныхъ всѣ́хъ ѡ҆шаѧва́тисѧ, возводѧ̀ на го́рꙋ  бжⷭ҇твеннагѡ зна́нїѧ. 
Бг҃оро́диченъ: 
Ꙗ҆ви́сѧ, чⷭ҇таѧ, пра́ѻтцꙋ лѣ́ствица нб҃съ вы́шши,  и҆мꙋ́щи тве́рдое водрꙋже́нїе: и҆зъ тебє́ бо бг҃ъ вопло́щсѧ  показа́сѧ, и҆ совокꙋпѝ разстоѧ̑щаѧсѧ пре́жде. тѣ́мъ тѧ̀  бцⷣꙋ вѣ́рнїи сла́вимъ. 
Пѣ́снь ѕ҃. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ  и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю во  гла́сѣ хвале́нїѧ, и҆́стины же дꙋ́хомъ пожрꙋ̀ тебѣ̀. 
Пострека́емь влⷣчнею любо́вїю, ѡ҆ста́вилъ є҆сѝ  всѧ̑ дѡ́льнаѧ, и҆ томꙋ̀ послѣ́довалъ є҆сѝ, на ра́мо и҆́го  ле́гкое взе́мъ мꙋ́жески, благодꙋ́шїѧ тезоимени́те. 
Нака́занъ неизрече́нныхъ ра́зꙋмꙋ, блаже́нне,  наꙋчи́лъ є҆сѝ твоѐ ста́до нбⷭ҇наѧ разꙋмѣва́ти, и҆  страсте́й нашє́ствїѧ ѿгонѧ́ти твои́ми поꙋче́ньми. 
Житїѐ твоѐ равноа́гг҃льно, ѻ҆́ч҃е, бы́сть,  дерзнове́нїе тебѣ̀ дадѐ держа́й всѧ̑ гдⷭ҇и, страсте́й  и҆зба́вити твоѐ ста́до. тѣ́мже хрⷭ҇та̀ ѡ҆ всѣ́хъ на́съ  оу҆молѝ. 
Бг҃оро́диченъ: 
Разꙋмѣ́въ твоѐ неизрече́нное, чⷭ҇таѧ, та́инство,  го́рꙋ присѣ́ннꙋю а҆ввакꙋ́мъ тѧ̀ провозвѣстѝ: и҆зъ тебє́  бо содѣ́тель за милосе́рдїе вопло́щсѧ, дрє́внѧѧ ѿѧ́тъ  и҆зречє́нїѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Волне́нїй мно́жество невла́жнѡ преходѧ̀, безплѡ́тныѧ  врагѝ стрꙋѧ́ми сле́зъ твои́хъ погрꙋзи́лъ є҆сѝ, бг҃омꙋ́дре  є҆ѵѳѵ́мїе прпⷣбне: тѣ́мъ и҆ чꙋде́съ да́ръ прїѧ́лъ є҆сѝ,  молѝ непреста́ннѡ ѡ҆ всѣ́хъ на́съ. (с. 24) 
І҆́косъ: 
Ѿве́рзи моѧ̑ оу҆стна̀, пребл҃же́нне,  бг҃опрїѧ́тными твои́ми моли́твами бг҃ꙋ предстоѧ̀, всесла́вне  є҆ѵѳѵ́мїе, да воспою̀ бжⷭ҇твенное твоѐ житїѐ, и҆  возглаго́лю досто́йнѡ добродѣ́тєли твоѧ̑, ꙗ҆̀же на землѝ  хрⷭ҇та̀ бг҃а ра́ди соверши́лъ є҆сѝ: сто́лпъ бо ꙗ҆ви́лсѧ  є҆сѝ и҆ пра́вило мона́хѡвъ свѣ́тло, равноа́гг҃льно  стѧжа́въ житїѐ, въ незаходи̑маѧ вои́стиннꙋ всели́лсѧ  є҆сѝ. молѝ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Кꙋпина̀ въ горѣ̀ ѻ҆гнеѡпа́льнаѧ, и҆ росоно́снаѧ  пе́щь халде́йскаѧ ꙗ҆́вѣ предписа́ тѧ, бг҃оневѣ́сто:  бжⷭ҇твенный бо невеще́ственный въ веще́ственнѣмъ чре́вѣ  ѻ҆́гнь неѡпа́льнѡ прїѧ́ла є҆сѝ. тѣ́мже и҆зъ тебє̀  ро́ждшемꙋсѧ пое́мъ: бл҃гослове́нъ є҆сѝ, бж҃е ѻ҆тє́цъ  на́шихъ. 
А҆враа́мскїй стѧжа́въ нра́въ, премꙋ́дре, ѿ землѝ  и҆зше́дъ ни́жнѧгѡ нова́града, пресе́льникъ бы́лъ є҆сѝ  сꙋ́ждалю: и҆ бг҃а оу҆зрѣ́лъ є҆сѝ, ѡ҆бѣщава́юща тѝ  возда́нїе бога́тно. тѣ́мъ веселѧ́сѧ оу҆се́рднѡ пѣ́лъ  є҆сѝ: бл҃гослове́нъ бг҃ъ ѻ҆тє́цъ на́шихъ. 
Распалѧ́емь дꙋ́хомъ, преподо́бне, кѡ́зни вра̑жїѧ  разори́лъ є҆сѝ, ѻ҆рꙋ́жїемъ ѡ҆гра́ждсѧ, на́съ ра́ди  пригво́ждшагѡсѧ на крⷭ҇тѣ̀. тѣ́мъ веселѧ́сѧ оу҆се́рднѡ  пѣ́лъ є҆сѝ: бл҃гослове́нъ бг҃ъ ѻ҆тє́цъ на́шихъ. 
Къ горѣ̀ моли̑твы пристꙋпи́лъ є҆сѝ, и҆ вше́дъ во  ѻ҆́блакъ дх҃а, бж҃їѧ за̑днѧѧ ви́дѣлъ є҆сѝ, и҆ сла́вꙋ  прїе́мь разсꙋжде́нїѧ, бы́лъ є҆сѝ, ѻ҆́ч҃е, сто́лпъ  непоколе́бленъ: тѣ́мъ прилѣ́жнѡ молѝ, и҆зба́витисѧ  и҆скꙋше́нїѧ вра́жїѧ пою́щымъ тѧ̀. 
Бг҃оро́диченъ: 
Зако́на и҆спо́лнителѧ чревоноси́ла є҆сѝ, пре́жде  вѣ̑къ сꙋ́ща гдⷭ҇а всѧ́ческихъ сн҃а, премꙋ́дрость же и҆  си́лꙋ, напослѣ́докъ, пречⷭ҇таѧ, па́че є҆стества̀ на  ѡ҆бновле́нїе (с. 25) земны̑мъ. тѣ́мъ благоче́стнѡ, чⷭ҇таѧ,  и҆зъ тебє̀ ро́ждшемꙋсѧ зове́мъ: бл҃гослове́нъ бг҃ъ  ѻ҆тє́цъ на́шихъ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Сле́зными твои́ми течє́нїи ѻ҆гнепа̑льныѧ стра̑сти  поже́глъ є҆сѝ: гее́нскагѡ пла́мене стра́хъ ѿгна́лъ  є҆сѝ, ѻ҆́ч҃е мꙋ́дре, соверше́нною любо́вїю созда́телѧ  своегѡ̀ примѣси́всѧ стра́хомъ во всѧ̑ вѣ́ки. 
Ꙗ҆́коже є҆нѡ́хъ къ бг҃ꙋ преста́вивсѧ, ѿ негѡ̀  прїѧ́тъ бы́лъ є҆сѝ, ѻ҆́ч҃е, и҆ съ вы́шними ликостоѧ̑нїи  водворѧ́ешисѧ, и҆ пое́ши: всѧ̑ дѣла̀ гдⷭ҇нѧ, гдⷭ҇а по́йте,  и҆ превозноси́те во всѧ̑ вѣ́ки. 
Ны́нѣ нетлѣ́нныхъ дарѡ́въ наслажда́ѧсѧ, и҆  трисо́лнечныѧ свѣ́тлости и҆сполнѧ́ѧсѧ, бл҃же́нне, пѣвцы̀  твоѧ̑ страсте́й тмы̀ моли́твами твои́ми и҆зба́ви: да  досто́йнѡ хрⷭ҇та̀ славосло́вимъ. 
Бг҃оро́диченъ: 
Клѧ́твꙋ разрꙋши́ла є҆сѝ дре́внюю, пречⷭ҇таѧ,  земны́хъ, неизрече́ннымъ сло́вомъ бг҃а заче́нши, воплоще́нна  и҆зъ тебє̀ за милосе́рдїе, пренепоро́чнаѧ влⷣчце: є҆го́же  превозно́симъ во вѣ́ки. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Просвѣще́нъ добро́тою по́стническою, ѻ҆́ч҃е, и҆  ѡ҆дѣ́ѧнъ ри́зою нетлѣ́нїѧ, є҆ѵѳѵ́мїе, и҆ вѣнце́мъ  дарѡ́въ оу҆кра́шенъ, влⷣцѣ всѣ́хъ предстои́ши ра́дꙋѧсѧ. 
Въ пребыва̑лища присноживꙋ̑щаѧ всели́лсѧ є҆сѝ,  бл҃же́нне, и҆дѣ́же а҆пⷭ҇лѡвъ собо́ръ и҆ мно́жество  мꙋ́чєникъ, (с. 26) преподо́бныхъ собра́нїе, прⷪ҇ро́кѡвъ  ликова̑нїѧ, воздаѧ̑нїѧ болѣ́зней ѿ бг҃а прїи́мъ  досто́йнѡ, бг҃омꙋ́дре достосла́вне. 
Всесвѣ́телъ, бг҃оглаго́льниче, бы́лъ є҆сѝ,  зарѧ́ми свѣ́та трисо́лнечнагѡ свѣ́тлѡ ѡ҆зарѧ́емь,  и҆спросѝ прегрѣше́нїй разрѣше́нїе и҆ лю́тыхъ  и҆збавле́нїе, и҆ ѕлы́хъ ѿчꙋжде́нїе, всѣ̑мъ любо́вїю къ  тебѣ̀ притека́ющымъ. 
Бг҃оро́диченъ: 
Воплоти́всѧ неизрече́ннѡ влⷣка всѣ́хъ и҆зъ тебє̀,  бг҃ороди́тельнице марі́е, соверше́нъ бы́сть чл҃вѣ́къ,  поро́ждсѧ: ꙗ҆́кѡ пре́жде ржⷭ҇тва̀ дв҃ꙋ сохрани́ тѧ чи́стꙋ.  є҆го́же молѝ спастѝ ѿ бѣ́дъ дꙋ́шы на́шѧ. 
Свѣти́ленъ. Подо́бенъ: Жєны̀ оу҆слы́шите: 
Мїрска́гѡ ѕлостра́стїѧ, ꙗ҆́кѡ трꙋ́дна и҆збѣ́глъ  є҆сѝ, и҆ воздержа́нїемъ пло́ть оу҆вѧди́лъ є҆сѝ,  ѡ҆бнови́лъ же є҆сѝ дꙋше́внꙋю крѣ́пость, прпⷣбне, и҆  сла́вою ѡ҆богати́лсѧ є҆сѝ нбⷭ҇ною, приснопа́мѧтне: тѣ́мъ  молѧ́сѧ не преста́й ѡ҆ на́съ ко гдⷭ҇ꙋ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆жа́сное твоѐ предста́тельство, марі́е  бг҃оꙋкраше́ннаѧ, и҆ стра́шнаѧ твоѧ̀ сла́ва по все́й землѝ:  ѡ҆ тебѣ̀ всѝ ны́нѣ хва́лимсѧ, тѧ̀ хода́таицꙋ и҆мꙋ́ще къ  сн҃ꙋ и҆ созда́телю твоемꙋ̀: неꙋсы́пною твое́ю моли́твою да  спасе́мсѧ всѝ. 
На хвали́техъ стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Трꙋды̀ по́стническими твою̀ дꙋ́шꙋ воѡрꙋжи́въ, ꙳  плотска̑ѧ оу҆вѧди́лъ є҆сѝ, прпⷣбне, мꙋдрова̑нїѧ, ꙳ и҆  оу҆́мъ сла́вне, содѣ́лалъ є҆сѝ бжⷭ҇твенныѧ трⷪ҇цы  жили́ще, ꙳ и҆ возвы́силсѧ є҆сѝ, и҆дѣ́же мч҃никѡвъ  вѡ́инства, ꙳ и҆ добро́та недомы́сленнаѧ, ꙳ прⷪ҇ро́кѡвъ  ликова̑нїѧ, ꙳ прпⷣбныхъ собра̑нїѧ, пра́ведныхъ ра́дованїе.  ꙳ съ ни́миже ны́нѣ ра́дꙋешисѧ, въ сла́вѣ предстоѧ̀  хрⷭ҇тꙋ̀, ꙳ со дерзнове́нїемъ моли́сѧ ѡ҆ дꙋша́хъ на́шихъ. (с.  27) 
Бл҃гости навы́къ трезвѧ́сѧ, ꙳ ѿ ю҆́ности  бо́дрствꙋѧ во всѣ́хъ благо́ю со́вѣстїю, ꙳ оу҆мо́мъ  преѡчище́ннымъ и҆ дꙋше́ю, ꙳ прпⷣбне є҆ѵѳѵ́мїе, ꙳ нбⷭ҇ныхъ  чинѡ́въ сїѧ́нїѧ оу҆ви́дѣти сподо́билсѧ є҆сѝ. ꙳ съ  ни́миже ны́нѣ ра́дꙋешисѧ, ꙳ во сла́вѣ предстоѧ̀ хрⷭ҇тꙋ̀, ꙳  со дерзнове́нїемъ моли́сѧ ꙳ ѡ҆ дꙋша́хъ на́шихъ. 
Пресвѣ́тлое житїѐ твоѐ, ꙳ прпⷣбне є҆ѵѳѵ́мїе, ꙳  а҆́гг҃лы оу҆дивѝ, ꙳ и҆ де́мѡнскаѧ шата̑нїѧ ꙗ҆́вѣ  оу҆страшѝ, ꙳ вѣ́рныхъ же собра̑нїѧ свѣ́тлѡ оу҆красѝ, ꙳  къ нбⷭ҇номꙋ хрⷭ҇то́вꙋ жили́щꙋ повелѣва́ѧ ше́ствовати  всегда̀. ꙳ є҆го́же молѝ, ꙳ ѿ тлѝ и҆ бѣ́дъ  и҆зба́витисѧ, ꙳ вѣ́рою творѧ́щымъ всечестнꙋ́ю па́мѧть  твою̀. 
Сла́ва, гла́съ и҃: 
Прїиди́те, празднолю́бцы, дꙋхо́вный ли́къ  совокꙋпи́вше, честно́е торжество̀ на́шегѡ застꙋ́пника  ра́достнѡ восхва́лимъ и҆ благода́рствєнныѧ пѣ̑сни  принесе́мъ, глаго́люще: ра́дꙋйсѧ, прпⷣбне є҆ѵѳѵ́мїе,  свѣти́льниче свѣ́тлый, и҆́же мі́ра концы̀ просвѣща́ѧ  чꙋдесы̀. ра́дꙋйсѧ, и҆́же тѣ́ло и҆знꙋри́въ, ꙗ҆́кѡ  вои́стиннꙋ во́инъ хрⷭ҇та̀ бг҃а, на стра̑сти вельмѝ  подвиза́лсѧ є҆сѝ въ жи́зни привре́меннѣй, вѣ́чныѧ ра́ди  блаже́нныѧ жи́зни. ра́дꙋйсѧ, похвало̀ мона́хѡвъ и҆  оу҆добре́нїе, и҆ сто́лпе неподви́жимый, скорбѧ́щихъ  бжⷭ҇твеннаѧ ра́досте, и҆ ѡ҆би̑димымъ те́плый побо́рниче. и҆  ны́нѣ, пребл҃же́нне є҆ѵѳѵ́мїе, не преста́й молѧ́сѧ хрⷭ҇тꙋ̀  бг҃ꙋ, ѡ҆ и҆̀же вѣ́рою и҆ любо́вїю творѧ́щихъ  приснора́достнꙋю и҆ всепра́зднственнꙋю па́мѧть твою̀. 
И҆ ны́нѣ, бг҃оро́диченъ, и҆лѝ пра́здника.  Славосло́вїе вели́кое. 
На лїтꙋргі́и, бл҃жє́нна ст҃а́гѡ, ѿ канѡ́на пѣ́снь  г҃-ѧ и҆ ѕ҃-ѧ. Прокі́менъ, гла́съ з҃: Честна̀ предъ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ гдⷭ҇еви  ѡ҆ всѣ́хъ: А҆пⷭ҇лъ къ гала́тѡмъ, зача́ло сг҃і.  А҆ллилꙋ́їа, гла́съ ѕ҃: Бл҃же́нъ мꙋ́жъ боѧ́йсѧ гдⷭ҇а:  Є҆ѵⷢ҇лїе лꙋкѝ, зача́ло к҃д. Прича́стенъ: Въ па́мѧть  вѣ́чнꙋю: 


(с. 28) 
Мѣ́сѧца тогѡ́же во в҃-й де́нь. 
Прпⷣбнагѡ ѻ҆ц҃а̀ на́шегѡ и҆ чꙋдотво́рца ті́та. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Ті́те бг҃омꙋ́дре ѻ҆́ч҃е на́шъ, ꙳ тво́й носѧ̀  крⷭ҇тъ, ꙳ хрⷭ҇тꙋ̀ послѣ́довалъ є҆сѝ, ꙳ и҆ стра̑сти всѧ̑  дꙋшѝ покори́лъ є҆сѝ. ꙳ ѿѻнꙋ́дꙋже бл҃года́ть свы́ше  прїѧ́лъ є҆сѝ, ꙳ врачева́ти стра̑сти ꙳ притека́ющихъ къ  тебѣ̀, ꙳ оу҆тиша́ти недꙋ́ги, и҆ ѿгонѧ́ти дꙋ́хи. ꙳ тѣ́мъ  твою̀ па́мѧть пра́зднꙋемъ и҆ блажи́мъ. 
Ті́те всебл҃же́нне ѻ҆́ч҃е на́шъ, ꙳ по́стническими  пребыва̑нїи сщ҃енноѡчища́емь, ꙳ и҆ оу҆́мъ прича̑стїи  бжⷭ҇твенными просвѣща́ѧ, ꙳ свѧще́нства ма́сть всест҃ꙋ́ю, ꙳  ма́нїемъ бжⷭ҇твеннагѡ дх҃а, ꙳ вои́стиннꙋ прїѧ́тъ, ꙳  послꙋжи́лъ є҆сѝ до́блѣ на землѝ ꙳ бг҃ꙋ и҆ зижди́телю  твоемꙋ̀, ꙳ ꙗ҆́коже а҆́гг҃лъ. 
Прпⷣбне ті́те бг҃одꙋхнове́нне, ꙳ правосла́вїѧ  свѣ́томъ ꙳ дꙋ́шꙋ ѡ҆сїѧ́въ, ꙳ те́мнꙋю є҆́реси мглꙋ̀  оу҆ма́лилъ є҆сѝ, ꙳ и҆ возсїѧ́въ ꙗ҆́кѡ свѣтлѣ́йшаѧ  ѕвѣзда̀, ꙳ просвѣща́еши мі́ра концы̀ ꙳ чꙋдодѣ́йствы  твои́ми лꙋчено́сными всегда̀. ꙳ тѣ́мъ твою̀ па́мѧть ꙳  пра́зднꙋемъ торжествꙋ́юще. 
Сла́ва, и҆ ны́нѣ, бг҃оро́диченъ: 
Помышлє́нїѧ нечи̑ста, ꙳ и҆ оу҆стна̀ льсти̑ва, ꙳  дѣла́ же моѧ̑ всѧ̑ ѡ҆сквернє́на, ꙳ и҆ что̀ сотворю̀; ꙳  ка́кѡ оу҆срѧ́щꙋ сꙋдїю̀; ꙳ влⷣчце дв҃о, ꙳ молѝ сн҃а  твоего̀ и҆ зижди́телѧ, и҆ гдⷭ҇а, ꙳ ꙗ҆́кѡ да въ покаѧ́нїи  прїи́метъ дꙋ́хъ мо́й, ꙳ ꙗ҆́кѡ є҆ди́нъ бл҃гоꙋтро́бенъ. 
Крⷭ҇тобг҃оро́диченъ: 
Ю҆́ница нескве́рнаѧ ꙳ ю҆нца̀ ви́дѧщи на дре́вѣ ꙳  пригвожда́ема во́лею, ꙳ рыда́ющи жа́лостнѣ, ꙳ оу҆вы̀  мнѣ̀, (с. 29) вопїѧ́ше, ꙳ люби́мѣйшее ча́до: ꙳ что̀ тѝ  со́нмъ воздадѐ безбл҃года́тный є҆вре́йскїй, ꙳ хотѧ́ мѧ  ѡ҆безча́дствовати ꙳ ѿ тебє̀, вселюбе́зне; 
Канѡ́нъ, є҆гѡ́же краегране́сїе: 
Мона́шествꙋющихъ сто́лпъ да пое́тсѧ ті́тъ: 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Всего́ мѧ страстьмѝ плотски́ми лю́тѣ оу҆глѣ́бша,  и҆ и҆стлѣ́вша сластьмѝ, сокро́вище сы́й безстра́стїѧ,  ті́те, моли́твами твои́ми спасѝ. 
Бжⷭ҇твенное дх҃а и҆збра́нїе бг҃ꙋ прине́слсѧ є҆сѝ  ѿ пеле́нъ ма́тернихъ, и҆ неискꙋсомꙋ́жныѧ бцⷣы таи́нникъ  и҆ слꙋжи́тель бы́лъ є҆сѝ. 
Ꙗ҆́кѡ воздержа́нїѧ сла́дость сса́въ, ѿри́нꙋлъ  є҆сѝ го́ресть страсте́й: ѿѻнꙋ́дꙋже па́че ме́да и҆  со́та, ѻ҆́ч҃е, наслажда́еши дꙋ́шы на́шѧ. 
Но́ваго ꙗ҆́кѡ па́ѵлова тѧ̀ оу҆ченика̀, ті́те,  восхвалѧ́емъ: ѻ҆́нагѡ бо ревни́тель подвигѡ́въ показа́лсѧ  є҆сѝ, бг҃облаже́нне, и҆ съ ни́мъ вѣнцы̀ воспрїѧ́лъ  є҆сѝ. 
Бг҃оро́диченъ: 
Сло́во безма́терне и҆зъ ѻ҆ц҃а̀, без̾ѻ́тчее сїѐ  въ послѣ̑днѧѧ бг҃омꙋ́жнѡ родила̀ є҆сѝ, є҆ди́на  бг҃ома́ти, ꙗ҆́кѡ превы́шши всеѧ̀ тва́ри. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Мѵ́ро ѡ҆свѧще́нїѧ ѿ по́стническихъ, прпⷣбне,  а҆рѡма̑тъ весьма̀ сложи́лсѧ є҆сѝ, въ воню̀ бл҃гоꙋха́нїѧ  бг҃ꙋ. 
Ѻ҆рꙋ́жїе воздержа́нїе и҆ щи́тъ моли́твꙋ, прпⷣбне,  и҆мѣ́ѧ при́снѡ, нача̑ла тмы̀ ѡ҆бличи́въ, посрами́лъ є҆сѝ.  (с. 30) 
Въ зако́нѣхъ поще́нїѧ поꙋча́ѧсѧ, стра̑сти  погрꙋзи́лъ є҆сѝ, ꙗ҆́коже дрꙋгі̑ѧ фараѡни̑ты, пото́комъ  сле́зъ твои́хъ. 
Бг҃оро́диченъ: 
Ми́лостива бы́ти мнѣ̀, молю̀ при́снѡ, влⷣчце,  твои́ми моли́твами, и҆зъ тебє̀ рожде́ннаго въ де́нь  сꙋ́дный. 
Сѣда́ленъ, гла́съ а҃. Подо́бенъ: Ли́къ  а҆́гг҃льскїй: 
Пости́всѧ на землѝ, ꙗ҆́кѡ безпло́тенъ, ті́те,  оу҆мори́лъ є҆сѝ врага̀ и҆ низложи́лъ є҆сѝ вкꙋ́пѣ  собо́ръ є҆ресе́й правосла́вными твои́ми оу҆чє́нїи.  тѣ́мже дне́сь всесвѧтꙋ́ю твою̀ па́мѧть пра́зднꙋюще,  ра́достнѡ воспѣва́емъ тебѐ возвели́чившаго. 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами, пода́ти ѡ҆ставле́нїе  грѣхѡ́въ на́шихъ всѣ́хъ, и҆ и҆справле́нїе житїѧ̀ вѣ́рою  и҆ любо́вїю при́снѡ тѧ̀ сла́вѧщымъ. 
Крⷭ҇тобг҃оро́диченъ: 
Нескве́рнаѧ а҆́гница, а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше, мт҃рски  восклица́ющи: ка́кѡ претерплю̀ твоѐ, є҆́же па́че сло́ва,  сн҃е мо́й, сни́тїе, и҆ вѡ́льныѧ стрⷭ҇ти, бж҃е пребл҃гі́й; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Гное́нїе, бл҃же́нне, грѣхо́вное всѐ ѡ҆плева́лъ  є҆сѝ и҆ стрѣло́ю воздержа́нїѧ дє́мѡнскїѧ полкѝ  оу҆ѧзви́лъ є҆сѝ. 
Чистоты̀ жела́нїемъ дꙋ́шꙋ оу҆ѧзви́въ, те́плѣ  послѣ́довалъ є҆сѝ хрⷭ҇тꙋ̀ и҆ вше́лъ є҆сѝ въ черто́гъ  сла́вы, всебл҃же́нне. 
Ꙗ҆́кѡ цвѣтни́къ бл҃гоꙋха́ннѣйшїй и҆  добродѣ́телей ра́й ѡ҆дꙋшевле́нъ, воздержа́нїемъ процвѣ́лъ  є҆сѝ, и҆́мже всѧ̑ пита́еши чествꙋ́ющыѧ тѧ̀. 
Законополо́жника воздержа́нїѧ и҆ неле́стный  ѻ҆́бразъ (с. 31) кро́тости, ꙗ҆́кѡ мѡѷсе́а тѧ̀ и҆ дв҃да  вои́стиннꙋ стѧжа́вше всѝ, ѻ҆́ч҃е, оу҆блажа́емъ. 
Бг҃оро́диченъ: 
Херꙋві̑мъ превы́шшꙋ тѧ̀ и҆ серафі̑мъ, пое́мъ,  всенепоро́чнаѧ: є҆гѡ́же бо трепе́щꙋтъ всѧ́чєскаѧ, пло́тїю  влⷣкꙋ носи́ла є҆сѝ на ѡ҆б̾ѧ́тїихъ твои́хъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго; но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Оу҆гаси́въ всѧ̑ стра̑сти росо́ю по́двигѡвъ твои́хъ,  ті́те бл҃же́нне, бога́тнѡ вже́гъ ѻ҆гне́мъ любвѐ и҆ вѣ́ры  воздержа́нїѧ свѣти́льникъ, и҆ просвѣще́нїе безстра́стїѧ,  и҆ днѐ сы́нъ бы́лъ є҆сѝ. 
Вѣ́ры гро́здъ, бжⷭ҇твеннымъ воздѣ́ланїемъ,  ѻ҆́ч҃е, воспита́лъ є҆сѝ, и҆ въ точи̑ла вложи́лъ є҆сѝ,  и҆ и҆згне́лъ є҆сѝ болѣ́зньми воздержа́нїѧ, и҆ ча́шꙋ  и҆спо́лнивъ дꙋхо́внꙋю поще́нїѧ, весели́ши сердца̀ ста́да  твоегѡ̀. 
Претерпѣ́въ до́блественнѣ прило́ги и҆ ра̑ны  неви́димыхъ вра̑гъ, показа́лсѧ є҆сѝ сто́лпъ терпѣ́нїѧ,  оу҆твержда́ѧ ста́до твоѐ па́лицею бжⷭ҇твенною на  па́житѣхъ воздержа́нїѧ, и҆ на водѣ̀ воспита́ѧ, бл҃же́нне. 
Бг҃оро́диченъ: 
Ꙗ҆́кѡ приста́нище тѧ̀ всѝ, стѣ́нꙋ и҆  оу҆твержде́нїе, и҆ предста́тельницꙋ на́мъ, и҆ къ црⷭ҇твїю  непосты́дный вхо́дъ и҆мꙋ́ще, наде́жди на́шеѧ не ѿпа́сти,  мо́лимсѧ, мт҃рними твои́ми мольба́ми, всенепоро́чнаѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Разрꙋши́въ страсте́й мглꙋ̀ и҆ мра́чнꙋю тмꙋ̀, де́нь  восто́ка и҆ свѣ́тъ во стезѧ́хъ твои́хъ, возсїѧ́лъ є҆сѝ,  прпⷣбне, ѿ мно́гихъ пѡ́двигъ и҆ бѣ́дъ сꙋ́щихъ по  вѣ́рѣ. 
Весьма̀ и҆зстꙋпи́лъ є҆сѝ къ бг҃ꙋ жела́нїемъ (с.  32) воздержа́нїѧ, мі́ръ ѡ҆ста́вивъ и҆ мїродержа́телѧ  восхи́тилъ є҆сѝ, бг҃опрїѧ́тне, премі́рнагѡ црⷭ҇тва  наслажде́нїе. 
Собра́лъ є҆сѝ въ дꙋшѝ бжⷭ҇твенное бога́тство  дх҃а, непоро́чнꙋю моли́твꙋ, чистоты̀ цѣломꙋ́дрїе, бдѣ́нїе  спротѧже́нное, воздержа́нїѧ болѣ̑зни, и҆́миже до́мъ  позна́лсѧ є҆сѝ бг҃а. 
Ве́щи до́льнїѧ, мꙋ́дре, прете́клъ є҆сѝ хꙋ́дость,  невеще́ственною же моли́твою оу҆́мъ впери́лъ є҆сѝ, и҆  вы́шнѧгѡ прїѧ́тїѧ наслѣ́дникъ ꙗ҆ви́лсѧ є҆сѝ житїѧ̀  соверше́нствомъ. 
Бг҃оро́диченъ: 
Зачала̀ є҆сѝ вои́стиннꙋ бжⷭ҇твенное сло́во во  оу҆тро́бѣ твое́й, и҆ сїѐ преесте́ственнѡ, всенепоро́чнаѧ,  родила̀ є҆сѝ: є҆го́же моли́твами оу҆ми́лостиви, ѿ  бѣ́дъ всѧ̑ и҆зба́вити рабы̑ твоѧ̑. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Житїѧ̀ молвꙋ̀ ѡ҆ста́вилъ є҆сѝ, и҆ ти́хѡ всѐ  житїѐ твоѐ пожи́въ, мꙋ́дре, къ бг҃ꙋ преше́лъ є҆сѝ,  чꙋдоно́сне ѻ҆́ч҃е на́шъ ті́те прпⷣбне. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша  пою́ще: ѻ҆тцє́въ бж҃е, бл҃гослове́нъ є҆сѝ. 
Не ѡ҆скверни́всѧ грѣхмѝ, рѣка̀ воздержа́нїѧ,  ѻ҆́ч҃е, показа́лсѧ є҆сѝ на́мъ, стра̑сти потоплѧ́ѧ и҆  скве́рнꙋ ѡ҆чища́ѧ вопїю́щихъ вѣ́рнѡ: ѻ҆тє́цъ на́шихъ  бж҃е, бл҃гослове́нъ є҆сѝ. 
Ны́нѣ съ невеще́ственными ли́ки бесѣ́дꙋѧ,  бг҃облаже́нне, и҆ свѣ́тлости вы́шнѧгѡ гоще́нїѧ непреста́ннѡ  наслажда́ѧсѧ, оу҆ще́дри пою́щыѧ: ѻ҆тє́цъ на́шихъ бж҃е,  бл҃гослове́нъ є҆сѝ. 
Во и҆сповѣ́данїи вѣ́ры, ѻ҆́ч҃е, пре́былъ є҆сѝ  невра́щенъ, хрⷭ҇та́ бо воѡбража́ѧ пло́тїю, и҆ написꙋ́ѧ  покланѧ́ешисѧ, и҆ зове́ши: ѻ҆тє́цъ на́шихъ бж҃е,  бл҃гослове́нъ є҆сѝ. 
І҆и҃са влⷣки на тѣлесѝ, ѻ҆́ч҃е, носѧ̀ ꙗ҆́звы,  и҆ менѐ, оу҆ѧ́звеннаго стрѣло́ю велїа́ра, оу҆врачꙋ́й,  зовꙋ́ща: ѻ҆тє́цъ на́шихъ бж҃е, бл҃гослове́нъ є҆сѝ. (с.  33) 
Бг҃оро́диченъ: 
Па́че є҆стества̀ и҆ сло́ва влⷣкꙋ всѣ́хъ  чревоноси́ла є҆сѝ, и҆ пита́еши ѿ сосє́цъ твои́хъ,  всѣ̑мъ бл҃говре́меннꙋю оу҆готовлѧ́юща трапе́зꙋ. є҆го́же  прилѣ́жнѡ, чⷭ҇таѧ, ѡ҆ на́съ молѝ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Сто́лпъ тѧ̀ вдохнове́нъ, ꙗ҆́кѡ вои́стиннꙋ, и҆  ѻ҆́бразъ воздержа́нїѧ, ѻ҆́ч҃е, стѧжа́вше, всѝ твою̀  па́мѧть чествꙋ́емъ по до́лгꙋ. 
Ли́къ ра́дꙋетсѧ мона́шествꙋющихъ, и҆ ликꙋ́етъ  прпⷣбныхъ собо́ръ и҆ пра́ведныхъ: вѣне́цъ бо досто́йнѡ съ  си́ми прїѧ́лъ є҆сѝ. 
Оу҆кра́шенъ добродѣ́тельми, въ черто́зѣ  неизрече́нныѧ сла́вы восклони́лсѧ є҆сѝ, пѣ́снь воспѣва́ѧ  хрⷭ҇тꙋ̀ во вѣ́ки всѧ̑. 
Ѻ҆де́ждею свѧще́нною ѡ҆дѣ́ѧвсѧ, и҆ соверша́ѧ  жє́ртвы безкрѡ́вныѧ, же́ртва прине́слсѧ є҆сѝ бг҃ꙋ во  вѣ́ки. 
Бг҃оро́диченъ: 
Во оу҆тро́бѣ твое́й сꙋ́щаго пре́жде тебє̀  заче́нши, бг҃ома́ти чⷭ҇таѧ дв҃о, родила̀ є҆сѝ несказа́ннѡ  бг҃а и҆ цр҃ѧ̀. 
Пѣ́снь ѳ҃. І҆рмо́съ: 
Чи́стꙋю сла́внѡ почти́мъ, лю́дїе, бцⷣꙋ, ѻ҆́гнь  бжⷭ҇тва̀ прїи́мшꙋю во чре́вѣ неѡпа́льнѡ, пѣ́сньми  велича́емъ. 
Вра́чь недꙋ́гꙋющихъ во страсте́хъ ѿ бг҃а  показа́лсѧ є҆сѝ, потреби́тель же, бл҃же́нне, и҆  ѿгони́тель лꙋка́выхъ де́мѡнѡвъ: тѣ́мже тѧ̀ блажи́мъ. 
Зе́млю ꙗ҆́кѡ тлѣ́нїѧ жили́ще ѡ҆ста́вилъ є҆сѝ,  ѻ҆́ч҃е, и҆ въ зе́млю всели́лсѧ є҆сѝ кро́ткихъ, и҆ съ  ни́ми ра́дꙋешисѧ, бжⷭ҇твенныѧ наслажда́ѧсѧ сла́дости. 
Оу҆ста́въ непоро́ченъ вѣ́ры, и҆ воздержа́нїѧ  ѻ҆́бразъ и҆мꙋ́ще по́двиги твоѧ̑, непреста́ннѡ зижди́телѧ въ  пѣ́снехъ велича́емъ. (с. 34) 
Дне́сь де́нь пра́здничный, созыва́етъ бо ті́тъ  мона́шествꙋющихъ стада̀ на ликова́нїе дꙋхо́вное и҆  чрежде́нїе, и҆ пи́щꙋ нетлѣ́нныѧ жи́зни. 
Бг҃оро́диченъ: 
Въ тѧ̀ всели́выйсѧ, всенепоро́чнаѧ, роди́сѧ, и҆́же  пе́рвѣе родонача̑льнымъ ѕлонра́внѡ запе́нша,  человѣкоꙋбі́йцꙋ низложи́въ, и҆ всѧ̑ ны̀ спасѐ. 


Мѣ́сѧца тогѡ́же въ г҃-й де́нь. 
Прпⷣбнагѡ ѻ҆ц҃а̀ на́шегѡ нїки́ты и҆сповѣ́дника,  и҆гꙋ́мена ѻ҆би́тели мидїкі́йскїѧ. 
На Гдⷭ҇и, воззва́хъ, стїхи̑ры, гла́съ в҃.  Подо́бенъ: Є҆гда̀ ѿ дре́ва: 
Сло́вомъ оу҆правлѧ́ѧ дꙋ́шы, бжⷭ҇твенный строи́тель  показа́лсѧ є҆сѝ, тайново́ждь же вѣ́ренъ, сѣ́мена  спаси́тєльнаѧ влага́ѧ и҆ жнѧ̀ многого́бзенный пло́дъ,  бг҃оно́се: се́й влⷣцѣ твоемꙋ̀ прино́сиши, ра́дꙋѧсѧ,  є҆мꙋ́же ны́нѣ предстоѧ̀, бл҃же́нне, помѧнѝ ста́до твоѐ  сїѐ, при́снѡ чтꙋ́щее тѧ̀, бг҃одохнове́нне. 
Кро́токъ бы́въ и҆ про́стъ, правосла́вїѧ ре́вностїю  ꙗ҆ви́лсѧ є҆сѝ ра́тꙋѧ: вѣ́рою бо ꙗ҆́кѡ бронѧ́ми  ѡ҆бложе́нъ, и҆ ꙗ҆́кѡ копїе́мъ воздержа́нїемъ, нїки́то  бг҃омꙋ́дре, всѧ́кꙋю хꙋ́льнꙋю є҆́ресь ѡ҆бличи́лъ є҆сѝ,  бжⷭ҇твенный сп҃са ѻ҆́бразъ почита́ѧ, и҆ слꙋжѧ̀, бг҃оно́се,  оу҆ста́вѡмъ ѻ҆те́чєскимъ ꙗ҆́вѣ послѣ́дꙋѧ. 
Є҆гда̀ во и҆згна́нїихъ тѧ̀ го́рькихъ, и҆ въ  те́мнѣйшихъ мѣ́стѣхъ, те́мнѣйшїй мꙋчи́тель заключѝ  ѕвѣ́рскимъ сꙋровство́мъ, ра́йское селе́нїе во оу҆мѣ̀  ѡ҆бносѧ̀, ра́дꙋѧсѧ же дꙋ́хомъ, ѻ҆́ч҃е, претерпѣ́лъ є҆сѝ:  є҆гѡ́же ны́нѣ бл҃голѣ́пїе (с. 35) ви́дѣти вои́стиннꙋ  сподо́билсѧ є҆сѝ, бл҃же́нне, болѣ́зней воздаѧ̑нїѧ  прїе́млѧ. 
Сла́ва, и҆ ны́нѣ, бг҃оро́диченъ: 
Є҆ди́на невмѣсти́маго бг҃а нетѣсномѣ́стнѡ во  чре́вѣ носи́ла є҆сѝ, чл҃вѣ́ка бы́вша за бла́гость,  прест҃а́ѧ бг҃оневѣ́сто. тѣ́мже молю́ тѧ, оу҆тѣснѧ́ющихъ  мѧ̀ страсте́й и҆змѣнѝ, ꙗ҆́кѡ да тѣ́снꙋю и҆ пра́вꙋю  стезю̀ ше́ствовавъ, дости́гнꙋ ꙗ҆́же къ жи́зни, дв҃о,  водѧ́щꙋю. 
Крⷭ҇тобогоро́диченъ. Подо́бенъ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ человѣ́ка во́лею влеко́ма, пла́чꙋщи  глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀. что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀, ю҆́же  па́че оу҆ма̀ и҆ сло́ва, кра́йнюю бл҃гость, чл҃вѣколю́бче. 
Канѡ́нъ, є҆гѡ́же краегране́сїе, кромѣ̀  бг҃оро́дичнѡвъ: Твоѐ чествꙋ́ю всесвѣ́тлое житїѐ,  ѻ҆́ч҃е. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Свѣ́томъ бжⷭ҇твеннагѡ блиста́нїѧ, ѻ҆́ч҃е,  ѡ҆зарѧ́емь, твою̀ жи́знь бг҃ꙋ ѡ҆свѧти́лъ є҆сѝ, и҆здѣ́тска  и҆збра́въ дѣ́вства свѣтоно́снꙋю свѣ́тлость, є҆́юже  оу҆подо́билсѧ є҆сѝ безпло́тныхъ чистотѣ̀. 
Наста́вникомъ бжⷭ҇твеннымъ и҆ честны́мъ, дх҃омъ  пома́занъ бг҃ови́днымъ, мона́шествꙋющихъ ѻ҆́бразомъ чи́стѡ  бесѣ́довалъ є҆сѝ, и҆ пребы́лъ є҆сѝ многосвѣ́тлою  ѡ҆сїѧ́емь заре́ю, бг҃оно́се, житїѐ чистѣ́йшо стѧжа́въ. 
Оу҆крѣпи́всѧ си́лою крⷭ҇та̀, стра̑сти оу҆вѧди́лъ  є҆сѝ плотскі̑ѧ и҆ оу҆́мъ просвѣти́лъ є҆сѝ, ѽ нїки́то  всемꙋ́дре! (с. 36) прилѣжа́нїемъ оу҆че́нїй дꙋхо́вныхъ,  бжⷭ҇твеннагѡ зрѣ́нїѧ бога́тство неиждива́емо пло́дствовавъ. 
Цѣломꙋ́дрїемъ, бл҃же́нне, просвѣ́щсѧ и҆ чистото́ю,  ко свѧще́нномꙋ возведе́нъ бы́лъ є҆сѝ нача́льствꙋ:  свѧще́нства бо свѣтлѣ́йшею оу҆краси́лсѧ є҆сѝ ѻ҆де́ждею  бжⷭ҇твенныхъ та́инствъ, прпⷣбне, хода́тай познава́емь. 
Бг҃оро́диченъ: 
Превы́шши ꙗ҆ви́ласѧ є҆сѝ, чⷭ҇таѧ, всѧ́кїѧ  ви́димыѧ и҆ неви́димыѧ, приснодв҃о, тва́ри: зижди́телѧ бо  родила̀ є҆сѝ, ꙗ҆́кѡ бл҃говолѝ воплоти́тисѧ во  оу҆тро́бѣ твое́й. є҆го́же со дерзнове́нїемъ молѝ,  спастѝ пою́щыѧ тѧ̀. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ це́рковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Нбⷭ҇ное стѧжа́въ жи́тельство, прпⷣбне,  свѣтови́денъ и҆ свѣ́телъ бл҃гоче́стїѧ, ѽ нїки́то, бы́лъ  є҆сѝ свѣти́льникъ, мно́гими оу҆кра́шенъ дарова́ньми. 
Оу҆мертви́въ мꙋдрова̑нїѧ пло́ти твоеѧ̀, прпⷣбне,  добродѣ́телїю ѡ҆живи́лъ є҆сѝ бг҃омꙋ́дреннѡ дꙋшѝ  бжⷭ҇твенное, и҆ жи́зни нетлѣ́нныѧ сподо́билсѧ є҆сѝ. 
Ра́дꙋѧсѧ, препроводи́лъ є҆сѝ твоѐ житїѐ,  сла́вне, преиспещре́нъ добро́тами и҆ кра́сными богатѣ́ѧ  дарова́ньми, въ ни́хже оу҆тверди́сѧ се́рдце твоѐ. 
Возсїѧ́лъ є҆сѝ ꙗ҆́кѡ со́лнце мона́шествꙋющихъ  чинѡ́мъ, добродѣ́тельми оу҆краша́емь, ѽ нїки́то  бг҃омꙋ́дре прпⷣбне! тѣ́мъ тѧ̀ ра́дꙋющесѧ оу҆блажа́емъ. 
Бг҃оро́диченъ: 
Просвѣща́ющаго концы̀, прест҃а́ѧ, родила̀ є҆сѝ  пло́тїю несозда́ннаго, и҆ пре́жде всѣ́хъ ѻ҆ц҃ꙋ̀  собезнача́льнаго: тѣ́мже тѧ̀ бцⷣꙋ вѣ́рою чти́мъ. 
Сѣда́ленъ, гла́съ д҃. Подо́бенъ: Ско́рѡ предварѝ. 
Водвори́лсѧ є҆сѝ въ гора́хъ безмо́лвїѧ, мꙋ́дре,  (с. 37) воспита́лсѧ є҆сѝ во гра́дѣхъ воздержа́нїѧ  ꙗ҆́вѣ, возвы́сивсѧ ѻ҆бою́дꙋ, ѡ҆ста́вилъ є҆сѝ  долѣрє́тныѧ сла̑сти, жи́знь дости́глъ є҆сѝ нбⷭ҇нꙋю, во  ѻ҆би́тель всели́всѧ, въ не́йже мо́лиши ѡ҆ на́съ бг҃а. 
Сла́ва, и҆ ны́нѣ, бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла  є҆сѝ во́лею сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Кореносѣ́чецъ страсте́й, бг҃оно́се, показꙋ́емь,  дꙋшѝ чистото́ю бг҃обо́рныхъ и҆сто́ргнꙋлъ є҆сѝ всѧ́кꙋю  дꙋшегꙋ́бнꙋю пре́лесть, свѧщеннотаи́нниче прече́стне. 
Взе́мъ побѣ́ды, пребога́те, вѣне́цъ, въ се́лѣхъ  нбⷭ҇ныхъ ны́нѣ почива́еши, блаже́нне, стра̑сти ѿтрѧ́съ,  и҆ въ безстра́стїе, ѻ҆́ч҃е, ѡ҆дѣ́ѧвсѧ. 
Же́ртвꙋ ꙗ҆́кѡ непоро́чнꙋ, ѻ҆́ч҃е, житїѐ твоѐ  хрⷭ҇тꙋ̀ прине́слъ є҆сѝ, бжⷭ҇твенныѧ любвѐ и҆спо́лненъ и҆  по́стничества оу҆краша́емь добро́тою, преблаже́нне. 
Виті̑йства дꙋшетлѣ̑нныѧ, бг҃омꙋ́дре, є҆́реси  ꙗ҆́снѡ и҆з̾ѡбличи́лъ є҆сѝ, хрⷭ҇то́вꙋ чтꙋ́щъ бжⷭ҇твеннꙋю  і҆кѡ́нꙋ и҆ бг҃омт҃ре, и҆ ст҃ы́хъ всѣ́хъ, свѧще́ннѣйшїй. 
Бг҃оро́диченъ: 
Ꙗ҆́кѡ похвалꙋ̀, ꙗ҆́кѡ держа́вꙋ мі́ра и҆  оу҆твержде́нїе, ꙗ҆́кѡ (с. 38) приста́нище благоꙋти́шно,  ꙗ҆́кѡ весе́лїю вино́внꙋ тѧ̀, пречⷭ҇таѧ, сла́вимъ,  красѧ́щїисѧ всѝ въ сла́вѣ твое́й. 
Пѣ́снь є҃. І҆рмо́съ: 
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ, приведе́нїе и҆́мамы. 
Ꙗ҆́кѡ кро́токъ, въ землѝ кро́ткихъ всели́лсѧ  є҆сѝ, нїки́то мꙋ́дре, побо́рникъ бы́въ по и҆́стинѣ,  всеприснопа́мѧтне, и҆ и҆сповѣ́данїѧ вѣнце́мъ свѣ́тлѡ  оу҆краша́емь. 
Къ бжⷭ҇твенномꙋ свѣ́тꙋ ны́нѣ преста́вилсѧ є҆сѝ,  прпⷣбне, свѣ́та бы́въ сы́нъ возлю́бленъ, въ ра́дости и҆  красотѣ̀ съ ли́ки а҆́гг҃льскими ра́достнѡ веселѧ́сѧ. 
Неизрече́нныѧ сла́дости ра́йскїѧ бы́лъ є҆сѝ ны́нѣ  прича́стникъ: приста́нище бо всеблагоꙋти́шное  ѡ҆бꙋрева́ємымъ показа́лсѧ є҆сѝ, и҆ а҆́лчꙋщымъ, бл҃же́нне,  препита́тель бы́лъ є҆сѝ. 
Бг҃оро́диченъ: 
Глаго́лы твоѧ̑ помина́юще, ны́нѣ тѧ̀ оу҆блажа́емъ:  тобо́ю, пренепоро́чнаѧ, блаже́нство несказа́нное и҆ жи́знь  нестарѣ́емꙋю и҆́стиннѡ воспрїѧ́хомъ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Бл҃же́нныхъ наде́ждъ полꙋчи́лъ є҆сѝ, ѻ҆́ч҃е  всеблаже́нне, бл҃же́нства влⷣчнѧ бы́въ наслѣ́дникъ, и҆  бжⷭ҇твеннагѡ ѡ҆сїѧ́нїѧ. 
Свѣтонѡ́сныѧ свѣщы̀ и҆мѣ́ѧ сꙋгꙋ̑бы,  и҆сповѣ́данїѧ твоегѡ̀ и҆ по́стничества, въ нб҃са̀  вмѣсти́лсѧ є҆сѝ, бг҃оно́се нїки́то пребога́те. 
Наслажда́ѧсѧ безконе́чныѧ и҆ бжⷭ҇твенныѧ сла́дости,  въ нбⷭ҇ныхъ ны́нѣ, ѻ҆́ч҃е, ски́нїихъ, ѡ҆ на́съ молѝ  всѣ́хъ влⷣкꙋ и҆ гдⷭ҇а. 
Бг҃оро́диченъ: 
Ны́нѣ къ тебѣ̀ прибѣга́ю, пречⷭ҇таѧ, спаси́ мѧ  (с. 39) мольба́ми твои́ми, и҆ соблюдѝ: є҆ли̑ка бо хо́щеши,  мо́жеши, ꙗ҆́кѡ мт҃и всемогꙋ́щагѡ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Нбⷭ҇ный оу҆́мъ и҆ житїѐ стѧжа́въ, сїѧ́еши ꙗ҆́снѡ,  ꙗ҆́коже со́лнце свѣ́тлостїю дѣ́лъ, просвѣща́еши сꙋ́щыѧ  во тмѣ̀ жите́йстѣй, ѻ҆́ч҃е нїки́то, и҆ приводѧ̀ всѣ́хъ  къ бг҃ꙋ, молѝ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й  бл҃гослове́нъ и҆ препросла́вленъ. 
Твоѧ̀ кро́тость вельмѝ въ пе́рсть смирѝ мꙋчи́телѧ  сꙋровство̀, ча́стыми мольба́ми сего̀ оу҆мори́вши: вѣ́сть  бо во́лю твори́ти боѧ́щихсѧ є҆гѡ̀ гдⷭ҇ь. 
Гро́мъ догма́тѡвъ твои́хъ, и҆ свѣтоно́снаѧ мо́лнїѧ  житїѧ̀ твоегѡ̀ мі́ръ оу҆ѧснѝ, вѣ̑рныѧ ѡ҆зарѧ́ющи  бг҃овѣща́нными сїѧ́ньми, словесы́ же и҆ дѣѧ̑нїи свѣ́тлѡ,  свѧщеннотаи́нниче бг҃облаже́нне. 
Крѣ́постїю вжилѧ́емь оу҆тѣ́шителѧ, де́мѡнскихъ  полкѡ́въ и҆ сѣ́тей є҆реті́ческихъ, бг҃омꙋ́дре, и҆збѣжа́лъ  є҆сѝ: и҆ къ нбⷭ҇нѣй высотѣ̀ возше́лъ є҆сѝ, съ ли́ки  безпло́тныхъ ны́нѣ водворѧ́ѧсѧ. 
Бг҃оро́диченъ: 
Хра́мъ была̀ є҆сѝ свѧще́нъ всѧ̑ хотѣ́нїемъ, дв҃о,  созда́вшагѡ: того́ бо вмѣсти́ла є҆сѝ всѣ́ми  невмѣсти́маго, мі́ръ ѡ҆бновлѧ́юща. тѣ́мже тѧ̀ бцⷣꙋ  проповѣ́дꙋемъ. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Всѧ́ко превозше́дъ чꙋ́вство, треблаже́нне,  мы́сленномꙋ ны́нѣ прибли́жилсѧ є҆сѝ свѣ́тꙋ, всече́стне,  бг҃овидѣ́нїѧ (с. 40) сподоблѧ́емь и҆ просвѣще́нїѧ  и҆сполнѧ́емь, зовы́й: благослови́те, всѧ̑ дѣла̀ гдⷭ҇нѧ,  гдⷭ҇а. 
Ме́ртвостїю страсте́й ꙗ҆́вѣ ѡ҆блече́нъ, къ  живоно́сномꙋ и҆зше́лъ є҆сѝ ликова́нїю, всебл҃же́нне,  благоче́стїемъ разжиза́емь, и҆ добродѣ́тельми ѡ҆сїѧ́емь,  зовы́й: превозноси́те, всѧ̑ дѣла̀ гдⷭ҇нѧ, гдⷭ҇а. 
Всѧ́кꙋ добродѣ́тель, бг҃омꙋ́дре, ѿ младе́нства  и҆звы́къ, при кончи́нѣ пѡ́двигъ твои́хъ вѣнце́мъ  оу҆краша́емь, бл҃года́тнымъ показа́лсѧ є҆сѝ, и҆ по́честь  прїѧ́лъ є҆сѝ, поѧ̀: превозноси́те, всѧ̑ дѣла̀ гдⷭ҇нѧ,  гдⷭ҇а. 
Свы́ше на́съ ны́нѣ назира́еши, ѻ҆́ч҃е, твоемꙋ̀  влⷣцѣ предстоѧ̀, побѣ́ды тезоимени́те, дерзнове́нїе  мно́го и҆мѣ́ѧ, и҆ дꙋше́внагѡ просѧ̀, сла́вне, спасе́нїѧ,  свѧщенноѧвле́нне, ста́дꙋ твоемꙋ̀. 
Бг҃оро́диченъ: 
Ты̀ ѻ҆ц҃ꙋ̀ неразлꙋ́чнаго, въ ложесна́хъ бг҃омꙋ́жнѡ  пожи́вша, безсѣ́меннѡ зачала̀ є҆сѝ, и҆ несказа́ннѡ  родила̀ є҆сѝ, бг҃ороди́тельнице пречⷭ҇таѧ: тѣ́мже тѧ̀  спасе́нїе всѣ́хъ на́съ познава́емъ. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. тѣ́мъ всепѣ́тꙋю  бцⷣꙋ велича́емъ. 
Бжⷭ҇твенныѧ свѣ́тлости ꙗ҆́кѡ чи́стъ сподо́билсѧ  є҆сѝ, добродѣ́телей ви́ды ѡ҆блиста́ѧсѧ, и҆ и҆сповѣ́данїѧ  вѣнце́мъ ꙗ҆́вѣ оу҆краша́емь: тѣ́мже всепра́зднственный  пра́здникъ тво́й оу҆блажа́емъ. 
Смы́сленнѡ, бл҃же́нне, твою̀ жи́знь соверши́лъ  є҆сѝ, повелѣ́ньми сп҃са оу҆правлѧ́емь: ны́нѣ же сѣ́ни  преше́дшей, прера́достнѡ жи́знь вѣ́чнꙋю досто́йнѡ полꙋчи́лъ  є҆сѝ, бг҃оѧвле́ннѡ свѧще́ннѣйше. 
Текꙋ́щихъ быстрѡ̀ прете́клъ є҆сѝ мѧте́жъ, къ  ти́хомꙋ же, нїки́то, црⷭ҇тва хрⷭ҇то́ва ра́дꙋѧсѧ  оу҆стреми́лсѧ є҆сѝ (с. 41) приста́нищꙋ: къ немꙋ́же на́съ  наста́ви, ѻ҆́ч҃е, тѧ̀ блажа́щыѧ, и҆ твою̀ па́мѧть  почита́ющыѧ. 
Бг҃оро́диченъ: 
Тѧ̀ свидѣ́нїѧ сѣ́нь проѡбразова̀, въ не́йже  скрижа̑ли и҆ ста́мна, и҆ златы́й ковче́гъ: ꙗ҆́коже бо  ѻ҆на̀ ѻ҆́ныѧ, та́кѡ и҆ ты̀ безнача́льнаго сло́ва во  оу҆тро́бѣ вмѣсти́ла є҆сѝ, бцⷣе, воплоща́ема. 


(с. 41) 
Мѣ́сѧца тогѡ́же въ д҃-й де́нь. 
Прпⷣбныхъ ѻ҆тє́цъ на́шихъ, і҆ѡ́сифа пѣснопи́сца и҆  геѡ́ргїа, и҆́же въ мале́и. 
Стїхи̑ры, гла́съ в҃. Подо́бенъ: Є҆гда̀ ѿ дре́ва: 
Взѧ́лъ є҆сѝ на ра́мена крⷭ҇тъ и҆ распѧ́лсѧ є҆сѝ  мі́рꙋ, и҆ послѣ́довалъ є҆сѝ стопа́мъ созда́вшагѡ ѿ  небытїѧ̀ всѧ̑, бж҃їю сло́вꙋ, ꙗ҆́коже речѐ, любо́вь же  жите́йскꙋю и҆ всѧ́ко пристра́стїе ѿтрѧ́съ: ѿѻнꙋ́дꙋже и҆  добродѣ́тельми просїѧ́въ, дѣ́тельми же бжⷭ҇твенными  наслѣ́дїе вѣ́чное, ѻ҆́ч҃е, воспрїѧ́лъ є҆сѝ. 
Трꙋба̀ ꙗ҆ви́лсѧ є҆сѝ та́инственнаѧ, къ дꙋхо́вномꙋ  пѣ́нїю всѧ̑ воздви́жꙋщи: цѣвни́ца же бг҃одви́жима,  бжⷭ҇твєнныѧ полкѝ восхвалѧ́ющи, сла́вѧщи всѧ̑ ст҃ы̑ѧ, и҆  си́хъ побѣ̑ды проповѣ́дающи. ты́ бо ѿ и҆стѡ́чникъ  спаси́тельныхъ бе́зднꙋ поче́рплъ є҆сѝ слове́съ, бж҃їй  до́мъ напоѧ́ющꙋ. 
Ꙗ҆ви́лсѧ є҆сѝ сокро́вище добродѣ́телей, всѧ̑,  ꙗ҆̀же въ житїѝ бг҃ꙋ благоꙋгоди́вшыѧ, любо́вїю распала́емь,  взыска́лъ є҆сѝ, поѧ̀ свѧще́нными пѣ́сньми, и҆ си́хъ  вѣ́рою бжⷭ҇твєннымъ и҆справле́нїємъ подо́бѧсѧ: и҆̀мже  прича́стникъ (с. 42) бы́въ бжⷭ҇твеннымъ ѻ҆́бразомъ,  показа́лсѧ є҆сѝ и҆ наслажде́нїѧ соприча́стникъ. 
И҆́ны стїхи̑ры, ст҃а́гѡ геѡ́ргїа, гла́съ а҃.  Подо́бенъ: Нбⷭ҇ныхъ чинѡ́въ: 
Воздержа́нїемъ стра̑сти, ѻ҆́ч҃е геѡ́ргїе, ꙳  по́мыслꙋ порабо́тилъ є҆сѝ, ꙳ безстра́стїѧ бы́въ красе́нъ,  пребл҃же́нне, сосꙋ́дъ, ꙳ вмѣсти́теленъ живѡ́тнымъ  сїѧ́нїємъ, ꙳ и҆ потреби́тель де́мѡнѡвъ, ꙳ и҆ страсте́й  вра́чь, досточꙋ́дне. 
Чи́стаѧ мѷрополо́жница бжⷭ҇твеннагѡ дх҃а, ꙳ чꙋде́съ  и҆сто́чникъ, ꙳ мона́шествꙋющихъ сто́лпъ, ꙳ кро́ткїй и҆  кро́ткагѡ хрⷭ҇та̀ подо́бникъ, ꙳ земны́й а҆́гг҃лъ и҆ нбⷭ҇ный  человѣ́къ бы́въ, ꙳ да восхва́литсѧ ны́нѣ геѡ́ргїй. 
Въ безмо́лвное приста́нище ꙳ оу҆стреми́въ дꙋше́вный  кора́бль, ꙳ жите́йскихъ мѧте́жей, ꙳ ꙗ҆́кѡ ѿ во́лнъ  морски́хъ ѿбѣ́гъ, ꙳ и҆̀же къ бг҃ꙋ манове́ньми ѿ землѝ  возлетѣ́лъ є҆сѝ, ꙳ и҆ ꙗ҆ви́лсѧ є҆сѝ съ пло́тїю  а҆́гг҃лѡмъ подо́бенъ. 
Сла́ва, и҆ ны́нѣ, бг҃оро́диченъ: 
Ꙗ҆́кѡ по́мощь ты̀ є҆сѝ безпомо́щныхъ  человѣ́кѡвъ, ꙳ ꙗ҆́кѡ наде́жда є҆сѝ всѣ́хъ ненаде́жныхъ,  ꙳ и҆ рѣши́ло, бцⷣе, лю́тыхъ, ꙳ помо́щница мѝ бꙋ́ди, ꙳ ѿ  грѣ̑хъ и҆ бѣ́дъ, ꙗ҆́кѡ ми́лостива, ꙳ и҆збавлѧ́ющи мѧ̀,  пречⷭ҇таѧ. 
Крⷭ҇тобг҃оро́диченъ: 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆  долготерпѣ́нїе тогѡ̀ смотрѧ́ющи, ꙳ гл҃го́лаше пла́чꙋщи,  мт҃и чⷭ҇таѧ: ꙳ оу҆вы̀ мнѣ̀, ча́до сладча́йшее, ꙳ что̀ сїѧ̑  стра́ждеши непра́веднѡ, сло́ве бж҃їй, ꙳ да спасе́ши  человѣ́чество; 
Канѡ́нъ ст҃а́гѡ і҆ѡ́сифа. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, (с. 43) ꙗ҆́кѡ просла́висѧ. 
Пѣ́сненнѡ пѣснопи́сца почти́мъ, и҆̀же тогѡ̀  медотѡ́чныѧ пѣ̑сни пою́ще, і҆ѡ́сифа, ꙗ҆́кѡ ѿ пѣ́нїй въ  пѣ̑сни вѣ̑чныѧ преста́вльшасѧ. 
Ꙗ҆́коже прⷪ҇рѡ́къ и҆ а҆пⷭ҇лъ проповѣ́данїе всю̀  зе́млю ѡ҆свѣтѝ, та́кѡ и҆ пѣ́нїе твои́хъ оу҆сте́нъ мі́ръ  къ сла́вѣ всѣ́хъ бг҃а возставлѧ́етъ. 
Ѿ младе́нства возложи́всѧ, і҆ѡ́сифе, хрⷭ҇тꙋ̀,  по́стнически пожи́лъ є҆сѝ: ѿѻнꙋ́дꙋже и҆ дарова́ньми тѧ̀  ѡ҆богатѝ бж҃е́ственными, наде́ждею и҆ любо́вїю, и҆ вѣ́рою  чи́стою. 
Бг҃оро́диченъ: 
Тѧ̀ прⷪ҇ро́ческое дре́вле бжⷭ҇твенное сло́во две́рь  бж҃їю провозвѣстѝ и҆ го́рꙋ ст҃ꙋ́ю, бцⷣе дв҃о,  бжⷭ҇твенныхъ страда́льцєвъ оу҆добре́нїе. 
Канѡ́нъ, ст҃а́гѡ геѡ́ргїа, є҆гѡ́же краегране́сїе: 
Твоѧ̑ оу҆се́рднѡ, ѽ ѻ҆́ч҃е, пою̀ болѣ̑зни. 
Пѣ́снь а҃. Гла́съ и҆ і҆рмо́съ то́йже. 
Трисїѧ́нною бг҃онача́льною свѣ́тлостїю  просвѣще́нъ, преподо́бне, мі́ръ ѡ҆ста́вилъ є҆сѝ и҆  страсте́й мглꙋ̀, и҆ житїе́мъ свѣтлѣ́йшимъ, ѻ҆́ч҃е,  оу҆краси́лсѧ є҆сѝ. 
Наста́вленъ бы́въ бжⷭ҇твеннымъ промышле́нїемъ,  геѡ́ргїе, къ нб҃сѝ ведꙋ́щꙋю стезю̀ ше́ствовалъ є҆сѝ,  помо́щника стѧжа́въ є҆ди́наго бл҃годѣ́телѧ и҆ всеще́драго. 
Бг҃омъ, бл҃же́нне, ꙗ҆́вѣ оу҆правлѧ́емь,  сынотворе́нїѧ бл҃года́тїю ѡ҆свѧща́емь, соверши́лъ є҆сѝ,  ѻ҆́ч҃е, преподо́бнѡ и҆ пра́веднѡ жи́тельство. 
Бг҃оро́диченъ: 
Твои́мъ оу҆твержде́нїемъ и҆ застꙋпле́нїемъ  ѡ҆бога́щшесѧ, бцⷣꙋ, пречⷭ҇таѧ, и҆сповѣ́дающе тѧ̀, ѿ  треволне́нїѧ жите́йскагѡ, всенепоро́чнаѧ дв҃о, спаса́емсѧ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ твоѝ всадѝ въ сердца̀  на́съ, пою́щихъ тѧ̀. (с. 44) 
Чистоты̀ любле́нїемъ бг҃а оу҆моли́лъ є҆сѝ пода́ти  помо́щники: и҆ прїе́мъ неѡскꙋ̑дныѧ ѻ҆тцы̀ твоѧ̑, и҆  полꙋчи́лъ є҆сѝ, ѻ҆́ч҃е, наде́ждꙋ твою̀. 
Любвѐ и҆́стинныѧ показꙋ́ѧ позна́нїе, и҆ до́мъ, и҆  дѣѧ́нїе, и҆ мꙋ́дрость, ѿ бг҃а дарова̑ннаѧ тебѣ̀,  ꙗ҆́коже две́рь і҆́ѡвъ, всѣ̑мъ ѿве́рзлъ є҆сѝ. 
Ва́рварскими рꙋка́ми ꙗ҆́тъ бы́въ, пребога́те,  ꙗ҆́коже дре́вле во є҆гѵ́петъ до́блїй і҆ѡ́сифъ, съ вѣ́рою  и҆ чистото́ю да́ръ соблю́лъ є҆сѝ. 
Бг҃оро́диченъ: 
Ра́й кра́сный посредѣ̀ и҆мѣ́ѧй дре́во, дв҃о,  нетлѣ́нїѧ, і҆и҃са хрⷭ҇та̀ гдⷭ҇а, позна́ласѧ є҆сѝ: тѣ́мже  тѧ̀ оу҆блажа́емъ. 
И҆́нъ. І҆рмо́съ то́йже. 
Ты̀ стезю̀ жи́зненнꙋю, въ безконе́чный вѣ́къ,  всеблаже́нне, пребыва́ющꙋю, неꙋкло́ннѡ ра́дꙋѧсѧ ше́ствовалъ  є҆сѝ, и҆ во ѻ҆би́тєли вѣ̑чныѧ всели́лсѧ є҆сѝ. 
Житїѐ твоѐ свѣ́тло и҆ сло́во со́лїю бжⷭ҇твенною  въ дꙋ́сѣ растворе́но, показа́сѧ, геѡ́ргїе, земледѣ́ланїѧ  бж҃е́ственнагѡ бжⷭ҇твенный са́дъ. 
Сн҃ъ бж҃їй ты̀ кр҃ще́нїемъ бы́ти, всебл҃же́нне,  сподо́бленъ, ѻ҆те́ческое наслѣ́дилъ є҆сѝ сокро́вище  житїѧ̀ чистото́ю. 
Бг҃оро́диченъ: 
Оу҆твержде́нїе бꙋ́ди и҆ прибѣ́жище, и҆ покро́въ,  дв҃о бг҃ороди́тельнице, вѣ́рою къ тебѣ̀ прибѣга́ющымъ, и҆  бж҃їю тѧ̀ мт҃рь проповѣ́дающымъ. 
Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆ви́лсѧ є҆сѝ кро́токъ и҆ молчали́въ,  смиреномꙋ́дръ, трепе́щѧ бжⷭ҇твенныхъ слове́съ, твоегѡ̀  влⷣки и҆сполнѧ́ѧ, и҆́же на тѧ̀, ѻ҆́ч҃е, призрѣ̀, и҆ въ  вы́шнюю ѻ҆би́тель вселѝ. 
Сла́ва, и҆́нъ сѣда́ленъ геѡ́ргїа, гла́съ г҃.  Подо́бенъ: Красотѣ̀ дѣ́вства: 
Краснѣ́йшаго хрⷭ҇та̀ возжелѣ́лъ є҆сѝ и҆  тѣлє́сныѧ стра̑сти возненави́дѣлъ є҆сѝ, а҆́гг҃льски на  землѝ, геѡ́ргїе, (с. 45) пожи́въ. тѣ́мже свѧто́е твоѐ  пра́зднꙋемъ оу҆спе́нїе, и҆ ѡ҆блобыза́емъ ра́кꙋ моще́й  твои́хъ, и҆зъ неѧ́же на́мъ то́чиши и҆сцѣлє́нїѧ, ѻ҆́ч҃е,  любо́вїю чтꙋ́щымъ тѧ̀. 
И҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющь на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, бл҃года́тнаѧ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ,  ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи,  гл҃го́лаше: что̀ тебѣ̀ воздадѐ є҆вре́йскїй беззако́нный  собо́ръ и҆ неблагода́рный, и҆́же мно́гихъ и҆ вели́кихъ  твои́хъ, сн҃е мо́й, дарѡ́въ наслади́выйсѧ; пою̀ твоѐ  бжⷭ҇твенное снизхожде́нїе. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Разсꙋжде́нїе разꙋ́мно и҆ мона́хѡвъ оу҆мѣ́ренное  пра́вило, хрⷭ҇то́съ показа̀ тѧ̀, ѻ҆́ч҃е преподо́бне. 
Смире́нїѧ мо́стъ, твоѐ показа́лъ є҆сѝ,  бг҃омꙋ́дре, житїѐ, преводѧ́щь ко и҆́стиннѣй жи́зни. 
Предвари́въ, оу҆блажи́ тѧ влⷣка, ѻ҆́ч҃е, ꙗ҆́кѡ  даю́ща во вре́мѧ сло́ва пшени́чное мѣ́ренїе. 
Бг҃оро́диченъ: 
Свѣ́тъ возсїѧ́лъ є҆сѝ, гдⷭ҇и, сꙋ́щымъ въ нощѝ и҆  тмѣ̀ прегрѣше́нїй, ѿ чⷭ҇тыѧ дв҃ы во чре́вѣ носи́мь. 
И҆́нъ. І҆рмо́съ то́йже. 
И҆спещре́нъ добро́тами добродѣ́тели и҆ нра́вы  свѣтоно́сными, къ бг҃ꙋ возлетѣ́лъ є҆сѝ, ѻ҆́ч҃е  геѡ́ргїе. 
Текꙋ́щихъ, ѻ҆́ч҃е геѡ́ргїе, смꙋще́нїѧ оу҆бѣжа́лъ  є҆сѝ, къ тишинѣ̀ бг҃олюбе́знымъ житїе́мъ претворѧ́ѧсѧ.  (с. 46) 
Беззако́нїѧ пото́цы твою̀ дꙋ́шꙋ не возмого́ша  смꙋти́ти, сла́дости бо пото́цы тебѐ напои́ша. 
Бжⷭ҇твєннымъ поꙋче́нїємъ, премꙋ́дре, всегда̀  внима́ѧ, непостоѧ̑ннаѧ помышлє́нїѧ ѿри́нꙋлъ є҆сѝ,  ѻ҆́ч҃е геѡ́ргїе. 
Бг҃оро́диченъ: 
Пѣсносло́вѧще, чⷭ҇таѧ, во оу҆тро́бѣ твое́й  воплоще́ннаго, и҆ тѧ̀ славосло́вимъ, ꙗ҆́кѡ бг҃ома́терь. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
И҆̀хже на землѝ сы́й, ст҃ы́хъ воспѣ́лъ є҆сѝ  вѣ́рнѡ, прпⷣбне: съ ни́ми сы́й ны́нѣ слы́шѧ пѣ́нїѧ  ра́дꙋешисѧ, сла́вѧ непреста́ннѡ гдⷭ҇а. 
Къ покаѧ́нїю и҆ и҆сповѣ́данїю, мꙋ́дре, всѧ̑  привлачѧ̀, себѣ̀ написа́лъ є҆сѝ всѧ́кꙋ винꙋ̀, моли̑твы  бг҃ꙋ приносѧ̀, оу҆лꙋчи́ти проще́нїе. 
Всѐ житїѐ твоѐ ст҃ы́ми оу҆пражнѧ́ѧсѧ дѣѧ́ньми,  ꙗ҆́кѡ и҆́стиненъ кꙋпе́цъ бы́лъ є҆сѝ, ꙗ҆́кѡ ка́менїе  че́стно, и҆ словеса̀, и҆ дѣѧ̑нїѧ себѣ̀ собира́ѧ. 
Бг҃оро́диченъ: 
И҆зба́ви ны̀ ѿ и҆скꙋше́нїй и҆ бꙋ́ри помышле́нїй,  чⷭ҇таѧ, всѧ́кагѡ гнѣ́ва, всѧ́кагѡ грѣха̀, гла́да же и҆  па́гꙋбы, и҆ вѣ́чнагѡ, дв҃о, мꙋче́нїѧ. 
И҆́нъ. І҆рмо́съ то́йже. 
Блаже́нство и҆ безсме́ртнꙋю жи́знь полꙋчи́лъ є҆сѝ,  ѻ҆́ч҃е мꙋ́дре, бжⷭ҇твенными восхо́ды сходѧ̀, всебл҃же́нне,  наде́ждею, любо́вїю и҆ вѣ́рою оу҆крѣплѧ́емь. 
Оу҆краша́ѧсѧ смире́нїемъ бл҃госты́ннымъ, прпⷣбне,  къ высотѣ̀ ꙗ҆́вѣ возне́слсѧ є҆сѝ добродѣ́телей,  бг҃омꙋ́дре, земледѣ́ланїѧ бжⷭ҇твеннагѡ бы́въ гꙋмно̀. 
Тѣ́ла и҆стоща́нїе воздержа́нїемъ ѻ҆па́снѡ  показа́лъ є҆сѝ, и҆ чи́сто се́рдце стѧжа́лъ є҆сѝ: и҆́мже  сподо́билсѧ є҆сѝ ви́дѣти, ѻ҆́ч҃е, всѣ́ми неви́димаго.  (с. 47) 
Бг҃оро́диченъ: 
Ꙗ҆́кѡ непости́жное и҆ неꙋдобозри́мое всѣ̑мъ,  влⷣчце, є҆́же па́че оу҆ма̀ та́инство, ѻ҆трокови́це,  бжⷭ҇твеннагѡ ржⷭ҇тва̀ твоегѡ̀: сꙋ́щаго бо вои́стиннꙋ бг҃а  на́мъ родила̀ є҆сѝ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ, ѿ тлѝ, бж҃е, мѧ̀  возведѝ. 
Пестро́тнымъ мно́жествомъ пѣ́сней твои́хъ, ꙗ҆́кѡ  на тве́рди цр҃ковь хрⷭ҇то́ва ѕвѣздоѧвле́ннѡ просїѧ́вши,  дрема́нїе ѿгонѧ́етъ дꙋшегꙋ́бное. 
Словесѐ твоегѡ̀ мольба̀, прпⷣбне, дꙋше́ю  скорбѧ́щымъ и҆ тѣ́ломъ, ꙗ҆́коже нѣ́каѧ гꙋ́ба, всѧ́кꙋю  ѡ҆чища́ѧ печа́ль ꙗ҆ви́сѧ. 
А҆́лчꙋщымъ сло́ва спаси́тельнагѡ, и҆ тѣле́сными  оу҆пита́вшымсѧ ѡ҆ѕлоблє́нїи, сꙋгꙋ́бо, прпⷣбне,  и҆сцѣле́нїе незави́стнѡ пода́лъ є҆сѝ. 
Бг҃оро́диченъ: 
На пꙋти́ мѧ житїѧ̀ блꙋдѧ́ща, и҆ въ безпꙋ̑тїѧ ча́стѡ  впа́дающа грѣхмѝ, влⷣчце, на покаѧ́нїѧ стезю̀ наста́ви. 
И҆́нъ. І҆рмо́съ то́йже. 
Лꙋка́выхъ дꙋхѡ́въ ѿгони́тель те́плъ ꙗ҆ви́лсѧ  є҆сѝ, пресла́вне ѻ҆́ч҃е геѡ́ргїе, ст҃а́гѡ дх҃а  содѣ́йствомъ ꙗ҆́вѣ оу҆крѣплѧ́емь. 
Безстра́стїѧ оу҆краше́нъ дарова́нїемъ, цѣломꙋ́дрїѧ  ри́зою, геѡ́ргїе, пресвѣ́тлѡ ѡ҆дѣ́ѧлсѧ є҆сѝ, страсте́й  ѿгна́въ смꙋще́нїе. 
Пла́менное ѻ҆рꙋ́жїе преше́лъ є҆сѝ, мꙋ́дре, и҆  ра́йскїѧ сла́дости сподо́билсѧ є҆сѝ, крⷭ҇тнымъ, геѡ́ргїе,  ѡ҆бложе́нъ ѻ҆рꙋ́жїемъ непобѣди́мымъ. 
Бг҃оро́диченъ: 
На тѧ̀ оу҆пова́нїе возложи́хъ, мт҃и приснодв҃о,  спасе́нїѧ моегѡ̀: и҆ тѧ̀ предста́тельницꙋ полага́ю жи́зни  моеѧ̀, тве́рдꙋ и҆ непоколеби́мꙋ. 
Конда́къ, гла́съ д҃ Подо́бенъ: Вознесы́йсѧ: 
Покаѧ́нїѧ и҆сто́чникъ неисчерпа́емый, оу҆тѣше́нїѧ  (с. 48) пода́тель несконча́емагѡ и҆ оу҆миле́нїѧ пꙋчи́на  є҆сѝ, і҆ѡ́сифе, сле́зы на́мъ пода́ждь покаѧ́нїѧ  бжⷭ҇твеннагѡ: и҆́миже оу҆тѣше́нїе здѣ̀ пла́чꙋщесѧ  ѡ҆брѧ́щемъ ѿ бг҃а, твоеѧ̀ по́мощи просѧ́ще, свѧ́те. 
Пѣ́снь з҃. І҆рмо́съ: 
Вѣті̑и ꙗ҆ви́шасѧ ѻ҆́троцы любомꙋ́дрѣйшїи  дре́вле, ѿ бг҃опрїѧ́тныѧ бо дꙋшѝ бг҃осло́вѧще,  оу҆стна́ми поѧ́хꙋ: пребжⷭ҇твенный ѻ҆тцє́въ и҆ на́шъ бж҃е,  бл҃гослове́нъ є҆сѝ. 
Потща́лсѧ є҆сѝ и҆ по снѣ̀ сме́ртнѣмъ затворє́ны  дꙋшє́вныѧ ѻ҆́чи твоѧ̑ не и҆мѣ́ти. пое́ши бо пѣ̑сни съ  пою́щими: пребжⷭ҇твенный ѻ҆тє́цъ на́шихъ бж҃е,  бл҃гослове́нъ є҆сѝ. 
Вѣне́цъ мꙋче́нїѧ прїѧ́лъ є҆сѝ, ꙗ҆́кѡ  оу҆блажи́въ прилѣ́жнѡ ли́ки мꙋ́чєникъ неисче́тныхъ. и҆  немо́лчнѡ, ѻ҆́ч҃е, пое́ши съ ни́ми: пребжⷭ҇твенный  ѻ҆тє́цъ на́шихъ бж҃е, бл҃гослове́нъ є҆сѝ. 
И҆сцѣле́нїе грѣхѡ́въ вели́кихъ ꙗ҆́кѡ сы́й, є҆́же  премꙋ́дре, и҆сповѣ́данїе положѝ, пою́щымъ, ѻ҆́ч҃е,  пѣ̑сни твоѧ̑: пребжⷭ҇твенный ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Свѣ́та твоегѡ̀, бцⷣе дв҃о, чи́стыми ѡ҆блиста̑нїи,  ѡ҆мрачи́вшꙋюсѧ дꙋ́шꙋ мою̀ лꙋка́выми лю́тѣ престꙋпле́ньми,  свѣ́томъ наста́ви, две́рь сꙋ́щи свѣ́та, ꙗ҆́кѡ да  пѣсносло́влю тѧ̀. 
И҆́нъ. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆крѣпи́въ дꙋ́шꙋ си́лою хрⷭ҇то́вою, ѻ҆́ч҃е  геѡ́ргїе, тогѡ̀ держа́вою ѿгна́лъ є҆сѝ тебѐ  ненави́дѧщихъ полкѝ, сїѧ̑ крⷭ҇то́мъ оу҆страши́въ, и҆́мже  соблюда́емь пѣ́лъ є҆сѝ: бл҃гослове́нъ є҆сѝ, гдⷭ҇и бж҃е  ѻ҆тє́цъ на́шихъ. 
Блаже́нъ є҆сѝ и҆ добро̀ тебѣ̀ бꙋ́детъ ны́нѣ,  пребл҃же́ннѣйше, воспрїе́млющꙋ болѣ́зней твои́хъ и҆  по́двигѡвъ (с. 49) воздаѧ́нїе, и҆ со а҆́гг҃лы вопїю́щꙋ  гдⷭ҇еви, геѡ́ргїе: бл҃гослове́нъ є҆сѝ, гдⷭ҇и бж҃е  ѻ҆тє́цъ на́шихъ. 
Бы́лъ є҆сѝ свѣ́тло жили́ще хрⷭ҇то́во, престо́лъ  чꙋ́вствїѧ, ѻ҆́ч҃е, бы́въ и҆ мꙋ́дрости, ст҃ы́ни и҆спо́лненъ,  вѣ́рою же и҆ бл҃года́тїю сїѧ́ѧ, и҆ зовы́й, геѡ́ргїе:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Свѣ́щникъ свѣ́та и҆ ѻ҆́блакъ свѣ́телъ, и҆  свѧще́нїѧ мѣ́сто показа́ласѧ є҆сѝ, неискꙋсобра́чнаѧ,  ст҃ы́хъ бо ст҃о́е сло́во прїѧ́ла є҆сѝ несказа́ннѡ,  є҆го́же пою́ще вопїе́мъ тѝ: бл҃гослове́нна, бг҃а пло́тїю  ро́ждшаѧ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Ꙗ҆́коже мимотекꙋ́щꙋю сѣ́нь, ны́нѣшнюю пои́стиннѣ  жи́знь вѣ́дый, нетлѣ́ннꙋю прїѧ́ти подвиза́лсѧ є҆сѝ,  мꙋ́дре: сегѡ̀ ра́ди честны̑ѧ монастырѝ мно́жєства назда́лъ  є҆сѝ, дꙋша́мъ на спасе́нїе. 
Кро́ткимъ правотꙋ̀ и҆ дꙋ́хомъ ни́щаго и҆мѣ́ѧй,  мꙋ́жество показа́лъ є҆сѝ всѧ́ко, ꙗ҆́коже не є҆ди́наго  себѐ оу҆твержда́ти, рабо́тати зижди́телю, ѻ҆́ч҃е, но  всѣ́хъ тебѐ зрѧ́щихъ. 
Неѕло́бїе твоѐ и҆ и҆злїѧ́нїе любвѐ твоеѧ̀,  треблаже́нне, ѻ҆́бразъ поста́ви чл҃вѣколю́бца хрⷭ҇та̀, къ  немꙋ́же непреста́ннѡ пѣ́лъ є҆сѝ: превозно́симъ во всѧ̑  вѣ́ки. 
Бг҃оро́диченъ: 
Ѽ та́инства стра́шна! ѽ слы́шанїѧ оу҆жа́снагѡ!  ка́кѡ дв҃а несказа́ннымъ соедине́нїемъ оу҆подо́бльшагосѧ  на́мъ сло́ва ражда́етъ, пребыва́ющи, ꙗ҆́коже пре́жде  ржⷭ҇тва̀, чиста̀ во вѣ́ки. 
И҆́нъ. І҆рмо́съ то́йже. 
Къ неразори́мѣй жи́зни, къ неꙋвѧда́ющей сла́дости,  ѻ҆́ч҃е, преста́вилсѧ є҆сѝ, къ присносꙋ́щнѣй сла́вѣ и҆  къ (с. 50) невече́рнемꙋ свѣ́тꙋ: бж҃їе бо показа́лсѧ є҆сѝ  дѣ́ланїе, є҆го́же превозно́симъ во вѣ́ки. 
Ꙗ҆́кѡ ра́бъ хрⷭ҇то́въ, ꙗ҆́кѡ слꙋга̀ вѣ́ренъ и҆  строи́тель тогѡ̀ та̑инъ, ꙗ҆́кѡ непреле́стенъ пꙋтево́ждь  бы́лъ є҆сѝ, геѡ́ргїе премꙋ́дре, стра̑сти врачꙋ́ѧ дꙋ́шъ же  и҆ тѣле́съ. 
По́лнъ поще́нїѧ пло́дъ, къ гꙋмнꙋ̀ хрⷭ҇то́вꙋ,  ѻ҆́ч҃е, прине́слсѧ є҆сѝ, ꙗ҆́коже зрѣ́лъ гро́здъ,  нбⷭ҇ными точи́лы, пребл҃же́нне, и҆згне́лсѧ є҆сѝ,  оу҆миле́нїѧ вїно̀ и҆сточа́еши на́мъ въ твое́й па́мѧти. 
Бг҃оро́диченъ: 
Чре́ва твоегѡ̀ пло́дъ нетлѣ́нныѧ мнѣ̀ жи́зни  вино́венъ ꙗ҆ви́сѧ, и҆ сла́дости присносꙋ́щныѧ,  бг҃ороди́тельнице чⷭ҇таѧ. тѣ́мже тѝ зовꙋ̀, веселѧ́сѧ,  а҆рха́гг҃ловъ гла́съ: ра́дꙋйсѧ, дв҃о. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшагѡ ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Добродѣ́телей ѻ҆́бразы, ꙗ҆́кѡ на скрижа́ли  написа́въ, чи́стѣй дꙋшѝ твое́й, дѣ́тельнѣ всѣ̑мъ  ст҃ы̑мъ прине́слъ є҆сѝ, сꙋгꙋ́бѡ ко́ейждо ѿ  добродѣ́телей пѣ̑нїѧ вне́съ, достопрїѧ́тно приносѧ̀ ѿ  дѣ́лъ и҆ похвале́нїе. 
А҆́гг҃льстїи ли́цы, а҆пⷭ҇льскїй собо́ръ, бцⷣа со  крⷭ҇ти́телемъ, прⷪ҇ро́ческое сосло́вїе, свѧщє́нникъ  чи́нове, съ по́стники мꙋ́ченичєскаѧ вѡ́инства, і҆ѡ́сифе,  противомѣ́рными похвала́ми тѧ̀ ны́нѣ вѣнча́ютъ. 
Слове́сное твоѐ ста́до помина́ти не преста́й, но  ꙗ҆́коже жи́въ предста́тельствовалъ є҆сѝ, мꙋ́дре, си́це  жи́знь нетлѣ́ннꙋю подаѧ̀ бꙋ́ди, тѣле́сныхъ страсте́й и҆  дꙋше́вныхъ и҆зима́ѧ, ѻ҆́ч҃е, ко хрⷭ҇тꙋ̀ моли́твами твои́ми. 
Бг҃оро́диченъ: 
Ѡ҆ на́съ молѧ́щи сн҃а твоего̀ не преста́й, дв҃о,  чл҃вѣколю́бца бг҃а: тѧ́ бо наде́ждꙋ стѧжа́хомъ и҆ твои́мъ  (с. 51) застꙋпле́нїемъ и҆збавлѧ́емсѧ бѣ́дъ и҆ страсте́й, и҆  прегрѣше́нїй, и҆ болѣ́зней, вѣ́рою тѧ̀ сла́вѧщїи. 
И҆́нъ. І҆рмо́съ то́йже. 
Оу҆крѣплѧ́емь вѣ́рою и҆ хрⷭ҇то́вою си́лою,  всебл҃же́нне, ѡ҆гражде́нъ тве́рдѡ, сѣ̑ти де́мѡнскїѧ  разори́лъ є҆сѝ, и҆ си́хъ ловле́нїй и҆ кова́рствъ всѣ́хъ  ѿбѣ́гъ, влⷣцѣ всѣ́хъ предстои́ши ра́дꙋѧсѧ. 
Всѐ жела́нїе твоѐ, бл҃же́нне, къ бг҃ꙋ преносѧ̀ и҆  бжⷭ҇твенныѧ наслажда́ѧсѧ добро́ты, є҆ѧ́же всѧ́ко  є҆стество̀ жела́етъ, видѣ́нїемъ и҆ дѣѧ́нїемъ, и҆ житїѧ̀  свѣ́тлостїю себѐ оу҆краси́лъ є҆сѝ, ѻ҆́ч҃е: тѣ́мже тѧ̀  оу҆блажа́емъ. 
Ѡ҆ на́съ вѣ́рою твою̀ па́мѧть соверша́ющихъ,  хрⷭ҇та̀ молѧ̀ прилѣ́жнѡ, ѻ҆́ч҃е, не преста́й, спасти́сѧ  на́мъ напа́стей и҆ треволне́нїѧ, и҆ бꙋ́ри, и҆ бѣ́дъ, и҆  страсте́й, и҆ ми́ръ мі́рꙋ дарова́ти, пребл҃же́нне. 
Бг҃оро́диченъ: 
Вопло́щшеесѧ сло́во, є҆́же пре́жде безъ пло́ти  сꙋ́ще, ꙗ҆́кѡ бг҃ъ є҆́сть ѿ бг҃а, родила̀ є҆сѝ,  є҆ди́на всепѣ́таѧ, на ѡ҆бновле́нїе и҆ спасе́нїе всѣ́хъ  земноро́дныхъ: тѣ́мже вѣ́рнїи тѧ̀ всѝ пѣ́сньми  велича́емъ. 


(с. 51) 
Мѣ́сѧца тогѡ́же въ є҃-й де́нь. 
Ст҃ы́хъ мч҃никъ, ѳеодꙋ́ла и҆ а҆гаѳопо́да, и҆ и҆̀же съ  ни́ми. 
На Гдⷭ҇и, воззва́хъ, стїхи̑ры, гла́съ а҃.  Подо́бенъ: Нбⷭ҇ныхъ чинѡ́въ: 
Бжⷭ҇твеннагѡ сꙋпрꙋ́га ꙳ страда̑нїѧ и҆ трꙋды̀, ꙳  совокꙋ́пльшесѧ вѣ́рою, ꙳ къ подо́бнѣй ре́вности впери́вше  ра́зꙋмы, ꙳ хрⷭ҇та̀ прилѣ́жнѡ молѧ́ще, и҆ глаго́люще: ꙳  и҆́же ст҃ы́хъ прославле́й, ꙗ҆́кѡ бла́гъ, ꙳ и҆ на́съ  оу҆твердѝ стра́хомъ твои́мъ. (с. 52) 
Ꙗ҆́кѡ тезоимени̑тна зва̑нїѧ ꙳ прїе́мше мꙋ́дрїи, ꙳  и҆ бж҃е́ствєннаѧ дѣѧ̑нїѧ и҆спра́вльше, ꙳ вельмѝ подо́бнѡ,  стрⷭ҇тоте́рпцы, ꙳ въ стезѧ́хъ пра́выхъ бг҃ꙋ рабо́тасте, ꙳ и҆  мꙋче́нїѧ ча́шꙋ вои́стиннꙋ и҆спи́сте спаси́тельнꙋю. 
Безбо́жїе ꙗ҆́коже и҆́но пресѣ́кше мо́ре, ꙳ въ  зе́млю безстра́стїѧ, ꙳ въ нбⷭ҇ное црⷭ҇тво внидо́сте  досто́йнѡ, и҆дѣ́же пи́щи пото́къ и҆стека́етъ и҆ свѣ́тъ  непрело́жный, ꙳ мч҃ницы хрⷭ҇тѡ́вы, ꙳ сїѧ́етъ присносꙋ́щный. 
Сла́ва, и҆ ны́нѣ, бг҃оро́диченъ: 
Всегꙋби́тельныхъ страсте́й мои́хъ ꙳ ѻ҆гнепа̑льнаѧ  стремлє́нїѧ, ꙳ ѡ҆роше́нїемъ бжⷭ҇твеннагѡ во́льнагѡ дождѧ̀  твоегѡ̀ ꙳ погасѝ, дв҃о: ꙳ да и҆ а҆́зъ, ꙗ҆́кѡ ѻ҆́троцы, ꙳  бг҃ꙋ сꙋ́щемꙋ ѿ тебє̀ бл҃годарю̀, ꙳ сла́вѧ и҆ бл҃гословѧ̀  бл҃гость твою̀, влⷣчце. 
Крⷭ҇тобг҃оро́диченъ: 
Воздви́жена ꙗ҆́кѡ ви́дѣ на крⷭ҇тѣ̀ а҆́гнца, ꙳  непоро́чнаѧ дв҃а, пла́чꙋщи вопїѧ́ше: ꙳ сла́дкое моѐ ча́до,  ꙳ что̀ но́вое и҆ пресла́вное видѣ́нїе; ꙳ ка́кѡ содержа́й  всѧ́чєскаѧ го́рстїю, ꙳ на дре́вѣ пригвожда́ешисѧ пло́тїю; 
Канѡ́нъ, є҆гѡ́же краегране́сїе: 
Твои́хъ воспѣва́ю мꙋ́чєникъ, хрⷭ҇тѐ, красотꙋ̀.  І҆ѡ́сифъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Бжⷭ҇твеннымъ мꙋче́нїѧ вѣнце́мъ оу҆вѧ́зшесѧ,  просвѣще́ни добро́тою мы́сленною, влⷣцѣ предстоитѐ ѡ҆  на́съ молѧ́щесѧ, прекра́снїи великомч҃ницы. 
Красно̀ къ бг҃ꙋ творѧ́ще, мꙋ́дрїи, присвое́нїе,  безлѣ́потныѧ ѕло́бы себѐ бл҃гоче́стнѡ оу҆дали́сте и҆ съ  ли́ки, ра́дꙋющесѧ, стрⷭ҇тоте́рпєцъ причто́стесѧ. (с. 53) 
Во́дъ животворѧ́щагѡ дх҃а сꙋ́ще и҆спо́лнени,  неразꙋ́мїѧ дре́вле зно́емъ та́ющыѧ напои́сте  бл҃годѣѧ́нїемъ, свѧті́и, бжⷭ҇твєннымъ повинꙋ́ющесѧ  велѣ́нїємъ. 
Бг҃оро́диченъ: 
Сп҃са и҆ вседѣ́телѧ гдⷭ҇а во чре́вѣ носи́ла  є҆сѝ, є҆го́же а҆гаѳопо́дъ вкꙋ́пѣ со сла́внымъ ѳеодꙋ́ломъ  проповѣ́да, сꙋ́ща бг҃а и҆ чл҃вѣ́ка, дв҃о мт҃и  всенепоро́чнаѧ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Глаго́лы твои́хъ плени́цъ препе́нсѧ вра́гъ падѐ, и҆  ꙗ҆́вственнѡ ѡ҆бличи́сѧ, мч҃ниче страстоте́рпче ѳеодꙋ́ле. 
Любо́вїю сꙋ́щею къ бг҃ꙋ оу҆крѣпи́въ дꙋ́шꙋ,  показа́лъ є҆сѝ всю̀ вра́жїю си́лꙋ, мч҃ниче а҆гаѳопо́де,  некрѣ́пкꙋ. 
И҆сцѣлє́нїѧ вѣ̑рнымъ ѿ приснотекꙋ́щихъ  пото́кѡвъ точа́ще, и҆сто́чникъ страсте́й, сла́внїи,  бжⷭ҇твенною си́лою и҆зсꙋша́ете. 
Бг҃оро́диченъ: 
И҆збавлѧ́ющаго человѣ́ки ѿ плѣне́нїѧ вра́жїѧ,  чⷭ҇таѧ, и҆зба́вителѧ родила̀ є҆сѝ, пло́тїю на́шею  ѡ҆бложе́на. 
Сѣда́ленъ, гла́съ и҃. Подо́бенъ: Премꙋ́дрости: 
Бра́тїѧ по бл҃года́ти дх҃а, є҆динонра́внїи вѣ́рою  бл҃гочести́вою сꙋ́ще ст҃і́и, вои́стиннꙋ великоимени́тїи, въ  моли́твахъ и҆ поще́нїихъ житїѐ проходѧ́ще, лю́ди  привлеко́сте къ бжⷭ҇твенномꙋ позна́нїю. тѣ́мже, до́блїи  во́ини, пре́лесть мꙋ́жески плѣни́сте, и҆ зако́ннѡ  пострада́вше, вѣнцы̀ полꙋчи́сте. моли́те хрⷭ҇та̀ бг҃а,  прегрѣше́нїй ѡ҆ставле́нїе дарова́ти пра́зднꙋющымъ любо́вїю  свѧтꙋ́ю па́мѧть ва́шꙋ. 
Сла́ва, и҆ ны́нѣ, бг҃оро́диченъ: 
Премꙋ́дрость и҆ сло́во въ твое́мъ чре́вѣ заче́нши,  неѡпа́льнѡ, мт҃и бж҃їѧ, мі́рови родила̀ є҆сѝ мі́ръ  содержа́щаго, и҆ во ѡ҆б̾ѧ́тїихъ понесла̀ є҆сѝ всѧ̑  носѧ́щаго, пита́телѧ всѣ́хъ и҆ творца̀ тва́ри. тѣ́мже  молю́ тѧ, всест҃а́ѧ (с. 54) дв҃о, и҆ вѣ́рнѡ сла́влю тѧ̀,  и҆зба́витисѧ мнѣ̀ ѿ прегрѣше́нїй, и҆ въ де́нь сꙋда̀,  є҆гда̀ предста́ти и҆́мамъ предъ лице́мъ созда́телѧ моегѡ̀,  влⷣчце дв҃о чⷭ҇таѧ, твою̀ по́мощь тогда̀ пода́ждь мѝ: всѧ̑  бо мо́жеши, є҆ли̑ка хо́щеши, всепѣ́таѧ. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧй тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе, вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Ꙗ҆́кѡ свѣти́льницы возсїѧ́вше пресвѣ́тлїи,  мꙋче́нїѧ свѣтлостьмѝ, вселе́нныѧ и҆сполне́нїе  просвѣща́ютъ, сла́внїи мꙋ́чєницы, пре́лести ѡ҆мрача́юще  ѕломы́слїе. 
Блаже́ннꙋю сꙋпрꙋ́гꙋ благоꙋ́мнꙋю, и҆ прїи́мшꙋю  вѣне́цъ мꙋче́нїѧ, а҆́гг҃ли почꙋди́шасѧ и҆ человѣ́цы  похвали́ша терпѣ́нїѧ до́блесть. 
Ра́дꙋѧсѧ ѳеодꙋ́лъ вопїѧ́ше: въ пꙋ́ть текꙋ̀, гдⷭ҇и,  твои́хъ свидѣ́тельствъ, и҆ наслажда́юсѧ бога́тнѡ твоегѡ̀  сїѧ́нїѧ, кꙋ́пнѡ съ тве́рдымъ а҆гаѳопо́домъ. 
Бг҃оро́диченъ: 
Виті́йствꙋюще воплоще́нїе влⷣки, и҆зъ твоеѧ̀  возсїѧ́вша оу҆тро́бы, бцⷣе, мч҃ницы сла́внїи,  спаси́тельное и҆спи́ша пи́во мꙋче́нїѧ ра́дꙋющесѧ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Но́ги твоѧ̑ ꙗ҆́вѣ на правотѣ̀ поста́вилъ є҆сѝ,  прехва́льне а҆гаѳопо́де, честна́гѡ мꙋче́нїѧ, врагѝ  препина́ющыѧ. (с. 55) 
Во́дꙋ жи́зни страстоно́сцы текꙋ́щꙋю въ се́рдцы  стѧжа́вше, сла́вный коне́цъ водо́ю прїѧ́сте. 
Тече́нїе і҆́дѡльскагѡ преще́нїѧ и҆зсꙋши́сте,  вве́ржени страда́льцы во глꙋбинꙋ̀ морскꙋ́ю, и҆ во́лею  оу҆мерщвле́ни. 
Бг҃оро́диченъ: 
Мт҃и бж҃їѧ, дꙋшѝ моеѧ̀ ѡ҆ѕлоблє́нїѧ оу҆врачѝ,  ро́ждшаѧ всебл҃га́го сло́ва, всѧ̑ оу҆блажа́ющаго. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Во́дъ живо́тныхъ сꙋ́ще и҆спо́лнени, достохва́льнꙋю  кончи́нꙋ потопле́нїемъ во́дъ прїѧ́сте, ѕло́бы въ ни́хъ  предста́телѧ потопи́сте. 
Бл҃года́тїю и҆ си́лою бж҃їею соблюда́еми, не  преврати́стесѧ пожре́ти мє́рзскимъ кꙋмі́рѡмъ: но же́ртвꙋ  влⷣцѣ себѐ чи́стꙋ принесо́сте. 
Ѻ҆рꙋ̑жїѧ вра̑жїѧ въ ва́съ и҆знемого́ша,  и҆з̾ѡщрє́нныѧ бо стрѣ́лы ва́шегѡ мꙋ́жества вонзо́сте,  страда́льцы, въ се́рдце є҆гѡ̀ до́блественнѡ. 
Бг҃оро́диченъ: 
И҆сцѣлѝ дꙋшѝ моеѧ̀ стра̑сти, всенепоро́чнаѧ,  безстра́стїѧ ро́ждши и҆сто́чникъ: и҆ оу҆ста́ви  томи́тельство, непреста́ннѡ смꙋща́ющихъ, чⷭ҇таѧ, се́рдце  моѐ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю бл҃гоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ра́зꙋмомъ бжⷭ҇твеннымъ въ леѵі́тскꙋю ѻ҆де́ждꙋ  ѡ҆дѣ́ѧлсѧ є҆сѝ, сїю̀ мꙋче́нїѧ свѣ́тлостїю свѧще́ннѡ  свѣтлѣ́йшꙋ содѣ́лавъ: и҆ ны́нѣ предстои́ши, а҆гаѳопо́де,  сло́вꙋ ра́дꙋѧсѧ. 
Первомч҃ника слꙋ́жбою оу҆краша́емь, сло́вꙋ  пожре́нномꙋ, бл҃же́нне, слꙋжи́ти, а҆гаѳопо́де, сподо́билсѧ  є҆сѝ, бл҃гослове́нъ є҆сѝ, вопїѧ̀, въ хра́мѣ сла́вы  твоеѧ̀, гдⷭ҇и. (с. 56) 
Є҆диноꙋ́мїемъ є҆ди́но мы́слѧще, досточꙋ́днїи,  є҆ди́нъ сме́рти и҆скꙋ́съ за хрⷭ҇та̀ претерпѣ́сте, зовꙋ́ще:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Бг҃оро́диченъ: 
Преꙋкра́шенꙋ добродѣ́телей, чⷭ҇таѧ, свѣ́тлостїю,  сло́во добродѣ́телїю покры́вый нб҃са̀, ѡ҆брѣ́тъ тѧ̀,  всели́сѧ въ тѧ̀, пренепоро́чнаѧ, и҆ человѣ́ческое  є҆стество̀ ѡ҆небесѝ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, бл҃гоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Словесы̀ твои́ми ле́сть помрача́ѧ, мꙋ́дре ѳеодꙋ́ле,  мꙋ́дростїю благода́тною ѡ҆зарѧ́емь просїѧ́лъ є҆сѝ, предъ  сꙋди́щемъ благоче́стїе возглаша́ѧ и҆ ѕлочести́выхъ  загражда́ѧ оу҆ста̀, зовы́й: благослови́те, всѧ̑ дѣла̀  гдⷭ҇нѧ, гдⷭ҇а. 
Скры́ти морска́ѧ глꙋбина̀ ва̑ша тѣлеса̀ ника́коже  возмо́же, ст҃і́и: на сꙋ́шꙋ бо сїѧ̑ и҆здае́тъ бжⷭ҇твеннымъ  манове́нїемъ неистлѣ̑нна, и҆сточа̑юща на́мъ ди̑внаѧ  чꙋдеса̀, вопїю́щымъ: всѧ̑ дѣла̀, благослови́те, гдⷭ҇нѧ,  гдⷭ҇а. 
Ве́сь порабо́тивсѧ тебє̀ ра́ди въ ра́бїи ѻ҆́бразѣ  ꙗ҆́вльшемꙋсѧ, сла́вне, и҆ по сме́рти промышле́нїе сирота́мъ  ꙗ҆влѧ́ешисѧ творѧ̀ и҆ вдова́мъ, влⷣчнее законоположе́нїе  и҆сполнѧ́ѧ, ꙗ҆́кѡ благоразꙋ́менъ ра́бъ гдⷭ҇ень,  пребл҃же́нне ѳеодꙋ́ле. 
Пелєны̀ ва́шѧ и҆ ра̑ны, и҆ борє́нїѧ, ѳессалонїкі́а  чти́тъ: тогѡ́ бо воспита́нїе ꙗ҆ви́стесѧ, и҆ въ то́мъ  блаже́ннꙋю кончи́нꙋ, ꙗ҆́кѡ страда́льцы вои́стиннꙋ,  прїѧ́сте, и҆ цр҃ковь перворо́дныхъ че́стнѡ ны́нѣ  оу҆ѧснѧ́ете. 
Бг҃оро́диченъ: 
Не премѣни́въ є҆стества̀ хрⷭ҇то́съ, и҆зъ тебє̀ во  всего̀ человѣ́ка ѡ҆блече́сѧ, бг҃ора́дованнаѧ влⷣчце:  є҆гѡ́же стрⷭ҇ть ѳеодꙋ́лъ и҆ а҆гаѳопо́дъ крѣ́пцѣ  и҆з̾ѡбрази́вше, вопїю́тъ: всѧ̑ дѣла̀, бл҃гослови́те,  гдⷭ҇нѧ, гдⷭ҇а. (с. 57) 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Сѐ ны́нѣ что̀ добро̀ вопїѧ́хꙋ, и҆лѝ что̀ красно̀,  страстоте́рпцы, но є҆́же жи́ти во гра́дѣ жива́гѡ бг҃а,  соблю́дше благоче́стїѧ соꙋ́зъ, да́же до сме́рти нерѣши́мь; 
Ꙗ҆́кѡ свидѣ́тельства тече́нїе сконча́вше,  страда́льцы, ликостоѧ̑нїѧ вы́шнихъ чинѡ́въ ва́съ воспрїѧ́тъ,  неꙋвѧда́ющими, сла́внїи, вѣнча́еми вѣнцы̀. 
Дне́сь свѣ́тлѡ пра́зднꙋетъ сла́внаѧ ѳессалонїкі́а,  всѧ́къ гра́дъ и҆ странꙋ̀ созыва́ющи въ па́мѧть ва́шꙋ, съ  высо́кимъ проповѣ́данїемъ, ѽ а҆гаѳопо́де и҆ ѳеодꙋ́ле! 
Взѧ́стесѧ къ неизрече́ннѣй сла́вѣ свѣтоѧвле́ннѡ,  ꙗ҆́коже стрⷭ҇тоте́рпцы: є҆ѧ́же сподо́битисѧ вѣ́рою ва́шꙋ  соверша́ющымъ па́мѧть всегда̀, ꙗ҆́кѡ дерзнове́нїе и҆мꙋ́ще,  моли́тесѧ, пречестні́и. 
Бг҃оро́диченъ: 
Свѣ́томъ мѧ̀ твоегѡ̀ бл҃гоꙋтро́бїѧ, во тмѣ̀  неразꙋ́мїѧ лежа́щаго ѡ҆зарѝ, є҆ди́на свѣтода́вца  ро́ждшаѧ, и҆зба́вителѧ и҆ гдⷭ҇а, ст҃ы̑ѧ  вѣнча́ющаго. 


(с. 57) 
Мѣ́сѧца тогѡ́же въ ѕ҃-й де́нь. 
И҆́же во ст҃ы́хъ, ѻ҆ц҃а̀ на́шегѡ є҆ѵтѷхі́а,  а҆рхїепі́скопа кѡнстантїнопо́льскагѡ. 
Стїхи̑ры, гла́съ в҃. Подо́бенъ: Є҆гда̀ ѿ дре́ва: 
Ста́дꙋ и҆ ѻ҆вца́мъ хрⷭ҇тѡ́вымъ словє́снымъ,  є҆ѵтѷхі́е блаже́нне, тебѐ жре́бїй подадѐ, побо́рника  непобѣди́ма цр҃ковь (с. 58) бж҃їѧ, ѕлочести́ваго ѿгонѧ́ща  нестѡ́рїа ѿ сеѧ̀, пресла́внꙋю бж҃їю мт҃рь чⷭ҇тꙋю, всꙋ́е  похꙋ́лившаго, сїю̀ глаго́люща пои́стиннѣ не бы́ти бцⷣꙋ:  є҆го́же ѿри́нꙋлъ є҆сѝ. 
На травѣ̀ вѣ́ры пра́выѧ, и҆ на водѣ̀ и҆́стинныѧ  мꙋ́дрости живы́ѧ, и҆ ѕла́цѣ кра́снѣ пребы́ти твоемꙋ̀  ста́дꙋ мꙋ́дрѣ наста́вилъ є҆сѝ, въ па́жить  бг҃онасажде́ннꙋ, пи́щꙋ нетлѣ́нїѧ, неѿпа́дающꙋю и҆  неѡскꙋдѣ́ющꙋ, оу҆ста̀ и҆зносѧ̑ща бжⷭ҇твєнныѧ глаго́лы  жи́зни вѣ́чныѧ, и҆ неразори́мо оу҆мышле́нїе. 
Коре́нїе и҆ те́рнїе посѣка́ѧ оу҆чи́тельнымъ  твои́мъ серпо́мъ, є҆реті́чєскаѧ словеса̀ ра́ломъ твои́мъ,  сердца̀ посѣка́лъ є҆сѝ ме́рзѡстнаѧ, и҆ сѣ́ѧлъ є҆сѝ  бжⷭ҇твенныхъ повелѣ́нїй твоѐ и҆справле́нїе и҆ правотꙋ̀: и҆  сїѧ̑ плодонѡ́сна показа́въ, и҆́маши тала́нтъ тво́й сꙋгꙋ́бъ,  и҆ сего̀ прино́сиши влⷣцѣ твоемꙋ̀. 
Сла́ва, и҆ ны́нѣ, бг҃оро́диченъ, подо́бенъ то́йже: 
И҆на́гѡ держа́внагѡ прибѣ́жища и҆ крѣ́пости  столпа̀, и҆ стѣны̀ неѡбори́мыѧ, вои́стиннꙋ не стѧжа́хомъ,  ра́звѣ тебє̀, пречⷭ҇таѧ. къ тебѣ̀ прибѣга́емъ, и҆ тебѣ̀  вопїе́мъ: влⷣчце, помозѝ, да не поги́бнемъ, покажѝ твою̀  благода́ть на ны̀ и҆ крѣ́пости сла́вꙋ, и҆ милосе́рдїѧ  твоегѡ̀ вели́чество. 
Крⷭ҇тобг҃оро́диченъ: 
Дре́вꙋ крⷭ҇тномꙋ тѧ̀, і҆и҃се, пригвожде́на зрѧ́щи  неискꙋсобра́чнаѧ, пла́чꙋщи гл҃го́лаше: ча́до сла́дкое,  почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆  просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю,  бжⷭ҇твєнныѧ стрⷭ҇ти твоѧ̑ сла́вѧщїи. 
Тропа́рь, гла́съ д҃: 
Пра́вило вѣ́ры и҆ ѻ҆́бразъ кро́тости, воздержа́нїѧ  оу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же веще́й  и҆́стина: сегѡ̀ (с. 59) ра́ди стѧжа́лъ є҆сѝ смире́нїемъ  высѡ́каѧ, нището́ю бога̑таѧ, ѻ҆́ч҃е є҆ѵтѷхі́е, молѝ  хрⷭ҇та̀ бг҃а спасти́сѧ дꙋша́мъ на́шымъ. 
Канѡ́нъ, є҆гѡ́же краегране́сїе: 
Чꙋдодѣ́тельномꙋ є҆ѵтѷхі́ю оу҆дивлѧ́юсѧ.  Творе́нїе ѳеофа́ново. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Добродѣ́тельми бл҃гополꙋ́чествовавъ, и҆ просвѣ́щсѧ  свѣтолꙋ́чными сїѧ́ньми дарѡ́въ бж҃їихъ, ѕлополꙋче́нїѧ  и҆зба́ви мѧ̀ страсте́й моли́твами твои́ми, мꙋ́дре, ꙗ҆́кѡ да  воспою́ тѧ. 
Небосажде́нна розга̀ во дво́рѣхъ бж҃їихъ, прозѧ́блъ  є҆сѝ гобзова̑нныѧ плоды̀ добродѣ́тельныхъ дѣѧ́нїй,  вкꙋ́пѣ и҆ чꙋде́съ пои́стиннѣ, бл҃же́нне є҆ѵтѷхі́е. 
Оу҆́мъ влⷣкꙋ сотвори́въ, страсте́й томи́тельство,  преподо́бне, оу҆держа́лъ є҆сѝ: тѣ́мже безстра́стїѧ  кри́лы возвы́сивсѧ, къ са́мымъ бж҃їимъ приве́лсѧ є҆сѝ  селе́нїємъ. 
Бг҃оро́диченъ: 
Твоего̀ прїе́мши содѣ́телѧ, ꙗ҆́кѡ са́мъ восхотѣ̀,  и҆зъ безсѣ́меннагѡ твоегѡ̀ чре́ва, па́че оу҆ма̀  воплоща́ема, чⷭ҇таѧ, тва́рей вои́стиннꙋ ꙗ҆ви́ласѧ є҆сѝ  влⷣчца. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Ст҃а́гѡ дх҃а бы́лъ є҆сѝ хра́мъ, бг҃оно́се, тебѐ  сама́гѡ ѡ҆чи́стивъ ѿ тимѣ́нїѧ страсте́й прилѣжа́нїемъ  мно́гимъ, ст҃и́телю сла́вне є҆ѵтѷхі́е. 
Сн҃ъ днѐ прича́стїемъ свѣ́тлости невеще́ственныѧ  показа́лсѧ є҆сѝ, и҆ свѣ́томъ врачева́нїй нело́жныхъ мглꙋ̀  страсте́й ѿго́ниши вре́да, всеприснопа́мѧтне. (с. 60) 
Сосца̑ сса́въ и҆здѣ́тска воздержа́нїѧ, въ мѣ́рꙋ  моли́твами непреста́нными во́зраста хрⷭ҇то́ва дости́глъ  є҆сѝ вои́стиннꙋ, ст҃и́телю сла́вне є҆ѵтѷхі́е. 
Бг҃оро́диченъ: 
Бжⷭ҇твеннагѡ рождества̀ твоегѡ̀, чⷭ҇таѧ, всѧ́кїй  є҆стества̀ чи́нъ превосхо́дитъ чꙋ́до: бг҃а бо  преесте́ственнѣ зачала̀ є҆сѝ во чре́вѣ, и҆ ро́ждши,  пребыва́еши приснодв҃а. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенною си́лою ѡ҆дѣ́ѧвсѧ, ѡ҆бнажи́лъ є҆сѝ  крѣ́пость льсти́вагѡ, чꙋдодѣ́йствꙋѧ, бг҃оно́се,  и҆зрѧ̑днаѧ. ѿгна́нъ же непра́веднѡ ста́да твоегѡ̀, па́ки  возврати́лсѧ є҆сѝ въ нѐ, прославлѧ́емь, ѻ҆́ч҃е  преподо́бне: хрⷭ҇та̀ бг҃а молѝ, дарова́ти на́мъ ве́лїю  ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ. ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста,  ѡ҆ гдⷭ҇ѣ пра́зднꙋющи. 
Заре́ю, всемꙋ́дре, бжⷭ҇твенныѧ бл҃года́ти  ѡ҆сїѧва́емь, всѧ́кое є҆реті́ческое мнѣ́нїе ѡ҆мрачи́лъ  є҆сѝ, и҆ оу҆ѧсни́лъ є҆сѝ люде́й правосла́вныхъ собо́ры. 
Не стꙋжи́лъ є҆сѝ за вѣ́рꙋ гонє́нїѧ терпѧ̀: и҆́бо  того̀ и҆мѣ́лъ є҆сѝ спобора́юща тебѣ̀ гони́маго хрⷭ҇та̀,  ст҃и́телю всече́стне. (с. 61) 
Возвы́сивъ, поста́ви на ка́мени хрⷭ҇то́съ своеѧ̀  и҆́стины, твоеѧ̀ дꙋшѝ, блаже́нне, стѡпы̀, и҆ запѧ́тъ  врагѡ́въ вознесє́ннаѧ мꙋдрова̑нїѧ. 
Бг҃оро́диченъ: 
Ꙗ҆́кѡ вои́стиннꙋ невѣща̑нна, и҆ непости̑жна  твоегѡ̀ бг҃олѣ́пнагѡ, бцⷣе, сꙋ́ть рождества̀, сꙋ́щымъ на  землѝ и҆ на нб҃сѝ, приснодв҃о, та̑инства. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їи, и҆́стиннаго бг҃а, ѿ мра́ка грѣхо́внагѡ взыва́юща. 
До́блественнѣ терпѧ̀ разлꙋче́нїе врꙋче́ннагѡ тѝ  ста́да, ѻ҆́ч҃е, непра́веднѡ и҆згна́нъ бы́лъ є҆сѝ: а҆́бїе  же къ семꙋ̀ па́ки тече́ши ра́достнѡ, вельмѝ ѿ всѣ́хъ  восхвалѧ́емый. 
Не въ гада́нїихъ зри́ши сла́вꙋ, ю҆́же возжела́лъ  є҆сѝ бж҃їю ѿ младе́нства, бл҃же́нне є҆ѵтѷхі́е: лице́мъ  же па́че ны́нѣ къ лицꙋ̀ разрѣ́шшымсѧ зерца́лѡмъ  плотски̑мъ, ѻ҆́ч҃е на́шъ. 
Во́дъ бжⷭ҇твенныхъ твоѧ̀ дꙋша̀, ѻ҆́ч҃е,  и҆спо́лншисѧ, рѣ́ки цр҃кви вои́стиннꙋ и҆сточѝ оу҆че́нїй,  мꙋ́дре є҆ѵтѷхі́е, и҆ сеѧ̀ напаѧ́еши, бл҃же́нне, бразды̑. 
Бг҃оро́диченъ: 
И҆̀же бцⷣꙋ тѧ̀ ѿ дꙋшѝ, влⷣчце мі́ра бл҃га́ѧ,  и҆сповѣ́дающыѧ спаса́й: тѧ́ бо предста́тельство  непобори́мое стѧжа́хомъ, сꙋ́щꙋю бг҃ороди́тельницꙋ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многомлⷭ҇тиве. 
Въ тебѣ̀ всели́сѧ трⷪ҇ца, ꙗ҆́кѡ въ чи́стомъ ѿ  страсте́й слїѧ́нїѧ, и҆ дарова́нїй и҆спо́лни вои́стиннꙋ,  бг҃омꙋ́дре є҆ѵтѷхі́е, и҆́миже всѧ́къ недꙋ́гъ ѿго́ниши  при́снѡ. 
Возвы́силсѧ є҆сѝ, стѧжа́въ въ се́рдцы твое́мъ  нело́жнѣ высокотво́рное смире́нїе: и҆ де́мѡнскїѧ всѧ̑  кѡ́зни до конца̀ смири́лъ є҆сѝ, ст҃и́телю гдⷭ҇ень  пресла́вне. (с. 62) 
Жите́йское мо́ре безво́лненнѣ преше́дъ, къ  приста́нищємъ дости́глъ є҆сѝ црⷭ҇твїѧ, ѻ҆́ч҃е, нбⷭ҇нагѡ,  бг҃ꙋ бре́мѧ дꙋшѝ спа́слъ є҆сѝ, досточꙋ́дне. 
Бг҃оро́диченъ: 
Пречⷭ҇таѧ влⷣчце, ро́ждшаѧ человѣ́кѡмъ ко́рмчїю и҆  гдⷭ҇а, страсте́й мои́хъ нестоѧ́нное и҆ лю́тое оу҆толѝ  смꙋще́нїе, и҆ тишинꙋ̀ пода́ждь се́рдцꙋ моемꙋ̀. 
Конда́къ, гла́съ и҃: 
Бжⷭ҇твеннаго вѣ́рнѡ є҆ѵтѷхі́а всѝ пою́ще,  лю́дїе, любо́вїю да оу҆блажи́мъ, ꙗ҆́кѡ па́стырѧ вели́ка и҆  слꙋжи́телѧ, и҆ оу҆чи́телѧ премꙋ́дра, и҆ прогони́телѧ  є҆ресе́й: мо́литъ бо гдⷭ҇а ѡ҆ всѣ́хъ на́съ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Снѣгови́днꙋ, ѻ҆́ч҃е, дꙋ́шꙋ стѧжа́въ,  добродѣ́телей бѣ́лостїю, оу҆подо́билсѧ є҆сѝ а҆́гг҃лѡмъ.  тѣ́мже съ ни́ми ликꙋ́еши, ра́дꙋѧсѧ вопїе́ши: бл҃гослове́нъ  є҆сѝ, бж҃е ѻ҆тє́цъ на́шихъ. 
Же́ртвꙋ ꙗ҆́кѡ непоро́чнꙋ прине́слъ є҆си́ тѧ  сама́го ѿ младе́нства, прпⷣбне, влⷣцѣ твоемꙋ̀, сласте́й  оу҆мерщвле́нїемъ ꙗ҆́кѡ вои́стиннꙋ. тѣ́мже ра́дꙋѧсѧ  вопїе́ши: бл҃гослове́нъ є҆сѝ, бж҃е ѻ҆тє́цъ на́шихъ. 
То́ки твои́хъ сле́зъ, ѻ҆́ч҃е, оу҆гаси́ша  ѻ҆́гненное пале́нїе плотски́хъ сласте́й, и҆ бы́ша  и҆сцѣле́нїй роса̀, вѣ́рнѡ зовꙋ́щымъ всегда̀ хрⷭ҇тꙋ̀:  бл҃гослове́нъ є҆сѝ, бж҃е ѻ҆тє́цъ на́шихъ. 
Бг҃оро́диченъ: 
Тѧ̀, всенепоро́чнаѧ и҆ мт҃и приснодв҃о, позна́хомъ  спасе́нїе человѣ́цы: и҆́бо въ нѣ́дрѣхъ ѻ҆ц҃а̀  неразлꙋ́чный сн҃ъ и҆зъ тебє̀ воплоти́сѧ. тѣ́мже  бл҃гослове́нна є҆сѝ въ ро́ды родѡ́въ. 
Пѣ́снь и҃. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ (с. 63) же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Дрема́нїе оу҆ны́нїѧ ѿтрѧ́съ добродѣ́телей  попече́нїемъ, ѻ҆́ч҃е, бдѣ́лъ є҆сѝ, до́ндеже бг҃а  і҆а́кѡвлѧ ꙗ҆ви́лсѧ є҆сѝ селе́нїе: є҆го́же превозно́симъ  во всѧ̑ вѣ́ки. 
Щито́мъ бл҃гоче́стїѧ защища́ѧсѧ, и҆ ꙗ҆́кѡ  ѻ҆боюдоѻ́стръ ме́чь воспрїи́мъ повелѣ́нїе честно́е,  тве́рдѡ всѧ̑ ссѣ́клъ є҆сѝ є҆реті́чєскїѧ полкѝ,  бг҃омꙋ́дре. 
Безкрѡ́вныѧ жє́ртвы бг҃ꙋ прине́слъ є҆сѝ  смире́нїемъ се́рдца, ѻ҆́ч҃е є҆ѵтѷхі́е, же́ртвꙋѧ тебє̀  ра́ди пожре́нномꙋ, ꙗ҆́кѡ ѻ҆вча́ти: є҆го́же превозно́симъ  во всѧ̑ вѣ́ки. 
Трⷪ҇ченъ: 
Є҆ди́но є҆стество̀ трⷪ҇цы, неисче́тнꙋю си́лꙋ  превозше́дшꙋю времена̀ всѧ̑, и҆ є҆стества̀ по́мыслъ,  при́снѡ правосла́внѡ проповѣ́даемъ и҆ превозно́симъ во всѧ̑  вѣ́ки. 
Бг҃оро́диченъ: 
Въ ржⷭ҇твѣ̀ и҆збѣжа́ла є҆сѝ болѣ́зни, чⷭ҇таѧ,  и҆ ро́ждши, дв҃а па́ки пребыла̀ є҆сѝ: всѧ̑ бо твори́тъ  і҆и҃съ бг҃ъ и҆ чл҃вѣ́къ, є҆го́же превозно́симъ во всѧ̑  вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Ма́лыми велича̑йшаѧ стѧжа́въ, и҆ тлѣ́нными  нетлѣ̑ннаѧ до́брѣ и҆скꙋпи́въ, црⷭ҇тво недви́жимое прїѧ́лъ  є҆сѝ, немимоходѧ́щꙋю сла́вꙋ полꙋчи́лъ є҆сѝ,  добродѣ́телей твои́хъ добро́тами оу҆краша́емь. 
Чи́сто житїѐ твоѐ соверши́лъ є҆сѝ, и҆ чⷭ҇тыѧ  дв҃ы слꙋжи́тель ꙗ҆ви́лсѧ є҆сѝ, є҆ѵтѷхі́е, і҆ера́рхъ  бж҃їй и҆́стиннѣйшїй, сто́лпъ правосла́вїѧ, тве́рдь вѣ́ры,  стѣна̀ люде́й и҆збра́нныхъ, бг҃обл҃же́нне. (с. 64) 
Плотско́е мꙋдрова́нїе повинꙋ́лъ є҆сѝ по́мыслꙋ, и҆  безпло́тенъ ꙗ҆́коже во пло́ти на землѝ пожи́лъ є҆сѝ,  є҆ѵтѷхі́е: тѣ́мже со безпло́тными бжⷭ҇твенными си́лами  влⷣцѣ всѣ́хъ и҆ бг҃ꙋ ра́дꙋѧсѧ предстои́ши. 
Ꙗ҆́кѡ а҆́гг҃лѡмъ ны́нѣ кꙋпножи́тель, патрїа́рхѡмъ,  мꙋ́ченикѡмъ и҆ прпⷣбнымъ равносе́льникъ, съ ни́ми моли́сѧ  гдⷭ҇еви, рѣше́нїе грѣхѡ́въ всѣ̑мъ дарова́ти, свѧще́ннꙋю  твою̀ на землѝ па́мѧть творѧ́щымъ, мꙋ́дре. 
Бг҃оро́диченъ: 
Сн҃а безлѣ́тнѡ ѿ ѻ҆ц҃а̀ возсїѧ́вшаго, ты̀ во  чре́вѣ несказа́ннѡ заче́нши, родила̀ є҆сѝ, бг҃омт҃и  чⷭ҇таѧ, дв҃о нескве́рнаѧ, молѝ, прест҃а́ѧ, ѡ҆ рабѣ́хъ  твои́хъ, того̀ ꙗ҆́кѡ чл҃вѣколю́бца бг҃а, спастѝ ро́дъ  на́шъ. 


(с. 64) 
Мѣ́сѧца тогѡ́же въ з҃-й де́нь. 
Прпⷣбнагѡ ѻ҆ц҃а̀ на́шегѡ геѡ́ргїа, є҆пⷭ҇кпа  мелїті́нскагѡ. 
Стїхи̑ры, гла́съ а҃. Подо́бенъ: Всехва́льнїи  мꙋ́чєницы: 
Ѻ҆́ч҃е геѡ́ргїе, ꙳ хрⷭ҇то́вѣ честнѣ́й и҆  пречи́стѣй ꙳ че́стнѡ поклони́лсѧ є҆сѝ і҆кѡ́нѣ,  всемꙋ́дре, ꙳ бг҃обо́рцєвъ на́глости ꙳ ника́коже  оу҆жаса́ѧсѧ, ꙳ си́лою тогѡ̀ оу҆крѣплѧ́емь. ꙳ є҆го́же  ны́нѣ молѝ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Ѻ҆́ч҃е геѡ́ргїе, ꙳ ꙗ҆́рость нечести́выхъ  претерпѣ́лъ є҆сѝ, ꙳ гнѣ́вающихсѧ безслове́снѣ, ꙳ ꙗ҆̀же  и҆ ви́дѣлъ є҆сѝ превозносѧ́щыѧсѧ ꙳ ѕлочести́вымъ  шата́нїемъ, ꙳ и҆ па́ки сокрꙋша́ємы лю́тѣ ꙳ ꙗ҆́вственнѡ  промышле́нїемъ, ꙳ ко ѿмще́нїю несмы́сленныхъ ꙳ дви́жимѡ,  сла́вне. (с. 65) 
Ѻ҆́ч҃е геѡ́ргїе, ꙳ бг҃ꙋ содѣ́йственникъ бы́въ, ꙳  ꙗ҆́кѡ і҆ере́й и҆ земледѣ́латель, ꙳ стори́чествꙋющъ пло́дъ  влⷣцѣ, ꙳ дꙋ́шы приве́лъ є҆сѝ ꙳ ны́нѣ спасе́нныхъ  сло́вомъ твои́мъ. ꙳ и҆ ны́нѣ моли́сѧ, ꙳ дарова́ти дꙋша́мъ  на́шымъ ꙳ ми́ръ и҆ ве́лїю ми́лость. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, кꙋпино̀ неѡпали́маѧ, ꙳ совѣ́та вели́кагѡ  а҆́гг҃ла, ꙳ ра́дꙋйсѧ, є҆ди́на ро́ждшаѧ. ꙳ ра́дꙋйсѧ,  и҆зволе́нїе чⷭ҇тны́ѧ трⷪ҇цы. ꙳ ра́дꙋйсѧ, земны̑мъ  оу҆твержде́нїе. ꙳ ра́дꙋйсѧ, раѧ̀ кла́съ ꙳ прозѧ́бши  невоздѣ́ланный, ꙳ цр҃ѧ̀ и҆ гдⷭ҇а, ꙳ прозѧбє́нїѧ  и҆зсꙋша́юща ѕло́бы. 
Крⷭ҇тобг҃оро́диченъ: 
Своего̀ а҆́гнца ꙳ а҆́гница и҆ непоро́чнаѧ влⷣчца ꙳  на крⷭ҇тѣ̀ ꙗ҆́кѡ ви́дѣвши зра́ка не и҆мꙋ́ща, нижѐ  добро́ты, ꙳ оу҆вы̀ мнѣ̀, рыда́ющи глаго́лаше, ꙳ гдѣ̀  добро́та твоѧ̀ за́йде, сладча́йшїй; ꙳ гдѣ̀ благолѣ́пїе; ꙳  гдѣ̀ бл҃года́ть блиста́ющаѧ ꙳ ѻ҆́браза твоегѡ̀, ꙳ сн҃е  мо́й любе́знѣйшїй; 
Канѡ́нъ. 
Гла́съ и҃. Пѣ́снь а҃. І҆рмо́съ: 
Пѣ́снь возсле́мъ, лю́дїе, чꙋ́дномꙋ бг҃ꙋ на́шемꙋ,  свободи́вшемꙋ і҆и҃лѧ ѿ рабо́ты, пѣ́снь побѣ́днꙋю пою́ще  и҆ вопїю́ще: пои́мъ тебѣ̀, є҆ди́номꙋ влⷣцѣ. 
Зарю̀ благоꙋтро́бїѧ мнѣ̀, хрⷭ҇тѐ, и҆спо́лншемꙋсѧ  прегрѣше́нїй и҆ грѣхѝ лю́тыми, возсїѧ́й, ще́дре, и҆  мра́къ ѿженѝ моегѡ̀ ѡ҆слѣпле́нїѧ, мольба́ми твоегѡ̀  і҆ера́рха. 
Всю̀ воздѣ́лалъ є҆сѝ, мꙋ́дре, болѣ́зньми и҆  по́ты твои́ми, воздержа́нїѧ зе́млю, и҆ сѣ́ѧ въ се́рдцы  пшени́цꙋ дꙋ́ха, кла́съ безстра́стїѧ прине́слъ є҆сѝ,  геѡ́ргїе блаже́нне. 
На ра́мена крⷭ҇тъ тво́й взе́мъ, и҆ земны̑ѧ красѡты̀  мїроде́ржцꙋ тмы̀ ѿве́рглъ є҆сѝ, хрⷭ҇тꙋ̀ послѣ́довавъ,  и҆ сокро́вище стѧжа́лъ є҆сѝ невеще́ственнагѡ црⷭ҇твїѧ  є҆гѡ̀. (с. 66) 
Бг҃оро́диченъ: 
Ѻ҆рꙋ́жїе и҆ приста́нище тве́рдое, и҆ стѣ́нꙋ, и҆  крѣ́пость, и҆ бжⷭ҇твенное ѡ҆снова́нїе, и҆ мо́стъ, и҆  покро́въ, твоѐ, бг҃оневѣ́сто, и҆мꙋ́ще предста́тельство,  ѿ бѣ́дъ и҆збавлѧ́емсѧ всѣ́хъ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́кѡ гдⷭ҇ь, и҆ нѣ́сть пра́веденъ,  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ, па́че тебє̀, гдⷭ҇и. 
На высотꙋ̀ вше́дъ, бл҃же́нне, добродѣ́телей, и҆ во  глꙋбины̑ дх҃а досто́йнѡ воззрѣ́въ, и҆ видѣ́нїѧ прїѧ́телище  бы́въ, прпⷣбне, водворѧ́ешисѧ со а҆́гг҃льскими ли́ки. 
Ѡ҆бнища́въ дꙋ́хомъ, ѡ҆богати́лсѧ є҆сѝ, мꙋ́дре,  црⷭ҇твомъ невеще́ственнымъ, въ не́мже ста́дꙋ твоемꙋ̀  сокрѡ́вища вѣ̑чнаѧ вѣ́рнѡ пред̾ꙋгото́валъ є҆сѝ: тѣ́мже  тѧ̀ оу҆блажа́емъ. 
Простото́ю, прпⷣбне, и҆ кро́тостїю дꙋше́вною  оу҆подо́билсѧ є҆сѝ нра́вы твои́ми и҆ и҆справле́ньми  і҆а́кѡвꙋ: и҆ показа́лсѧ є҆сѝ чистото́ю дꙋ́ха і҆и҃ль,  оу҆́мъ зрѧ́й бг҃а. 
Бг҃оро́диченъ: 
Без̾ѻ́ч҃а родила̀ є҆сѝ, безъ мт҃рнѧ пре́жде  тебє̀, и҆ ꙗ҆́кѡ младе́нца дои́ла є҆сѝ, пита́ющаго всѧ̑,  є҆го́же молѝ спасти́сѧ вѣ́рнѡ пою́щымъ тѧ̀ госпо́дственнѡ  бцⷣꙋ чⷭ҇тꙋю. 
Сѣда́ленъ, гла́съ и҃. Подо́бенъ: Премꙋ́дрости: 
Смире́нїѧ высото́ю свѣ́телъ бы́въ, возношє́нїѧ  вра̑жїѧ до конца̀ потреби́лъ є҆сѝ, хра́брствовавъ  свѣ́тлѡ: ми́лостивъ же бы́въ, ѻ҆́ч҃е прпⷣбне,  ѻ҆би́льнымъ подаѧ́нїемъ а҆́лчꙋщыѧ оу҆довли́лъ є҆сѝ.  тѣ́мже нестарѣ́ющꙋюсѧ по сме́рти наслѣ́довалъ є҆сѝ  пи́щꙋ, ра́дꙋѧсѧ во вѣ́ки, геѡ́ргїе і҆ера́рше бл҃же́нне,  молѝ хрⷭ҇та̀ бг҃а, прегрѣше́нїй ѡ҆ставле́нїе дарова́ти  пра́зднꙋющымъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь (с. 67) бо всели́сѧ въ тѧ̀ бжⷭ҇тва̀,  и҆ ꙗ҆́кѡ младе́нца дои́ши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй прегрѣше́нїй  ѡ҆ставле́нїе, вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Ты̀ дꙋше́вный кора́бль спа́слъ є҆сѝ ѿ страсте́й  ве́щнагѡ треволне́нїѧ, во приста́нище оу҆стреми́лсѧ є҆сѝ,  и҆ тишинꙋ̀ воздержа́нїѧ, ѻ҆́ч҃е прпⷣбне. 
А҆гг҃лови́денъ ра́зꙋмъ стѧжа́въ, трⷪ҇ческое ѿ  а҆́гг҃лъ пѣснопѣ́нїе послꙋ́шалъ є҆сѝ, бы́въ во  и҆зстꙋпле́нїи смы́сла твоегѡ̀, прехва́льне. 
Ты̀ мы́сленною пра́щею воѡрꙋжи́всѧ, ꙗ҆́коже и҆но́го  голїа́ѳа, кнѧ́зѧ тмы̀ гордѧ́щасѧ низложи́лъ є҆сѝ,  і҆ера́рше, дв҃дски, и҆ бжⷭ҇твенною вѣ́рою твое́ю. 
Бг҃оро́диченъ: 
Наде́жда и҆ предста́тельство мі́ра, бцⷣе, молѝ  и҆зъ тебє̀ воплоще́ннаго ѡ҆ рабѣ́хъ твои́хъ: тѧ́ бо ст҃о́е  ѡ҆чисти́лище стѧжа́вше, ѿ грѣха̀ и҆збавлѧ́емсѧ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. (с. 68) 
Тѧ̀, ꙗ҆́кѡ чистоты̀ сто́лпъ и҆ цѣломꙋ́дрїѧ клю́чь,  приснопа́мѧтне, вѣ́дꙋще всѝ, да оу҆лꙋчи́мъ оу҆́бѡ  ми́лость моли́твами твои́ми. 
Бг҃ови́днымъ прозрѣ́нїемъ во свѧще́нный ѡ҆дѣ́ѧлсѧ  є҆сѝ чи́нъ, непоро́чнѣй дв҃ѣ ꙗ҆́кѡ непоро́чна тѧ̀ въ  сїѐ призва́вшей. 
Ми́лости щедро́тство всажде́но и҆мѣ́ѧ, и҆ всегда̀  соживꙋ́що, бы́лъ є҆сѝ ни́щымъ бога́тныѧ пи́щи  дѣ́лателище. 
Бг҃оро́диченъ: 
Нбⷭ҇наго влⷣкꙋ во оу҆тро́бѣ заче́нши,  всенепоро́чнаѧ, была̀ є҆сѝ вы́шши нб҃съ и҆ всеѧ̀ тва́ри. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Дх҃ъ всест҃ы́й въ тебѣ̀ ѡ҆брѣ́тъ селе́нїе, дꙋхѡ́въ  лꙋка́выхъ ѿгна́въ легеѡ́ны, моли́твами твои́ми. 
Тишины̀ ꙗ҆ви́лсѧ є҆сѝ рѣка̀, и҆ стрꙋѧ̀  кро́тости, ѿ ни́хже напаѧ́емсѧ пото́ка сла́дости, прпⷣбне  ѻ҆́ч҃е. 
Оу҆мертви́въ плотскі̑ѧ сла̑сти, дꙋ́хомъ ѡ҆жи́лъ  є҆сѝ: и҆ мене́ же страстьмѝ па́дшаго возста́ви, сла́вне. 
Бг҃оро́диченъ: 
Сло́во во оу҆тро́бѣ, и҆́же ѿ ѻ҆ц҃а̀ безлѣ́тнѡ  возсїѧ́вша, въ лѣ́то зачала̀ є҆сѝ бг҃а сло́ва па́че  сло́ва, приснодв҃о. 
Пѣ́снь з҃. І҆рмо́съ: 
Ѻ҆́троки ѡ҆роси́вый въ пещѝ, и҆ дв҃ꙋ сохрани́вый  ро́ждшꙋю тѧ̀ по ржⷭ҇твѣ̀, бл҃гослове́нъ є҆сѝ, бж҃е  ѻ҆тє́цъ на́шихъ. 
Ѡ҆сїѧ́нїемъ дх҃а бжⷭ҇твеннагѡ, є҆́же ѿсю́дꙋ  проразꙋмѣ́лъ є҆сѝ къ лꙋ́чшымъ преставле́нїе твоѐ: и҆  ны́нѣ ликꙋ́еши, прпⷣбне, во ѻ҆́нѣхъ ѻ҆би́телехъ. 
Ꙗ҆́кѡ ѕвѣздѣ̀ ꙗ҆́вльшꙋсѧ тебѣ̀, житїе́мъ и҆  заре́ю бжⷭ҇твенною, чꙋ́вствы просвѣще́ннꙋ, преставле́нїе,  прпⷣбне, твоѐ ѕвѣзда̀ провозвѣстѝ. 
Въ черто́гъ вы́шнѧгѡ црⷭ҇твїѧ ѡ҆дѣ́ѧнъ вше́лъ  є҆сѝ (с. 69) досто́йнѡ, и҆ восклони́всѧ съ женихо́мъ,  прпⷣбне, на трапе́зѣ невеще́ственныѧ сла́дости. 
Бг҃оро́диченъ: 
Нбⷭ҇ныѧ тѧ̀ си̑лы, ꙗ҆́кѡ мт҃рь жи́зни всѣ́хъ по  до́лгꙋ дорѷно́сѧтъ и҆ воспѣва́ютъ, влⷣчце, ꙗ҆́кѡ  предста́тельство дꙋ́шъ на́шихъ. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ,  гдⷭ҇а. 
Бг҃оꙋправлѧ́емое и҆мѣ́ѧ се́рдце, страсте́й мои́хъ  мра́чнꙋю, ѻ҆́ч҃е, ѿженѝ бꙋ́рю, и҆ ко приста́нищꙋ тишины̀  твоеѧ̀ наста́ви. 
Насажде́нъ при бжⷭ҇твенныхъ и҆схо́дищахъ любвѐ  во́дъ, дре́во жи́зни возрастѝ, и҆ плоды̀ благоче́стїѧ во  вре́мѧ ѿда́лъ є҆сѝ. 
Ꙗ҆́кѡ вра́чь неисцѣ́льныхъ недꙋ́гѡвъ, и҆  ѿгони́тель нечи́стыхъ дꙋхѡ́въ, бл҃же́нне геѡ́ргїе, и҆  моегѡ̀ грѣха̀ недꙋ́гъ оу҆врачѝ. 
Бг҃оро́диченъ: 
Кто̀ и҆зрече́тъ бжⷭ҇твенное ржⷭ҇тво̀ твоѐ,  бг҃ороди́тельнице мр҃і́е; всѧ́ко бо є҆стество̀ диви́тсѧ  земноро́дныхъ и҆ а҆́гг҃лъ, и҆ тѧ̀ оу҆блажа́ютъ. 
Пѣ́снь ѳ҃. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Твои́хъ сле́зъ и҆сто́чники, безстра́стїѧ воздѣ́лалъ  є҆сѝ, прпⷣбне, ра́й непоро́чнѡ, и҆ многоѻби́ленъ пло́дъ  и҆зно́сиши, пита́ѧ добродѣ́тельми бжⷭ҇твенное ста́до. 
Ты̀ чи́сто бг҃ꙋ прине́слъ є҆сѝ слꙋже́нїе, и҆  вѣ́ры, прпⷣбне, тече́нїе соверши́въ, ны́нѣ прїѧ́лъ є҆сѝ  вѣне́цъ пра́вды и҆зъ рꙋкѝ хрⷭ҇та̀ подвигополо́жника. 
Дне́сь и҆гра́етъ и҆ ликꙋ́етъ вѣ́рныхъ мно́жество,  мона́хѡвъ стада̀, свѧще́нникѡвъ собо́ри: тѧ́ бо всѝ  ѻ҆́бразъ спасе́нїѧ ѡ҆брѣто́ша и҆ пра́вилꙋ и҆з̾ѡбраже́нїе.  (с. 70) 
Бг҃оро́диченъ: 
Бг҃омꙋ́жно твоѐ ржⷭ҇тво̀, всенепоро́чнаѧ  ѻ҆трокови́це, ꙗ҆́кѡ бг҃а сꙋ́ща и҆ зижди́телѧ вѣкѡ́въ  молѧ́щи не ѡ҆скꙋдѣва́й непреста́ннѡ, спастѝ дꙋ́шы  воспѣва́ющихъ тѧ̀. 


(с. 70) 
Мѣ́сѧца тогѡ́же въ и҃-й де́нь. 
Ст҃ы́хъ а҆пⷭ҇лъ: и҆рѡдїѡ́на, а҆га́ва, а҆сѷгкрі́та,  рꙋ́фа, фле́гонта и҆ є҆́рма, и҆ и҆̀же съ ни́ми. 
Стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Ѻ҆рлѝ ꙗ҆́кѡ крила́ти, ꙳ всю̀ зе́млю претеко́сте,  ꙳ честна̑ѧ оу҆чє́нїѧ разсѣва́юще, ꙳ и҆ пле́велы  и҆стерза́юще ле́сти бл҃года́тїю, ꙳ и҆ многокла́сенъ пло́дъ ꙳  дѣ́лающе, всехва́льнїи, ꙳ є҆го́же держа́тъ мы́слєнныѧ  жи̑тницы во вѣ́ки, ꙳ дѣ́лателю безсме́ртномꙋ ꙳ бога́тнѡ  соблюда́емь. 
И҆рѡдїѡ́на, а҆га́ва и҆ а҆сѷгкрі́та, ꙳ рꙋ́фа же и҆  бжⷭ҇твеннаго фле́гонта оу҆блажи́мъ, ꙳ лозы̀ сꙋ́ще  плодови́тыѧ рѡ́зги, ꙳ и҆ска́пающе на́мъ сла́дость  спаси́тельнꙋю ꙳, веселѧ́щꙋ жа̑ждꙋщаѧ сердца̀ ꙳ вѣ́рою  и҆́стинною ꙳ бжⷭ҇твенное си́хъ соверша́ющихъ торжество̀. 
Нб҃са̀ бы́вше высока̀ мы́слїю, ꙳ сла́вꙋ возвѣща́юще  бг҃а на́шегѡ, ꙳ вопло́щшагѡсѧ во́лею, бг҃ови́дцы а҆пⷭ҇ли, ꙳  наста́вницы бл҃гочести́выхъ, ꙳ церкве́й ѡ҆снова̑нїѧ, ꙳  столпѝ непоколеби́мїи, ꙳ бл҃гоче́стїѧ приста̑нища, ꙳  неизглаго́ланныхъ та̑инъ слꙋжи́телє, ꙳ свѣтоводи́телє  дꙋ́шъ на́шихъ. 
Сла́ва, и҆ ны́нѣ, бг҃оро́диченъ: 
Ꙗ҆́же бг҃а невмѣсти́маго ꙳ во чре́вѣ твое́мъ (с.  71) вмѣсти́вшаѧ, ꙳ чл҃вѣколю́бнѡ чл҃вѣ́ка бы́вша, ꙳ и҆  на́ше смѣше́нїе и҆зъ тебє̀ прїи́мша, ꙳ и҆ ѡ҆божи́вша  ꙗ҆́вѣ, ꙳ не пре́зри менє̀, всечⷭ҇таѧ, ны́нѣ скорбѧ́ща: ꙳  но оу҆ще́дри ско́рѡ, ꙳ и҆ разли́чныѧ вражды́ же ꙳ и҆ вре́да  лꙋка́вагѡ свободѝ. 
Крⷭ҇тобг҃оро́диченъ: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́нна,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне; ꙳ сїѧ̑ тебѣ̀  невѣ́рный собо́ръ воздадѐ беззако́нный, ꙳ и҆́же мно́гихъ  твои́хъ чꙋде́съ наслади́выйсѧ; ꙳ но сла́ва неизглаго́ланномꙋ  ꙳ соше́ствїю твоемꙋ̀, влⷣко. 
Канѡ́нъ, є҆гѡ́же краегране́сїе: 
А҆пⷭ҇лѡмъ и҆сплете́мъ бжⷭ҇твеннꙋю пѣ́снь.  Творе́нїе і҆ѡ́сифово. 
Гла́съ г҃. Пѣ́снь а҃. І҆рмо́съ: 
Во́ды дре́вле, ма́нїемъ бжⷭ҇твеннымъ во є҆ди́но  со́нмище совокꙋпи́вый, и҆ раздѣли́вый мо́ре і҆и҃льтєскимъ  лю́демъ, се́й бг҃ъ на́шъ, препросла́вленъ є҆́сть: томꙋ̀  є҆ди́номꙋ пои́мъ, ꙗ҆́кѡ просла́висѧ. 
А҆пⷭ҇лѡвъ ст҃ы́хъ всесвѧтꙋ́ю согла́снѡ торжествꙋ́имъ  па́мѧть, и҆ ты́ѧ воспои́мъ весе́лїемъ дꙋшѝ: прест҃о́е бо  мо́лѧтъ сло́во, ѡ҆чище́нїе дарова́ти на́мъ и҆ ми́лость. 
Многобо́жнагѡ неи́стовства согни́тїе ѿгна́вше,  сло́ва со́лїю бжⷭ҇твеннагѡ дꙋ́шы, сла́внїи, ѡ҆бꙋѧ́вшыѧ  дре́вле всѧ̑ оу҆здра́висте, и҆ спасє́ны зижди́телю всѣ́хъ  предста́висте: тѣ́мъ и҆ прославлѧ́етесѧ. 
Сла́вный и҆рѡдїѡ́нъ, рꙋ́фъ и҆ фле́гонтъ, и҆ а҆га́въ,  и҆ а҆сѷгкрі́тъ, вкꙋ́пѣ и҆ є҆́рмъ, пѣ́сньми да  оу҆блажа́тсѧ, бли́жнїи бы́вше и҆зба́вителѧ на́шегѡ дрꙋ́зи  и҆ мꙋ́дрїи а҆пⷭ҇ли, и҆ бжⷭ҇твеннїи проповѣ́дницы. 
Бг҃оро́диченъ: 
Ми́лостиваѧ бцⷣе, а҆пⷭ҇лѡвъ похвало̀ и҆  стрⷭ҇тоте́рпцєвъ сла́ва, и҆ вѣ́рныхъ оу҆твержде́нїе,  оу҆твердѝ, молю́сѧ, претворѧ́емый навѣ́ты лестца̀ оу҆́мъ  мо́й, помраче́нный престꙋпле́ньми. (с. 72) 
Пѣ́снь г҃. І҆рмо́съ: 
И҆́же ѿ не сꙋ́щихъ всѧ̑ приведы́й, сло́вомъ  созида́ємаѧ, соверша́ємаѧ дх҃омъ, вседержи́телю вы́шнїй,  въ любвѝ твое́й оу҆твердѝ менѐ. 
Церкѡ́внаѧ бы́вша ѻ҆чеса̀, мнѡ́гимъ ѿверзо́сте  ѻ҆́чи, ви́дѣти добро́тꙋ недомы́сленнꙋю, бг҃ови́днїи  оу҆ч҃ницы̀ бж҃е́ственнагѡ сло́ва. 
До́мъ трⷪ҇цы показа́лсѧ є҆сѝ свѣтови́денъ, рꙋ́фе  пресла́вне, и҆ сло́вомъ бл҃года́ти трє́бища низве́рглъ  є҆сѝ, и҆ созда́лъ є҆сѝ гдⷭ҇ꙋ цє́ркви. 
Сло́вомъ твои́мъ бжⷭ҇твеннымъ ѡ҆бнови́въ, рꙋ́фе  мꙋ́дре, сердца̀, насѣ́ѧвъ спаси́тєльнаѧ оу҆чє́нїѧ, и҆  многопло́денъ кла́съ спа́сшихсѧ пожа́лъ є҆сѝ спасе́нїе. 
Бг҃оро́диченъ: 
По сꙋществꙋ̀ сы́й бжⷭ҇твенномꙋ непристꙋ́пенъ,  пречⷭ҇таѧ, пристꙋ́пенъ мнѣ̀ ны́нѣ бы́сть, и҆ пло́ти  прїѧ́тїемъ ве́сь соедини́сѧ кра́йнѧгѡ ра́ди бл҃гоꙋтро́бїѧ. 
Сѣда́ленъ, гла́съ д҃. Подо́бенъ: Вознесы́йсѧ: 
Наꙋчи́вшесѧ ѿ и҆сто́чника премꙋ́дрости,  оу҆мꙋдри́сте пре́жде неразꙋ́мїемъ слꙋжа́щыѧ оу҆мовре́днѡ  и҆стꙋка̑ннымъ, мꙋ́дрїи. тѣ́мже блажи́ми є҆стѐ въ вѣ́къ  вѣ́ка, прⷭ҇то́лꙋ предстоѧ́ше ст҃ы́ѧ трⷪ҇цы: но прилѣ́жнѡ  моли́тесѧ, ѡ҆брѣстѝ разрѣше́нїе прегрѣше́нїй на́шихъ,  пресла́внїи. 
Сла́ва, и҆ ны́нѣ, бг҃оро́диченъ: 
По бз҃ѣ во тво́й, бцⷣе, прибѣга́ю смире́нный  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ. моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
Крⷭ҇тобогоро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый (с. 73) ꙗ҆́кѡ бг҃ъ ѿ а҆́гг҃лъ,  ѿ беззако́нныхъ ны́нѣ человѣ̑къ, сн҃е, хотѧ̀  распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Положи́лъ є҆сѝ къ на́мъ тве́рдꙋю любо́вь, гдⷭ҇и,  є҆диноро́днаго бо твоего̀ сн҃а за ны̀ на сме́рть да́лъ  є҆сѝ. тѣ́мже тѝ зове́мъ благодарѧ́ще: сла́ва си́лѣ  твое́й, гдⷭ҇и. 
Врачева́нїе вѣ̑рнымъ ꙗ҆зы́кѡмъ бжⷭ҇твенное  приносѧ́ще, зе́млю нече́стїѧ лꙋка́внꙋю, разоре́нїю, мꙋ́дрїи,  преда́сте, и҆ созда́сте дꙋ́шы въ вѣ́рѣ: сегѡ̀ ра́ди  оу҆блажа́етесѧ. 
Въ си́лꙋ тобо́ю, и҆рѡдїѡ́не бл҃же́нне, ѡ҆блече́сѧ  гра́дъ па́трскїй преѧвле́ннѡ: пе́рвый бо ты̀ престо́лъ  оу҆краси́лъ є҆сѝ, бжⷭ҇твенными просвѣща́емь свѣтоли̑тїи  ст҃а́гѡ дх҃а. 
Гра́дъ па́трскїй граждани́номъ тобо́ю вели́кимъ  ѡ҆богати́сѧ, бл҃же́нне и҆рѡдїѡ́не, вои́стиннꙋ, къ сїѡ́нꙋ  вы́шнемꙋ приводѧ́ща сі́й въ пра́вдꙋ: тѣ́мже почита́етъ тѧ̀  бжⷭ҇твенными пѣснопѣ́ньми. 
Бг҃оро́диченъ: 
Сло́вомъ свѧще́ннымъ ѻ҆́ч҃ее сло́во зачала̀ є҆сѝ,  всѧ́кагѡ безслове́сїѧ человѣ́ки, бг҃ороди́тельнице дв҃о,  и҆збавлѧ́юща. тѣ́мже словесы̀ всегда̀ велегла́снѡ  бжⷭ҇твенными тѧ̀ сла́вимъ. 
Пѣ́снь є҃. І҆рмо́съ: 
На землѝ неви́димый ꙗ҆ви́лсѧ є҆сѝ, и҆  человѣ́кѡмъ во́лею сожи́лъ є҆сѝ, непостижи́мый, и҆ къ  тебѣ̀ оу҆́тренююще, воспѣва́емъ тѧ̀, чл҃вѣколю́бче. 
На зе́млю прише́дша, є҆́же спастѝ заблꙋ́ждшаго,  проповѣ́дасте сло́во, бжⷭ҇твеннїи а҆пⷭ҇ли, и҆ ѿ ле́сти  всѧ̑ человѣ́ки и҆зба́висте. 
Страннолѣ́пнѡ прⷪ҇ро́чествїѧ тебѣ̀ бл҃года́ть ѿ  бг҃а и҆злїѧ́сѧ бога́тнѡ, бг҃омꙋ́дре а҆га́ве: провозглаша́еши  бо сказа́нїе хотѧ́щихъ бы́ти ꙗ҆вле́ннѡ. 
Ꙗ҆ви́лсѧ є҆сѝ и҆ногда̀, прозна́менꙋѧ па́ѵлꙋ  навѣ́ты и҆ (с. 74) оу҆́зы, и҆ ѡ҆ѕлоблє́нїѧ, прⷪ҇ро́че  а҆га́ве, є҆гда̀ рꙋ́ки твоѧ̑ ѻ҆́нагѡ по́ѧсомъ свѧза́лъ  є҆сѝ. 
Бг҃оро́диченъ: 
Є҆ди́на на землѝ ржⷭ҇тво̀ и҆мѣ́ла є҆сѝ  стра́нно, є҆ди́нѣхъ на́съ примирѧ́ющи є҆ди́номꙋ  пребезнача́льномꙋ ѻ҆ц҃ꙋ̀. сегѡ̀ ра́ди є҆ди́нꙋ тѧ̀, ꙗ҆́кѡ  мт҃рь бг҃а, чти́мъ. 
Пѣ́снь ѕ҃. І҆рмо́съ: 
Бе́здна послѣ́днѧѧ грѣхѡ́въ ѡ҆бы́де мѧ̀, и҆  и҆счеза́етъ дꙋ́хъ мо́й: но простры́й, влⷣко, высо́кꙋю твою̀  мы́шцꙋ, ꙗ҆́кѡ петра́ мѧ, оу҆пра́вителю, спасѝ. 
Положѝ свѣщы̀ ꙗ҆́кѡ свѣтоза̑рны ва́съ сло́во,  вселе́ннꙋю просвѣща́ющыѧ, и҆ тмꙋ̀ рѣша́щыѧ, бг҃ови́дцы  а҆пⷭ҇ли, и҆ показꙋ́ющыѧ пꙋ́ть спаси́тельный. 
Ме́ртвость проповѣ́дꙋѧ безсме́ртнагѡ,  оу҆мерщвле́нныхъ къ животꙋ̀ преставлѧ́ше, мꙋ́дрый  а҆сѷгкрі́тъ, а҆пⷭ҇лѡвъ похвала̀, ѵ҆рка́нїи же тве́рдое  ѡ҆гражде́нїе. 
Ѡ҆брѣ́те тѧ̀, а҆сѷгкрі́те, рѣкꙋ̀ во́дъ  и҆спо́лненꙋ ѵ҆рка́нїа дх҃а, и҆ честны́ми напоє́нїи твои́ми  напои́вшисѧ, принесѐ краснѣ̑йшаѧ влⷣцѣ прозѧбє́нїѧ. 
Бг҃оро́диченъ: 
Зако́на тѧ̀ ѡ҆бразова́ше кївѡ́тъ прїе́мшꙋю зако́на  бжⷭ҇твеннагѡ и҆сполне́нїе, и҆ пло́тїю ро́ждшꙋю, и҆ по  ржⷭ҇твѣ̀ пребы́вшꙋю, приснодв҃о, ꙗ҆́кѡ пре́жде ржⷭ҇тва̀,  бг҃оневѣ́сто. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ꙗ҆ви́стесѧ хрⷭ҇тѡ́вы оу҆ч҃ницы̀ и҆ а҆пⷭ҇ли  всечестні́и, и҆рѡдїѡ́не сла́вне, а҆га́ве и҆ рꙋ́фе,  а҆сѷгкрі́те, фле́гонте со є҆́рмомъ, при́снѡ моли́тесѧ  гдⷭ҇еви пода́ти на́мъ согрѣше́нїй проще́нїе пою́щымъ ва́съ. 
Пѣ́снь з҃. І҆рмо́съ: 
Пре́жде ѻ҆́бразꙋ злато́мꙋ, персі́дскомꙋ чти́лищꙋ  ѻ҆́троки не поклони́шасѧ, трїѐ пою́ще посредѣ̀ пе́щи:  ѻ҆тцє́въ бж҃е, бл҃гослове́нъ є҆сѝ. 
Ѡ҆снова́вше до́брѣ на ка́мени вѣ́ры, ꙗ҆зы́кѡвъ  и҆сполнє́нїѧ, ка́менїе дре́вле чтꙋ́щыѧ всꙋ́е, просвѣти́сте  ꙗ҆́вѣ, бг҃оглаго́ливїи. (с. 75) 
Попали́лъ є҆сѝ, фле́гонте свѧще́нне, ѻ҆гне́мъ  бжⷭ҇твенныхъ слове́съ твои́хъ всѧ́ко ле́стное те́рнїе, и҆  сердца̀ ѻ҆каѧ́ннѡ оу҆га̑сшаѧ теплото́ю дх҃а вже́глъ є҆сѝ  ꙗ҆вле́ннѡ. 
Мараѳѡ́нстїи жи́тели предста́телѧ тѧ̀ велича́йша и҆  оу҆чи́телѧ и҆зрѧ́дна, и҆ свѣти́льника, и҆ наста́вника  и҆мꙋ́ще, фле́гонте сла́вне, почита́ютъ тѧ̀ непреста́ннѡ. 
Бг҃оро́диченъ: 
Но́въ ра́й на́мъ, жи́зни дре́во, чⷭ҇таѧ, стѧжа́вши  была̀ є҆сѝ, є҆гѡ́же снѣ́дь снѣ́дїю оу҆мерщвлє́нныѧ  ѡ҆живѝ, чⷭ҇таѧ бг҃ороди́тельнице. 
Пѣ́снь и҃. І҆рмо́съ: 
Вавѷлѡ́нскаѧ пе́щь ѻ҆́троки не ѡ҆палѝ, нижѐ  бж҃ества̀ ѻ҆́гнь дв҃ꙋ растлѝ. тѣ́мъ со ѻ҆́трѡки,  вѣ́рнїи, возопїе́мъ: благослови́те, дѣла̀ гдⷭ҇нѧ, гдⷭ҇а. 
Да оу҆блажи́тсѧ а҆га́въ, фле́гонтъ и҆ а҆сѷгкрі́тъ,  рꙋ́фъ и҆ є҆рмі́й сла́вный, и҆ и҆рѡдїѡ́нъ дне́сь, сло́ва  бы́вше бжⷭ҇твеннїи а҆пⷭ҇ли и҆ свѣти̑ла мі́ра, и҆ ꙗ҆зы́кѡвъ  оу҆чи́телїе. 
Є҆рмі́й пресла́вный далма́тїи бы́сть всеѧ̀  наста́вникъ, и҆ просвѣще́нїе: на сїю́ бо ꙗ҆́кѡ со́лнце  многосвѣ́тло на́йде, творѧ̀ ди̑внаѧ и҆ просвѣща́ѧ сердца̀  неви̑дѧщаѧ пе́рвѣе. 
Сло́во ꙗ҆́кѡ свѣти́льникъ сїѧ́ющъ, є҆рмі́е,  носѧ̀, сла́вне, сꙋ́щыѧ въ нощѝ лю́тыхъ сѣдѧ́щыѧ  просвѣти́лъ є҆сѝ, и҆сцѣлє́нїѧ и҆ зна́мєнїѧ творѧ̀  вели̑ка, привле́клъ є҆сѝ къ вѣ́рѣ невѣ́рныхъ  и҆сполне́нїе. 
Бг҃оро́диченъ: 
Тѧ̀ предста́тельство и҆́мамы, пречⷭ҇таѧ, рабѝ  твоѝ, и҆ къ сн҃ꙋ твоемꙋ̀ и҆ бг҃ꙋ, хода́таицꙋ непосты́днꙋ,  ѿ бѣ́дъ ны̀ спасѝ и҆ лю́тыхъ напа́стей, да вѣ́рою и҆  любо́вїю при́снѡ тѧ̀ сла́вимъ. 
Пѣ́снь ѳ҃. І҆рмо́съ: 
Кꙋпино́ю и҆ ѻ҆гне́мъ пропи́саннꙋю въ сїна́и,  законополо́жникꙋ мѡѷсе́ю, и҆ бж҃їй во чре́вѣ неѡпа́льнѡ  заче́ншꙋю ѻ҆́гнь, всесвѣ́тлꙋю и҆ негаси́мꙋю свѣщꙋ̀,  сꙋ́щꙋю бцⷣꙋ пѣ́сньми чтꙋ́ще велича́емъ. 
Свѧще́ннѣйшїй ли́къ соста́вимъ вѣ́рнѡ, (с. 76)  є҆диномышле́нїемъ дꙋшѝ блажа́ще те́плѣ є҆́рма и҆  и҆рѡдїѡ́на, рꙋ́фа, а҆га́ва, а҆сѷгкрі́та же вели́каго и҆  фле́гонта бжⷭ҇твеннаго, ꙗ҆́кѡ сло́ва самови́дцы бы́вшыѧ. 
Ꙗ҆́кѡ ма̑слины та̑йныѧ ꙗ҆вле́ни вои́стиннꙋ  бг҃оглаго́ливїи, на́шѧ оу҆масти́ша дꙋ́шы и҆ ли́ца  бл҃года́тїю, и҆ и҆зба́виша ѿ безбо́жнагѡ наси́лїѧ, и҆ тмы̀  неразꙋ́мїѧ: тѣ́мже и҆ досто́йнѡ оу҆блажа́ютсѧ. 
Стена́нїй ны̀ мно́гихъ и҆ рабо́ты вра́жїѧ, и҆  ве́тхагѡ запина́телѧ, и҆зба́висте мꙋ́дрїи, и҆зба́вителевы  а҆пⷭ҇ли: и҆ показа́сте стєзѝ, ведꙋ́щыѧ бж҃е́ственною  наде́ждею къ црⷭ҇твꙋ нбⷭ҇номꙋ. 
Шестосвѣ́тнаѧ свѣщѐ ст҃ы́хъ оу҆ч҃ни̑къ, молѝ  прилѣ́жнѡ трисо́лнечнꙋю зарю̀, просвѣти́ти дꙋ́шы на́шѧ,  всесвѣ́тлꙋю соверша́ющихъ ва́шꙋ па́мѧть, и҆ и҆зба́вити ѿ  тмы̀ и҆ вѣ́чнагѡ ѡ҆сꙋжде́нїѧ. 
Бг҃оро́диченъ: 
Ꙗ҆́коже пламеноно́снаѧ клеща̀, прїѧ́ла є҆сѝ во  оу҆тро́бѣ оу҆́гль разꙋ́мный, попалѧ́ющъ на́шѧ стра̑сти и҆  просвѣща́ющъ дꙋ́шы на́шѧ, и҆ рѣша́щъ тмꙋ̀  і҆дѡлонеи́стовства, чⷭ҇таѧ дв҃о многопѣ́таѧ. 


(с. 76) 
Мѣ́сѧца тогѡ́же въ ѳ҃-й де́нь. 
Ст҃а́гѡ мч҃ника є҆ѵѱѵ́хїа. 
Стїхи̑ры, гла́съ и҃. Подо́бенъ: Мч҃ницы гдⷭ҇ни: 
Гребеньмѝ стрꙋ́жемь да́же до внꙋ́треннихъ твои́хъ,  до́блїй мч҃ниче, пребы́лъ є҆сѝ непрекло́ненъ, и҆мѣ́ѧ  ѻ҆́ко оу҆́мное къ бг҃ꙋ оу҆крѣплѧ́ющемꙋ тѧ̀,  є҆ѵѱѵ́хїе, и҆ (с. 77) беззако́ннꙋющыѧ посрамлѧ́ющемꙋ.  є҆го́же молѝ, спасти́сѧ вѣ́рою твою̀ чтꙋ́щымъ па́мѧть  дне́сь. 
Ꙗ҆́звою меча̀ оу҆сѣче́сѧ бжⷭ҇твеннаѧ глава̀  твоѧ̀, до́блїй мч҃ниче, и҆ вмѣ́стѡ кро́ве млеко̀ и҆ во́дꙋ  и҆сточа́еши чꙋ́днѡ, привле́клъ є҆сѝ къ позна́нїю  неразꙋ̑мныѧ, сла́вꙋ неизрече́ннꙋю прїе́мъ, и҆ бж҃е́ственными  хода́тайствы всѣ̑мъ подаѧ̀ ве́лїю ми́лость. 
Благодꙋ́шнѡ є҆ѵѱѵ́хїй страда̑нїѧ сконча̀ и҆  по́двиги, и҆ побѣжда́ѧ безꙋ̑мныѧ терпѣ́нїемъ, и҆  оу҆дивлѧ́ѧ невѣ̑рныѧ, болѣ́зней нестерпи́мыхъ  наведе́ньми: тѣ́мже по кончи́нѣ оу҆блажа́етсѧ, тогѡ̀  моли́твами, гдⷭ҇и, всѣ̑мъ пода́ждь ве́лїю ми́лость. 
Сла́ва, и҆ ны́нѣ, бг҃оро́диченъ: 
Помышлє́нїѧ нечи̑ста и҆ оу҆стна̀ льсти̑ва, дѣла́  же моѧ̑ всѧ̑ ѡ҆сквернє́на: и҆ что̀ сотворю̀; ка́кѡ  оу҆срѧ́щꙋ сꙋдїю̀; влⷣчце дв҃о, молѝ сн҃а твоего̀ и҆  зижди́телѧ, и҆ гдⷭ҇а, ꙗ҆́кѡ да въ покаѧ́нїи прїи́метъ дꙋ́хъ  мо́й, ꙗ҆́кѡ є҆ди́нъ бл҃гоꙋтро́бенъ. 
Крⷭ҇тобг҃оро́диченъ: 
Не терплю̀, ча́до, ви́дѧщи тѧ̀ на дре́вѣ  оу҆снꙋ́вша, бо́дрость всѣ̑мъ подаю́щаго: ꙗ҆́кѡ да и҆̀же  дре́вле престꙋпле́нїѧ плодо́мъ, сно́мъ поги́бельнымъ  оу҆снꙋ́вшымъ, бж҃е́ственнꙋю и҆ спаси́тельнꙋю бо́дрость  пода́си, дв҃а гл҃го́лаше пла́чꙋщисѧ, ю҆́же велича́емъ. 
Канѡ́нъ, є҆гѡ́же краегране́сїе: 
Є҆ѵѱѵ́хїа благодꙋ́шнѡ пою̀ болѣ́зни. Творе́нїе  і҆ѡ́сифово. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Страда̑нїѧ благодꙋ́шнѡ, бл҃же́нне, твоѧ̑,  є҆ѵѱѵ́хїе мꙋ́чениче, поѧ̀, молю́ тѧ, ко гдⷭ҇ꙋ и҆мѣ́ѧ  дерзнове́нїе, дꙋ́шꙋ мою̀ страсте́й мꙋчи́тельства и҆схитѝ.  (с. 78) 
Оу҆́мъ тво́й манове́нїемъ є҆́же къ бг҃ꙋ, презрѣ̀  всѧ̑ житїѧ̀ кра̑снаѧ, блаже́нне: и҆ ве́сь красе́нъ ꙗ҆ви́сѧ,  надъ страстьмѝ ца́рствовавъ, є҆ѵѱѵ́хїе. 
Бы́сть вои́стиннꙋ терпѣли́въ, є҆гда̀ мꙋ́ками  и҆скꙋша́шесѧ и҆ болѣ́зньми, всѧ̑ оу҆дивлѧ́ѧ безбѡ́жныѧ, и҆  страда́лецъ и҆́стиненъ познава́емь. 
Бг҃оро́диченъ: 
Пло́ти подо́бїемъ роди́всѧ и҆зъ тебє̀ влⷣка,  ѡ҆бновѝ на́ше ѡ҆бветша́вшее, ѻ҆трокови́це, є҆стество̀, и҆  мє́ртвыѧ небє́сны содѣ́ла. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Разꙋ́мна сꙋ́ща повѣ́даютъ безꙋ́мнїи тебѐ  ѕлочести́вомꙋ кнѧ́зю, безꙋ́мнѡ де́мѡнѡмъ слꙋжа́щемꙋ. 
На высотꙋ̀ мꙋче́нїѧ твоегѡ̀ возне́сшꙋтисѧ, а҆́гг҃лъ  ꙗ҆́вльсѧ, тебѐ дерзнове́нна оу҆строѧ́етъ, страстоте́рпче  є҆ѵѱѵ́хїе. 
Поѧ̀ пребы́лъ є҆сѝ въ темни́цѣ, бг҃а и҆ гдⷭ҇а  и҆сповѣ́даѧ, храни́тель же сегѡ̀ повелѣ́нїємъ показꙋ́ѧсѧ. 
Бг҃оро́диченъ: 
Пѣ́нїе благода́рственнѡ страда́льческїй ли́къ  пое́тъ тебѣ̀, ѻ҆трокови́це чⷭ҇таѧ, твои́ми хода́тайствы  побѣдоно́сецъ бы́въ. 
Сѣда́ленъ, гла́съ а҃. Подо́бенъ: Гро́бъ тво́й: 
Благодꙋ́шнѡ до́брый соверши́въ по́двигъ, побѣди́лъ  є҆сѝ врага̀ сꙋпоста́та, мч҃ниче, по́чєсти и҆ чꙋдеса̀ ѿ  бг҃а прїе́мъ. тѣ́мже всѧ̑ вѣ́рныхъ цр҃ковь оу҆блажа́етъ  тѧ̀, въ настоѧ́щїй де́нь благохва́льнѡ почита́ющи. 
Сла́ва, и҆ ны́нѣ, бг҃оро́диченъ: 
Наста́ви ны̀ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ пребл҃га́го прогнѣ́вавшыѧ  гдⷭ҇а, неискꙋсобра́чнаѧ бл҃гослове́ннаѧ марі́е, прибѣ́жище  ѿча́ѧнныхъ человѣ́кѡвъ, бж҃їе жили́ще. (с. 79) 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Ра́дꙋѧсѧ, мч҃ниче, разда́лъ є҆сѝ всѧ̑ и҆мѣ̑нїѧ  ни́щымъ, мꙋче́нїѧ бога́тство некра́домо и҆ ра́дость  нестарѣ́емꙋю противостѧжа́въ. 
Свѧще́ннѡ просвѣща́емь, тмꙋ̀ несвѧще́нныхъ ты̀  ѡ҆бличи́лъ є҆сѝ, нꙋ́дити и҆скꙋша́ющихъ тѧ̀, ѿвестѝ  ле́стїю ѕлоде́мѡнскою. 
И҆̀же пре́лести прилѣжа́щїи тебѣ̀, неле́стными  нра́вы оу҆краше́нномꙋ дивлѧ́хꙋсѧ, и҆сточа́ющꙋ животѡ́чнаѧ  словеса̀, досточꙋ́дне. 
Бг҃оро́диченъ: 
Превы́шши си́лъ нбⷭ҇ныхъ ты̀ сꙋ́щи, плотски́хъ  страсте́й вы́шшїй оу҆́мъ мо́й, дв҃о, покажѝ. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Терпѣ́лъ є҆сѝ плотскі̑ѧ ꙗ҆́звы терпѣли́внѡ,  ѡ҆бѣ́шенъ бы́въ, бл҃же́нне є҆ѵѱѵ́хїе, прїи́скреннѡ  влⷣцѣ всеѧ̀ тва́ри. 
Пое́ши, хрⷭ҇тꙋ̀, по ре́брѡмъ, мч҃ниче, стрꙋ́жемь, и҆  ко́жи ѡ҆дира́емь, мꙋ́жественнымъ по́мысломъ  терпѣли́внѣйшїй. 
Пою́щꙋ бг҃ꙋ, ꙗ҆влѧ́етсѧ тебѣ̀ а҆́гг҃лъ, къ  подвигѡ́мъ ѡ҆бꙋча́ѧ тѧ̀, ꙗ҆̀же ѡ҆ гдⷭ҇ѣ возмога́емь  соверши́лъ є҆сѝ. 
Бг҃оро́диченъ: 
Ѡ҆ и҆̀же на тѧ̀ надє́жды, всѣ́хъ влⷣчце,  возложи́вшихъ, при́снѡ моли́сѧ, ꙗ҆́кѡ да бꙋ́дꙋщагѡ  ѡ҆сꙋжде́нїѧ и҆зба́вимсѧ. (с. 80) 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Ѡ҆бꙋрева́етъ оу҆́бѡ мꙋче́нїй тѧгота̀, не мо́жетъ же  погрꙋзи́ти тѧ̀, мч҃ниче: хрⷭ҇та́ бо и҆ бг҃а помо́щника  и҆мѣ́лъ є҆сѝ и҆ ко́рмїѧ, направлѧ́юща тѧ̀ ко приста́нищꙋ  ти́хомꙋ своегѡ̀ црⷭ҇твїѧ, є҆ѵѱѵ́хїе. 
Красно̀ твоѐ воста́нїе, мч҃ниче, дꙋше́вное  сопроти̑внымъ показꙋ́ѧ, ꙗ҆ви́лсѧ є҆сѝ тѣ̑мъ стра́шенъ,  оу҆дивлѧ́ѧ терпѣ́нїемъ ѻ҆́нѣхъ ѕломы́слїе, и҆ прїѧ́тъ  ѿ хрⷭ҇та̀ подвигѡ́въ побѣ́ды возме́здїе. 
Безъ пра́вды пролїѧ́нною кро́вїю, погрꙋзи́лъ є҆сѝ  ве́сь де́мѡнскїй по́лкъ, и҆ ѕлочести́выхъ мно́жество  и҆стопѐ: вѣ́рныхъ же напои́сѧ собо́ръ, є҆ѵѱѵ́хїе,  бога́тнѡ, ст҃ы́хъ мч҃никъ оу҆краше́нїе. 
Бг҃оро́диченъ: 
И҆спра́ви спа́дша мѧ̀ всего̀, ꙗ҆́кѡ страсте́мъ  ѿве́рзшаго две́рь, и҆ твои́мъ благи́мъ хода́тайствомъ къ  покаѧ́нїѧ вхо́дѡмъ введѝ, и҆ спаси́ мѧ, всѣ́хъ сп҃са  ро́ждшаѧ и҆ гдⷭ҇а. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Собо́рѡмъ мч҃никѡвъ причи́слилсѧ є҆сѝ, и҆ ликѡ́мъ  бжⷭ҇твенныхъ безпло́тныхъ, ѿ безслове́сїѧ страсте́й тѣ́ло  оу҆держа́въ, хра́бровалъ є҆сѝ и҆зрѧ́днѡ, страда́льче  хрⷭ҇то́въ треблаже́нне. 
Ѽ до́брыѧ твоеѧ̀ кꙋ́пли! го́рстїю бо кро́ве  и҆змѣни́лъ є҆сѝ вы́шнее црⷭ҇тво, мꙋ́дре, въ не́мже и҆  воспѣва́еши: бл҃гослове́нъ є҆сѝ, гдⷭ҇и бж҃е, во вѣ́ки. 
Па́даеши оу҆ѧзви́всѧ мече́мъ, мч҃ниче, и҆ безъ  мѣ́ры (с. 81) хва́лѧщагосѧ велїа́ра спопира́еши, и҆  ꙗ҆́звами ссѣка́еши неисцѣ́льнѡ, твои́мъ крѣ́пкимъ  оу҆мо́мъ, ѕлоѻбра́знѡ прирази́вшасѧ. 
Бг҃оро́диченъ: 
Го́рꙋ тѧ̀ прⷪ҇ро́къ данїи́лъ бжⷭ҇твеннымъ дх҃омъ  наречѐ, дв҃о: и҆зъ неѧ́же ка́мень хрⷭ҇то́съ без̾ рꙋкꙋ̀  ѿсѣче́сѧ, и҆ сокрꙋше́нїе содѣ́ла и҆стꙋка́нныхъ  пре́лести. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене, бл҃года́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Побѣди́тель мꙋчи́телей и҆ дꙋхѡ́въ бы́лъ є҆сѝ  нечи́стыхъ, вѣ́рныхъ же человѣ́кѡвъ, страда́льче  є҆ѵѱѵ́хїе, сла́ва и҆ похвала̀, тѧ̀ восхвалѧ́ющихъ  свѧще́нными пѣ́сньми, и҆ превозносѧ́щихъ хрⷭ҇та̀ во всѧ̑  вѣ́ки. 
Кесарі́йстїи свѧще́ннїи воспѣва́ютъ тѧ̀ лю́дїе,  пребл҃же́нне: въ то́мъ бо, мч҃ниче, лежѧ̀ тѣ́ло твоѐ,  и҆сточа́етъ и҆сцѣле́нїй стрꙋи̑, стра̑сти потоплѧ́ющыѧ, и҆  вѣ́рныхъ сердца̀ ѡ҆роша́ющыѧ бжⷭ҇твеннѡ. 
Вше́дъ мꙋ́жески въ подвигѡ́въ сꙋди́ще, мч҃ниче,  стро́ганъ бы́лъ є҆сѝ да́же до членѡ́въ, и҆ до самагѡ̀  внꙋ́треннѧгѡ строе́нїѧ, но ꙗ҆ви́лсѧ є҆сѝ ве́сь  непрекло́ненъ, непоколеби́мь: тѣ́мъ вѣнцы̀ прїѧ́лъ є҆сѝ  побѣ́ды. 
Бг҃оро́диченъ: 
Ми́лостиваѧ дв҃о, ꙗ҆́же ми́лостиваго сло́ва  ро́ждши, немилосе́рдаго мѧ̀ тꙋ́не оу҆ще́дри, ѿча́ѧннаго  прегрѣше́ньми безмѣ́рными и҆ неѡбраща́ющасѧ, но въ  лѣ́пости житїѐ и҆жди́вша. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще. 
На дре́во воздви́женъ бы́лъ є҆сѝ, стрⷭ҇ть  воѡбража́ѧ безстра́стнагѡ, и҆ стра̑сти оу҆ма́лившагѡ  благочести́выхъ за милосе́рдїе, мч҃ниче є҆ѵѱѵ́хїе. (с.  82) 
Ви́дѣно бы́сть чꙋ́до ве́лїе въ твое́й кончи́нѣ:  вмѣ́стѡ бо кро́ве млеко̀ съ водо́ю, главѣ̀ твое́й  ѿсѣ́ченѣ бы́вшей, мч҃ниче, и҆стечѐ. 
Твои́ми оу҆десы̀, всеблаже́нне, препросла́вленный  є҆ди́нъ бг҃ъ просла́висѧ, въ прославле́нїи всесвѧты́ѧ  твоеѧ̀ па́мѧти, ꙗ҆́коже проре́клъ є҆сѝ. 
Дне́сь весе́лїѧ въ твое́й бжⷭ҇твеннѣй па́мѧти  це́рковь познава́етъ, є҆ѵѱѵ́хїе, въ ню́же пою́щыѧ тѧ̀  всѧ̑ спаса́й моли́твами твои́ми. 
Бг҃оро́диченъ: 
Свѣ́томъ мѧ̀ покаѧ́нїѧ ѡ҆зарѝ, дв҃о, грѣха̀  но́щїю ѡ҆мраче́ннаго, и҆ оу҆ны́нїѧ мгло́ю  спокрове́ннаго. 


(с. 82) 
Мѣ́сѧца тогѡ́же въ і҃-й де́нь. 
Ст҃ы́хъ мч҃никъ тере́нтїа, помпиі́а и҆ и҆̀же съ  ни́ми. 
Стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Многоимени́тно сочета́нїе ꙳ многоразли̑чныѧ мꙋ̑ки ꙳  страда́лєцъ претерпѣ̀ тве́рдѡ, ꙳ и҆ ко є҆ди́номꙋ бг҃ꙋ  на́шемꙋ ꙳ пре́йде ра́дꙋѧсѧ, ꙳ со тма́ми свѧще́нныхъ  безпло́тныхъ си́лъ весели́тсѧ: ꙳ ꙗ҆́кѡ ѕмі́євы мнѡ́гїѧ  ты́сѧщы побѣди́ша ꙳ противле́нїемъ тве́рдымъ ꙳ и҆ дх҃а  бл҃года́тїю. 
Пресла́вный маѯі́мъ, ꙳ и҆ вели́кїй тере́нтїй, ꙳  помпиі́й премꙋ́дрый, ꙳ мака́рїй и҆ а҆фрїка́нъ бжⷭ҇твенный, ꙳  да почтꙋ́тсѧ пѣ́сньми, ꙳ съ ни́ми и҆ про́чее мч҃никъ  сосло́вїе, ꙳ и҆̀же кро́вїю свое́ю ꙳ вы́шнее црⷭ҇тво  кꙋпи́вше, ꙳ и҆ сла́вы непрее́мныѧ и҆сполнѧ́еми. 
Ни гла́дъ, нижѐ бѣда̀, ꙳ ни живо́тъ, нижѐ  сме́рть, ꙳ (с. 83) любвѐ, сла́внїи, сотво́ршагѡ ꙳ ва́съ  разлꙋчи́ти возмого́ша. ꙳ тѣ́мже наслѣ́довасте црⷭ҇тво  нбⷭ҇ное, ꙳ и҆ сла́дость неизживꙋ́щꙋю, ꙳ и҆ не и҆мꙋ́щее  конца̀ весе́лїе: ꙳ но и҆спроси́те и҆ на́мъ ꙳ бл҃гопода́тно  ѡ҆чище́нїе и҆ ми́лость. 
Сла́ва, и҆ ны́нѣ, бг҃оро́диченъ: 
Ꙗ҆́же бг҃а невмѣсти́маго ꙳ во чре́вѣ твое́мъ  вмѣсти́вшаѧ, ꙳ чл҃вѣколю́бнѡ чл҃вѣ́ка бы́вша, ꙳ и҆ на́ше  смѣше́нїе и҆зъ тебє̀ прїи́мша, ꙳ и҆ ѡ҆божи́вша ꙗ҆́вѣ, ꙳  не пре́зри менє̀, всечⷭ҇таѧ, ны́нѣ скорбѧ́ща: ꙳ но  оу҆ще́дри ско́рѡ, ꙳ и҆ разли́чныѧ вражды́ же ꙳ и҆ вре́да  лꙋка́вагѡ свободѝ. 
Крⷭ҇тобогоро́диченъ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ ꙳  а҆́гница ро́ждшаѧ рыда́ше, ꙳ и҆ мт҃рски тебѣ̀ вѣща́ше: ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
Канѡ́нъ, є҆гѡ́же краегране́сїе: 
Мно́жество мѧ̀ спасѝ добропобѣ́дныхъ мч҃никѡвъ. 
Творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Мно́жество страда́лєцъ сла́вныхъ, хрⷭ҇та̀  оу҆моли́те, мно́жество и҆мꙋ́щаго щедро́тъ, мно́жєства  оу҆ма́лити ѕѡ́лъ мои́хъ, ꙗ҆́кѡ да восхвалѧ́ю ва́ше  торжество̀. 
Слꙋжа́ще живо́мꙋ и҆ и҆́стинномꙋ бг҃ꙋ, страстоно́сцы,  бездꙋ́шнымъ че́сти богѡ́мъ ника́коже принесо́сте, и҆ жива́ѧ  жизнода́вцꙋ же́ртва принесо́стесѧ. 
Проповѣ́даша безбо́жнїи повелѣ́нїе богоме́рзское,  и҆ (с. 84) посредѝ сꙋди́ща четы́редесѧть страда́лєцъ  проповѣ́даша сло́во воплоще́нное, безслове́сїѧ мі́ръ  и҆зба́вльшее. 
Бг҃оро́диченъ: 
Пою́ тѧ, дв҃о, ꙗ҆́кѡ бг҃а, всепѣ́таѧ, воплоти́ла  є҆сѝ є҆ди́на ѿ твои́хъ чⷭ҇тны́хъ крове́й, прест҃а́ѧ, и҆  па́че сло́ва стра́шнѡ породила̀ є҆сѝ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Оу҆сты̀ проповѣ́даша свѧще́нными свои́ми гдⷭ҇а  страда́льцы предъ мꙋчи́тєли, стра́ждꙋще терпѣли́внѡ. 
На оу҆́ды ссѣщи́сѧ за хрⷭ҇та̀ ꙗ҆́вѣ преда́шасѧ  страда́льцы, стра́стїю разжже́нїемъ того̀ возлюби́вше. 
Разрѣши́ша соꙋ́зъ сꙋеты̀ свѧ́заннїи за хрⷭ҇та̀,  и҆̀же съ бжⷭ҇твеннымъ бы́вше тере́нтїемъ. 
Бг҃оро́диченъ: 
Спаси́ мѧ, ро́ждшаѧ пребл҃га́го гдⷭ҇а, мт҃и чⷭ҇таѧ,  оу҆тишѝ дꙋшѝ моеѧ̀ многомѧте́жнꙋю бꙋ́рю. 
Сѣда́ленъ, гла́съ д҃. Подо́бенъ: Вознесы́йсѧ: 
Четы́редесѧть хрⷭ҇тѡ́вы страстоте́рпцы си́лою  хрⷭ҇то́вою воѡрꙋже́ни, бѣсѡ́вскїѧ полкѝ низложи́вше  вѣ́рою, оу҆ме́рше же къ безсме́ртномꙋ концꙋ̀ ра́дꙋющесѧ  преидо́ша, и҆ на́мъ и҆спроша́ютъ прегрѣше́нїй ѡ҆ставле́нїе,  при́снѡ творѧ́щымъ тѣ́хъ торжество̀. 
Сла́ва, и҆ ны́нѣ, бг҃оро́диченъ: 
Грѣхолюби́въ сы́й, молю́ тѧ, безгрѣ́шнаго бг҃а  ро́ждшꙋю, взе́млющаго грѣхѝ мі́ра, пречⷭ҇таѧ,  многогрѣ́шнꙋю дꙋ́шꙋ мою̀ оу҆ще́дрити, и҆ грѣхѝ моѧ̑  мнѡ́гїѧ ѡ҆чи́стити: грѣ̑шнымъ бо ты̀ є҆сѝ ѡ҆чище́нїе и҆  спасе́нїе вѣ́рныхъ, и҆ застꙋпле́нїе. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый (с. 85) ꙗ҆́кѡ бг҃ъ ѿ а҆́гг҃лъ,  ѿ беззако́нныхъ ны́нѣ человѣ̑къ, сн҃е, хотѧ̀  распина́ешисѧ; пою́ тѧ, долготерпѣли́ве. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑ и҆ просла́вихъ твоѐ бжⷭ҇тво̀. 
Оу҆краси́стесѧ мч҃ницы вдаѧ́нїемъ болѣ́зней,  сїѧ́юще па́че сапфі́ра и҆ зла́та, тве́рдыхъ подвигѡ́въ  показа́ньми. 
Живоно́сное дѣ́йство ѿ живонача́льныѧ трⷪ҇цы  прїе́мше, всѧ́кꙋ болѣ́знь, всѧ́кꙋ ме́ртвость дꙋ́шъ и҆  тѣле́съ ѿго́ните. 
Не ѿве́ржемсѧ гдⷭ҇а, и҆ де́мѡнѡмъ безꙋ̑мнымъ не  пожре́мъ, бг҃омꙋ́дрїи вопїѧ́хꙋ, и҆стѧзꙋ́емїи болѣ́зньми и҆  мꙋ́ками. 
Бг҃оро́диченъ: 
Тѧ̀, всенепоро́чнаѧ влⷣчце, напа́стьми ѡ҆бстои́мь,  на по́мощь призыва́ю: оу҆скорѝ и҆ спаси́ мѧ, ꙗ҆́же сп҃са  сло́ва ро́ждшаѧ. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы. 
Низложи́сте пре́лести тве́рдость, страстоте́рпцы,  растерза́ньми терпѣ́нїѧ, всехва́льнїи. 
Крове́й тече́ньми и҆зсꙋши́вше пре́лести глꙋбинꙋ̀,  бл҃же́ннїи, всѧ́кꙋ дꙋ́шꙋ напои́сте. 
Па́жить многоцвѣ́тна показа́стесѧ, бл҃гово́нїе  ст҃а́гѡ дх҃а бжⷭ҇твеннїи и҆спꙋща́юще, мч҃ницы. 
Бг҃оро́диченъ: 
И҆збавлѧ́ѧ ꙗ҆ви́сѧ, пречⷭ҇таѧ, сн҃ъ тво́й, ро́дъ  человѣ́ческїй, и҆зъ тебє̀ ро́ждсѧ чл҃вѣколю́бецъ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Крѣ́постїю твое́ю, і҆и҃се, оу҆твержде́ни,  низложи́ша вра́жїю си́лꙋ, и҆ си́льни ꙗ҆ви́шасѧ вои́стиннꙋ,  не́мощїю плотско́ю бра́вшесѧ, и҆ пове́ргше крѣ́пкаго,  честні́и и҆ добропобѣ́днїи мч҃ницы. (с. 86) 
Побѣди́въ многоѻбра́знаго ѕмі́а, и҆ сегѡ̀ нога́ми  твои́ми сокрꙋши́лъ є҆сѝ ꙗ҆́кѡ вои́стиннꙋ главꙋ̀:  побѣдоно́сенъ на ве́рхъ тво́й вѣне́цъ прїѧ́лъ є҆сѝ,  тере́нтїе мч҃ниче хрⷭ҇то́въ, ст҃ы́хъ а҆́гг҃лъ  соприча́стниче. 
Цѣлбы̑ ра́ка мч҃никъ и҆сточа́етъ, и҆ стра̑сти  ѡ҆чища́етъ, и҆ дꙋ́шъ ѡ҆мыва́етъ скве́рнꙋ, и҆ де́мѡнѡвъ  погрꙋжа́етъ полкѝ: всѣ́хъ же бл҃гочести́выхъ сердца̀  напаѧ́етъ бл҃года́тїю. 
Бг҃оро́диченъ: 
Присѣ́ннꙋ прозрѧ́ше тѧ̀ го́рꙋ прⷪ҇ро́къ а҆ввакꙋ́мъ,  бцⷣе, и҆зъ неѧ́же бг҃ъ па́че сло́ва про́йде воплоща́емь, и҆  мі́ръ спасѐ, бꙋ́рею лю́тагѡ грѣха̀ тѧ́жкѡ ѡ҆держи́мый. 
Конда́къ, гла́съ в҃: Подо́бенъ: Въ моли́твахъ: 
Мч҃ническаѧ честна́ѧ па́мѧть прїи́де дне́сь,  веселѧ́щи всѧ́чєскаѧ, тере́нтїа премꙋ́драгѡ и҆ дрꙋжи́ны  є҆гѡ̀. те́плѣ оу҆̀бо стеце́мсѧ, да прїи́мемъ  и҆сцѣлє́нїѧ: сі́и бо бл҃года́ть ѿ бг҃а прїѧ́ша дх҃а  ст҃а́гѡ, и҆сцѣлѧ́ти недꙋ́ги дꙋ́шъ на́шихъ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Оу҆́ши благопослꙋшли̑вы къ бжⷭ҇твенномꙋ  и҆сполне́нїю, бжⷭ҇твєннаѧ повелѣ̑нїѧ стѧжа́вше, мꙋ́дрїи,  поѧ́сте преꙋсе́рднѡ: бл҃гослове́нъ є҆сѝ, гдⷭ҇и бж҃е, во  вѣ́ки. 
Зако́ны бжⷭ҇твєнныѧ стрⷭ҇тоте́рпцы,  противоположи́сте повелѣ́нїємъ беззако́нныхъ, велѧ́щихъ  хрⷭ҇та̀ ѿврещи́сѧ. є҆мꙋ́же вопїе́мъ: бл҃гослове́нъ  є҆сѝ, гдⷭ҇и бж҃е, во вѣ́ки. 
Оу҆деса̀ ка́знемъ ѿда́вше, ѿверго́стесѧ тѣ́ла,  любвѐ ра́ди ꙗ҆́вльшагѡсѧ на землѝ и҆ пло́ть взе́мша.  є҆мꙋ́же пѣснопое́те, мч҃ницы: бж҃е, бл҃гослове́нъ є҆сѝ. 
Бг҃оро́диченъ: 
И҆стлѣ́вшыѧ дре́вле родонача́льники престꙋпле́нїемъ  безмѣ́стнагѡ согрѣше́нїѧ, во оу҆тро́бѣ хрⷭ҇та̀  неизрече́ннѡ заче́нши, и҆справлѧ́еши, пренепоро́чнаѧ,  плодо́мъ чре́ва твоегѡ̀. (с. 87) 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, сщ҃е́нницы, воспо́йте, лю́дїе,  превозноси́те во всѧ̑ вѣ́ки. 
На сꙋди́щи мꙋчи́тельстѣмъ, бг҃омꙋ́дрый тере́нтїй,  и҆ а҆фрїка́нъ, маѯі́мъ же и҆ помпиі́й, а҆леѯа́ндръ и҆  зифѡ́нъ, и҆ сла́вный ѳео́дѡръ, вкꙋ́пѣ трегꙋ́бицею  спострада́вшаѧ десѧти́ца, и҆ трегꙋ́бица є҆ди́ницы, сп҃са  всѣ́хъ хрⷭ҇та̀ и҆сповѣ́давше, до́блественнѡ пострада́ша. 
За хрⷭ҇та̀ мꙋ́чими, и҆ волꙋ́ѧми жи́лами бїе́ми, и҆  неми́лостивнѡ страда́льцы стрꙋ́жеми, трезꙋ̑бцы срѣ́чеми, и҆  ѕвѣрє́мъ поверга́еми, и҆ разжже́нными рожны̀ въ ре́бра  ѡ҆палѧ́еми вопїѧ́хꙋ: свѧще́нницы, бл҃гослови́те, лю́дїе,  превозноси́те є҆го̀ во вѣ́ки. 
Глаго́лъ жи́зни носѧ́ще добропобѣ́днїи мч҃ницы,  оу҆мерщвлє́нныѧ въ пре́лести спасо́ша, врагѝ оу҆мори́ша,  и҆ хрⷭ҇то́вꙋ сме́рть, и҆ свѣтоза̑рныѧ и҆з̾ѡбража́юще  стра̑сти, мꙋ́ками многоѻбра́зными бл҃же́ннꙋю кончи́нꙋ  прїѧ́ша, пою́ще є҆го̀ во всѧ̑ вѣ́ки. 
Бг҃оро́диченъ: 
Оу҆мерщвле́ннꙋю ѡ҆живѝ, па́дшꙋю возста́ви,  оу҆ѧ́звеннꙋю дꙋ́шꙋ мою̀ и҆сцѣлѝ, копїе́мъ,  всенепоро́чнаѧ, пробо́дшимъ бжⷭ҇твєннаѧ ре́бра и҆зъ  оу҆тро́бы твоеѧ̀ вопло́щшагѡсѧ сп҃са. є҆го́же ѻ҆́троцы  бл҃гословѧ́тъ, свѧще́нницы пою́тъ, лю́дїе превозно́сѧтъ во  всѧ̑ вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. Тѣ́мже  пречи́стꙋю бцⷣꙋ, вѣ́рнїи, велича́емъ. 
Цѣле́нїе то́читъ ра́ка мч҃никъ, ѿ и҆сто́чника  бжⷭ҇твеннагѡ дх҃а напаѧ́ема при́снѡ: преꙋсе́рднѡ прїиди́те,  (с. 88) почерпе́мъ, тѣ́ло, се́рдце и҆ дꙋ́шꙋ ѡ҆свѧща́юще, и҆  сп҃са хрⷭ҇та̀ велича́юще вѣ́рнѡ, мч҃николю́бцы. 
Ꙗ҆́кѡ цвѣ́ти бжⷭ҇твеннагѡ села̀, ꙗ҆́коже шипцы̀  та́йнїи процвѣто́сте, и҆ бл҃гово́нїѧ честна́гѡ цр҃ковь  напо́лнисте, пре́лесть ѕлосмра́днꙋю вра́жїю дале́че  ѿгна́вше, бжⷭ҇твенною бл҃года́тїю мч҃ницы хрⷭ҇тѡ́вы  четы́редесѧте. 
Дне́сь маѯі́ма, вѣ́рнїи, и҆ а҆леѯа́ндра  вкꙋ́пѣ, и҆ ѳео́дѡра, зифѡ́на и҆ помпиі́а, а҆фрїка́на же и҆  тере́нтїа, съ про́чими страда́льцы, вѣ́рнѡ восхва́лимъ и҆  оу҆блажи́мъ, воспѣва́юще тѣ́хъ по́двиги. 
Землѧ̀ оу҆́бѡ кро́вь ва́шꙋ, и҆ тѣлеса̀  пострада̑вшаѧ въ себѐ прїѧ́тъ, не́бо же бжⷭ҇твєнныѧ дх҃и:  а҆́гг҃льскаѧ вѡ́инства че́стнѡ собра́вшесѧ въ побѣ́дѣ  мꙋ́дрїи, и҆ хрⷭ҇то́съ ꙗ҆́кѡ побѣди́тели вѣнча̀. 
Бг҃оро́диченъ: 
Просвѣтѝ, две́ре свѣ́та, дꙋ́шꙋ мою̀ лю́тыми  помраче́ннꙋю престꙋпле́ньми, ѡ҆мраче́ннꙋю и҆ бѣ́дствꙋющꙋю,  и҆ днѐ прича́стника бжⷭ҇твеннаго покажѝ, ꙗ҆́кѡ да сла́влю  тѧ̀ предста́тельницꙋ вѣ́рныхъ непосты́днꙋю. 


(с. 88) 
Мѣ́сѧца тогѡ́же въ а҃і-й де́нь. 
Ст҃а́гѡ сщ҃енномꙋ́ченика а҆нтѵ́пы, є҆пⷭ҇кпа перга́ма  а҆сі́йскагѡ. 
На Гдⷭ҇и, воззва́хъ, стїхи̑ры, гла́съ д҃. Подо́бенъ:  Да́лъ є҆сѝ зна́менїе: 
Мч҃никъ свѧще́ненъ, ꙳ и҆ ст҃и́тель бл҃гопрїѧ́тенъ, ꙳  и҆ па́стырь и҆́стиненъ, ꙳ сто́лпъ непревра́тенъ, ꙳  бл҃гоче́стїѧ степе́нь, ꙳ забра́ло цр҃кве, ст҃и́телей  добро́та, ꙳ и҆сто́чникъ чꙋде́съ, а҆нтѵ́по, бы́лъ є҆сѝ. ꙳  тѣ́мже тѧ̀ оу҆блажа́емъ (с. 89) бл҃гоче́стнѡ пѣ́сньми, ꙳  и҆ бжⷭ҇твенное твоѐ дне́сь соверша́емъ торжество̀. 
Пра́виломъ слове́съ твои́хъ ꙳ церко́вный, сла́вне, ꙳  ꙗ҆́кѡ ко́рмчїй и҆зрѧ́денъ, ꙳ кора́бль оу҆пра́вилъ є҆сѝ,  ꙳ вы́ше во́лнъ пла́ваѧ преле́стныхъ, ꙳ и҆ всескве́рными  козньмѝ чꙋжда́гѡ не погрꙋже́нъ: ꙳ пострада́въ же крѣ́пкѡ,  ꙳ и҆ врага̀ побѣди́въ, ꙳ ко хрⷭ҇тꙋ̀ преше́лъ є҆сѝ, ꙳  є҆гѡ́же стрⷭ҇ти поревнова́лъ є҆сѝ. 
Мѵ́ро твоѧ̑ мо́щи и҆сточа́ютъ всегда̀, ꙳ ст҃и́телю  бг҃одꙋхнове́нне: ꙳ хрⷭ҇то́во же бл҃гоꙋха́нїе вои́стиннꙋ  бы́лъ є҆сѝ, ꙳ пре́лести ѕлосмра́дїе низложи́въ, ꙳  терпѣли́внѡ ꙗ҆́кѡ страда́лецъ, ꙳ мч҃ниче,  сопротивле́нїемъ. ꙳ тѣ́мже тѧ̀ мо́лимъ: ꙳ помѧнѝ всѧ̑  вѣ́рою тѧ̀ помина́ющыѧ, ꙳ ко гдⷭ҇ꙋ дерзнове́нїе стѧжа́въ. 
Сла́ва, и҆ ны́нѣ, бг҃оро́диченъ: 
Ѡ҆дожди́ ми, влⷣчце, ꙳ твоеѧ̀ ми́лости бе́зднꙋ, ꙳  и҆ ѡ҆па́льшеесѧ зно́емъ страсте́й се́рдце моѐ, ꙳ ꙗ҆́кѡ  ми́лостива напо́й, ѻ҆трокови́це: ꙳ и҆ оу҆миле́нїѧ ка̑пли  точи́ти ꙳ непреста́ннѡ сотворѝ, молю́сѧ, ꙳ и҆́миже  оу҆тѣше́нїѧ сподо́блюсѧ, чⷭ҇таѧ, ꙳ є҆́же полꙋчи́ти  и҆́мꙋтъ, и҆̀же и҆́скреннѡ пла́кавшїисѧ. 
Крⷭ҇тобогоро́диченъ: 
Распина́ема хрⷭ҇та̀ чл҃вѣколю́бца ви́дѧщи  пречⷭ҇таѧ, ꙳ и҆ ре́бра и҆скопова́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ  распѧ́тїю. 
Тропа́рь, гла́съ д҃: И҆ нра́вѡмъ прича́стникъ: 
И҆лѝ се́й, гла́съ то́йже: 
І҆́дѡльскїѧ лє́сти оу҆праздни́лъ є҆сѝ, а҆нтѵ́по,  и҆ дїа́вольскꙋю попра́въ си́лꙋ, предъ богобо́рцы  дерзнове́ннѡ хрⷭ҇та̀ и҆сповѣ́далъ є҆сѝ. тѣ́мже со  а҆́гг҃льскими чи́ны въ вы́шнихъ водворѧ́ѧсѧ, влⷣцѣ всѣ́хъ  славосло́вїе приносѧ̀, и҆ ѡ҆ на́съ (с. 90) моле́бное  бл҃годаре́нїе предлага́еши, бл҃года́ть цѣльбы̀ да́рꙋѧ.  сегѡ̀ ра́ди тѧ̀ чти́мъ, сщ҃енномꙋ́чениче а҆нтѵ́по, молѝ  хрⷭ҇та̀ бг҃а, да спасе́тъ дꙋ́шы на́шѧ. 
Канѡ́нъ, є҆гѡ́же краегране́сїе: 
Свѣ́тлаго въ мч҃ницѣхъ а҆нтѵ́пꙋ чествꙋ́ю.  Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Заре́ю трисо́лнечныѧ бл҃года́ти ѡ҆сїѧ́емь, свѣ́тлый  тво́й се́й пра́здникъ соверша́ющыѧ ѡ҆зарѝ, стра́стнагѡ  и҆збавлѧ́ѧ, мч҃ниче а҆нтѵ́по, ѡ҆мраче́нїѧ. 
Сло́во бж҃їе тѧ̀, всемꙋ́дре, свидѣ́телѧ и҆́стинна  свои́хъ показа̀ страсте́й, ѕлоче́стїе потреблѧ́ющаго, и҆  де́мѡнѡвъ всѧ́кое лꙋка́вство побѣжда́ющаго. 
Оу҆мертви́въ плотска̑ѧ мꙋдрова̑нїѧ мно́гими  пощє́нїи, свѧще́нства бжⷭ҇твеннагѡ свѧще́нною оу҆краси́лсѧ  є҆сѝ ѻ҆де́ждею: и҆ безкро́внѡ поже́рлъ є҆сѝ тебє̀  ра́ди ме́ртва бы́вшаго. 
Бг҃оро́диченъ: 
Свѣ́та твоегѡ̀ блиста́ньми ѡ҆зарѝ, ѻ҆трокови́це  всенепоро́чнаѧ, въ нощѝ страсте́й и҆ и҆скꙋше́нїй  ѡ҆держи́мое се́рдце моѐ, пра́вды сл҃нце всѣ̑мъ  неизрече́ннѡ возсїѧ́вшаѧ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
И҆сточи́лъ є҆сѝ рѣ́ки оу҆че́нїѧ вѣ́рныхъ  напоѧ́ющыѧ, и҆ мꙋ̑тныѧ во́ды многобо́жїѧ и҆зсꙋши́лъ є҆сѝ. 
Крѣ́постїю, бл҃же́нне, хрⷭ҇то́вою гонѧ́щихъ  крѣ́пость ссѣ́клъ є҆сѝ, и҆ терпѣли́внѡ пострада́лъ  є҆сѝ, и҆ мч҃нически вѣнча́лсѧ є҆сѝ. (с. 91) 
Де́мѡнѡмъ слꙋжа́щыѧ, чествова́ти бг҃а и҆́стиннаго  оу҆вѣ́рилъ є҆сѝ, пло́ть ме́ртвеннꙋю, прпⷣбне,  бога́тствомъ бл҃гоꙋтро́бїѧ поне́сшаго. 
Бг҃оро́диченъ: 
И҆збавлѧ́ющаго человѣ́ки плѣне́нїѧ вра́жїѧ,  чⷭ҇таѧ, и҆зба́вителѧ родила̀ є҆сѝ. тѣ́мже бл҃гоче́стнѡ  тѧ̀ сла́вимъ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенными оу҆́гльми бжⷭ҇твенныѧ любвѐ  разжже́нъ, мч҃ниче а҆нтѵ́по, безбо́жїѧ пла́мень оу҆гаси́лъ  є҆сѝ, и҆ въ разжже́нъ вложе́нъ бы́въ коно́бъ, къ  невече́рнемꙋ свѣ́тꙋ ѿше́лъ є҆сѝ, ѻ҆́ч҃е прпⷣбне,  хрⷭ҇та̀ бг҃а молѝ, грѣхѡ́въ ѡ҆ставле́нїе дарова́ти на́мъ. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀  сохрани́въ всенепоро́чнꙋю, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ! ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Не поколеба̀ столпа̀ твоегѡ̀ се́рдца  пребеззако́ннꙋющихъ противле́нїе, мч҃ниче страстоте́рпче:  тѣ́мже распалѧ́емь ре́вностїю вѣ́ры, ꙗ҆ви́лсѧ є҆сѝ  ѻ҆гнѧ̀ си́льнѣйши. 
Дрема́нїемъ нече́стїѧ ѡ҆держи̑мыѧ возбꙋжда́ѧ,  прехва́льне, оу҆чє́нїи ст҃а́гѡ дх҃а, къ ра́зꙋмꙋ воздви́глъ  є҆сѝ и҆́стиннагѡ позна́нїѧ. 
Смири́лъ є҆сѝ вы́сость де́мѡнскꙋю, къ бг҃ꙋ (с. 92)  возвыше́ньми, а҆нтѵ́по, прилѣжѧ̀, и҆ восхожде́ньми  бжⷭ҇твенными ѡ҆божа́емь, и҆ бг҃ови́денъ познава́емь. 
Бг҃оро́диченъ: 
По ржⷭ҇твѣ̀ ꙗ҆́кѡ пре́жде ржⷭ҇тва̀ сохрани́ласѧ  є҆сѝ, дв҃о мт҃и нетлѣ́ннаѧ: зижди́телѧ бо всѣ́хъ родила̀  є҆сѝ, и҆зъ тебє̀ человѣ́ческое тѣ́ло во́лею поне́сшаго. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆з̾ мра́чна невѣ́дѣнїѧ  вѣ́рою воспѣва́ющыѧ тѧ̀. 
Возше́лъ є҆сѝ на го́рꙋ добродѣ́телей, бл҃же́нне,  и҆ въ ра́зꙋмъ вше́лъ є҆сѝ кра́йнѣйшагѡ мра́ка, и҆ бг҃ꙋ  бесѣ́довалъ є҆сѝ. 
Глагѡ́лъ твои́хъ плени́цами и҆зъ глꙋбины̀ безбо́жїѧ  оу҆лови́лъ є҆сѝ, ст҃и́телю, заблꙋ́ждшыѧ человѣ́ки, и҆  бл҃года́тїю спа́слъ є҆сѝ. 
Тѣ́ло ѻ҆гню̀ на снѣ́дь преда́лъ є҆сѝ, свы́ше,  ст҃и́телю, ѿ бг҃а бжⷭ҇твеннꙋю ро́сꙋ бога́тнѡ прїе́млѧ. 
Бг҃оро́диченъ: 
Сы́й въ зра́цѣ бж҃їи пребжⷭ҇твенный, всели́сѧ во  чре́во твоѐ, зра́къ мо́й понесы́й гдⷭ҇и, всенепоро́чнаѧ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Распе́нъ воздержа́нїемъ оу҆деса̀, бл҃же́нне, въ  поще́нїи подвиза́всѧ, мч҃ническими вѣнча́лсѧ є҆сѝ  по́двиги, ꙗ҆̀же под̾ѧ́лъ є҆сѝ, оу҆ма̀, а҆нтѵ́по,  тве́рдостїю. 
Стоѧ́лъ є҆сѝ предъ сꙋди́щемъ, проповѣ́дꙋѧ  воплоще́нїе тебє̀ ра́ди и҆стощи́вшагѡсѧ, и҆ пїла́товꙋ  сꙋди́щꙋ предста́вшагѡ, страстоте́рпче, и҆ крⷭ҇то́мъ врага̀  оу҆мори́вшагѡ. 
Болѧ́щымъ врачество̀ є҆́сть це́рковь, въ не́йже,  бл҃же́нне мч҃ниче, терпѣли́вое твоѐ лежи́тъ тѣ́ло,  бжⷭ҇твеннꙋю зарю̀ дарова́нїй и҆спꙋща́етъ дх҃а. (с. 93) 
Бг҃оро́диченъ: 
Ст҃ы́й і҆и҃съ всели́выйсѧ во оу҆тро́бꙋ твою̀, и҆́же  во ст҃ы́хъ, дв҃о, почива́ѧй, и҆ прославлѧ́ѧй вѣ́рою  и҆́стинною сего̀, ѻ҆трокови́це, сла́вѧщыѧ. 
Конда́къ, гла́съ д҃. Подо́бенъ: Вознесы́йсѧ: 
А҆пⷭ҇лѡвъ сопресто́льникъ, и҆ ст҃и́телей  оу҆краше́нїе бы́лъ є҆сѝ, бл҃же́нне, мꙋ́ченически  просла́вивсѧ, возсїѧ́лъ є҆сѝ ꙗ҆́коже со́лнце, всѣ́хъ  просвѣща́ѧ, а҆нтѵ́по свѧще́нне, разрꙋши́лъ є҆сѝ безбо́жїѧ  но́щь глꙋбо́кꙋю: сегѡ̀ ра́ди тѧ̀ почита́емъ, ꙗ҆́кѡ  бжⷭ҇твеннаго сꙋ́ща сщ҃енномꙋ́ченика, и҆ цѣле́бъ пода́телѧ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: благослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ю҆́ныѧ трѝ ѻ҆́троки и҆з̾ѡбразꙋ́ѧ, а҆нтѵ́по  мꙋ́дре, ꙗ҆́коже посредѝ пе́щи ста́лъ є҆сѝ, лю́тѡ  разжже́ннагѡ мѣ́днагѡ сосꙋ́да, взыва́ѧ: бл҃гослове́нъ  є҆сѝ въ хра́мѣ сла́вы твоеѧ̀, гдⷭ҇и. 
Да свѣ́та непристꙋ́пнагѡ ꙗ҆ви́шисѧ прича́стникъ,  тмꙋ̀ лꙋка́выхъ дꙋхѡ́въ, бг҃омъ просвѣще́нъ, мимоте́клъ  є҆сѝ, бл҃гослове́нъ є҆сѝ, бж҃е мо́й, зовы́й, гдⷭ҇и. 
Стра̑сти разли̑чны рꙋкодѣ́йствомъ, а҆нтѵ́по, дх҃а  оу҆толѧ́еши человѣ́кѡвъ, мч҃ниче, хрⷭ҇тѡ́вымъ подо́бѧсѧ  стрⷭ҇те́мъ, бл҃гослове́нъ є҆сѝ, бж҃е мо́й, зовы́й, гдⷭ҇и. 
Бг҃оро́диченъ: 
Ѿ крове́й, ѻ҆трокови́це, дв҃и́ческихъ твои́хъ  вои́стиннꙋ вопло́щсѧ сло́во ѻ҆ц҃ꙋ̀ собезнача́льное, на́ше  сокрꙋше́нїе и҆справлѧ́ѧ: бл҃гослове́на ты̀ въ жена́хъ  є҆сѝ, пренепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, (с. 94) благоче́стїѧ  рачи́тели ѻ҆́троцы, взыва́юще: благослови́те, всѧ̑ дѣла̀  гдⷭ҇нѧ, гдⷭ҇а. 
Ны́нѣ не въ зерца́лѣхъ зри́ши, ни въ гада́нїихъ,  до́брыхъ послѣ́днее, лице́мъ же па́че къ лицꙋ̀, преше́дшымъ  сѣ́немъ, вопїѧ̀ ра́достнѡ тѧ̀ просла́вльшемꙋ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Тѧ̀ началопа́стырѧ хрⷭ҇та̀, бжⷭ҇твенное ѻ҆вча̀  до́брѣ оу҆па́сшаго, тогѡ̀ ста́да, премꙋ́дре, ꙗ҆́кѡ  а҆́гнца беззако́ннїи всесожига́ютъ ѻ҆гне́мъ, а҆нтѵ́по,  пою́ща: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
На ка́мени бжⷭ҇твенныхъ за́повѣдей се́рдца твоегѡ̀  оу҆тверди́лъ є҆сѝ стѡпы̀. лю́тыхъ мꙋ́къ вѣ́тры,  ласка́тельными же бꙋ́рѧми непоколеба́лсѧ є҆сѝ, пѣснопоѧ̀,  а҆нтѵ́по премꙋ́дре: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Ꙗ҆́кѡ мт҃и всѣ́хъ творца̀, ꙗ҆́кѡ бжⷭ҇твенный  хра́мъ вседержи́телѧ, ꙗ҆́кѡ землѧ̀ неѡра́ннаѧ, недѣ́ланный  кла́съ прозѧ́бшаѧ, дв҃о мт҃и, вѣ̑рны вопїю́щыѧ сохранѝ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
І҆ера́ршески, ст҃и́телю, свѧще́нное сконча́лъ є҆сѝ  тече́нїе, свѧще́ннѣйшꙋю жи́знь твою̀ свѧще́ннѣйше  соверши́въ, ра́дꙋѧсѧ поте́клъ є҆сѝ, къ тебѣ̀ люби́момꙋ,  а҆нтѵ́по мꙋ́чениче свѧще́ннѣйше. 
Ꙗ҆́кѡ добродѣ́тельными ви́ды оу҆добре́нъ бы́въ,  сла́вою мꙋче́нїѧ, всебл҃же́нне, ѡ҆свѧти́сѧ, и҆ преше́лъ  є҆сѝ къ кра́сномꙋ гдⷭ҇ꙋ, прича́стїемъ ѡ҆божа́емь,  бг҃опрїѧ́тне. (с. 95) 
Ты̀ гдⷭ҇нею любо́вїю разжже́гсѧ, мч҃ниче а҆нтѵ́по,  въ разжже́нъ оу҆се́рднѡ вше́лъ є҆сѝ сосꙋ́дъ,  всесожига́емь, и҆ бг҃ꙋ прїѧ́тна, ѻ҆́ч҃е, же́ртва прине́слсѧ  є҆сѝ.Свѧще́нныхъ твои́хъ моще́й свѧще́ннаѧ, бл҃же́нне,  ра́ка мѵ́ро и҆сцѣле́нїй то́читъ, ѕлосмра̑дныѧ стра̑сти  ѿгонѧ́щи, и҆ твою̀ сла́вѧщыѧ па́мѧть ꙗ҆́вѣ благоꙋха́ющи. 
Бг҃оро́диченъ: 
Носѧ́щаѧ хрⷭ҇та̀ на рꙋкꙋ̀, манове́нїемъ носѧ́щаго  всѧ̑, сего̀ ꙗ҆́кѡ бг҃а и҆ влⷣкꙋ, чⷭ҇таѧ, молѝ,  оу҆ще́дрити ны̀, бцⷣꙋ чⷭ҇тꙋю и҆сповѣ́дающыѧ тѧ̀ всегда̀,  непоро́чнаѧ. 


(с. 95) 
Мѣ́сѧца тогѡ́же въ в҃і-й де́нь. 
Прпⷣбнагѡ ѻ҆ц҃а̀ на́шегѡ и҆ и҆сповѣ́дника васі́лїа,  є҆пⷭ҇кпа парі́йскагѡ. 
На Гдⷭ҇и, воззва́хъ, стїхи̑ры гла́съ и҃. Подо́бенъ:  Ѽ пресла́внагѡ чꙋдесѐ! 
Съ похвала́ми па́мѧть твоѧ̀ ꙳ сотворѧ́етсѧ свѣ́тлѡ,  ꙳ ст҃и́телю васі́лїе, ꙳ и҆ ра́дости наполнѧ́етъ ꙳  правосла̑вныѧ собо́ры, ꙳ ꙗ҆́кѡ пра́вдꙋ возлю́бльшагѡ, ꙳ и҆  цѣломꙋ́дрїѧ чистотꙋ̀, и҆ кро́тость, ꙳ и҆ ти́хость всегда̀  и҆зрѧ́днѡ ꙳ поче́тша и҆ соверше́ннѡ. 
Па́ѵлꙋ бжⷭ҇твенномꙋ подо́бѧсѧ ꙳ во и҆згна́нїихъ  терпѣли́внѡ, ꙳ ст҃и́телю васі́лїе, ꙳ жи́знь сконча́лъ  є҆сѝ ꙳ въ нꙋ́ждахъ и҆ ско́рбехъ, ꙳ неѡскꙋ́днѡ  оу҆тѣснѧ́емь, ꙳ и҆ прехождє́нїѧ при́снѡ творѧ̀, ны́нѣ же  безпеча́льное и҆ неизмѣ́нное ꙳ ѿ бг҃а ѡ҆брѣ́лъ є҆сѝ  селе́нїе и҆ наслажде́нїе. 
Ꙗ҆́кѡ ст҃и́тель бг҃опрїѧ́тенъ ꙳ мы́сленнагѡ  селе́нїѧ ꙳ назира́еши незаходи̑маѧ, ꙳ и҆ премі̑рнаѧ зрѣ́ти  сподо́билсѧ є҆сѝ, ꙳ ѡ҆дѣ́ѧнъ въ преподо́бїе, ꙳ пра́вдою  ѡ҆бложе́нъ, ꙳ и҆ благолѣ́пїѧ красотꙋ̀ разꙋ́мныхъ ꙳ лице́мъ  къ лицꙋ̀ ꙳ зри́ши, пребога́те. (с. 96) 
Сла́ва, и҆ ны́нѣ, бг҃оро́диченъ: 
Спаси́ мѧ, влⷣчце пречⷭ҇таѧ, ꙗ҆́же сп҃са хрⷭ҇та̀  неизрече́ннѡ ро́ждшаѧ: ꙳ тѧ́ бо є҆ди́нꙋ стѧжа́хъ  предста́тельницꙋ, ꙳ и҆ неѡбори́мꙋю стѣ́нꙋ, ꙳ и҆ покро́въ,  и҆ ра́дованїе, ꙳ и҆ дꙋшѝ моеѧ̀ бжⷭ҇твенное оу҆тѣше́нїе, ꙳  ты̀ оу҆̀бо мѧ̀ и҆зба́ви неꙋсыпа́ющагѡ че́рвїѧ, ꙳ и҆ ѻ҆гнѧ̀  вѣ́чнꙋющагѡ, ꙳ мт҃и хрⷭ҇та̀ бг҃а. 
Крⷭ҇тобг҃оро́диченъ: 
Что̀ зри́мое видѣ́нїе, ꙳ є҆́же мои́ма ѻ҆чи́ма ꙳  ви́дитсѧ, ѽ влⷣко; ꙳ содержа́й всю̀ тва́рь ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь; ꙳  бцⷣа пла́чꙋщисѧ гл҃го́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
Канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Несказа́нный свѣ́тъ тебѣ̀ и҆ трисїѧ́ненъ, въ  неподви́жимѣмъ црⷭ҇твїи нбⷭ҇нѣмъ возсїѧ̀, ѻ҆́ч҃е, и҆  пра́ведныхъ весе́лїе досто́йнѡ тѧ̀ прїѧ́тъ. 
Ѿверзо́шасѧ врата̀ тебѣ̀ є҆дє́мскаѧ, и҆ къ  ст҃и́телємъ приложи́лсѧ є҆сѝ ст҃и́тель, и҆ перворо́дныхъ  цр҃кви сочета́лсѧ, достосла́вне. 
Зако́ннѡ пострада́въ, и҆ чи́сто свѧще́нство до  конца̀ соблю́дъ, съ нбⷭ҇ными ликова́ти сщ҃е́нники  сподо́билсѧ є҆сѝ. 
Бг҃оро́диченъ: 
Пло́ти по ѵ҆поста́си соедини́всѧ, и҆́же ѿ тебє̀  прїѧ́тїемъ, всѣ́хъ зижди́тель про́йде несказа́ннѡ,  бг҃ома́ти, и҆ человѣ́кѡмъ прибли́житисѧ благоизво́ли. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. (с. 97) 
Досточꙋ́днаѧ и҆ пресла́внаѧ па́мѧть твоѧ̀ ра́достнѡ  правосла́вныхъ оу҆веселѧ́етъ собо́ры. 
Ѻ҆́блакъ тѣлесѐ совле́къ, преподо́бне, и҆  сою́зѡвъ разрѣши́всѧ, къ бг҃ꙋ прибли́жилсѧ є҆сѝ. 
Кончи́нꙋ блаже́ннꙋю и҆ наслажде́нїе, прпⷣбне,  и҆збра́нныхъ, ꙗ҆́кѡ и҆збра́ненъ, досто́йнѡ прїѧ́лъ є҆сѝ. 
Бг҃оро́диченъ: 
И҆мѣ́ѧ тѧ̀ помо́щницꙋ, не постыждꙋ́сѧ, пречⷭ҇таѧ  мт҃и бж҃їѧ: и҆мѣ́ѧ тѧ̀ предста́тельницꙋ, вра̑гъ мои́хъ  и҆зба́влюсѧ. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Вели́кое со́лнце вселе́ннѣй возсїѧ́лъ є҆сѝ  добродѣ́тельми твои́ми, сїѧ́ньми и҆ чꙋде́съ свѣтлостьмѝ  просвѣти́лъ є҆сѝ вѣ́рныхъ составлє́нїѧ, и҆ потреби́лъ  є҆сѝ страсте́й ѡ҆мраче́нїе: ѻ҆́ч҃е васі́лїе, хрⷭ҇та̀ бг҃а  молѝ, дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃о мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ. ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Моли̑твы творѧ̀ къ бг҃ꙋ, вознесе́ннꙋю мы́сль  низложи́лъ є҆сѝ ѕломꙋ́дренныѧ є҆́реси, и҆ цр҃ковь,  ѻ҆́ч҃е, возвесели́лъ є҆сѝ. 
Въ ски́нїѧхъ нбⷭ҇ныхъ тѧ̀ подвигополо́жникъ,  ѻ҆́ч҃е, вселѝ, и҆ неѡсла́бное твоѐ противле́нїе къ  противобо́рцємъ прїе́мь. (с. 98) 
Преда́нїй ра́ди храни́мыхъ цр҃кве бж҃їѧ, ѿгна̑нїѧ  претерпѣ́лъ є҆сѝ, побѣ̑ды прїе́млѧ сконча́лсѧ є҆сѝ. 
Бг҃оро́диченъ: 
Бг҃а, є҆го́же родила̀ є҆сѝ, чⷭ҇таѧ дв҃о, сего̀  молѝ, рабѡ́мъ твои̑мъ дарова́ти согрѣше́нїй проще́нїе. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Бжⷭ҇твеннаѧ все́льшисѧ бл҃года́ть въ тѧ̀, бг҃оно́се,  па́стырѧ вѣ́рнѣйша цр҃кве тѧ̀ показа̀. 
Оу҆мертви́въ пло́ти твоеѧ̀ мꙋдрова́нїе и҆ стра̑сти,  жи́зни дꙋ́хꙋ послѣ́довалъ є҆сѝ, сла́вне. 
Цѣломꙋ́дреннѡ и҆ пра́веднѡ житїѐ твоѐ соверши́въ,  бг҃омꙋ́дре, прїѧ́лъ є҆сѝ добродѣ́телей воздаѧ́нїе. 
Бг҃оро́диченъ: 
Сꙋ́щи прест҃ы́й хра́мъ, безстра́стїѧ и҆сто́чника  родила̀ є҆сѝ, дв҃о мт҃и всенепоро́чнаѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Просвѣща́емь красото́ю нбⷭ҇ныхъ сїѧ́нїй, престо́лъ,  и҆́же на землѝ, ѡ҆ста́вилъ є҆сѝ, прпⷣбне: и҆ наслѣ́дїе  нетлѣ́нно въ землѝ кро́ткихъ, ꙗ҆́кѡ кротча́йшїй,  воспрїѧ́лъ є҆сѝ. 
Пре́лести смѣѧ́сѧ хꙋ́льныхъ є҆реті̑къ,  бжⷭ҇твенномꙋ и҆ благоче́стномꙋ правосла́вныхъ ра́зꙋмꙋ,  преꙋсе́рднѡ наꙋчи́лъ є҆сѝ і҆кѡ́нꙋ чествова́ти сп҃совꙋ,  досточꙋ́дне. 
Жела́нїе твоѐ къ бг҃ꙋ и҆спо́лнисѧ, пресла́вне,  преста́висѧ бо къ немꙋ̀ бжⷭ҇твеннѡ ра́дꙋѧсѧ: и҆ ны́нѣ  свѣ́тлѡсти ст҃ы́хъ, ѻ҆́ч҃е, зри́ши и҆ красѡты̀. 
Бг҃оро́диченъ: 
Ме́ртвости и҆ тлѝ и҆зба́висѧ человѣ́чество:  є҆стество́мъ бо жизнотво́рца безсѣ́меннѡ родила̀ є҆сѝ,  дв҃о всенепоро́чнаѧ, на благодѣѧ́нїе восхвалѧ́ющихъ тѧ̀  вѣ́рнѡ. (с. 99) 
Конда́къ, гла́съ в҃. Подо́бенъ: Въ вы́шнихъ и҆щѧ̀: 
Вы́шнѧгѡ свѣ́томъ ѡ҆зари́всѧ, бл҃же́нне,  просвѣща́еши всѧ̑, и҆̀же любо́вїю чествꙋ́ющыѧ твоѐ,  ѻ҆́ч҃е, честно́е страда́нїе, васі́лїе свѧщеннострада́льне:  молѝ хрⷭ҇та̀ бг҃а непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ѽ несказа́ннагѡ весе́лїѧ, є҆гѡ́же сподо́билсѧ  є҆сѝ, всеблаже́нне, прїѧ́ти, въ невеще́ственнѣмъ свѣ́тѣ  живы́й, и҆ поѧ̀: бл҃гослове́нъ є҆сѝ, гдⷭ҇и бж҃е, во  вѣ́ки. 
Вѣнце́мъ бжⷭ҇твеннагѡ благолѣ́пїѧ, всебл҃же́нне,  краснѡ̀ оу҆добрѧ́емь, ликꙋ́еши, вопїѧ̀ съ вы́шними  вѡ́инствы: бл҃гослове́нъ є҆сѝ, гдⷭ҇и бж҃е, во вѣ́ки. 
Таи́нникъ сы́й трⷪ҇цы, та́йнамъ слꙋжи́тель нбⷭ҇нымъ,  влⷣкꙋ на́мъ ми́лостива сотворѝ, вопїю́щымъ: бл҃гослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Є҆́ѵы дре́внюю клѧ́твꙋ преложи́ла є҆сѝ, чⷭ҇таѧ,  на бл҃гослове́нїе, сн҃а бж҃їѧ ро́ждши: є҆мꙋ́же всѝ,  бл҃гослове́нъ є҆сѝ, зове́мъ, во вѣ́ки всѧ̑. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене, благода́тїю  твое́ю бы́вше, за́повѣдемъ твои̑мъ ѕѣлѡ̀ прилѣжа́ще,  ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Ско́рбныхъ житїѧ̀, и҆ лю́тагѡ слїѧ́нїѧ и҆зба́вленъ,  ра́дость, всебл҃же́нне, и҆ весе́лїе, є҆́же па́че сло́ва,  прїѧ́лъ є҆сѝ, поѧ̀: бл҃гослови́те, всѧ̑ дѣла̀, гдⷭ҇а, и҆  превозноси́те є҆го̀ во вѣ́ки. 
Дꙋхо́вными оу҆чє́нїи те́плѣ противлѧ́ѧсѧ,  ѧ҆зыковрє́дїѧ хꙋ́льникѡвъ, ѻ҆́ч҃е, оу҆до́бнѣ разрѣши́лъ  є҆сѝ, свѧщеннотаи́нниче: бл҃гослови́те, поѧ̀, всѧ̑ дѣла̀,  гдⷭ҇а, и҆ превозноси́те є҆го̀ во вѣ́ки. 
Ꙗ҆́кѡ красно̀ мѣ́сто, въ не́же всели́лсѧ є҆сѝ,  (с. 100) свѧщенноѧвле́нне: ꙗ҆́кѡ красно̀, ѻ҆́ч҃е,  селе́нїе, и҆дѣ́же пребыва́еши, поѧ̀: бл҃гослови́те, всѧ̑  дѣла̀, гдⷭ҇а, и҆ превозноси́те є҆го̀ во вѣ́ки. 
Бг҃оро́диченъ: 
Предста́тельницꙋ всѝ вѣ́рнїи стѧжа́хомъ тѧ̀,  пречⷭ҇таѧ, и҆ твои́ми моли́твами лю́тыхъ и҆зба́вльшесѧ,  хрⷭ҇тꙋ̀ вопїе́мъ: бл҃гослови́те, всѧ̑ дѣла̀, гдⷭ҇а, и҆  превозноси́те є҆го̀ во вѣ́ки. 
Пѣ́снь ѳ҃. І҆рмо́съ: 
Вои́стинꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще. 
Свѧ́то твоѐ житїѐ, ѻ҆́ч҃е, препроводи́лъ є҆сѝ,  и҆ бг҃ꙋ оу҆годи́въ дѣ́лы твои́ми, нбⷭ҇ное црⷭ҇тво прїѧ́лъ  є҆сѝ, мꙋ́дре. 
Тече́нїе сконча́въ, вѣ́рꙋ же соблю́дъ, и҆ по́двигъ  соверши́въ, васі́лїе, пра́вды прїѧ́лъ є҆сѝ ра́дꙋѧсѧ  вѣне́цъ. 
Зва́нїе, пребл҃же́нне, полꙋчи́лъ є҆сѝ бжⷭ҇твенное,  и҆ соверше́нное жела́нїй и҆сполне́нїе: ны́нѣ оу҆́бѡ молѧ̀  не преста́й ѡ҆ ста́дѣ твое́мъ. 
Бг҃оро́диченъ: 
То́ка сле́зъ мои́хъ не ѿврати́сѧ, ꙗ҆́же ѿ  всѧ́кагѡ лица̀ всѧ́кꙋ сле́зꙋ ѿе́мшаго, дв҃о, хрⷭ҇та̀  ро́ждшаѧ. 


(с. 100) 
Мѣ́сѧца тогѡ́же въ г҃і-й де́нь. 
Ст҃а́гѡ сщ҃енномꙋ́ченика а҆рте́мона. 
На Гдⷭ҇и, воззва́хъ, стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Со безпло́тными совокꙋпи́лсѧ є҆сѝ, ꙳ на землѝ  живы́й, ꙳ и҆ съ ни́ми непреста́ннѡ слꙋ́жиши трⷪ҇цѣ,  а҆рте́моне бг҃обл҃же́нне. ꙳ ѿѻнꙋ́дꙋже при́снѡ ꙗ҆́кѡ  нбⷭ҇ный человѣ́къ ходѧ̀, ꙳ вы́шнимъ оу҆чи́ши земны̑ѧ  бжⷭ҇твєннымъ чꙋдесє́мъ. 
Бжⷭ҇твеннымъ сїѧ́нїемъ ѡ҆зарѧ́емь, ꙳ мно́гими  мꙋ́ками (с. 101) и҆знꙋри́лъ є҆сѝ твоѐ тѣ́ло, ꙳ къ  невеще́ственнѣй преста́вивсѧ зарѝ: ꙳ є҆́юже разрѣши́лъ  є҆сѝ мольба́ми твои́ми ꙳ страсте́й ѡ҆мраче́ннꙋю но́щь,  мꙋ́дре, ꙳ ѡ҆зарѧ́ѧ дꙋ́шы на́шѧ. 
Ѡ҆ творѧ́щихъ твою̀ па́мѧть, ꙳ сщ҃енномч҃ниче,  вѣ́рнѡ, ꙳ и҆ мнѡ́гїѧ по́двиги честна́гѡ твоегѡ̀ мꙋче́нїѧ  пою́щихъ, ꙳ не преста́й молѧ̀ при́снѡ, сохрани́ти ѿ бѣ́дъ  и҆ скорбе́й, ꙳ и҆ бꙋ́дꙋщїѧ и҆зба́витисѧ си̑мъ тлѝ, ꙳  а҆рте́моне мч҃ниче бг҃опроповѣ́дниче. 
Сла́ва, и҆ ны́нѣ, Бг҃оро́диченъ: 
Пра́вомъ гнилы́мъ попо́лзсѧ, ни́цъ лежꙋ̀, ꙳ и҆ къ  твое́й, дв҃о, притека́ю тишинѣ̀, ꙳ ѿ бꙋ́ри сопроти́вныѧ,  ꙳ и҆ и҆скꙋше́нїй многоѻбра́зныхъ мѧ̀ и҆зба́ви: ꙳ да пою̀  твою̀ бл҃года́ть непреста́ннѡ, ꙳ бцⷣе мт҃и приснодв҃о. 
Крⷭ҇тобг҃оро́диченъ: 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆  долготерпѣ́нїе тогѡ̀ смотрѧ́ющи, ꙳ гл҃го́лаше пла́чꙋщи,  мт҃и чⷭ҇таѧ: ꙳ оу҆вы̀ мнѣ̀, ча́до сладча́йшее, ꙳ что̀ сїѧ̑  стра́ждеши непра́веднѡ, сло́ве бж҃їй, ꙳ да спасе́ши  человѣ́чество; 
Канѡ́нъ, є҆гѡ́же краегране́сїе, по а҆лфави́тꙋ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ѿверза́ѧ ра́зꙋма сокрѡ́вища пода́тель, и҆ си́хъ  бл҃года́ть подава́етъ ѻ҆би́льнѡ слове́съ, вѣ́рою  восхвалѧ́ющымъ страда́льца є҆гѡ̀ а҆рте́мона. 
Стрѣло́ю пресла́дкїѧ любвѐ хрⷭ҇то́вы оу҆ѧ́звена,  ѿ ю҆́ности тѧ̀, мꙋ́дре, тѣле́сное пристра́стїе,  а҆рте́моне, сегѡ̀ любвѐ не ѿсѣчѐ. 
Въ писа̑нїѧ прини́къ прилѣ́жнѡ, бжⷭ҇твеннагѡ во  глꙋбинꙋ̀, а҆рте́моне, и҆звле́клъ є҆сѝ, мꙋ́дре, ра́зꙋма  лꙋ́чшагѡ бога́тство, и҆́мже всѧ̑ вѣ̑рныѧ ѡ҆богати́лъ  є҆сѝ. (с. 102) 
Бг҃оро́диченъ: 
Земноро́днїи ржⷭ҇тво́мъ твои́мъ ѿ землѝ къ  высотѣ̀ нбⷭ҇нѣй вознесо́хомсѧ вои́стиннꙋ, чⷭ҇таѧ бцⷣе, и҆  а҆́гг҃льскимъ ликостоѧ́нїємъ причто́хомсѧ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Си́лою дх҃а ѡ҆дѣ́ѧнъ, побѣди́лъ є҆сѝ  ѡ҆полчє́нїѧ, ꙗ҆̀же на зижди́телѧ, а҆рте́моне вседо́блїй. 
Оу҆гаси́лъ є҆сѝ пе́щь безбо́жїѧ, прпⷣбне,  страда́льческихъ крове́й твои́хъ ѡ҆дождє́нїи, а҆рте́моне  пресла́вне. 
Кипѧ̀ бжⷭ҇твеннымъ раче́нїемъ, и҆ разжига́емь  бжⷭ҇твенною любо́вїю, прпⷣбне, за сїю̀ пострада́лъ є҆сѝ. 
Бг҃оро́диченъ: 
Разрѣшѝ ржⷭ҇тво̀ твоѐ грѣхѡ́въ на́шихъ, чⷭ҇таѧ,  вины̑, и҆ пра́вдою всѧ̑ вѣ̑рныѧ свѧза̀. 
Сѣда́ленъ, гла́съ д҃. Подо́бенъ: Ско́рѡ предварѝ: 
И҆сповѣ̑данїи свѧще́нными подо́бствовавъ, и҆  мч҃нически жи́знь соверши́въ, къ нб҃сѝ восте́клъ є҆сѝ,  а҆рте́моне мꙋ́дре, вѣне́цъ неꙋвѧда́емый ѿ бг҃а прїе́мь.  тѣ́мъ свѧтꙋ́ю твою̀ пра́зднꙋемъ па́мѧть, вопїю́ще: помѧни́  ны, свѧщенномꙋ́чениче, хрⷭ҇тꙋ̀ предстоѧ̀. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀ и҆ воздви́гла є҆сѝ всѧ̑ ѿ сме́рти  къ животꙋ̀ нетлѣ́нїѧ. тѣ́мже тѧ̀ по до́лгꙋ блажи́мъ всѝ,  дв҃о препросла́вленнаѧ, ꙗ҆́коже прорекла̀ є҆сѝ. 
Крⷭ҇тобогоро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀ пречⷭ҇таѧ  мт҃и твоѧ̀, сло́ве бж҃їй, мт҃рски рыда́юще вѣща́ше: что̀  но́вое (с. 103) и҆ стра́нное сїѐ чꙋ́до, сн҃е мо́й; ка́кѡ,  жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ  хотѧ̀, ꙗ҆́кѡ милосе́рдъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Же́ртва твоѧ̀, сла́вне, на же́ртвенникъ нбⷭ҇ный  вознесе́сѧ, и҆ бл҃гопрїѧ́тна влⷣцѣ всѣ́хъ ны́нѣ бы́сть. 
Въ видѣ́нїе лꙋ́чшее возне́съ оу҆́мъ, а҆рте́моне  прпⷣбне, наꙋчи́лсѧ є҆сѝ та̑инъ хрⷭ҇то́выхъ, за ни́хже и҆  пострада́лъ є҆сѝ. 
Водрꙋзи́всѧ на недви́жимѣмъ ка́мени зижди́телевы,  преподо́бне, любвѐ, прилѡ́ги и҆ треволнє́нїи врагѡ́въ не  поколеба́лсѧ є҆сѝ весьма̀ мы́слїю. 
Бг҃оро́диченъ: 
Ꙗ҆́кѡ неистоща́емое, влⷣчце, тѧ̀ дарова́нїй  сокро́вище и҆мꙋ́ще, незави̑стныѧ да́ры чꙋде́съ ѿ тебє̀  всѝ прїе́млемъ. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Волна́мъ, мꙋ́дре, безбо́жїѧ запрети́въ, спа́слъ  є҆сѝ лю́ди благопокѡрли́выѧ, наста́вль во приста́нище  вѣ́ры. 
Свѣти́льникъ свѣ́телъ, въ нощѝ ле́сти, прпⷣбне,  возсїѧ́въ добродѣ́телей свѣ́томъ бг҃оразꙋ́мїѧ, на свѣ́тъ  человѣ́ки напра́вилъ є҆сѝ. 
Таи́нникъ хрⷭ҇то́въ бы́въ, а҆рте́моне прпⷣбне,  неизрече́нныхъ та̑инъ, себѐ прине́слъ є҆сѝ томꙋ̀ прїѧ́тнꙋ  же́ртвꙋ страда́нїемъ. 
Бг҃оро́диченъ: 
Ѿ скве́рны мѧ̀ страсте́й и҆ ѡ҆калѧ́нїѧ ѡ҆чи́щши,  дꙋ́шꙋ мою̀, бг҃оневѣ́сто, твои́ми моли́твами, чи́стꙋ бг҃ꙋ  предста́ви. (с. 104) 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Зако́ннѡ за хрⷭ҇та̀ страда́въ, а҆рте́моне,  ѡ҆бличи́лъ є҆сѝ беззако́ннꙋющихъ вра̑гъ ѕлочести́вое  велѣ́нїе: тѣ́мже зако́ненъ мч҃никъ показа́лсѧ є҆сѝ,  бжⷭ҇твенными побѣ́дами вѣнча́емь. 
И҆зсꙋши́въ мꙋ̑тныѧ пото́ки безбо́жїѧ слове́съ  твои́хъ ѻ҆гне́мъ, свѣ̑тлыѧ и҆сточи́лъ є҆сѝ рѣ́ки вѣ́ры  бг҃оразꙋ́мїѧ вѣ̑рнымъ, а҆рте́моне прпⷣбне. 
Воѡрꙋжи́въ, сла́вне, по́мыслъ на бори́телѧ ѕмі́ѧ,  до́блимъ соплете́нїемъ, а҆рте́моне, низложи́въ є҆го̀,  ме́ртва показа́лъ є҆сѝ, и҆ ѿ гдⷭ҇а побѣ́ды вѣне́цъ  прїѧ́лъ є҆сѝ. 
Бг҃оро́диченъ: 
Бы́хомъ ме́ртвїи безсме́ртнїи, бжⷭ҇твенною  бл҃года́тїю ржⷭ҇тва̀ твоегѡ̀, и҆ тлѣ́нїѧ пе́рвагѡ  и҆зба́вихомсѧ, бцⷣе чⷭ҇таѧ, и҆ нетлѣ́нїѧ ѻ҆де́ждею  оу҆краси́хомсѧ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Ѻ҆гне́мъ распала́емь бжⷭ҇твенною влⷣки любо́вїю,  мч҃ниче сла́вне, въ по́двигъ трꙋдѡ́въ оу҆се́рднѡ во́лею  вте́клъ є҆сѝ, зовы́й: ѻ҆тє́цъ на́шихъ бж҃е,  бл҃гослове́нъ є҆сѝ. 
Си́лою паракли́товою ѡ҆блече́нъ, мч҃ниче, ꙗ҆́кѡ  а҆пⷭ҇ли, пре́лести ѡ҆полчє́нїѧ до́блимъ терпѣ́нїемъ  побѣди́въ, пѣ́лъ є҆сѝ: ѻ҆тє́цъ на́шихъ бж҃е,  бл҃гослове́нъ є҆сѝ. 
Цѣломꙋ́дрїемъ житїѐ оу҆краси́въ, и҆ тѣ́ло  чистото́ю, чи́стѡ хрⷭ҇тꙋ̀, а҆рте́моне, свѧщеннодѣ́йствовалъ  є҆сѝ, поѧ̀ и҆ воспѣва́ѧ бл҃года́рствєннаѧ: ѻ҆тє́цъ  на́шихъ бж҃е, бл҃гослове́нъ є҆сѝ. (с. 105) 
Бг҃оро́диченъ: 
Да всѧ̑ привлече́тъ къ нбⷭ҇нѣй сла́вѣ творе́цъ  всегѡ̀, и҆зъ тебє̀, бг҃ороди́тельнице, бл҃гоизво́ли  роди́тисѧ, и҆ съ на́ми, ꙗ҆́кѡ чл҃вѣколю́бецъ и҆  бл҃годѣ́тель бг҃ъ, пло́тїю пожи́ти. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Цр҃ѧ̀ нбⷭ҇наго, ꙗ҆́коже предпоче́лъ є҆сѝ по  достоѧ́нїю ѿ всѣ́хъ земны́хъ, съ си́мъ во вѣ́ки,  а҆рте́моне, сра́дꙋешисѧ. 
Превознесе́на тѧ̀ дꙋше́ю къ зижди́телю, прило́зи  мꙋчи́телей, стрⷭ҇тоно́сче, ника́коже сегѡ̀ ѿвлеко́ша  любвѐ. 
Свѣ́та бжⷭ҇твеннагѡ блиста́ньми, страстоте́рпче,  просвѣ́щсѧ, вше́дъ въ незаходи́мый же́ртвенникъ та̑инъ,  ꙗ҆́кѡ таи́нникъ неизрече́нныхъ. 
Бг҃оро́диченъ: 
И҆́же человѣ́ческое є҆стество̀ прїе́мый, бцⷣе,  и҆зъ тебє̀ па́че оу҆ма̀ и҆ сло́ва, сы́ны человѣ́чєскїѧ  содѣ́ла свѡ́йственны. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще. 
Зи́мꙋ безбо́жїѧ, мч҃ниче, прете́къ, во благоче́стїѧ  ве́снꙋ дости́глъ є҆сѝ, и҆ сл҃нца сла́вы свѣ́та  сподо́билсѧ є҆сѝ. 
Дꙋше́вными и҆ разꙋ́мными ѻ҆чесы̀ прови́дѣвъ  ѡ҆деснꙋ́ю тебє̀ стоѧ́ща гдⷭ҇а, не поколеба́лсѧ є҆сѝ  мꙋ́къ, а҆рте́моне, волна́ми. 
Ꙗ҆́кѡ бжⷭ҇твенныѧ неизрече́нныѧ сла́вы,  страстоте́рпче, сподо́бльсѧ со стрⷭ҇тоте́рпцы и҆ оу҆ч҃никѝ  хрⷭ҇тѡ́вы, ѡ҆ на́съ оу҆молѝ сего̀, ꙗ҆́кѡ бл҃гоꙋтро́бнаго. 
Бг҃оро́диченъ: 
Свы́ше, бцⷣе, твои́мъ бл҃гоꙋтро́бїемъ на́шꙋ нищетꙋ̀  посѣтѝ, и҆ ѿ тлѝ и҆ бѣ́дъ на́съ и҆зба́ви. 


(с. 106) 
Мѣ́сѧца тогѡ́же въ д҃і-й де́нь. 
И҆́же во ст҃ы́хъ, ѻ҆ц҃а̀ на́шегѡ и҆ и҆сповѣ́дника  марті́на, па́пы ри́мскагѡ. 
Стїхи̑ры. гла́съ и҃. Подо́бенъ: Что̀ ва́съ  нарече́мъ: 
Что́ тѧ ны́нѣ, марті́не, провѣща́емъ; ꙳  правосла́вныхъ оу҆че́нїй наста́вника всесла́вна, ꙳  верхо́вника свѧще́нныхъ повелѣ́нїй бжⷭ҇твенныхъ нело́жна, ꙳  лжѝ и҆́стиннѣйшаго ѡ҆бличи́телѧ, ꙳ словесѐ  до́блественнѣйша споспѣ́шника, ꙳ свѧщеннодѣ́йственна  свѧще́ннѣйша, ꙳ чꙋдодѣ́лателѧ честнѣ́йшаго: ꙳ молѝ  спасти́сѧ дꙋша́мъ на́шымъ. 
Что́ тѧ ны́нѣ, марті́не, нарече́мъ; ꙳ рѣкꙋ̀  дꙋхо́вныхъ во́дъ и҆спо́лненꙋ, ꙳ при́снѡ напаѧ́щꙋ дꙋ́шы ко  бл҃гопло́дїю разꙋ́мномꙋ, ꙳ свѣ́щникъ, благоче́стїѧ свѣ́тъ  сїѧ́ющъ, ꙳ го́рꙋ, точа́щꙋ бжⷭ҇твенное ра́дованїе, ꙳  бжⷭ҇твенныхъ слове́съ и҆з̾ѧви́телѧ, ꙳ всѧ́кїѧ є҆́реси  ѡ҆бличи́телѧ: ꙳ молѝ спасти́сѧ дꙋша́мъ на́шымъ. 
Что́ тѧ ны́нѣ, марті́не, прорече́мъ; ꙳ ски́нїи  и҆́стинныѧ свѧщеннодѣ́телѧ всехва́льна, ꙳ хода́таѧ къ бг҃ꙋ  и҆ тва́ри бг҃олѣ́пна, ꙳ ча́шꙋ, пи́во бж҃е́ственное точа́щꙋ,  ꙳ свѣти́льника, ꙗ҆́кѡ жи́зни сло́во и҆мꙋ́ща, ꙳ ѿ за́пада  оу҆́бѡ и҆сходѧ́ща, ꙳ на восто́цѣ же ꙗ҆влѧ́ющасѧ: ꙳ молѝ  спасти́сѧ дꙋша́мъ на́шымъ. 
Сла́ва, и҆ ны́нѣ, бг҃оро́диченъ: 
Комꙋ̀ оу҆подо́биласѧ є҆сѝ, ѻ҆каѧ́ннаѧ дꙋшѐ, ꙳  къ покаѧ́нїю ника́коже возни́чꙋщи, ꙳ и҆ ѻ҆гнѧ̀ не  оу҆жаса́ющисѧ ѕлы́хъ ѡ҆жида́ющагѡ; ꙳ воста́ни, и҆ є҆ди́нꙋ  къ застꙋпле́нїю (с. 107) ско́рꙋю ꙳ призовѝ, и҆ возопі́й: ꙳  дв҃о мт҃и, ꙳ молѝ твоего̀ сн҃а и҆ бг҃а на́шего, ꙳  и҆зба́вити мѧ̀ ѿ сѣ́ти льсти́вагѡ. 
Крⷭ҇тобогоро́диченъ: 
А҆́гница а҆́гнца ꙗ҆́кѡ ви́дѣ ꙳ на дре́вѣ  просте́рта во́лею крⷭ҇тнѣмъ, ꙳ вопїѧ́ше мт҃рски  болѣ́знꙋющи съ пла́чемъ: ꙳ сн҃е мо́й, ꙳ что̀ стра́нное сїѐ  видѣ́нїе; ꙳ всѣ̑мъ жи́знь даѧ́й ꙗ҆́кѡ гдⷭ҇ь, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ земны̑мъ подаѧ̀  воскрⷭ҇нїе; ꙳ сла́влю твоѐ мно́гое, бж҃е мо́й,  снизхожде́нїе. 
Канѡ́нъ, творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Посѣ́ченый несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ: лю́таго врага̀ вода̀  потопѝ, и҆ непроходи́мое про́йде і҆и҃ль: пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Болѣ̑зни мнѡ́ги, марті́не, претерпѣ́лъ є҆сѝ за  хрⷭ҇та̀ бг҃а, и҆ ны́нѣ и҆зше́лъ є҆сѝ къ неболѣ́зненнѣй  жи́зни, до́брѣ подвиза́всѧ: тѣ́мъ моеѧ̀ дꙋшѝ лю̑тыѧ  болѣ̑зни ѡ҆блегчѝ, ꙗ҆́кѡ да воспою́ тѧ, моли́твами  твои́ми просвѣща́емь. 
Сꙋщєства̀ два̀, и҆ двѣ̀ вѡ́ли, и҆ дѣ̑йства  сꙋгꙋ̑ба носѧ́ща, бл҃же́нне, є҆ди́наго ѿ честны́ѧ трⷪ҇цы  наꙋчи́лъ є҆сѝ, хрⷭ҇та̀ пресꙋ́щнаго бг҃а, и҆ и҆̀же не та́кѡ  чествꙋ́ющыѧ, всѧ̑ ѿве́рглъ є҆сѝ, марті́не свѧще́ннѣйше. 
Недꙋ́говавшыѧ безслове́снѡ безꙋ́мнѣ, въ є҆ди́номъ  хрⷭ҇тѣ̀ є҆ди́нꙋ мꙋ́дрствꙋюще во́лю, ра́зꙋмомъ и҆́стиннымъ  и҆ вѣ́рою оу҆краша́емь, ѡ҆бличи́лъ є҆сѝ, марті́не,  ꙗ҆́вственнѡ, и҆ ра́дꙋѧсѧ взыва́лъ є҆сѝ: пои́мъ гдⷭ҇еви,  сла́внѡ бо просла́висѧ. 
Бг҃оро́диченъ: 
И҆́же по є҆стествꙋ̀ бжⷭ҇твенномꙋ неви́димый,  ви́дѣнъ бы́сть и҆зъ тебє̀ млⷣнецъ, чл҃вѣ́къ бы́въ,  сꙋгꙋ̑ба ꙗ҆́кѡ вои́стиннꙋ хотѣ̑нїѧ и҆ дѣ̑йства носѧ̀, во  є҆ди́ной ѵ҆поста́си: є҆го́же молѝ, пренепоро́чнаѧ, всѧ̑  ны̀ спастѝ любо́вїю пою́щыѧ тѧ̀. (с. 108) 
Пѣ́снь г҃. І҆рмо́съ: 
Стра́хъ тво́й, гдⷭ҇и, всадѝ въ сердца̀ ра̑бъ  твои́хъ, и҆ бꙋ́ди на́мъ оу҆твержде́нїе, тѧ̀ во и҆́стинѣ  призыва́ющихъ. 
Сы́й и҆спо́лненъ, всебл҃же́нне, бжⷭ҇твенныѧ  ре́вности, собра́лъ є҆сѝ свѧще́ненъ, марті́не, собо́ръ, и҆  церко́вное оу҆тверди́лъ є҆сѝ оу҆че́нїе. 
Посредѝ собо́ра ѿве́рглъ є҆сѝ пѵ́рра, се́ргїа  и҆ ѳео́дѡра, кѵ́ра же, и҆ подѡ́бныѧ тѣ̑мъ бꙋесло́вѧщыѧ  ѕлосла̑вныѧ, ѻ҆́ч҃е. 
И҆зъ ри́ма нꙋ́ждею и҆згна́нъ, ѡ҆бше́лъ є҆сѝ ꙗ҆́кѡ  со́лнце лꙋчѝ и҆спꙋща́ѧ, прпⷣбне, правосла̑вныѧ просвѣща́ѧ  всѧ̑. 
Бг҃оро́диченъ: 
Ѻ҆ц҃ꙋ̀ равноче́стна и҆ сопресто́льна, па́че сло́ва  родила̀ є҆сѝ, дѣ̑йства два̀ носѧ́ща, и҆ двѣ̀ вѡ́ли,  всест҃а́ѧ ѻ҆трокови́це. 
Сѣда́ленъ, гла́съ д҃. Подо́бенъ: Вознесы́йсѧ: 
И҆сповѣ̑данїи свѧще́нными оу҆кра́шсѧ, мч҃нически  же жи́знь соверши́въ, къ нб҃сє́мъ восте́клъ є҆сѝ,  марті́не мꙋ́дре, вѣнце́мъ неꙋвѧда́емымъ ѿ бг҃а вѣнча́лсѧ  є҆сѝ. тѣ́мже свѧтꙋ́ю твою̀ пра́зднꙋемъ па́мѧть, вопїю́ще:  помѧнѝ на́съ, сщ҃енноблаже́нне, хрⷭ҇тꙋ̀ предстоѧ̀. 
Сла́ва, и҆ ны́нѣ, бг҃оро́диченъ: 
По бз҃ѣ во тво́й, бцⷣе, прибѣга́ю смире́нный  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ. моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
Крⷭ҇тобогоро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. (с. 109) 
Пѣ́снь д҃. І҆рмо́съ: 
Всѣ́лъ є҆сѝ на ко́ни, а҆пⷭ҇лы твоѧ̑, гдⷭ҇и, и҆  прїѧ́лъ є҆сѝ рꙋка́ма твои́ма оу҆зды̀ и҆́хъ, и҆ спасе́нїе  бы́сть ѣ҆жде́нїе твоѐ вѣ́рнѡ пою́щымъ: сла́ва си́лѣ  твое́й, гдⷭ҇и. 
Непра́веднѡ ѿ престо́ла твоегѡ̀, мꙋ́дре,  и҆згонѧ́емь, ѿ человѣ̑къ непра́ведныхъ пра́ведный  пострада́ти благоволи́лъ є҆сѝ, ꙗ҆́кѡ да пра́ведное  оу҆че́нїе церко́вное, ѻ҆́ч҃е, спасе́ши невреди́мо. 
Стоѧ̀ средѝ пребеззако́ннꙋющихъ, ꙗ҆́кѡ зако́ненъ  страда́лецъ, ст҃и́телю бг҃опрїѧ́тне, и҆ ѿ ни́хъ  ѡ҆скорблѧ́емь и҆ нарꙋга́емь, и҆ влачи́мь всꙋ́е, пребы́лъ  є҆сѝ оу҆мо́мъ непревраще́нъ. 
Младе́нцєвъ вмѣни́лъ є҆сѝ, ѻ҆́ч҃е, стрѣлѧ́нїѧ,  марті́не, всꙋ́е ѡ҆скорблѧ́ющихъ тѧ̀, и҆ терпѣли́внѡ  пострада́въ, гони́мь и҆ вѧ́жемь всꙋ́е, и҆ въ темни́цахъ  заключа́емь. 
Бг҃оро́диченъ: 
Во двою̀ сꙋщєствꙋ̀ бг҃омꙋ́жнѡ познава́емаго, ѿ  трⷪ҇цы є҆ди́наго родила̀ є҆сѝ, ꙗ҆́кѡ бг҃а и҆ чл҃вѣ́ка,  вѡ́ли носѧ́ща прили́чнѡ ѻ҆бѣ́ма є҆стество́ма, дв҃о  пренепоро́чнаѧ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, по дꙋшелови́тельномꙋ пꙋтѝ  при́снѡ блꙋдѧ́щаго, свѣ́томъ ра́зꙋма твоегѡ̀, гдⷭ҇и,  преднаставлѧ́ѧ мѧ̀ на стезю̀ за́повѣдей твои́хъ, напра́ви. 
Свѧще́ннѣйшимъ твои́мъ сло́вомъ, ѻ҆́ч҃е,  всесвѧще́нное оу҆че́нїе ꙗ҆́вѣ оу҆тверди́лъ є҆сѝ, и҆  є҆реті́чєскїѧ полкѝ низве́рглъ є҆сѝ, претерпѣва́ѧ  и҆згна̑нїѧ и҆ темни̑цы, и҆ скѡ́рби мнѡ́ги. 
Дрема́нїѧ твои̑мъ вѣ́ждѡмъ, прпⷣбне, не да́лъ  є҆сѝ, до́ндеже вселе́нїе бг҃ꙋ бы́лъ є҆сѝ: и҆ всю̀  развѣ́ѧлъ є҆сѝ є҆́реси пре́лесть, мꙋ́ченически  подвиза́всѧ. 
Вражде́бнѡ тѧ̀, ꙗ҆́коже ѕвѣ́рїе влеко́ша  вери́гами, мꙋ́дре, вразѝ, свѧза́вше посредѣ̀ гра́да  рꙋга́тельнѡ, оу҆корѧ́юще и҆ хꙋ́лѧще, и҆ безъ стꙋда̀ на тѧ̀  напа́дающе. (с. 110) 
Бг҃оро́диченъ: 
Неискꙋсобра́чнѡ, дв҃о, неѡпи́санное сло́во пло́тїю  ро́ждши, пло́ти моеѧ̀ стра̑сти оу҆мертвѝ, ѡ҆живи́ же дꙋ́шꙋ  мою̀ оу҆мерщвле́ннꙋю прегрѣше́ньми. 
Пѣ́снь ѕ҃. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ:  но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ  оу҆пра́вителю! и҆ спасѝ. 
Разсѣ́десѧ лꙋка́вый при ногꙋ̀ твоє́ю свѧщє́нною,  бг҃оно́се, и҆ лꙋка́выхъ человѣ̑къ бездвє́рнаѧ оу҆ста̀  загражда́ютсѧ твои́мъ сло́вомъ, и҆ ꙗ҆влѧ́етсѧ сїѧ́ющи  оу҆че́нїе бжⷭ҇твенное па́че со́лнца. 
Простира́ютъ тѧ̀ неща́днѡ, и҆ оу҆́жи свѧзꙋ́ютъ  прелє́стницы, вѧ́жꙋща всѧ́кꙋ ле́сть, и҆ є҆реті́ческїй  сою́зъ растерза́юща, сою́зомъ бжⷭ҇твенныхъ оу҆че́нїй  твои́хъ, ст҃и́телю ѻ҆́ч҃е марті́не свѧще́ннѣйше. 
Стоѧ́лъ є҆сѝ предъ сꙋди́щемъ сꙋдѧ́щихъ, ѡ҆сꙋжда́ѧ  пре́лесть проповѣ́дающихъ є҆ди́нꙋ во хрⷭ҇тѣ̀, ѻ҆́ч҃е,  во́лю, и҆ мꙋ́ченическими ꙗ҆́вѣ оу҆краша́ѧсѧ вѣнцы̀,  бг҃облаже́нне марті́не мꙋ́дре. 
Бг҃оро́диченъ: 
Зако́ни є҆стества̀ въ тебѣ̀ разорѧ́ютсѧ,  неизрече́ннѡ бо ражда́еши содѣ́телѧ всѣ́хъ, бцⷣе  всепѣ́таѧ, ꙗ҆́кѡ бг҃а же и҆ чл҃вѣ́ка, двѣ̀ вѡ́ли же  и҆мꙋ́ща и҆ дѣ̑йства, мт҃и дв҃о. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша  пою́ще: ѻ҆тцє́въ бж҃е, бл҃гослове́нъ є҆сѝ. 
Сꙋгꙋ́быхъ дѣ́йствъ и҆ хотѣ́нїй, ѻ҆́ч҃е, хрⷭ҇та̀  лиши́вшїисѧ, лиши́ша тѧ̀ престо́ла, ѿда́вше и҆згна́нїємъ  да̑льнимъ, зовꙋ́щаго: ѻ҆тє́цъ на́шихъ бж҃е, бл҃гослове́нъ  є҆сѝ. 
Проше́дъ многовре́мєнныѧ темни̑цы, ꙗ҆́кѡ  храни́тель непоро́чныѧ вѣ́ры, є҆реті́ческꙋю тмꙋ̀  оу҆ма́лилъ є҆сѝ, и҆ (с. 111) пѣ́ти вѣ̑рныѧ просвѣти́лъ  є҆сѝ: ѻ҆тє́цъ на́шихъ бж҃е, бл҃гослове́нъ є҆сѝ. 
Ꙗ҆́коже ле́въ, ѻ҆́ч҃е, оу҆пова́въ, на  беззакѡ́нныѧ де́рзостнѡ наскочи́лъ є҆сѝ, ѳео́дѡра и҆  кѵ́ра, и҆ се́ргїа, и҆ пѵ́рра, и҆ си́хъ є҆диномы́слєнныѧ  ѿлꙋча́ѧ хрⷭ҇то́вы ст҃ы́ѧ цр҃кве. 
Бг҃оро́диченъ: 
Во двꙋ̀ во́лѧхъ и҆ дѣ́йствахъ двꙋ́хъ, и҆зъ тебє̀,  пренепоро́чнаѧ, рожде́йсѧ несказа́ннѡ, и҆́же си́це  мꙋ́дрствꙋющыѧ спаса́етъ, зовꙋ́щыѧ: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ,  гдⷭ҇а. 
Стѣснѧ́емь, ѻ҆́ч҃е, немощьмѝ и҆ лю́тыми  и҆згна̑нїи, и҆ многоѻбра́зными мꙋ́ками, мꙋче́нїѧ вѣнцы̀  ꙗ҆́кѡ мч҃никъ прїѧ́лъ є҆сѝ. 
Блаже́нства бг҃оизбра́ннагѡ сподо́билсѧ є҆сѝ,  и҆згонѧ́емь, марті́не, и҆ пра́вды бли́зъ бы́лъ є҆сѝ,  и҆згна́въ ѿ среды̀ непра́веднꙋю є҆́ресь. 
Оу҆краси́въ петро́въ бжⷭ҇твенный престо́лъ, и҆ на  тогѡ̀ ка́мени цр҃ковь неколе́блемꙋ соблю́дъ, марті́не, съ  си́мъ просла́вилсѧ є҆сѝ. 
Бг҃оро́диченъ: 
Ст҃ѣ́йши вы́шнихъ во́инствъ, и҆ херꙋві̑мъ  превы́шши, мт҃и бж҃їѧ сꙋ́щи, страсте́й плотски́хъ мѧ̀  превы́шша сотворѝ. 
Пѣ́снь ѳ҃. І҆рмо́съ: 
Оу҆ста́вы прешла̀ є҆сѝ є҆стества̀, содѣ́телѧ  заче́нши и҆ гдⷭ҇а, и҆ две́рь спасе́нїѧ мі́рови была̀ є҆сѝ:  тѣ́мъ тѧ̀, бцⷣе, непреста́ннѡ велича́емъ. 
Свѧщеннодѣ́тель свѧще́ннѣйшїй, и҆сповѣ́дникъ же  и҆ мꙋ́ченикъ бы́въ, съ патрїа́ршескими ли́ки, марті́не,  всегда̀ досто́йнѡ ра́дꙋешисѧ: тѣ́мже тѧ̀ вѣ́рою  оу҆блажа́емъ. 
Ꙗ҆́кѡ свѣтоза́рное, бл҃же́нне, со́лнце, возсїѧ́лъ  є҆сѝ къ (с. 112) восто́кѡмъ ѿ за́пада, всю̀ зарѧ́ми  благоче́стїѧ зе́млю просвѣти́лъ є҆сѝ, и҆ ѿгна́лъ є҆сѝ  тмꙋ̀ є҆реті́чествꙋющихъ глꙋбоча́йшꙋю. 
Ста́немъ въ домꙋ̀ бг҃а на́шегѡ, проповѣ́дающе  стра̑сти и҆ борє́нїѧ и҆ и҆сповѣ̑данїѧ нб҃омꙋ́дреннагѡ  ѻ҆ц҃а̀ на́шегѡ марті́на, и҆ сего̀ любо́вїю оу҆блажи́мъ. 
Твоѐ свѧто́е преставле́нїе дне́сь свѣ́тлѡ  соверша́емъ, и҆спо́лни ра́дости помышлє́нїѧ восхвалѧ́ющихъ  тѧ̀, бг҃омꙋ́дре ст҃и́телю, въ не́йже всѧ̑ ны̀ помѧнѝ. 
Бг҃оро́диченъ: 
Гласовѡ́мъ ѻ҆тцє́въ повинꙋ́ющесѧ, во двꙋ̀  є҆стества́хъ и҆ во́лѧхъ, чⷭ҇таѧ, є҆ди́наго ѿ трⷪ҇цы,  и҆зъ тебє̀ ражда́емаго вѣ́рнѡ и҆сповѣ́дꙋемъ, и҆ тѧ̀  непреста́ннѡ велича́емъ. 


(с. 112) 
Мѣ́сѧца тогѡ́же въ є҃і-й де́нь. 
Ст҃ы́хъ а҆пⷭ҇лъ, а҆рїста́рха, пꙋ́да и҆ трофі́ма. 
На Гдⷭ҇и, воззва́хъ, стїхи̑ры, гла́съ а҃. Поⷣ:  Всехва́льнїи мч҃ницы: 
Сло́вомъ бжⷭ҇твеннагѡ ра́зꙋма ꙳ лю́ди неразꙋ́мїѧ,  премꙋ́дрїи, ꙳ всеконе́чнѣ и҆зба́висте, ꙳ и҆ приведо́сте  спаса́ємы сїѧ̑ ꙳ сло́вꙋ, возсїѧ́вшемꙋ ꙳ и҆зъ нерожде́нна  ѻ҆ц҃а̀, а҆пⷭ҇ли. ꙳ того̀ моли́те, ꙳ дарова́ти дꙋша́мъ  на́шымъ ꙳ ми́ръ и҆ ве́лїю млⷭ҇ть. 
Пꙋ́да и҆ а҆рїста́рха ꙗ҆́вѣ ꙳ и҆ бжⷭ҇твеннаго  трофі́ма, ꙳ и҆́стинныѧ хрⷭ҇топроповѣ́дники, восхва́лимъ: ꙳  пре́лести бо зи́мꙋ ꙳ теплото́ю бжⷭ҇твенныѧ бл҃года́ти  разори́ша, ꙳ и҆ ны́нѣ къ незаходи́момꙋ сїѧ́нїю всели́шасѧ,  ꙳ воздаѧ̑нїѧ трꙋдѡ́въ прїе́мше, ꙳ и҆ прича́стїемъ  неизрече́ннымъ ѡ҆божа́еми. (с. 113) 
Па́ѵлꙋ послѣ́дꙋюще ꙳ сла́вномꙋ оу҆чи́телю,  сла́внїи, ꙳ мнѡ́ги бѣды̑ под̾ѧ́сте, ꙳ въ ю҆зи́лищахъ  заключа́еми, ꙳ приѡбща́ющесѧ болѣ́знемъ, ꙳ мече́мъ же на  коне́цъ во главы̑ оу҆сѣка́еми пострада́сте. ꙳ хрⷭ҇тꙋ̀  моли́тесѧ, ꙳ дарова́ти дꙋша́мъ на́шымъ ꙳ ми́ръ и҆ ве́лїю  ми́лость. 
Сла́ва, и҆ ны́нѣ, бг҃оро́диченъ: 
Оу҆вы̀ мнѣ̀! что̀ бꙋ́дꙋ; ꙳ оу҆́мъ и҆ дꙋ́шꙋ, и҆  тѣ́ло ꙳ ѡ҆скверни́хъ прегрѣше́ньми. ꙳ что̀ сотворю̀; ꙳  ка́кѡ же и҆збѣжꙋ̀ пла́мене нестерпи́магѡ, ꙳ нерѣши́мыхъ  оу҆́зъ и҆ вѣ́чныхъ; ꙳ но, ѽ всенепоро́чнаѧ! ꙳ пре́жде  конца̀ молѝ сн҃а твоего̀, ꙳ пода́ти мѝ ѡ҆ставле́нїе. 
Крⷭ҇тобг҃оро́диченъ: 
Дв҃а нескве́рнаѧ, ꙳ и҆ногда̀ на дре́вѣ ви́дѣвши, ꙳  є҆го́же родѝ и҆зъ безсѣ́менныѧ оу҆тро́бы, ꙳ не терпѧ́щи  оу҆тро́бнагѡ оу҆ѧзвле́нїѧ, ꙳ власы̀ терза́ющи, гл҃го́лаше,  ꙳ ма́нїемъ содержа́й тва́рь всю̀, ꙳ ка́кѡ, ꙗ҆́кѡ  ѡ҆сꙋжде́нный, ꙳ на крⷭ҇тъ вознесе́нъ є҆сѝ, ꙳ всѧ́кѡ хотѧ́й  спастѝ человѣ́чество; 
Канѡ́нъ, є҆гѡ́же краегране́сїе: 
Бж҃їимъ оу҆ч҃никѡ́мъ бжⷭ҇твеннꙋю воспѣва́ю пѣ́снь.  Творе́нїе і҆ѡ́сифово. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Престо́лꙋ бж҃їю предстоѧ́ще, ꙗ҆́кѡ слꙋги̑, ꙗ҆́кѡ  хрⷭ҇тѡ́вы слꙋжи́тели, ꙗ҆́кѡ свѣти́льницы мы́сленнїи,  просвѣще́нїе проси́те на́мъ, чтꙋ́щымъ ва́шꙋ па́мѧть,  а҆пⷭ҇ли. 
На землѝ за милосе́рдїе ꙗ҆́вльсѧ, оу҆ч҃никѝ  и҆збра̀, и҆ слꙋжи́тели ва́съ, со и҆ны́ми мно́жайшими є҆гѡ̀  возвѣща́ющыѧ всю́дꙋ бжⷭ҇твенное хотѣ́нїе. 
Свѧще́ннѣйшїй ли́къ свѧще́нныхъ хрⷭ҇то́выхъ (с.  114) се́дмьдесѧтъ сочта́вшесѧ оу҆чени̑къ, съ па́ѵломъ всю̀  зе́млю оу҆че́ньми бжⷭ҇твеннагѡ свѣ́та просвѣти́сте. 
Свѧще́ннѣйшїй пꙋ́дъ и҆ сла́вный, мꙋ́дрый  а҆рїста́рхъ съ трофі́момъ, ꙗ҆́кѡ ѕвѣ́зды свѣтоза̑рныѧ  возсїѧ́ша на землѝ, пре́лести ѡ҆мраче́нїе ѿгонѧ́ше. 
Бг҃оро́диченъ: 
Да ни̑жнїѧ съ вы́шними премно́жествомъ милосе́рдїѧ,  пречⷭ҇таѧ, совокꙋпи́тъ, бг҃ъ пло́ть прїѧ́тъ ѿ тебє̀, и҆  пребы́сть є҆́же бѣ̀ и҆ по воплоще́нїи. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Сꙋ́ще съ па́ѵломъ сла́внымъ, съ ни́мъ ве́сь мі́ръ  ꙗ҆́кѡ ѕвѣ́зды съ со́лнцемъ проидо́сте, свѣ́томъ  проповѣ́данїѧ свѧще́ннагѡ, невѣ́дѣнїѧ тмꙋ̀ ѿгонѧ́ще. 
Вели́кими болѣ́зньми плотски́ми болѣ́зненный  ѿѧ́ша грѣ́хъ ѿ среды̀, сло́ва оу҆чн҃цы̀,  безболѣ́зненный вѣ̑рнымъ въ вы́шнихъ поко́й ѡ҆брꙋчи́вше. 
Пѡ́двиги бжⷭ҇твенными вои́стиннꙋ вра́жїю ѕло́бꙋ  разори́сте всю̀: и҆ хра́мы і҆́дѡльскїѧ низлага́юще, бг҃ꙋ  человѣ́ки хра́мы сотвори́сте. 
Бг҃оро́диченъ: 
Пита́еши млеко́мъ всѣ́хъ пита́телѧ, дв҃о,  рожде́ннаго безъ тлѝ и҆зъ пречⷭ҇тагѡ твоегѡ̀ чре́ва, и҆  сокрꙋшє́нныѧ тле́ю человѣ́ки па́ки назида́юща. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Ꙗ҆́кѡ оу҆́тро бг҃олѣ́пнѡ возсїѧ́вше мі́рꙋ, тмꙋ̀  глꙋбо́кꙋю ѿгна́сте вѣ́рою пре́лести, а҆пⷭ҇ли, и҆ дꙋ́шы  просвѣти́сте. тѣ́мже всѧ̀ свѣтоза́рнаѧ цр҃ковь пое́тъ  дне́сь свѣтоно́снꙋю ва́шꙋ па́мѧть, хрⷭ҇та̀ велича́ющи. 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ (с. 115) вы́шними си́лами, пода́ти  ѡ҆ставле́нїе грѣхѡ́въ на́шихъ всѣ́хъ, и҆ и҆справле́нїѧ  житїѧ̀, вѣ́рою и҆ любо́вїю при́снѡ тѧ̀ сла́вѧщымъ. 
Крⷭ҇тобг҃оро́диченъ: 
Нескве́рнаѧ а҆́гница, а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше, мт҃рски  восклица́ющи: ка́кѡ претерплю̀ твоѐ, є҆́же па́че сло́ва,  сн҃е мо́й, сни́тїе, и҆ вѡ́льныѧ стрⷭ҇ти, бж҃е пребл҃гі́й; 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи, ѿ смы́сла чи́ста,  ѡ҆ гдⷭ҇ѣ пра́зднꙋющи. 
Пресꙋ́щнаѧ трⷪ҇ца, ꙗ҆́кѡ трисвѣ́тлꙋю возжжѐ  свѣщꙋ̀, свѧщє́нныѧ пꙋ́да же и҆ трофі́ма, и҆ а҆рїста́рха,  зе́млю бжⷭ҇твеннымъ сло́вомъ ѡ҆зарѧ́ющыѧ. 
Па́ѵлꙋ ꙗ҆ви́стесѧ мꙋ́дрїи спꙋ̑тницы, гонє́нїѧ съ  ни́мъ многови̑дна, и҆ бѣды̑, сла́внїи, бꙋ́дꙋщїѧ ра́ди  жи́зни, веселѧ́щесѧ претерпѣ́сте. 
Кро́вными течє́нїи ѡ҆свѧти́сте всю̀ тва́рь  стра́ждꙋще, сквє́рныѧ крѡ́ви, де́мѡнѡмъ приноси̑мыѧ,  хрⷭ҇то́вою си́лою оу҆праздни́сте, а҆пⷭ҇ли. 
Бг҃оро́диченъ: 
Крѣ́пость моѧ̀, пречⷭ҇таѧ, и҆ прибѣ́жище, и҆  неѡбори́маѧ стѣна̀, и҆ къ бг҃ꙋ моли́твенница сꙋ́щи,  вѣ́чнагѡ мѧ̀ пла́мене и҆ гее́нны свободѝ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
И҆стꙋка̑нныѧ низложи́ша, и҆ хра́мы і҆́дѡльскїѧ,  сла́внїи, созида́юще благода́тїю, ꙗ҆́коже ски́нїю па́дшꙋю  престꙋпле́ньми, сердца̀ человѣ́кѡвъ, ꙗ҆́кѡ  бг҃опроповѣ̑дницы. 
Мо́ре, конѝ пресла́внїи вои́стиннꙋ сꙋ́ще бж҃їи,  безбо́жїѧ возмꙋти́вше, потоплѧ́ємыѧ въ не́мъ пе́рвѣе  проповѣ́данїемъ бжⷭ҇твеннымъ ѡ҆живи́сте. (с. 116) 
Посѣща́еми ѿ бг҃а бжⷭ҇твенными посѣщє́нїи  ва́шими, въ болѣ́зни сꙋ́щыѧ і҆дѡлонеи́стовства, и҆  потоплѧ́ющыѧсѧ спасо́сте, спаси́тели на́мъ бы́вше. 
Бг҃оро́диченъ: 
Свѧще́ннѡ свѧще́нный дре́вле и҆са́їа, просвѣ́щсѧ  дх҃омъ бжⷭ҇твеннымъ, возопѝ: сѐ дв҃а прїи́метъ воплоща́ема  бг҃а, за милосе́рдїе неѡб̾ѧ́таго. 
Пѣ́снь ѕ҃. І҆рмо́съ: 
Жите́йское мо́ре, воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Премꙋ́дрый трофі́мъ и҆ а҆рїста́рхъ вкꙋ́пѣ, и҆ пꙋ́дъ  чꙋ́дный, ꙗ҆́кѡ оу҆ч҃ницы̀ сло́ва, и҆ свѧще́ннїи па́ѵлꙋ  спꙋ̑тницы, свѧще́нными пѣ́сньми да восхва́лѧтсѧ. 
Во́дъ и҆спо́лнєны дх҃а, премꙋ́дрїи, ꙗ҆́кѡ  вои́стиннꙋ сꙋ́ще, всѧ́кꙋ дꙋ́шꙋ напои́сте оу҆че́нїѧ, ѿ  среды̀ и҆з̾е́мше пла́мене преле́стнагѡ, бжⷭ҇твенною  бл҃года́тїю. 
Соедине́ни дꙋ́хомъ, разлꙋче́нїѧ никоегѡ́же и҆мѣ́сте  тѣлесє́мъ: вкꙋ́пѣ бо во главы̑ съ па́ѵломъ  проповѣ́дникомъ оу҆сѣ́чени бы́сте, съ ни́мъ и҆  прославлѧ́еми. 
Бг҃оро́диченъ: 
Стра́нно твоѐ зача́тїе, стра́нно, ѻ҆трокови́це, и҆  стра́шно, є҆́же па́че оу҆ма̀, твоѐ ржⷭ҇тво̀,  оу҆стра́ншыѧсѧ дре́вле ѿ бг҃а томꙋ̀ примирѧ́ющи, и҆  добро́тꙋ пе́рвꙋю воздаю́щи: 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆ви́сѧ а҆пⷭ҇льскїй честны́й се́й пра́здникъ  просвѣща́ѧ на́съ, и҆ грѣхо́внꙋю мглꙋ̀ прогонѧ́ѧ,  зовꙋ́щымъ: ꙗ҆ви́сѧ свѣ́тъ, и҆ прїи́де и҆збавле́нїе. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: благослове́нъ є҆сѝ,  бж҃е ѻ҆тє́цъ на́шихъ. 
Нече́стїѧ оу҆гаси́сте пе́щь тꙋ́чами честна́гѡ  проповѣ́данїѧ, ꙗ҆́кѡ а҆пⷭ҇ли и҆ ꙗ҆́кѡ бжⷭ҇твеннїи сꙋ́щи  страда́льцы, (с. 117) крове́й то́ками і҆́дѡльскꙋю ве́щь  попали́сте, мꙋ́дрїи: тѣ́мже сла́вими є҆стѐ 
Двꙋна́десѧти оу҆ч҃никѡ́въ ꙗ҆ви́стесѧ вторі́и  оу҆ч҃ницы̀ хрⷭ҇тѡ́вы, сла́внїи: съ па́ѵломъ бо проше́дше  всю̀ зе́млю, бѣды̑ под̾ѧ́сте мнѡ́ги, и҆ съ ни́мъ  свѧще́ннꙋю кончи́нꙋ прїѧ́сте. 
Оу҆краси́стесѧ кра́сными ва́шими ра́нами,  а҆рїста́рхе и҆ трофі́ме, просвѣти́стесѧ па́че всѧ́кагѡ,  сла́внїи, зла́та съ пꙋ́домъ свѧще́ннымъ вои́стиннꙋ, ѡ҆ на́съ  всегда̀ молѧ́ще хрⷭ҇та̀. 
Бг҃оро́диченъ: 
Бл҃же́нна ѿ ст҃а́гѡ ꙗ҆ви́ласѧ є҆сѝ дх҃а,  совѣ́та вели́кагѡ а҆́гг҃ла вопло́щши, сегѡ̀ бжⷭ҇твєнныѧ  оу҆ч҃никѝ въ мі́ръ, ꙗ҆́кѡ бжⷭ҇твєнныѧ мѡ́лнїѧ,  посла́вша, чⷭ҇таѧ, просвѣти́ти вѣ̑рныѧ. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Посѣка́юще корє́нїѧ безбо́жїѧ серпо́мъ  бжⷭ҇твеннымъ, насади́сте вѣ́рꙋ и҆́стиннꙋю, и҆ соверше́нъ  ра́зꙋмъ во бл҃гочести́выхъ сердца́хъ, бг҃огла́снїи. 
Сло́вомъ бжⷭ҇твеннымъ сердца̀ ѡ҆бнови́сте, и҆  ра́зꙋма сѣ́мѧ сѣ́ѧвше, кла́съ, мꙋ́дрїи, многопло́денъ  пожа́сте, спасе́нныхъ, а҆пⷭ҇ли, мно́жество. 
Непрекло́ннїи столпѝ цр҃кве хрⷭ҇то́вы, вїногра́да  бжⷭ҇твеннагѡ бжⷭ҇твенное гро́здїе, сла́дость жи́зни  и҆ска́пающе, а҆рїста́рхъ и҆ пꙋ́дъ, и҆ трофі́мъ да почтꙋ́тсѧ. 
Бг҃оро́диченъ: 
Сокрꙋ́шшеесѧ, дв҃о, человѣ́чество ѡ҆бнови́ла є҆сѝ  всѐ но́вымъ ржⷭ҇тво́мъ твои́мъ, є҆стества̀ соꙋ́зы па́че  є҆стества̀ ѡ҆бно́вльши, ѡ҆бра́дованнаѧ, бг҃а жива́гѡ мт҃и. 
Пѣ́снь ѳ҃. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ (с. 118) сло́во  воплоще́нно, є҆го́же велича́юще, съ нбⷭ҇ными вѡ́и, тѧ̀  оу҆блажа́емъ. 
Крѣ́пость ѿѧ́та бы́сть го́рдагѡ, паде́ же  возноси́мое є҆гѡ̀ шата́нїе, не́мощїю бо плотско́ю свѧті́и  семꙋ̀ спле́тшесѧ, побѣди́ша и҆ погꙋби́ша, и҆ мꙋчи́тельства  є҆гѡ̀ вѣ̑рныѧ и҆зба́виша. 
Ꙗ҆́коже пе́рсть пре́лести и҆стни́вше, и҆ неле́стни  человѣ́кѡмъ наста̑вницы ꙗ҆ви́стесѧ, и҆ а҆́гг҃лѡмъ  согра́ждане бы́сте, воспѣва́юще съ ни́ми: ст҃ъ, ст҃ъ, ст҃ъ,  ѻ҆ц҃ъ и҆ сн҃ъ, и҆ дх҃ъ ст҃ы́й. 
Плѡтскі́ѧ и҆сцѣлѧ́юще недꙋ́ги, и҆ дꙋшє́вныѧ,  а҆пⷭ҇ли гдⷭ҇ни, болѣ̑зни, и҆ творѧ́ще ди̑внаѧ чꙋдеса̀, всѧ̑  и҆̀же въ неразꙋ́мїи привлеко́сте къ ра́зꙋмꙋ свѣ́та  и҆́стиннагѡ: тѣ́мже блажи́ми є҆стѐ. 
Оу҆ма̀ невеще́ственнагѡ ны́нѣ наслажда́етесѧ на  нб҃сѣ́хъ пра́зднꙋющагѡ, а҆пⷭ҇ли, бл҃же́нное оу҆пова́нїе  прїе́мше, трофі́ме бг҃опроповѣ́дниче, пꙋ́де всеизрѧ́дне,  сла́вный а҆рїста́рхе, ѡ҆ на́съ воспомина́нїе твори́те. 
Бг҃оро́диченъ: 
Пла́мене гее́нскагѡ мѧ̀ свободѝ, ꙗ҆́же па́че  оу҆ма̀ ѻ҆́гнь ро́ждши нестерпи́мый, и҆ дꙋ́шꙋ мою̀ къ  любвѝ возжзѝ, пречⷭ҇таѧ, прише́дшагѡ ѻ҆́гнь ра́зꙋма,  ѻ҆трокови́це, на зе́млю воврещѝ, бг҃ора́дованнаѧ. 


(с. 118) 
Мѣ́сѧца тогѡ́же въ ѕ҃і-й де́нь. 
Ст҃ы́хъ мч҃ницъ, а҆га́пїи, і҆ри́ны и҆ хїоні́и. 
На Гдⷭ҇и, воззва́хъ, стїхи̑ры, гла́съ д҃. Подо́бенъ:  Ꙗ҆́кѡ до́блѧ: 
Дѣ́вство нетлѣ́нно, ꙳ мꙋче́нїе всечꙋ́дно, ꙳  хрⷭ҇тꙋ̀ принесо́сте честны̑ѧ дѣ̑вы, ꙳ низложи́вше шата́нїе  пре́лести (с. 119) безбо́жное ꙳ си́лою крⷭ҇тною, ꙳  мꙋ́жественнымъ ра́зꙋмомъ. ꙳ тѣ́мже всѧ̀ хрⷭ҇то́ва цр҃ковь  пра́зднꙋетъ ꙳ свѧтꙋ́ю ва́шꙋ па́мѧть ꙳ свѣтоно́снꙋю и҆  наро́читꙋю. 
Хїоні́и страда́нїю, ꙳ и҆ а҆га́пїи сопротивле́нїю, ꙳  і҆ри́ны мч҃ницы неѡдолѣ́нїю, ꙳ ли́цы а҆́гг҃льстїи  бл҃же́ннїи ꙳ ꙗ҆́вѣ оу҆диви́шасѧ: ꙳ ка́кѡ мꙋ́жественными  сплетє́нїи ꙳ врага̀ неви́димаго разрази́вше, ꙳ побѣ́ды  вѣне́цъ ѿ рꙋкѝ живоно́сца ꙳ бога́тнѡ прїѧ́ша. 
Ѻ҆гне́мъ скончава́еми, ꙳ разжже́ннымъ смы́сломъ ꙳  пла́мень погаси́сте сꙋ́етства, ꙳ и҆ свѣщꙋ̀ неꙋга́сшꙋ  дꙋше́внꙋю соблю́дше, ꙳ внидо́сте со хрⷭ҇то́мъ въ черто́гъ  нбⷭ҇ный: ꙳ чꙋде́сными же и҆́скрами ꙳ стра̑сти пожго́сте,  стрⷭ҇тонѡ́сицы, ꙳ де́мѡнѡвъ же полкѝ ꙳ страда́льчески  побѣди́сте. 
Сла́ва, и҆ ны́нѣ, бг҃оро́диченъ: 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀, ꙳ неизче́тнѡ  безмѣ̑рнаѧ беззакѡ́нїѧ человѣ́кѡвъ ꙳ щедро́тами  и҆змы́вшꙋю: ꙳ и҆зсꙋшѝ и҆сто́чникъ страсте́й мои́хъ, ꙳ и҆  пото́ка мѧ̀ сподо́би ꙳ пи́щи живы́ѧ при́снѡ, ꙳ моли́твами  твои́ми. 
Крⷭ҇тобг҃оро́диченъ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
Канѡ́нъ, творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Бл҃года́ть мнѣ̀ съ нб҃сѐ, мч҃ницы гдⷭ҇ни,  и҆схода́таите, ва́ше восхвалѧ́ющемꙋ на землѝ свѣтоно́сное  торжество̀. (с. 120) 
Расто́ргше пристра́стїе плотски́хъ соꙋ̑зъ  бжⷭ҇твеннымъ дх҃омъ, хрⷭ҇тꙋ̀ дѣ̑вы свѧза́шасѧ любо́вїю  бг҃оразꙋ́мною. 
Напра́вилъ є҆сѝ ко приста́нищємъ, сп҃се, нбⷭ҇нымъ  дѣ̑вы твоѧ̑, проше́дшыѧ немо́креннѡ мꙋ́къ непостоѧ́ннꙋю  пꙋчи́нꙋ. 
Дѣлесы̀ чи́стыми, ѿ дв҃ы ѻ҆трокови́цы  возсїѧ́вшемꙋ сло́вꙋ оу҆годи́вше дѣ̑вы, си́мъ веселѧ́тсѧ. 
Бг҃оро́диченъ: 
Ражда́еши несказа́ннѡ, є҆го́же ѻ҆ц҃ъ неизрече́ннѡ  родѝ, и҆ сѡсцы̀ пита́еши, всѧ́чєскаѧ пита́ющаго, влⷣчце. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Тꙋ́чами бжⷭ҇твеннагѡ дх҃а напаѧ́еми, кла́сы  мч҃ничєскїѧ, бжⷭ҇твеннымъ дѣ́ланїемъ дѣ̑вы процвѣто́ша. 
Па́че ви́димыхъ неви́димаѧ возлю́бльше, ви̑димыѧ и҆  неви̑димыѧ врагѝ побори́сте. 
Ѻ҆гнѧ̀ не оу҆жасо́стесѧ, разгара́еми дх҃а  бжⷭ҇твеннымъ ѻ҆гне́мъ: тѣ́мже и҆сцѣле́нїй бжⷭ҇твеннꙋю  ро́сꙋ и҆сточа́ете. 
Бг҃оро́диченъ: 
Расто́ргни прегрѣше́нїй мои́хъ лю́тое рꙋкописа́нїе,  влⷣчце, ꙗ҆́же оу҆́зы разрѣ́шшаѧ а҆́дѡвы безсѣ́меннымъ  ржⷭ҇тво́мъ твои́мъ. 
Сѣда́ленъ, гла́съ и҃. Подо́бенъ: Премꙋ́дрости: 
Оу҆невѣ́стившесѧ гдⷭ҇еви бг҃олѣ́пнѡ, ꙗ҆́коже  да́ръ кро́вь и҆ заколе́нїе томꙋ̀ принесо́сте, стрⷭ҇тонѡ́сицы  ѻ҆трокови̑цы, и҆ черто́гъ бжⷭ҇твенный досто́йнѡ  оу҆лꙋчи́сте, просвѣще́нїѧ неизрече́ннагѡ непреста́ннѡ  и҆сполнѧ́ємы. тѣ́мже свѧтꙋ́ю и҆ честнꙋ́ю ва́шꙋ па́мѧть  творѧ́ще дꙋхо́внѡ, сп҃са прославлѧ́емъ и҆ вѣ́рнѡ взыва́емъ:  моли́те хрⷭ҇та̀ бг҃а, грѣхѡ́въ ѡ҆ставле́нїе пода́ти  чтꙋ́щымъ любо́вїю ст҃ꙋ́ю па́мѧть ва́шꙋ. (с. 121) 
Сла́ва, и҆ ны́нѣ, бг҃оро́диченъ: 
Премꙋ́дрость и҆ сло́во въ твое́мъ чре́вѣ заче́нши,  неѡпа́льнѡ, мт҃и бж҃їѧ, мі́рови родила̀ є҆сѝ мі́ръ  содержа́щаго, и҆ во ѡ҆б̾ѧ́тїихъ понесла̀ є҆сѝ всѧ̑  носѧ́щаго, пита́телѧ всѣ́хъ и҆ творца̀ тва́ри. тѣ́мже  молю́ тѧ, всест҃а́ѧ дв҃и́це, и҆ вѣ́рнѡ сла́влю тѧ̀,  и҆зба́витисѧ мѝ ѿ прегрѣше́нїй, и҆ въ де́нь сꙋда̀,  є҆гда̀ предста́ти и҆́мамъ предъ лице́мъ созда́телѧ моегѡ̀,  влⷣчце дв҃о чⷭ҇таѧ, твою̀ по́мощь тогда̀ пода́ждь мѝ: всѧ̑  бо мо́жеши, є҆ли̑ка хо́щеши, всепѣ́таѧ. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй прегрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Тѣле́сныхъ жела́нїй жела́нїемъ бжⷭ҇твеннымъ  ѿлꙋчи́вшесѧ, ѻ҆би́тєлища дх҃а хрⷭ҇тѡ́вы дѣ̑вы  содѣ́лашасѧ. 
Согла́сїемъ бг҃омꙋ́дрымъ на проти́внаго  ѡ҆полчи́вшесѧ, побѣ́дꙋ бжⷭ҇твеннꙋю прїѧ́сте, и҆ вѣнцє́въ  бжⷭ҇твенныхъ сподо́бистесѧ. 
Свѧще́ннѡ ꙗ҆́коже неѕло́биви води́стесѧ а҆́гницы  пожре́тисѧ, всечєстны́ѧ, не вопїю́ще, ни зовꙋ́ще, но  произволе́нїемъ оу҆мерщвлѧ́еми. 
Бг҃оро́диченъ: 
Воплоща́ема гдⷭ҇а родила̀ є҆сѝ, гпⷭ҇жѐ, всеѧ̀  тва́ри, є҆го́же молѝ и҆зба́вити мѧ̀, всест҃а́ѧ, ѿ  ѻ҆́бласти вра́жїѧ кова́рства. (с. 122) 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Оу҆́треневаша вкꙋ́пѣ ко хрⷭ҇тꙋ̀, свѣ́тꙋ  незаходи́момꙋ, дѣ̑вы бг҃омꙋ̑дрыѧ, и҆ па́че сїѧ́нїѧ  со́лнечнагѡ ѡ҆зари́шасѧ. 
Оу҆́ды мꙋ́жески ѿда́сте къ мꙋ́камъ, мꙋ́чивше  томи́телѧ терпѣ́нїемъ, страстотє́рпицы досточꙋ̑дныѧ. 
Цвѣ́тъ свѧще́ненъ мч҃никѡмъ показа́стесѧ,  бл҃гово́нїе бжⷭ҇твеннагѡ ра́зꙋма це́ркви подаю́ще,  всехва́льнїи. 
Глаго́лы ва́шими велехва́льный ѡ҆нѣмѣ̀,  терпѣ́нїемъ же побѣди́сѧ, и҆ потребле́нїю ѿпꙋще́нъ  бы́сть, прехва́льнїи. 
Бг҃оро́диченъ: 
Коне́цъ мѝ бла́гъ прибы́ти, ѻ҆трокови́це, молѝ,  ꙗ҆́кѡ да и҆збѣ́гнꙋ ждꙋ́щихъ мѧ̀ безконе́чныхъ мꙋ́къ и҆  спасꙋ́сѧ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Претерпѣ́вше плотскі̑ѧ болѣ̑зни и҆ ѻ҆́гненное  томле́нїе мꙋ́жески, хрⷭ҇тѡ́вы стрⷭ҇тотє́рпицы и҆ невѣ̑сты,  а҆га́пїа и҆ хїоні́а, и҆ і҆ри́на, прїѧ́ша вѣне́цъ  благолѣ́пенъ и҆ неиждива́емꙋю сла́вꙋ съ мꙋ́ченики. 
Влачи́ми по землѝ, ꙗ҆́коже ка́менїе,  и҆спроверго́сте, дѣ̑вы, пре́лести зда́нїе всѐ си́лою  сло́ва, къ це́ркви возведо́стесѧ ст҃ѣ́й, предстоѧ́ти  ра́достнѡ владꙋ́щемꙋ все́ю тва́рїю. 
И҆сцѣлє́нїѧ ра́ка хїоні́и и҆ і҆ри́ны, и҆ а҆га́пїи  то́читъ, ѿ и҆сто́чника напаѧ́ема бога́тнѡ оу҆тѣ́шителѧ,  и҆ оу҆ставлѧ́етъ болѣ̑зни, напаѧ́етъ же бл҃гоче́стнѡ  пристꙋпа́ющихъ сердца̀ бл҃года́тїю. 
Бг҃оро́диченъ: 
Ме́ртвость ко́жныхъ ри́зъ а҆да́мъ ѿло́жь  воплоще́нїемъ твоегѡ̀ сн҃а, бцⷣе дв҃о, во ѻ҆де́ждꙋ  бжⷭ҇твенныѧ сла́вы (с. 123) ѡ҆блече́сѧ, сла́вѧ тѧ̀  ра́достнѡ, ꙗ҆́кѡ мт҃рь бж҃їю всенепоро́чнꙋю. 
Конда́къ, гла́съ д҃: 
Крѣ́пкѡ дꙋ́шꙋ, і҆ри́но, ѡ҆полчи́ла є҆сѝ вѣ́рою,  ꙗ҆́вѣ лꙋка́ваго посрами́вши, и҆ ко хрⷭ҇тꙋ̀ привела̀ є҆сѝ  тмы̀ люде́й мно́жєства, бл҃же́ннаѧ: и҆ порфѵ́рꙋ ѿ крове́й  носѧ́щи, со а҆́гг҃лы ны́нѣ весели́шисѧ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ни ѕвѣре́й ди́вїихъ наи́тїѧ, ни клоко́чꙋщагѡ  стремле́нїѧ ѻ҆гнѧ̀ непостоѧ́ннагѡ, ни оу҆дѡ́въ  ѿсѣче́нїѧ, ни болѣ́зней многоѻбра́зныхъ, хрⷭ҇тѡ́вы  ѻ҆трокови̑цы оу҆страши́шасѧ, доблемꙋ̑дрыѧ. 
И҆мꙋ́ще ѻ҆́ко серде́чное ко спаса́ющемꙋ бг҃ꙋ и҆  цр҃ю̀ а҆́гницы хрⷭ҇тѡ́вы, ѿлꙋчи́шасѧ ко всемꙋ̀ вра́жїю  ѡ҆полче́нїю, и҆ побѣди́ша мꙋ́жески. 
Ми́лостивъ бꙋ́ди твои̑мъ рабѡ́мъ, пребл҃гі́й,  мольба́ми хїоні́и и҆ і҆ри́ны чи́стыѧ, и҆ честны́ѧ а҆га́пїи,  грѣхѡ́въ проще́нїе и҆́хъ ра́ди на́мъ подава́ѧ. 
Всѐ жела́нїе дѣ̑вы стѧжа́вше ко є҆ди́номꙋ  влⷣцѣ, жите́йскꙋю красотꙋ̀ вмѣни́сте ꙗ҆́кѡ со́нъ,  вопїю́ще: бл҃гослове́нъ є҆сѝ, гдⷭ҇и бж҃е, во вѣ́ки. 
Бг҃оро́диченъ: 
Оу҆мертвѝ, чⷭ҇таѧ, живꙋ́щїй, молю́ тѧ, во мнѣ̀  грѣ́хъ и҆ жи́знь мѧ̀ оу҆лꙋчи́ти сподо́би нестарѣ́емꙋю,  ꙗ҆́же живо́тъ ро́ждшаѧ, и҆ оу҆мори́вшаго ѕмі́ѧ. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы, въ пещѝ со ѻ҆гне́мъ  пла́мень попира́юще, поѧ́хꙋ: благослови́те, дѣла̀ гдⷭ҇нѧ,  гдⷭ҇а. 
Наꙋ́чшесѧ бжⷭ҇твєннымъ пресла́внѡ, во вре́мѧ (с.  124) подвигѡ́въ нра́въ мꙋ́жески воспрїѧ́ша хрⷭ҇тѡ́вы  а҆́гницы, тве́рдѡ пострада́вше. 
Помраче́нъ пїѧ́нствомъ гони́тель мра́чнагѡ грѣха̀,  смѣ́хꙋ до́лженъ ꙗ҆влѧ́шесѧ: хрⷭ҇тѡ́вы же дѣ̑вы, ꙗ҆́кѡ  свѣ́тъ показа́шасѧ. 
Цѣвни́ца гласѧ́щи ꙗ҆́вѣ бж҃їю пѣ́снь  и҆сповѣ́данїѧ бжⷭ҇твеннагѡ, и҆ свѣ́дѣнїѧ и҆ вѣ́ры  показа́стесѧ вои́стиннꙋ дѣ̑вы ѻ҆трокови̑цы. 
Оу҆тве́рждшесѧ любо́вїю влⷣки, оу҆тверждє́нїѧ  всѧ̑ дїа́волѧ низложи́сте, стрⷭ҇тонѡ́сицы хрⷭ҇тѡ́вы, и҆  ны́нѣ оу҆блажа́етесѧ. 
Бг҃оро́диченъ: 
Ѻ҆́бразы носѧ́щи дре́вле твоегѡ̀ ржⷭ҇тва̀, ю҆́ношы  не ѡ҆палѧ́етъ, дв҃о мт҃и, пе́щь, ꙗ҆́коже ни оу҆тро́бꙋ  твою̀ ѻ҆́гнь бжⷭ҇твенный. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще. 
Напра́вистесѧ, дѣ̑вы, къ бжⷭ҇твєннымъ  приста́нищємъ ѡ҆кормле́нїемъ хрⷭ҇та̀ бг҃а на́шегѡ, напа̑сти  преше́дше свирѣ́пыхъ во́лнъ. 
Ꙗ҆́кѡ ѕвѣ́зды, ꙗ҆́кѡ свѣщы̀ сїѧ́юще, і҆ри́на и҆  а҆га́пїа, и҆ хїоні́а, просвѣща́ютъ вселе́нныѧ бога́тнѡ всѧ̑  концы̀. 
Совокꙋпи́стесѧ съ ли́ки безпло́тныхъ, безплѡ́тныѧ  врагѝ съ пло́тїю до́блественнѣ, стрⷭ҇тонѡ́сицы,  побѣди́вше. 
Па́мѧть ва́ша бжⷭ҇твенными просвѣще́на  свѣтови́дными, страстонѡ́сицы, дарова̑нїи, мы̑сли  просвѣща́етъ восхвалѧ́ющихъ ва́съ. 
Бг҃оро́диченъ: 
Бл҃голюби́ваѧ дв҃о, ѡ҆ѕло́бленнꙋю грѣхо́мъ дꙋ́шꙋ  мою̀ оу҆врачꙋ́й, ꙗ҆́же пребл҃га́го сло́ва  поро́ждшаѧ. 


(с. 125) 
Мѣ́сѧца тогѡ́же въ з҃і-й де́нь. 
Прпⷣбнагѡ ѻ҆ц҃а̀ на́шегѡ сѷмеѡ́на персі́дскагѡ: 
И҆ прпⷣбнагѡ а҆ка́кїа, є҆пⷭ҇кпа мелїті́нскагѡ: 
И҆ прпⷣбнагѡ ѻ҆ц҃а̀ на́шегѡ зѡсі́мы, и҆гꙋ́мена  чⷭ҇тны́ѧ ѻ҆би́тели солове́цкїѧ. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры сѷмеѡ́на, гла́съ  д҃. 
Подо́бенъ: Да́лъ є҆сѝ зна́менїе: 
Со́лнца свѣтлѣ́е ꙳ просвѣще́на па́мѧть твоѧ̀  вѣ̑рнымъ возсїѧ̀, ꙳ тва́рь просвѣща́ющи бжⷭ҇твенными  блиста̑нїи, ꙳ сѷмеѡ́не всебл҃же́нне, ꙳ и҆ страсте́й мглꙋ̀,  и҆ бѣсѡ́въ тмꙋ̀ ѿгонѧ́щи. ꙳ тѣ́мже тѧ̀ оу҆блажа́емъ, ꙳  и҆ моле́бнѡ воспѣва́емъ, ꙳ ꙗ҆́кѡ свѣти́льника всемі́рна,  ꙳ и҆ ꙗ҆́кѡ моли́твенника те́пла. 
Мꙋ́дре мч҃ниче, ꙳ стѧжа́въ земны́ми нбⷭ҇наѧ, ꙳ и҆  текꙋ́щими немимоидꙋ̑щаѧ, ꙳ и҆ тлѣ́нными сла́вꙋ нетлѣ́ннꙋю  воспрїѧ́лъ є҆сѝ ра́дꙋѧсѧ: ꙳ мꙋ́ками же и҆ ра́нами, ꙳  терпѣли́внѡ за словеса̀ бж҃їѧ, вѣнцы̀ и҆ црⷭ҇тво: ꙳ въ  не́мже ра́дꙋѧсѧ, ꙳ со страда́вшими съ тобо́ю, сла́вне, ꙳ ѡ҆  всѣ́хъ моли́сѧ вѣ́рою восхвалѧ́ющихъ тѧ̀. 
Стрѣ́лы слове́съ твои́хъ ꙳ беззако́ннꙋющихъ  собра̑нїѧ, ꙳ сѷмеѡ́не мч҃ниче, оу҆ѧзви́ша. ꙳ тѣ́мже  гла́съ да́ша нбⷭ҇нїи ѻ҆́блацы: ꙳ ли́цы безпло́тныхъ  совокꙋпи́шасѧ ра́достнѡ, ꙳ твои́хъ подвигѡ́въ дивѧ́щесѧ  терпѣ́нїю. ꙳ тѣ́мже ра́дꙋющесѧ и҆ мы̀ почита́емъ вѣ́рою ꙳  ст҃о́е твоѐ оу҆спе́нїе, ꙳ сп҃са прославлѧ́юще. (с. 126) 
И҆́ны стїхи̑ры прпⷣбнагѡ а҆ка́кїа, гла́съ и҃.  Подо́бенъ: Ѽ пресла́внагѡ чꙋдесѐ! 
Ꙗ҆́кѡ ст҃и́тель бг҃опрїѧ́тенъ, ꙳ разꙋ́мныѧ сѣ́ни ꙳  зри́ши незаходи̑маѧ, ꙳ и҆ премі̑рнаѧ ви́дѣти сподо́билсѧ  є҆сѝ, ꙳ ѡ҆дѣ́ѧнъ въ преподо́бїе, ꙳ пра́вдою ѡ҆бложе́нъ и҆  бл҃голѣ́пїемъ, ꙳ и҆ красотꙋ̀ мы́сленныхъ ꙳ лице́мъ къ лицꙋ̀  ꙳ зри́ши, бл҃же́нне. 
Прпⷣбне ѻ҆́ч҃е а҆ка́кїе, ꙳ впери́въ оу҆́мъ къ  бг҃ꙋ вѣ́рою, ꙳ мїрска́гѡ смѣше́нїѧ ꙳ возгнꙋша́лсѧ є҆сѝ  неꙋста́внагѡ, ꙳ и҆ кре́стъ тво́й взе́мъ, ꙳ всеви́дцꙋ  послѣ́довалъ є҆сѝ, ꙳ тѣ́ла невоздержа́нное, ꙳ дѣ́тельми  поще́нїѧ по́мыслꙋ, ꙳ си́лою порабо́тивъ бжⷭ҇твеннагѡ дх҃а. 
Бжⷭ҇твеннагѡ собо́ра согла́сникъ, ꙳ и҆ верхо́венъ  ꙗ҆́вльсѧ ꙳ съ кѷрі́лломъ, а҆ка́кїе, ꙳ лю́таго несто́рїа  поги́бели пре́далъ є҆сѝ, ꙳ ѡ҆бличи́въ сегѡ̀, блаже́нне,  безꙋ́мїе, ꙳ и҆ посрами́въ сꙋ́етство словесы̀ дꙋхо́вными. ꙳  тѣ́мже оу҆блажа́етъ тѧ̀ всѧ́ка дꙋша̀, ꙳ вѣ́рою  пра́зднꙋющи ꙳ бжⷭ҇твеннꙋю па́мѧть твою̀. 
Сла́ва, и҆ ны́нѣ, бг҃оро́диченъ: гла́съ и҆ подо́бенъ  то́йже. 
Спаси́ мѧ, влⷣчце пречⷭ҇таѧ, ꙳ ꙗ҆́же сп҃са хрⷭ҇та̀  неизрече́ннѡ ро́ждшаѧ: ꙳ тѧ́ бо є҆ди́нꙋ стѧжа́хъ  предста́тельницꙋ, ꙳ и҆ неѡбори́мꙋю стѣ́нꙋ, ꙳ и҆ покро́въ,  и҆ ра́дованїе, ꙳ и҆ дꙋшѝ моеѧ̀ бжⷭ҇твенное оу҆тѣше́нїе. ꙳  ты̀ оу҆̀бо мѧ̀ и҆зба́ви неꙋсыпа́ющагѡ че́рвїѧ ꙳ и҆ ѻ҆гнѧ̀  вѣ́чнꙋющагѡ, ꙳ мт҃и хрⷭ҇та̀ бг҃а. 
Крⷭ҇тобг҃оро́диченъ, подо́бенъ то́йже: 
Тѧ̀ ви́дѧщи пригвожда́ема на крⷭ҇тѣ̀, і҆и҃се, ꙳ и҆  стрⷭ҇ти прїе́млюща во́лею, ꙳ дв҃а и҆ мт҃и твоѧ̀, ꙳ влⷣко,  оу҆вы̀ мнѣ̀, вопїѧ́ше, ꙳ ча́до сла́дкое: ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  ꙳ милосе́рдїемъ твои́мъ; (с. 127) 
Канѡ́нъ прпⷣбнагѡ сѷмеѡ́на, є҆гѡ́же  краегране́сїе: 
Вѣнча́ю бл҃же́ннаго тѧ̀ сѷмеѡ́на пѣспопѣ̑нїи.  Творе́нїе і҆ѡ́сифово. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй  бра̑ни мы́шцею высо́кою, хрⷭ҇то́съ и҆стрѧсѐ, і҆и҃лѧ же  спасѐ, побѣ́днꙋю пѣ́снь пою́ща. 
Вѣнце́мъ нетлѣ́нїѧ ѡ҆дѣ́ѧвсѧ, и҆ престо́лꙋ  гдⷭ҇ню, всебл҃же́нне, предстоѧ̀, вѣ́рою чтꙋ́щыѧ твоѐ  свѧто́е страда́нїе, моли́твами твои́ми при́снѡ спаса́й. 
Че́стенъ сосꙋ́дъ ꙗ҆ви́лсѧ є҆сѝ бжⷭ҇твеннагѡ дх҃а,  сѷмеѡ́не бг҃оно́се: и҆́мже пома́завсѧ, оу҆па́слъ є҆сѝ  лю́ди бога̑тны па́лицею бжⷭ҇твенныхъ оу҆че́нїй, мꙋ́чениче,  на водѣ̀ разꙋ́мнѣй. 
Оу҆ста́вилъ є҆сѝ пре́лести, мꙋ́дре, течє́нїѧ,  сла́дкихъ твои́хъ слове́съ бжⷭ҇твенными течє́нїи, и҆  кро́вными ка́плѧми, ст҃и́телю сла́вне: сегѡ̀ ра́ди вѣ́рнѡ  пое́мъ тѧ̀. 
Бг҃оро́диченъ: 
Но́сиши рꙋка́ми, дв҃о, всѧ̑ носѧ́щаго, и҆ пита́еши,  ꙗ҆́кѡ млⷣнца, пода́телѧ млека̀. того̀ оу҆̀бо молѝ, лю́ди  твоѧ̑ всѧ̑ оу҆ще́дрити, вѣ́рнѡ пою́щыѧ тѧ̀. 
И҆́нъ канѡ́нъ ст҃а́гѡ а҆ка́кїа, творе́нїе  і҆ѡ́сифово. 
Гла́съ и҃. Пѣ́снь а҃. І҆рмо́съ: 
Посѣ́ченый несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ: лю́таго врага̀ вода̀  потопѝ, и҆ непроходи́мое про́йде і҆и҃ль: пѣ́снь же  воспѣва́шесѧ: гдⷭ҇еви пои́мъ, сла́внѡ во просла́висѧ. 
Всѧ́кꙋ ѕло́бꙋ побѣ́ждь ѕмїи́нꙋ, въ неѕло́бїи дꙋшѝ,  ꙗ҆́кѡ пожи́въ, а҆ка́кїе мꙋ́дре, ѕло́бы мѧ̀ и҆схитѝ, и҆  страсте́й смертоно́сныхъ, и҆ до́брыми ѻ҆́бразы оу҆добрѝ,  ꙗ҆́кѡ да восхвалю́ тѧ, до́брѣ подви́гшасѧ. 
Пресвѣ́тлаѧ прозѧбе́ тѧ лѣ́торасль краснꙋ̀  мелїті́на, вели́кїй а҆ка́кїе, и҆зносѧ́ща плоды̀ сла̑дки, и҆  наслажда́юща (с. 128) сердца̀ па́че ме́да вѣ́рныхъ,  страсте́й ѿгонѧ́ща дꙋшетлѣ́ннꙋю, преподо́бне, го́ресть,  бжⷭ҇твенною бл҃года́тїю. 
Рожде́нїе сы́й роди́телей, а҆ка́кїе, ꙗ҆́коже  самꙋи́лъ свѧще́нный бг҃ꙋ прине́слсѧ є҆сѝ, пре́данъ ѿ  млады́хъ ногте́й, воспита́тисѧ въ домꙋ̀ свѧще́ннѣмъ, и҆  слꙋжи́ти бг҃ꙋ вседержи́телю, твою̀ просвѣ́щшемꙋ дꙋ́шꙋ  бжⷭ҇твенными дѣѧ̑нїи. 
Бг҃оро́диченъ: 
И҆́же недоꙋмѣ́ннѡ бг҃а вопло́щшаѧ, и҆ ѿстꙋ́пльшыѧ  на́съ къ немꙋ̀ примири́вшаѧ, препѣ́таѧ чⷭ҇таѧ, стра̑сти  се́рдца моегѡ̀ стрⷭ҇тїю сн҃а твоегѡ̀, молю̀, и҆сцѣлѝ, и҆  спаси́ мѧ всегда̀ пою́ща: сла́внѡ бо просла́висѧ. 
Пѣ́снь г҃. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ, хрⷭ҇тѐ, ка́мени за́повѣдей твои́хъ, цр҃ковь  твою̀ оу҆твердѝ, є҆ди́не бл҃же и҆ чл҃вѣколю́бче. 
Краснѡ̀ дꙋшѝ движє́нїѧ творѧ̀, и҆ ходѧ̀ стезе́ю къ  бг҃ꙋ ведꙋ́щею, всѧ́кагѡ безпꙋ́тїѧ лꙋка́вагѡ оу҆клони́лсѧ  є҆сѝ, и҆ взѧ́лсѧ є҆сѝ къ жи́зненнѣй две́ри, сла́вне,  вѣ́чнагѡ поко́ѧ. 
Оу҆дали́въ по́мыслъ ѿ страсте́й плотски́хъ,  безкрѡ́вны, ѻ҆́ч҃е, прине́слъ є҆сѝ жє́ртвы, сло́вꙋ  поже́ршемꙋсѧ на́съ ра́ди, и҆ сегѡ̀ возвѣща́ѧ па́че сло́ва  бжⷭ҇твенное воплоще́нїе, пожре́нъ бы́лъ є҆сѝ ꙗ҆́кѡ  а҆́гнецъ неѕло́бивъ. 
Свѧ́тѡ твоѐ проводи́въ житїѐ, пребога́те, со  ст҃ы́ми ны́нѣ всели́лсѧ є҆сѝ, страда́ньми просвѣти́въ  твою̀ дꙋ́шꙋ, и҆ возсїѧ́въ со́лнца, бл҃же́нне, свѣтлѣ́е, и҆  сы́нъ свѣ́та бы́въ. 
Бг҃оро́диченъ: 
Клѧ́твы прароди́тельныѧ на́съ свободи́ла є҆сѝ,  благослове́ньми всѣ́хъ вѣнча́вшаго сло́ва вопло́щши,  чⷭ҇таѧ, при́снѡ благослове́ннаѧ, страстоте́рпцєвъ  оу҆добре́нїе, и҆ согрѣша́ющихъ ѡ҆чище́нїе. (с. 129) 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Зако́нꙋ преклони́лсѧ є҆сѝ живонача́льномꙋ,  преподо́бне, и҆ ѿ дꙋшѝ всѧ́кое беззако́нїе  оу҆мерщвлѧ́ющее возненави́дѣлъ є҆сѝ. 
Тебѐ дх҃ъ ст҃ы́й, дꙋхо́вными, мꙋ́дре, дѣѧ̑нїи,  свѣтови́дна всего̀ бы́вша, свѧще́нника поставлѧ́етъ. 
И҆сточѝ ѧ҆зы́къ тво́й, ꙗ҆́коже рѣкꙋ̀, мꙋ́дре,  оу҆чє́нїѧ, мꙋ́тный пото́къ пре́лести бжⷭ҇твенною си́лою  и҆зсꙋша́юща. 
Бг҃оро́диченъ: 
Две́ре непроходи́маѧ, покаѧ́нїѧ мѝ ѿве́рзи  двє́ри, чⷭ҇таѧ, и҆ къ пꙋтє́мъ мѧ̀ пра̑вымъ напра́ви. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Ꙗ҆́кѡ со́лнце на́мъ свѧта́ѧ твоѧ̀ возсїѧ̀ па́мѧть,  мꙋ́дре сѷмеѡ́не ст҃и́телю, страда́вшихъ съ тобо́ю,  вѣ́рныхъ ѡ҆зарѧ́ющи, ю҆́же дне́сь сотворѧ́юще вопїе́мъ:  моли́те ѡ҆ на́съ, страстоте́рпцы, є҆ди́наго чл҃вѣколю́бца. 
Сла́ва, и҆́нъ, гла́съ г҃. Подо́бенъ: Бжⷭ҇твенныѧ  вѣ́ры: 
Побѣ́ды вѣне́цъ ѿ гдⷭ҇а за воздержа́нїе ра́дꙋѧсѧ  прїѧ́лъ є҆сѝ, и҆сповѣ́данїемъ, бг҃оно́се, оу҆краша́емь,  и҆ є҆ресе́й всю̀ ѡ҆бличи́лъ є҆сѝ сꙋетꙋ̀, бжⷭ҇твенными  твои́ми повелѣ̑нїи, ѻ҆́ч҃е прпⷣбне, хрⷭ҇та̀ бг҃а молѝ,  дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же  по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀  сохрани́въ всенепоро́чнꙋю, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю млⷭ҇ть. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни (с.  130) прозѧ́бшаго, мт҃рски подо́бнѡ рыда́ющи, вопїѧ́ше:  оу҆вы̀ мнѣ̀, ча́до моѐ, ка́кѡ стра́ждеши во́лею, хотѧ̀  и҆зба́вити ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе,  прозорли́вѡ а҆ввакꙋ́мъ, хрⷭ҇тѐ, со тре́петомъ вопїѧ́ше  тебѣ̀: во спасе́нїе люде́й твои́хъ, спастѝ пома̑занныѧ  твоѧ̑ прише́лъ є҆сѝ. 
Ведо́мь свѧ́занъ, разрѣши́лъ є҆сѝ хи́трѡсти  лꙋка́вагѡ, свѧщеннотаи́нниче пребога́те, пострада́въ  до́блественнѣ, вѣнцы̀ нетлѣ́нїѧ воспрїѧ́лъ є҆сѝ. 
Глагѡ́лъ твои́хъ стрѣла́ми оу҆ѧзви́лъ є҆сѝ,  свѧщенномꙋ́чениче сѷмеѡ́не, беззако́ннꙋющихъ собо́ры: и҆  ѻ҆гне́мъ крове́й многобо́жнꙋю ле́сть попали́лъ є҆сѝ. 
Соста́вимъ ли́ки, блажа́ще бг҃оно́снаго сѷмеѡ́на и҆  а҆на́нїю сла́внаго, и҆ съ ни́ми подѡ́бныѧ, мꙋ́жески  пострада́вшыѧ мꙋ́ченики. 
Бг҃оро́диченъ: 
И҆зъ тебє̀ пра́вды сл҃нце возсїѧ́въ па́че оу҆ма̀,  вселе́ннꙋю просвѣтѝ, бг҃ора́дованнаѧ ѻ҆трокови́це, и҆  пре́лести зи́мꙋ разрꙋшѝ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Подо́бникъ бы́лъ є҆сѝ бжⷭ҇твєннымъ а҆пⷭ҇лѡмъ,  ѻ҆́ч҃е а҆ка́кїе, ѻ҆́нѣхъ бо вла́стїю, є҆́же вѧза́ти и҆  рѣши́ти, ѡ҆богати́лсѧ є҆сѝ. 
Цѣвни́ца ꙗ҆ви́лсѧ є҆сѝ дх҃а оу҆чє́нїѧ  возглаша́ющи, ѻ҆́ч҃е, спаси́тєльнаѧ, несто́рїа безꙋ́мнагѡ  неи́стовнꙋю пре́лесть потреблѧ́ющи. 
Пресвѣ́тлою моли́твою твое́ю, ѻ҆́ч҃е, до́ждь  землѝ пода́лъ є҆сѝ, и҆ сеѧ̀ оу҆пои́лъ є҆сѝ и҆зсо́хшыѧ  лѣ́томъ, блаже́нне, бразды̑. 
Оу҆краси́стѣсѧ, преподо́бне, твоѝ лани́тѣ, ꙗ҆̀же  бжⷭ҇твєннаѧ повелѣ̑нїѧ вѣ̑рнымъ благоꙋха̑юща, и҆  смра́днꙋю пре́лесть ѿгонѧ̑ща. (с. 131) 
Бг҃оро́диченъ: 
Оу҆мерщвле́на мѧ̀ ѡ҆живѝ, и҆ заблꙋжде́ннаго ско́рѡ  ѡ҆братѝ, незаблꙋ́дный пꙋ́ть сꙋ́щи и҆ наста́вница всѣ́хъ,  влⷣчце. 
Пѣ́снь є҃. І҆рмо́съ: 
Ѡ҆дѣѧ́йсѧ свѣ́томъ, ꙗ҆́кѡ ри́зою, къ тебѣ̀  оу҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ бл҃гоꙋтро́бенъ. 
Сто́лпъ и҆ оу҆твержде́нїе цр҃кви бж҃їи ꙗ҆́вльсѧ,  пребл҃же́нне, твои́мъ страда́нїемъ, непрекло́ннꙋ и҆  непоколеби́мꙋ сїю̀ во вѣ́ки соблюдѝ хода́тайствы твои́ми. 
Пѣ́сньми оу҆блажа́емъ житїѐ твоѐ, гонє́нїѧ же  и҆ сопротивлє́нїѧ, сѷмеѡ́не пребога́те: и҆́хже ра́ди  сподо́билсѧ є҆сѝ блаже́нныѧ кончи́ны. 
Мѵ́ромъ бжⷭ҇твеннагѡ пома́занїѧ па́стырь бы́въ, за  ста́до пожре́нъ бы́лъ є҆сѝ, блаже́нне, ꙗ҆́коже ѻ҆ве́нъ  наро́читъ, и҆ перворо́дныхъ цє́ркви возвесели́лъ є҆сѝ. 
Бг҃оро́диченъ: 
Да ѡ҆брѧ́щꙋ тѧ̀, влⷣчце, и҆з̾има́ющꙋю мѧ̀ въ ча́съ  сꙋда̀ ѡ҆сꙋжде́нїѧ, вѣ́рнѡ сла́вѧй тѧ̀, и҆ мꙋ́къ и҆зба́влюсѧ  ждꙋ́щихъ мѧ̀. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Чꙋ́дно твоѐ житїѐ ꙗ҆ви́сѧ, дарова̑нїи бо  бжⷭ҇твеннагѡ дх҃а ѡ҆бложи́всѧ, рѣкѝ безчи̑ннаѧ  стремлє́нїѧ моли́твою оу҆ста́вилъ є҆сѝ, клю́чь є҆́й и҆  предѣ́лъ ка́мень положи́въ, ст҃и́телю а҆ка́кїе. 
Посредѣ̀ собо́ра бжⷭ҇твенъ бы́лъ є҆сѝ ѻ҆ц҃є́въ  побо́рникъ свѧще́нныхъ велѣ́нїй, съ кѷрі́лломъ  бжⷭ҇твеннымъ, бл҃же́нне, чⷭ҇тꙋю дв҃ꙋ и҆сповѣ́даѧ бж҃їю  мт҃рь, и҆ льсти́ваго побѣжда́ѧ несто́рїа. (с. 132) 
Па́че ме́да оу҆слажда́ющее мелїті́нѧнѡмъ позна́сѧ  сло́во твоѐ, наслажда́ющи си́хъ дꙋ́шы свѧще́нными  и҆сповѣ̑данїи, и҆ грѣхо́внꙋю показꙋ́ющи го́ресть,  досточꙋ́дне ѻ҆́ч҃е а҆ка́кїе. 
Бг҃оро́диченъ: 
Не и҆стощи́въ нѣ́дра весьма̀ роди́телѧ пресꙋ́щный,  въ твои́хъ нѣ́дрѣхъ млⷣнецъ ви́дѣнъ бы́сть, дв҃о,  держи́мь, въ мою̀ нищетꙋ̀ премно́гꙋю ѡ҆бле́ксѧ, бога́тствомъ  милосе́рдїѧ, є҆ди́нъ чл҃вѣколю́бецъ. 
Пѣ́снь ѕ҃. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко  хрⷭ҇тѐ, страсте́й мо́ре оу҆кротѝ, и҆ ѿ тлѝ возведи́  мѧ, ꙗ҆́кѡ бл҃гоꙋтро́бенъ. 
Ꙗ҆ви́лсѧ є҆сѝ бжⷭ҇твеннагѡ и҆спо́лненъ  оу҆тѣше́нїѧ, бл҃же́нне сѷмеѡ́не, мече́мъ кончи́нꙋ  бл҃же́ннꙋю прїе́мъ, со ст҃ы́ми свѣ́тлѡ пострада́вшими  мꙋ́ченики. 
Ю҆́нїи и҆ ста́рцы, мона́си и҆ свѧще́нницы, до́брымъ  по́двигомъ подви́гшесѧ за хрⷭ҇та̀, ꙗ҆́коже а҆́гницы  пожре́ни бы́ша. 
Блаже́нно житїѐ пожи́вше страда́льцы, кончи́нꙋ ѿ  хрⷭ҇та̀ прїѧ́сте бл҃же́ннꙋю, мече́мъ сконча́стесѧ  ра́дꙋющесѧ. 
Бг҃оро́диченъ: 
И҆зъ тебє̀ возсїѧ̀, прест҃а́ѧ, содѣ́тель, и҆  заре́ю бж҃е́ственнагѡ ра́зꙋма сꙋ́щыѧ въ нощѝ неразꙋ́мїѧ  просвѣтѝ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Чтⷭ҇ыѧ мт҃ре бж҃їѧ, че́стенъ воздви́глъ є҆сѝ  хра́мъ: хра́мъ пре́жде сегѡ̀ са́мъ сотвори́лсѧ є҆сѝ дх҃а,  свѧще́нне а҆ка́кїе, є҆го́же ѡ҆ст҃и́въ, рѣкꙋ̀ чꙋде́съ  показа́лъ є҆сѝ. 
Твоѧ̑ свѧты̑ѧ гла́сы, ꙗ҆̀же къ ста́дꙋ твори́лъ  є҆сѝ, пресѣца́ше ла́стовица гласѧ́щи, а҆ка́кїе: но  прїе́мши твоегѡ̀ ѧ҆зы́ка зако́нъ, непрело́жнѡ сохранѝ. 
Ꙗ҆́кѡ ви́дѣ тѧ̀ ца́рь ра́бски прише́дша, твоѧ̑  прошє́нїѧ (с. 133) и҆спо́лни: нбⷭ҇нагѡ бо цр҃ѧ̀ позна̀,  бг҃оно́се ѻ҆́ч҃е, досточꙋ́дна оу҆го́дника. 
Бг҃оро́диченъ: 
Оу҆ма̀ моегѡ̀ побѣждє́нїѧ, и҆ се́рдца  возношє́нїѧ, твое́ю ми́лостїю, чⷭ҇таѧ, и҆сцѣлѝ, молю́сѧ,  и҆ ѡ҆держа́щагѡ мѧ̀ грѣха̀ и҆зба́ви, вѣ́рою тѧ̀  оу҆блажа́ющаго. 
Пѣ́снь з҃. І҆рмо́съ: 
Превозноси́мый ѻ҆тцє́въ гдⷭ҇ь, пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ  є҆сѝ. 
Свѣ́щникъ ꙗ҆влѧ́ѧ ра́зꙋмъ, свѣ́тъ позна́лсѧ  є҆сѝ, преподо́бне, во тмѣ̀ спѧ́щымъ невѣ́дѣнїѧ, и҆  разори́лъ є҆сѝ ѻ҆гнеслꙋжи́телей тмꙋ̀, пострада́въ  пресла́внѡ. 
Ꙗ҆ви́лсѧ є҆сѝ посредѝ мч҃никъ водѧ̀ со́нмъ, съ  ни́миже сконча́всѧ мече́мъ, взыва́лъ є҆сѝ, сѷмеѡ́не  бг҃оно́сне: бж҃е, бл҃гослове́нъ є҆сѝ. 
Собо́ръ многочи́сленныхъ мч҃никъ почти́мъ, че́стнѡ  совокꙋплѧ́емь ѿ разли́чныхъ градѡ́въ,  свѧщеннодѣ́йствєнникъ бжⷭ҇твенныхъ, и҆ мона́хѡвъ  бг҃оно́сныхъ. 
Бг҃оро́диченъ: 
И҆сцѣлѝ, пренепоро́чнаѧ, стра̑сти се́рдца моегѡ̀,  оу҆ста́ви смꙋще́нїе оу҆ма̀ моегѡ̀ ѡ҆бꙋрева́емое, и҆ спаси́  мѧ пою́ща: бж҃е, бл҃гослове́нъ є҆сѝ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Ми́лованїемъ соверше́ннымъ оу҆краша́емь, ѻ҆́ч҃е,  ни́щымъ дово́ленъ бы́лъ є҆сѝ, и҆ всѣ̑мъ болѧ́щымъ  здра́вїе позна́лсѧ є҆сѝ, воспѣва́ющымъ хода́тай:  ѻ҆тє́цъ на́шихъ бж҃е, бл҃гослове́нъ є҆сѝ. 
Стꙋжа́ющыѧ болѧ́щихъ зрѧ̀ мꙋ̑хи, ѻ҆́ч҃е, ѿгна́лъ  є҆сѝ, ника́коже пристꙋпи́ти къ ни̑мъ повелѣ́лъ є҆сѝ,  поѧ̀, а҆ка́кїе: ѻ҆тє́цъ на́шихъ бж҃е, бл҃гослове́нъ  є҆сѝ. (с. 134) 
Гро́здъ ꙗ҆́коже и҆згне́тъ, смы́сла на́мъ вїно̀  раствори́лъ є҆сѝ, веселѧ́щее сердца̀ ра́зꙋмы вели́кими, и҆  вопи́ти повелѣва́ѧ: ѻ҆тє́цъ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Ꙗ҆́кѡ винꙋ́ тѧ всѝ на́шегѡ спасе́нїѧ,  бг҃облагода́тнаѧ, пое́мъ всегда̀ рабѝ твоѝ, и҆ вѣ́рою  оу҆блажа́емъ глаго́люще: ѻ҆тє́цъ на́шихъ бж҃е,  бл҃гослове́нъ є҆сѝ. 
Пѣ́снь и҃. І҆рмо́съ: 
Тебѣ̀ вседѣ́телю, въ пещѝ ѻ҆́троцы всемі́рный  ли́къ спле́тше, поѧ́хꙋ: дѣла̀ всѧ̑каѧ, гдⷭ҇а, по́йте, и҆  превозноси́те во всѧ̑ вѣ́ки. 
Оу҆́гль мы́сленный, сѷмеѡ́не, показꙋ́емь, ѻ҆гню̀  не послꙋжи́лъ є҆сѝ, пребл҃же́нне: ве́щь же го́рькꙋ  многобо́жїѧ попали́въ, къ незаходи́момꙋ сїѧ́нїю,  преподо́бне, преста́вилсѧ є҆сѝ. 
И҆сцѣлѝ на́шѧ не́мѡщи, мч҃ниче, мра́къ ѿженѝ  серде́цъ на́шихъ, и҆ вѣ́чныѧ жи́зни покажѝ прича́стники  твои́ми ко влⷣцѣ всѣ́хъ хода́тайствы. 
Во́инство че́стно собо́ръ бж҃їй мꙋ́чєникъ  воспое́мъ, сточи́сленное, и҆̀мже нача́льникъ бѧ́ше сѷмеѡ́нъ  до́блїй, ꙗ҆́кѡ па́стырь и҆ вели́къ цр҃кве сто́лпъ. 
Бг҃оро́диченъ: 
Да чⷭ҇тно́е твоѐ проѧви́тъ ржⷭ҇тво̀ кꙋпина̀,  неѡпали́ма ви́дѣна бы́сть, пречⷭ҇таѧ: ѻ҆́гнь бо  бжⷭ҇твенный во оу҆тро́бѣ прїе́мши, ника́коже ѡ҆пали́ласѧ  є҆сѝ. тѣ́мже тѧ̀ пое́мъ. 
И҆́нъ. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ,  гдⷭ҇а. 
Съ вы́шними ликостоѧ̑нїи, со ст҃ы́ми всѣ́ми  прест҃а́го гдⷭ҇а, ѡ҆свѧти́ти и҆ спастѝ на́съ, ѻ҆́ч҃е,  молѝ. 
Восклица́нїе жа́бамъ молвꙋ̀ творѧ́щымъ, ти́химъ  твои́мъ сло́вомъ запрети́лъ є҆сѝ не вѣща́ти: но пребы́ти  нѣмы̑мъ, а҆ка́кїе, показа́лъ є҆сѝ. 
На бꙋесло́внаго написа́въ несто́рїа словеса̀,  ꙗ҆́коже (с. 135) ка́менїе честно́е, цр҃ковь оу҆тверди́лъ  є҆сѝ на ка́мени, бл҃же́нне, непоро́чныѧ вѣ́ры. 
Трⷪ҇ченъ: 
Возопїе́мъ вѣ́рою трⷪ҇цѣ съ вы́шними чи́нми: ст҃ъ,  ст҃ъ, ст҃ъ, ѻ҆ц҃ъ и҆ сн҃ъ, и҆ дх҃ъ ст҃ы́й. 
Бг҃оро́диченъ: 
И҆сто́чникъ сꙋ́щи, ѻ҆трокови́це, нетлѣ́нїѧ,  и҆стлѣ́вша мѧ̀ мно́гими грѣха̀ потопле́ньми твоегѡ̀  и҆сцѣле́нїѧ сподо́би. 
Пѣ́снь ѳ҃. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆блажа́емъ. 
Ꙗ҆́кѡ прїѧ́тно кади́ло прине́слсѧ є҆сѝ всѣ́хъ  цр҃ю̀, ꙗ҆́кѡ заколе́нїе свѧще́нно, ꙗ҆́кѡ предобра̀ же́ртва  прїѧ́тнаѧ, ꙗ҆́кѡ мѵ́ро, ꙗ҆́кѡ приношє́нїѧ, ꙗ҆́кѡ ши́покъ  благово́ненъ, ст҃и́телю досточꙋ́дне. 
Оу҆тверже́нїе бы́въ, ст҃и́телю, всѣ̑мъ вѣ̑рнымъ,  поже́рлсѧ є҆сѝ ꙗ҆́коже ѻ҆ве́нъ, и҆ къ мы́слєннымъ  преста́вилсѧ є҆сѝ црⷭ҇твѡмъ, и҆ цр҃ю̀ всѣ́хъ и҆ бг҃ꙋ,  бл҃же́нне, предстои́ши, бжⷭ҇твенною сла́вою ѡ҆блиста́емь. 
Свѧта́ѧ па́мѧть твоѧ̀, ꙗ҆́коже вели́кое со́лнце  на́мъ возсїѧ̀, сѷмеѡ́не, дне́сь, мꙋ́дре, и҆ и҆̀же съ тобо́ю  мч҃никъ: съ ни́миже на́мъ просѝ ѿ хрⷭ҇та̀ бл҃года́ти и҆  ми́лости, и҆ согрѣше́нїй и҆збавле́нїѧ. 
Бг҃оро́диченъ: 
Свѣ́тлыми сїѧ́ньми, пречⷭ҇таѧ мт҃и бж҃їѧ, ѡ҆зарѝ  мо́й оу҆́мъ, тмо́ю лю́тагѡ неразꙋ́мїѧ ѡ҆держи́мый: ꙗ҆́кѡ  да оу҆лꙋчи́въ бжⷭ҇твенное просвѣще́нїе, вели̑чїѧ твоѧ̑  возвѣщꙋ̀, приснодв҃о. 
И҆́нъ. І҆рмо́съ: 
Оу҆ста́вы прешла̀ є҆сѝ є҆стества̀, содѣ́телѧ  заче́нши и҆ гдⷭ҇а, и҆ две́рь спасе́нїѧ мі́рови была̀ є҆сѝ:  тѣ́мъ тѧ̀, бцⷣе, непреста́ннѡ велича́емъ. 
Крѣ́пкою твое́ю моли́твою, ѻ҆́ч҃е, нб҃са̀  затворє́на ѿве́рзлъ є҆сѝ, и҆ ка́мень пресла́внѡ  и҆стека́ти принꙋ́дилъ є҆сѝ, въ сла́вꙋ сп҃са, тѧ̀  просла́вльшагѡ, а҆ка́кїе. 
Ꙗ҆́кѡ вели́ко ѡ҆блиста́лъ є҆сѝ со́лнце ѿ  мелїті́ны заре́ю (с. 136) слове́съ твои́хъ, и҆ чꙋде́съ  сїѧ́нїе пꙋща́ѧ, а҆ка́кїе, и҆ всѧ̑ ѡ҆зарѧ́ѧ благоче́стнѡ тѧ̀  оу҆блажа́ющыѧ. 
Премꙋ́дростїю слове́съ оу҆краша́емь, и҆ сїѧ̑нїи  мно́гихъ и҆сцѣле́нїй, а҆ка́кїе, и҆ ст҃и́тельства сїѧ́ѧ  добро́тами, преше́лъ є҆сѝ ѿ мїрски́хъ къ премі́рномꙋ  наслажде́нїю. 
Бжⷭ҇твеннаѧ па́мѧть твоѧ̀ дне́сь поднебє́сныѧ  созыва́етъ воспѣ́ти твоѧ̑ болѣ̑зни и҆ по́двиги, и҆  и҆справлє́нїѧ, а҆ка́кїе пребл҃же́нне, просвѣти́телю  серде́цъ на́шихъ. 
Бг҃оро́диченъ: 
Свѣ́та кра́снагѡ жили́ще ꙗ҆ви́ласѧ є҆сѝ  вои́стиннꙋ, всѧ́чєскаѧ просвѣ́щшагѡ, всепѣ́таѧ дв҃о:  тѣ́мже мѧ̀ просвѣтѝ, ѕло́бою помрачи́вшагосѧ, ꙗ҆́кѡ да  вѣ́рою велича́ю тѧ̀. 
Слꙋ́жба прпⷣбнагѡ ѻ҆ц҃а̀ на́шегѡ зѡсі́мы  солове́цкагѡ, но́вагѡ чꙋдотво́рца. 
Ве́черъ, на ма́лѣй вече́рни, на Гдⷭ҇и, воззва́хъ,  стїхи̑ры, гла́съ д҃. 
Подо́бенъ: Ꙗ҆́кѡ до́блѧ: 
До́лꙋ влекꙋ́щагѡ мꙋдрова́нїѧ ꙳ совле́клсѧ є҆сѝ,  мꙋ́дре, ꙳ на высотꙋ̀ простира́ѧсѧ, ꙳ та́мѡ приѡбща́тисѧ  сꙋ́щымъ жела́ѧ, ꙳ ѻ҆́ч҃е зѡсі́мо, ꙳ є҆́же и҆ полꙋчи́лъ  є҆сѝ ны́нѣ, ꙳ плотскі́ѧ тѧ́жести и҆зрѣши́всѧ: ꙳ и҆ ѡ҆  на́съ моли́сѧ, ꙳ вѣ́рою чтꙋ́щихъ честнꙋ́ю па́мѧть твою̀. 
Два́жды. 
Пра́востїю смы́сла ꙳ помышлѧ́ѧ и҆ разсмотрѧ́ѧ ꙳  многомѧте́жнꙋю, ѻ҆́ч҃е, ꙳ житїѧ̀ бꙋ́рю, ꙳ ти́хое же и҆  невла́емое приста́нище безмо́лвїѧ, ꙳ є҆́же и҆ предпоче́тъ  па́че, ꙳ ѻ҆́но же досто́йнѡ ѿве́рглъ є҆сѝ, ꙳ и҆  и҆зрѣши́всѧ сѣ́тей многоплете́ннагѡ сладостра́стїѧ, ꙳  молѝ спасти́сѧ на́мъ. (с. 137) 
Цѣломꙋ́дръ и҆ кро́токъ ꙳ ѿ ю҆́ности бы́лъ є҆сѝ,  ꙳ ѻ҆́ч҃е зѡсі́мо бл҃же́нне, ꙳ пра́востїю се́рдца и҆ оу҆ма̀  чистото́ю ꙳ добродѣ́тєли оу҆держа́въ, ꙳ и҆́миже бг҃ꙋ  прибли́жилсѧ є҆сѝ. ꙳ є҆го́же ны́нѣ молѝ, ꙳ ѿ тлѝ и҆  бѣ́дъ и҆зба́вити ꙳ вѣ́рою творѧ́щихъ честнꙋ́ю па́мѧть  твою̀. 
Сла́ва, гла́съ д҃: 
Стеце́мсѧ, мона́шеское мно́жество, соше́дшесѧ,  пра́здникъ соста́вимъ: честна́ѧ бо па́мѧть ѻ҆ц҃а̀ на́шегѡ  зѡсі́мы сердца̀ на̑ша ѡ҆зарѧ́етъ неви́димѡ до́брыми  возсїѧ́ющи дѣ́лы. сегѡ̀ ра́ди согла́снѡ воспѣва́юще  рце́мъ: ра́дꙋйсѧ, вѣ́рный ра́бе хрⷭ҇та̀ бг҃а: ра́дꙋйсѧ,  по́стникѡвъ свѣ́тлаѧ похвало̀: ра́дꙋйсѧ, мона́шествꙋющихъ  наста́вниче: ра́дꙋйсѧ, и҆сцѣле́нїй и҆сто́чниче. ѡ҆ на́съ,  прпⷣбне, молѝ всѣ́хъ цр҃ѧ̀ хрⷭ҇та̀ бг҃а на́шего,  и҆зба́витисѧ ѿ собла̑знъ льсти́вагѡ, и҆ спасти́сѧ дꙋша́мъ  на́шымъ. 
И҆ ны́нѣ, пра́здника. 
На стїхо́внѣ, въ трїѡ́ди. Сла́ва, гла́съ д҃: 
Прїиди́те, празднолю́бцы, ѱало́мскꙋю пѣ́снь  воскре́сшемꙋ и҆зъ ме́ртвыхъ хрⷭ҇тꙋ̀ принесе́мъ: дне́сь бо  разꙋ́мнаѧ весна̀ возсїѧ̀ на́мъ, подаю́щи цвѣ́ты  словє́сныѧ, вселюбе́знаѧ па́мѧть ѻ҆ц҃а̀ на́шегѡ зѡсі́мы,  ю҆́же досто́йнѡ почита́юще, прїе́млемъ и҆сто́чники  и҆сцѣле́нїѧ, и҆злива́ющыѧсѧ на́мъ ѿ всечестны́ѧ ра́ки  незави́стнѡ: подвиза́босѧ терпѣли́внѡ на землѝ, и҆ нбⷭ҇ныѧ  да́ры прїѧ́тъ. тѣ́мже того̀ ны́нѣ мо́лимъ, моли́тисѧ  непреста́ннѡ хрⷭ҇тꙋ̀ бг҃ꙋ, ми́ръ вселе́ннѣй дарова́ти, и҆  дꙋша́мъ на́шымъ ве́лїю ми́лость. 
И҆ ны́нѣ, пра́здника. 
На вели́цѣй вече́рни, на Гдⷭ҇и, воззва́хъ  поста́вимъ стїхи̑ры на и҃. Въ трїѡ́ди г҃, и҆ прпⷣбнагѡ  є҃, гла́съ и҃. Подо́бенъ: Ѽ пресла́внагѡ чꙋдесѐ! 
Ѻ҆́ч҃е прпⷣбне зѡсі́мо, ꙳ впери́въ оу҆́мъ тво́й  къ бг҃ꙋ вѣ́рою, ꙳ мїрска́гѡ смѣше́нїѧ ꙳ возгнꙋша́лсѧ  є҆сѝ (с. 138) непостоѧ́ннагѡ, ꙳ и҆ крⷭ҇тъ тво́й взе́мъ, ꙳  всеви́дцꙋ послѣ́довалъ є҆сѝ, ꙳ тѣ́ло непокори́вое  по́двиги воздержа́нїѧ, ꙳ по́мыслы порабо́тивъ ꙳ си́лою  бжⷭ҇твеннагѡ дх҃а. 
Ѻ҆́ч҃е бг҃омꙋ́дре зѡсі́мо, ꙳ ты̀ ѿ оу҆тро́бы  ма́терни ꙳ хрⷭ҇тꙋ̀ прибли́жилсѧ є҆сѝ, ꙳ и҆ всѣ́мъ  смы́сломъ томꙋ̀ прилѣжа́лъ є҆сѝ, ꙳ и҆ ѿ твои́хъ  пѡ́двигъ бг҃ꙋ вседержи́телю ꙳ плоды̀ достѡ́йныѧ приносѧ̀,  прпⷣбне, ꙳ добродѣ́тельными цвѣты̀ оу҆краша́емь: ꙳  тѣ́мъ благи́хъ наслажде́нїе ѡ҆брѣ́лъ ꙳ и҆ воспрїѧ́лъ  є҆сѝ, досточꙋ́дне. 
Прпⷣбне ѻ҆́ч҃е премꙋ́дре зѡсі́мо, ꙳ болѧ́щымъ ты̀  ꙗ҆ви́лсѧ є҆сѝ и҆сцѣле́нїе, ꙳ и҆ хромы̑мъ хожде́нїе ꙳  ми́лостивнѡ сотворѧ́еши, ꙳ и҆ всѣ̑мъ притека́ющымъ съ  вѣ́рою ꙳ къ цѣльбоно́сномꙋ гро́бꙋ твоемꙋ̀, ꙳ и҆ просѧ́щымъ  по́мощи и҆ застꙋпле́нїѧ, ꙳ ты́ же моли́твами твои́ми ꙳  и҆сцѣле́нїе недꙋ́гꙋющымъ неѡскꙋ́днѡ подава́еши. 
И҆́ны стїхи̑ры, гла́съ в҃. Подо́бенъ: Кі́ими  похва́льными: 
Кі́ими похва́льными вѣнцы̀ ꙳ оу҆вѧзе́мъ ѻ҆ц҃а̀  на́шего зѡсі́мꙋ, ꙳ добродѣ́телей сокро́вище, ꙳ сосꙋ́дъ  чистоты̀, ꙳ прїѧ́телище бл҃года́ти, и҆сто́чникъ  и҆сцѣле́нїй, ꙳ є҆гѡ́же ра́ди ꙳ врагѡ́въ шата́нїе хрⷭ҇то́съ  низложѝ, ꙳ и҆мѣ́ѧй ве́лїю ми́лость; 
Кі́ими пѣ́сненными добро́тами ꙳ похва́лимъ на́шего  наста́вника, ꙳ пꙋсты́ннаго граждани́на, ꙳ цѣломꙋ́дрїѧ  храни́телѧ, ꙳ болѧ́щихъ врача̀ безме́здна, ꙳ є҆гѡ́же ра́ди  ꙳ врагѡ́въ шата́нїе хрⷭ҇то́съ низложѝ, ꙳ и҆мѣ́ѧй ве́лїю  ми́лость; 
Кі́ими смире́нными оу҆стна́ми ꙳ оу҆блажи́мъ  до́брыхъ рачи́телѧ, ꙳ по́стника и҆́стинна, ꙳ бѣ̑днымъ  помо́щника, ꙳ въ мо́ри ѡ҆бꙋрева́емыхъ предста́телѧ, ꙳  прибѣга́ющымъ приста́нище, ꙳ є҆гѡ́же ра́ди ꙳ врагѡ́въ  шата́нїе хрⷭ҇то́съ низложѝ, ꙳ и҆мѣ́ѧй ве́лїю ми́лость; 
Сла́ва, гла́съ ѕ҃. Самогла́сенъ: 
Прїиди́те, по́стническое сосло́вїе, дꙋхо́вный ли́къ  соста́вимъ, пѣ̑нїѧ трꙋбо́ю возглаша́юще, бл҃года́рственными  (с. 139) гла́сы ѻ҆ц҃ꙋ̀ на́шемꙋ возопїе́мъ, глаго́люще:  ра́дꙋйсѧ, хрⷭ҇то́въ подви́жниче зѡсі́мо, любо́вїю бо сегѡ̀  ѡ҆ста́вилъ є҆сѝ мі́ръ, прпⷣбне. ра́дꙋйсѧ, и҆́же тѣ́ло  твоѐ посто́мъ и҆ трꙋды̀ и҆знꙋрѧ́ѧ, вѣ́чныѧ ра́ди и҆  бл҃же́нныѧ вои́стиннꙋ жи́зни. ра́дꙋйсѧ, чи́стый тѣ́ломъ и҆  дꙋше́ю, ѡ҆зарѧ́ѧсѧ непреста́ннѡ сїѧ́нїемъ хрⷭ҇та̀ бг҃а:  на́мъ же творѧ́щымъ честнꙋ́ю па́мѧть твою̀, молѝ  и҆зба́витисѧ всѧ́кагѡ гнѣ́ва и҆ тлѝ, и҆ мꙋче́нїѧ,  бл҃же́нне. 
И҆ ны́нѣ, пра́здника. Вхо́дъ. Прокі́менъ днѐ, и҆  парємїѝ. 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей,  и҆ не прико́снетсѧ и҆́хъ мꙋ́ка. Непщева́ни бы́ша во  ѻ҆чесѣ́хъ безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе  и҆схо́дъ и҆́хъ, И҆ є҆́же ѿ на́съ ше́ствїе, сокрꙋше́нїе:  ѻ҆ни́ же сꙋ́ть въ ми́рѣ. И҆́бо предъ лице́мъ  человѣ́ческимъ а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ  безсме́ртїѧ и҆спо́лнено, и҆ вма́лѣ нака́зани бы́вше,  вели́кими бл҃годѣ́тельствовани бꙋ́дꙋтъ, ꙗ҆́кѡ бг҃ъ  и҆скꙋсѝ ѧ҆̀, и҆ ѡ҆брѣ́те и҆̀хъ достѡ́йны себѣ̀. Ꙗ҆́кѡ  зла́то въ горни́лѣ и҆скꙋсѝ и҆̀хъ, и҆ ꙗ҆́кѡ всепло́дїе  же́ртвенное прїѧ́тъ ѧ҆̀. И҆ во вре́мѧ посѣще́нїѧ и҆́хъ  возсїѧ́ютъ, и҆ ꙗ҆́кѡ и҆́скры по сте́блїю потекꙋ́тъ. Сꙋ́дѧтъ  ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ гдⷭ҇ь въ  ни́хъ во вѣ́ки. Надѣ́ющїисѧ на́нь разꙋмѣ́ютъ и҆́стинꙋ, и҆  вѣ́рнїи въ любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆  ми́лость въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Бл҃гоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ (с. 140) грѣ̑шникъ преста́вленъ  бы́сть: восхище́нъ бы́сть, да не ѕло́ба и҆змѣни́тъ ра́зꙋма  є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо  ѕло́бы помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: Оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ црⷭ҇твїе бл҃голѣ́пїѧ, и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀  пра́вды, и҆ возложи́тъ шле́мъ, сꙋ́дъ нелицемѣ́ренъ:  прїи́метъ щи́тъ непобѣди́мый, преподо́бїе: поѡстри́тъ же  напра́сный гнѣ́въ во ѻ҆рꙋ́жїе: спобо́ретъ же съ ни́мъ  мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ бл҃гокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ. И҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ: рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хоръ развѣ́етъ  и҆̀хъ, и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ престо́лы си́льныхъ. Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑  концє́въ землѝ. Внꙋши́те, держа́щїи мно́жєства, и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
На лїті́и стїхи̑ры самогла́сны, гла́съ а҃: 
Свѣ́тлаѧ па́мѧть оу҆спе́нїѧ твоегѡ̀, прпⷣбне  ѻ҆́ч҃е зѡсі́мо, на́мъ сердца̀ просвѣща́етъ: зрѧ́ще бо  честнꙋ́ю твою̀ ра́кꙋ, (с. 141) врачевство̀ страсте́й  неꙋдо́бь цѣли́мыхъ, прославлѧ́емъ просла́вльшаго тѧ̀ гдⷭ҇а,  и҆ твоѧ̑ трꙋды̀ и҆ по́двиги вѣнча́вша бл҃года́тїю,  оу҆се́рднѡ и҆ мы̀ подвигѡ́въ и҆ трꙋдѡ́въ є҆́мшесѧ, твое́ю  стезе́ю ходи́ти ко хрⷭ҇тꙋ̀ бг҃ꙋ, є҆го́же молѝ, спастѝ и҆  просвѣти́ти дꙋ́шы на́шѧ. 
Гла́съ в҃: 
Во оу҆спе́нїи твое́мъ, бл҃же́нне, оу҆чи́тельница  на́мъ быва́етъ твоѧ̀ ра́ка, при́снѡ бо и҆злива́ющимисѧ  чꙋдесы̀ вопїе́тъ, возводѧ̀ къ трꙋдѡ́мъ и҆ подвигѡ́мъ,  глаго́лѧ: возлюби́те гдⷭ҇а, да ѡ҆брѧ́щете бл҃года́ть  вѣ́чнꙋю, и҆ ничто́же па́че є҆гѡ̀ почти́те, да є҆гда̀  прїи́детъ, ѡ҆брѧ́щете поко́й со и҆збра́нными є҆гѡ̀:  є҆го́же да и҆ мы̀ оу҆лꙋчи́мъ, твои́ми моли́твами. 
Въ незаходи̑мыѧ заше́лъ є҆сѝ мо́рѧ ѡ҆то́ки,  пристра́стїѧ мі́ра бѣ́гаѧ, до́блимъ ге́рманомъ  наставлѧ́емь, въ чꙋ́днагѡ савва́тїа селе́нїе: и҆дѣ́же и҆  мона́шеское мно́жество собра́лъ є҆сѝ, наставлѧ́ѧ си́хъ  посто́мъ и҆ трꙋды̀ на стєзѝ добродѣ́телей, возвыша́ѧ  си́хъ къ бжⷭ҇твенномꙋ раче́нїю. и҆дѣ́же ны́нѣ въ  незаходи̑маѧ вше́лъ є҆сѝ пресвѣ́тлагѡ свѣ́та прест҃ы́ѧ  трⷪ҇цы, ѻ҆́ч҃е, рꙋководѧ̀ на́съ моли́твами твои́ми. 
Гла́съ и҃: 
Прпⷣбне ѻ҆́ч҃е всече́стне зѡсі́мо, до́брыми  дѣ́тельми возше́дъ, ꙗ҆́кѡ на колесни́цꙋ восте́клъ є҆сѝ,  побѣ̑дныѧ по́чєсти ѿ негѡ̀ прїе́млѧ: тѣ́ло твоѐ  трꙋдолю́бное, ꙗ҆́кѡ ма̑сти на́мъ во гро́бѣ ѡ҆ста́вилъ  є҆сѝ, ѻ҆́ч҃е, и҆сточа́ти и҆сцѣлє́нїѧ и҆ прогони́ти  дꙋ́хи лꙋка̑выѧ: тѣ́мже тѧ̀ оу҆блажа́емъ, всече́стне. 
Сла́ва, гла́съ є҃: 
Возсїѧ̀ весна̀, прїиди́те, наслади́мсѧ: просїѧ̀  воскрⷭ҇нїе хрⷭ҇то́во, прїиди́те, возвесели́мсѧ: ѻ҆ц҃а̀  на́шегѡ па́мѧть чернори́зцы ѡ҆зарѧ́ющи показа́сѧ. тѣ́мже,  празднолю́бцы, прїиди́те, дꙋхо́внѣ торжествꙋ́емъ: се́й бо  до́брѣ ра́това дїа́вола, и҆ сего̀ посрамѝ, крⷭ҇тъ  хрⷭ҇то́въ на ра̑мꙋ носѧ̀, со (с. 142) страстьмѝ и҆  похотьмѝ тѣ́ло своѐ пропина́ѧ, бо́дростїю свѧще́нство  своѐ оу҆краша́ѧ, и҆ ны́нѣ свѧще́ннѡ въ незаходи̑маѧ  заше́дъ, во свѣ́тѣ бг҃онача́льнагѡ свѧще́нства предста̀,  сѣ́немъ є҆мꙋ̀ разрѣ́шшымсѧ. тѣ́мже томꙋ̀ возопїе́мъ:  прпⷣбне, молѝ спасти́сѧ дꙋша́мъ на́шымъ. 
И҆ ны́нѣ, пра́здника. На стїхо́внѣ стїхи̑ры, гла́съ  ѕ҃: 
На го́рꙋ добродѣ́телей восходѧ̀, до́лꙋ влекꙋ́щаѧ  помышлє́нїѧ ѿтрѧса́ѧ, крⷭ҇тъ сп҃си́телевъ на ра́мо  взе́мъ, оу҆се́рднѡ томꙋ̀ послѣ́довалъ є҆сѝ. и҆ ны́нѣ  добро́ты є҆гѡ̀ наслажда́ѧсѧ, помина́й на́съ чтꙋ́щихъ тѧ̀. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Нбⷭ҇ныхъ бла̑гъ жела́ѧ, мїрска̑ѧ сла̑дкаѧ ѿве́рглъ  є҆сѝ, ненасы́тимыѧ сла́дости рачи́тель, а҆́лчбою и҆  жа́ждею томѧ̀ себѐ, є҆́же ны́нѣ вои́стиннꙋ ѡ҆брѣ́лъ  є҆сѝ, ѻ҆́ч҃е зѡсі́мо. 
Сті́хъ: Блаже́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Воздержа́нїемъ сла̑сти восхлаща́ѧ, и҆ сле́зными  и҆сто́чники пла́мень погаша́ѧ страсте́й, тѣ́мже ны́нѣ  зе́млю кро́ткихъ наслѣ́довалъ є҆сѝ, свеселѧ́сѧ прпⷣбнымъ  и҆ пра́вєднымъ, ѻ҆́ч҃е на́шъ зѡсі́мо. 
Сла́ва, гла́съ и҃: 
Прпⷣбне ѻ҆́ч҃е, мі́ра красоты̑ и҆ сла̑вы  вре́мєнныѧ ѿню́дъ возненави́дѣлъ є҆сѝ, мона́шеское же  житїѐ па́че возлюби́лъ є҆сѝ: и҆ а҆́гг҃лѡмъ собесѣ́дникъ  бы́ти сподо́билсѧ є҆сѝ, и҆ свѣти́льникъ многосвѣ́тлый  рѡссі́йскїѧ землѝ, чꙋдесы̀ ꙗ҆́коже второ́е со́лнце сїѧ́ѧ,  всѣ́хъ на́съ помина́й, соверша́ющихъ свѧще́ннꙋю па́мѧть  твою̀: мы́ бо, ча̑да твоѧ̑ и҆ ѻ҆́вцы слове́сныхъ твои́хъ  оу҆че́нїй, тѧ̀ на по́мощь призыва́емъ, просѧ́ще тобо́ю  прїѧ́ти ми́ръ и҆ ве́лїю ми́лость. 
И҆ ны́нѣ, пра́здника. Тропа́рь, гла́съ д҃: 
И҆зволе́нїемъ бжⷭ҇твеннагѡ ра́зꙋма всели́лсѧ є҆сѝ  въ пꙋсты́ню, и҆ та́мѡ впери́въ оу҆́мъ тво́й въ нбⷭ҇ныѧ  ѻ҆би́тєли, (с. 143) ра́внѡ а҆́гг҃лѡмъ житїѐ на землѝ  пожи́въ, въ моли́твахъ и҆ трꙋдѣ́хъ и҆ поще́нїихъ, ѻ҆́бразъ  бы́лъ є҆сѝ твои̑мъ оу҆ченикѡ́мъ: ѿѻнꙋ́дꙋже бг҃ъ, ви́дѧ  твоѐ благо́е и҆зволе́нїе, оу҆мно́жи тебѣ̀ ча̑да въ  пꙋсты́ни, сле́зъ твои́хъ тече́ньми напаѧ́емѣй: но ꙗ҆́кѡ  и҆мѣ́ѧ дерзнове́нїе къ бг҃ꙋ, помина́й ста́до, є҆́же  собра́лъ є҆сѝ мꙋ́дрѣ, и҆ не забꙋ́ди, ꙗ҆́коже ѡ҆бѣща́лсѧ  є҆сѝ, посѣща́ѧ ча̑дъ твои́хъ, зѡсі́мо прпⷣбне ѻ҆́ч҃е  на́шъ. 
На оу҆́трени, по а҃-й стїхоло́гїи сѣда́ленъ, гла́съ  д҃: 
Во ѡ҆то́цѣ пꙋ́стѣ, ꙗ҆́коже во вселе́ннѣй пожи́лъ  є҆сѝ, ѿню́дꙋже и҆ въ мо́ри пꙋсты́ню гра́дъ показа́лъ  є҆сѝ: зѡсі́мо ѻ҆́ч҃е, молѝ спасти́сѧ на́мъ. 
Два́жды. 
Сла́ва, и҆ ны́нѣ, пра́здника. По в҃-й стїхоло́гїи  сѣда́ленъ, гла́съ д҃: 
Превозше́лъ є҆сѝ вра̑жїѧ прило́ги, бл҃года́тїю  вжилѧ́емь, посто́мъ и҆ бдѣ́нїемъ оу҆́мъ чи́стѧ, и҆  моли́твою бг҃ꙋ приближа́ѧсѧ, ѿню́дꙋже и҆ бѣсѡ́мъ  прогони́тель ꙗ҆ви́лсѧ є҆сѝ, зѡсі́мо: молѝ спасти́сѧ  на́мъ. 
Два́жды. 
Сла́ва, и҆ ны́нѣ, пра́здника. По полѷеле́и  сѣда́ленъ, гла́съ и҃: 
Постꙋ̀ прилѣжѧ̀ и҆ бдѣ́нїю, ѻ҆́ч҃е, безгнѣ́вїемъ  и҆ кро́тостїю оу҆краша́ѧсѧ, мона́хѡвъ чи́ни собра́лъ  є҆сѝ, добродѣ́телей ѻ҆́бразы тѣ̑мъ предлага́ѧ, и҆  зако́ны воѡбража́ѧ, и҆́миже къ ра́зꙋмꙋ бжⷭ҇твенномꙋ  возводѧ̀, прпⷣбне зѡсі́мо, молѝ хрⷭ҇та̀ бг҃а, грѣхѡ́въ  ѡ҆ставле́нїе пода́ти, чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй (с. 144) ро́дъ досто́йнѡ  сла́вимъ прест҃о́е ржⷭ҇тво̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  Є҆ѵⷢ҇лїе матѳе́а, зача́ло м҃г. 
По н҃ ѱалмѣ̀ стїхи́ра, гла́съ ѕ҃: 
Прпⷣбне ѻ҆́ч҃е, слꙋ́хи твоѧ̑ прилѣ́жнѡ є҆ѵⷢ҇лїю  вда́въ оу҆слы́шалъ є҆сѝ бжⷭ҇твеннаго гла́са, зовꙋ́ща въ  нбⷭ҇ное црⷭ҇тво, и҆ до́брѣ послѣ́довалъ є҆сѝ є҆мꙋ̀:  мі́ра кра̑снаѧ оу҆ме́ты вмѣни́лъ є҆сѝ, є҆ди́нагѡ  добро́ты жела́ѧ хрⷭ҇та̀. є҆мꙋ́же прилѣ́жнѡ моли́сѧ, мі́рꙋ  посла́ти ми́ръ, це́рквамъ є҆диномы́слїе, странѣ̀  побѣ́дное ѡ҆долѣ́нїе, и҆ дꙋша́мъ на́шымъ ве́лїю ми́лость. 
Канѡ́нъ пра́здника въ трїѡ́ди, на ѕ҃: и҆  преподо́бнагѡ, на и҃: 
Канѡ́нъ. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Бжⷭ҇твенною, ѻ҆́ч҃е, любо́вїю прилѣпи́лсѧ є҆сѝ  ѿ ю҆́ности хрⷭ҇тꙋ̀, плотскі̑ѧ стра̑сти оу҆вѧди́лъ є҆сѝ  воздержа́нїемъ, зѡсі́мо премꙋ́дре, бг҃омъ помога́емь. и҆  ны́нѣ на́мъ свѣ́та мы́сленнагѡ и҆спо́лнитисѧ помоли́сѧ  гдⷭ҇еви, пою́щымъ: сла́внѡ бо просла́висѧ. 
Претрꙋди́лъ є҆сѝ тѣ́ло, пребога́те, и҆ стра̑сти  плотскі̑ѧ, ѻ҆́ч҃е, порабо́тилъ є҆сѝ, зѡсі́мо, ꙗ҆́снѡ  прїѧ́лъ є҆сѝ свѣ́тлость бл҃года́ти, и҆ се́ю просвѣ́щсѧ  бжⷭ҇твеннѣ, взыва́лъ є҆сѝ: гдⷭ҇еви пои́мъ, сла́внѡ бо  просла́висѧ. 
Крѣ́постїю дꙋ́ха возмо́гъ, держа́вꙋ низложи́лъ  є҆сѝ, и҆ си́лꙋ вра́жїю, и҆ похвалꙋ̀ побѣ́днꙋю, и҆  по́чєсти прїе́мь, (с. 145) прпⷣбне, чꙋде́сными сїѧ̑нїи  просвѣти́лсѧ є҆сѝ, гдⷭ҇еви поѧ̀: сла́внѡ бо просла́висѧ. 
Бг҃оро́диченъ: 
Закѡ́нъ кромѣ̀ є҆сте́ственныхъ родила̀ є҆сѝ  законода́вца бг҃а, чл҃вѣ́ка бы́вша: того̀ ꙗ҆́кѡ бла́га  молѝ, всенепоро́чнаѧ, на̑ша беззакѡ́нїѧ презрѣ́ти,  вопїю́щихъ всегда̀: гдⷭ҇еви пои́мъ, сла́внѡ бо просла́висѧ. 
Дрꙋгі́й канѡ́нъ прпⷣбнагѡ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Пребжⷭ҇твенный свѣ́те трисо́лнечне, страсте́й  те́мностїю ѡ҆мраче́на всего́ мѧ просвѣти́въ, ѡ҆чи́сти  моли́твами твоегѡ̀ раба̀, чл҃вѣколю́бче, и҆ сего̀ чтꙋ́щꙋ  сло́во мѝ вдохнѝ. 
Пою́щꙋ свѣтоно́снꙋю па́мѧть твою̀, свѣ́тъ мѝ  низпослѝ, ꙗ҆́кѡ бг҃онача́льномꙋ свѣ́тꙋ предстоѧ̀,  прпⷣбне зѡсі́мо, страсте́й мои́хъ тмꙋ̀ моли́твами твои́ми  ѿгонѧ́ѧ. 
Кро́токъ и҆ ми́лостивъ, и҆ чи́стъ бы́въ, кро́ткихъ  зе́млю дости́глъ є҆сѝ, ѻ҆́ч҃е, оу҆кротѝ настоѧ́щꙋю  бꙋ́рю се́рдца моегѡ̀: да въ тишинѣ̀ бжⷭ҇твеннѣй бы́въ,  пѣсносло́влю твоѧ̑ по́двиги. 
Бг҃оро́диченъ: 
Твоего̀ прїи́мши содѣ́телѧ, ꙗ҆́кѡ са́мъ восхотѣ̀,  и҆з̾ безсѣ́менна чре́ва твоегѡ̀, па́че оу҆ма̀  воплоще́нна, чⷭ҇таѧ, тва́рей вои́стиннꙋ ꙗ҆ви́ласѧ є҆сѝ  влⷣчца. 
Катава́сїа пра́здника. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Пло́ть твою̀ оу҆мертви́лъ є҆сѝ воздержа́нїемъ,  прпⷣбне, дꙋ́шꙋ же бжⷭ҇твенными дарова̑нїи просвѣти́лъ  є҆сѝ. 
Всѐ оу҆̀бо жела́нїе ко влⷣцѣ твоемꙋ̀ ѡ҆брати́лъ  є҆сѝ, ꙗ҆́рость же на бѣ́сы, бг҃оно́се, воѡрꙋжи́лъ  є҆сѝ. (с. 146) 
И҆мѣ́ѧ споспѣшествꙋ́ющꙋ тѝ бж҃їю си́лꙋ,  премꙋ́дре, ꙗ҆́кѡ чꙋ́денъ чꙋдеса̀ и҆сточа́еши, и҆ ѿго́ниши  недꙋ́ги. 
Бг҃оро́диченъ: 
Въ ложесна̀ твоѧ̑ съ потща́нїемъ, всенепоро́чнаѧ,  всели́сѧ зижди́тель, на благодѣѧ́нїе вѣ́рнѡ воспѣва́ющымъ  тѧ̀. 
И҆́нъ. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Цѣломꙋ́дрїѧ, ѻ҆́ч҃е, притѧжа́въ, и҆́мже на  бжⷭ҇твеннꙋю любо́вь возше́лъ є҆сѝ, прїе́мь да́ры  и҆сцѣлѧ́ти недꙋ́ги дꙋ́шъ и҆ тѣле́съ на́шихъ. 
Оу҆́мъ тво́й нбⷭ҇ныѧ добро́ты созерца́ти, ѿ  земны́хъ ѿлꙋчи́въ, прилѣжа́ти наказа́лъ є҆сѝ, зѡсі́мо,  и҆дѣ́же ны́нѣ водворѧ́ешисѧ. 
Ѻ҆́бразъ бы́въ твои̑мъ оу҆ченикѡ́мъ къ  добродѣ́тели, ѻ҆́ч҃е, и҆̀хже возводѧ̀ въ высотѣ̀  бжⷭ҇твеннагѡ раче́нїѧ, добродѣ́тели прилѣжа́ти наказꙋ́ѧ. 
Бг҃оро́диченъ: 
Бжⷭ҇твеннагѡ ржⷭ҇тва̀ твоегѡ̀, чⷭ҇таѧ, всѧ́кагѡ  є҆стества̀ чи́нъ прехо́дитъ чꙋ́до: бг҃а бо присносꙋ́щна  прїи́мши во чре́вѣ и҆ ро́ждши, пребыва́еши при́снѡ дв҃а. 
Конда́къ пра́здника. Сѣда́ленъ, гла́съ д҃: 
Стра́стное порабо́тилъ є҆сѝ плотско́е мꙋдрова́нїе,  дꙋ́хꙋ го́ршее покори́въ, ѻ҆́ч҃е пресла́вне, сокрꙋши́лъ  є҆сѝ вы̑и бѣсѡ́мъ, и҆ посто́мъ возсїѧ́лъ є҆сѝ въ  мі́рѣ, ꙗ҆́кѡ лꙋчы̀ со́лнечныхъ сїѧ́нїй, твоѧ̑  добродѣ́тєли показꙋ́ѧ: сегѡ̀ ра́ди тѧ̀ воспѣва́емъ. 
Сла́ва, гла́съ и҃: 
Кро́тость и҆ любо́вь, преподо́бне, и҆мѣ́ѧ,  добродѣ́тельми возше́лъ є҆сѝ на высотꙋ̀, ꙗ҆̀же и҆  твои̑мъ оу҆ченикѡ́мъ воѡбрази́лъ є҆сѝ, предста́тель  мона́хѡмъ, прїѧ́тъ ѿ бг҃а дѣ́йство бл҃года́ти, помога́ти  бѣ́дствꙋющымъ, и҆ ны́нѣ притека́ющымъ и҆сцѣлє́нїѧ точѧ̀,  здра́вїе подае́ши (с. 147) вопїю́щымъ тѝ: зѡсі́мо  преподо́бне ѻ҆́ч҃е на́шъ, молѝ хрⷭ҇та̀ бг҃а, грѣхѡ́въ  ѡ҆ставле́нїе пода́ти чтꙋ́щымъ любо́вїю свѧтꙋ́ю па́мѧть  твою̀. 
И҆ ны́нѣ, пра́здника. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Премꙋ́дрости пе́рвѣе ты̀ рачи́тель ꙗ҆ви́лсѧ  є҆сѝ, премꙋ́дре: житїе́ бо непоро́чно пожи́лъ є҆сѝ,  ѡ҆чище́нъ и҆зрѧ́днѡ дꙋше́ю и҆ мы́слїю, согла́снѡ взыва́ѧ:  сла́ва си́лѣ твое́й, гдⷭ҇и. 
Ѡ҆чи́стивъ оу҆́мъ тво́й ѿ стра́стныѧ молвы̀,  сла́вне, и҆ чꙋ̑вства, мꙋ́дре, оу҆пра́вивъ, къ немꙋ́тнѣй  тишинѣ̀, ѻ҆́ч҃е, оу҆стреми́лсѧ є҆сѝ въ морскі́й  ѻ҆́стровъ, и҆ оу҆се́рднѡ воспѣва́лъ є҆сѝ: сла́ва си́лѣ  твое́й, гдⷭ҇и. 
Земны̑ѧ печа̑ли воздержа́тельнѡ ѿтрѧ́съ: нбⷭ҇ныѧ  надє́жды стѧжа̀ тво́й оу҆го́дникъ, влⷣко, преподо́бный  зѡсі́ма, со оу҆се́рдїемъ поѧ̀: сла́ва си́лѣ твое́й, гдⷭ҇и. 
Бг҃оро́диченъ: 
Ꙗ҆ви́сѧ въ мі́рѣ ѿ дв҃ы ꙗ҆́кѡ чл҃вѣ́къ,  дарова̀ побѣ́дꙋ прпⷣбнымъ свои̑мъ, крⷭ҇то́мъ бо є҆гѡ̀  бѣ́сы прогна́ша, вѣ́рою зовꙋ́ще: сла́ва си́лѣ твое́й,  гдⷭ҇и. 
И҆́нъ. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Кро́тостїю, ѻ҆́ч҃е, навѣ́ты носѧ̀, терпѧ́ же и҆  ѿ твои́хъ на тѧ̀ востаю́щихъ, ѻ҆тє́ческимъ нра́вѡмъ  послѣ́дꙋѧ, тѣ́хъ житїѐ въ себѣ̀ и҆мѣ́лъ є҆сѝ. 
Терпѣ́нїе и҆ безгнѣ́вїе и҆мѣ́ѧ, ѿхо́диши и҆зъ  кїнові́и гони́мь, возвраща́ѧсѧ же призыва́емь, смирѧ́лсѧ  є҆сѝ ꙗ҆́кѡ ѻ҆троча̀, по хрⷭ҇то́вꙋ словесѝ. 
Оу҆коре́нїе и҆ доса̑ды прїе́млѧ, подо́билсѧ є҆сѝ  молча́нїю і҆и҃са моегѡ̀ бг҃а, младе́нєцъ безѕло́бїемъ  црⷭ҇тво наслѣ́дꙋѧ, оу҆ѧзвлѧ́ѧ же гордѧ́щасѧ врага̀. (с.  148) 
Бг҃оро́диченъ: 
Ꙗ҆́кѡ вои́стиннꙋ неизречє́нна и҆ непостижи̑ма  твоегѡ̀, бцⷣе, бг҃олѣ́пнагѡ сꙋ́ть ржⷭ҇тва̀, сꙋ́щымъ на  землѝ и҆ нбⷭ҇нымъ, приснодв҃о, та̑инства. 
Пѣ́снь є҃. І҆рмо́съ: 
Оу҆́тренююще, вопїе́мъ тѝ, гдⷭ҇и, спаси́ ны: ты́  бо є҆сѝ бг҃ъ на́шъ, ра́звѣ бо тебє̀ и҆но́гѡ не вѣ́мы. 
Оу҆мо́мъ ѡ҆чище́ннымъ, пресла́вне, зри́ши добро́тꙋ  неизрече́ннꙋю хрⷭ҇та̀, всѧ́ческихъ бг҃а на́шегѡ. 
Оу҆мертвѝ на̑ша мꙋдрова̑нїѧ, чл҃вѣколю́бче,  плотска̑ѧ и҆ взыгра̑нїѧ, бг҃опрїѧ́тными прпⷣбнагѡ твоегѡ̀  моли́твами. 
Свы́ше на́съ назира́еши, пребл҃же́нне, и҆  оу҆правлѧ́еши живо́тъ на́шъ, творѧ́щихъ любо́вїю, прпⷣбне,  па́мѧть твою̀. 
Бг҃оро́диченъ: 
И҆сцѣлѝ недꙋ́гꙋющагѡ оу҆ма̀ моегѡ̀ ѡ҆мраче́нїе,  врача̀ ро́ждшаѧ хрⷭ҇та̀, всенепоро́чнаѧ влⷣчце. 
И҆́нъ. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Но́сиши со ѻ҆́нагѡ по́лꙋ мо́рѧ, чꙋде́снагѡ  савва́тїа мо́щи, и҆ твое́й ѻ҆би́тели сїѐ ца́рственное  сокро́вище сниска́лъ є҆сѝ, є҆гѡ́же добродѣ́тєли въ  себѣ̀ носѧ̀, зѡсі́мо прпⷣбне. 
Ненаселе́ннаѧ населѧ́етсѧ, ѻ҆́ч҃е, тобо́ю, ꙗ҆́кѡ  бо зарѧ̀ просїѧ́ша твоѧ̑ добродѣ́тєли: є҆́юже  ѡ҆сїѧ́вшесѧ, въ пꙋсты́ню ꙗ҆́коже и҆ во гра́дъ, мона́шеское  мно́жество сти́четсѧ. 
Ѡ҆бѣща́нное дре́вле при савва́тїи чꙋ́днѣмъ, ны́нѣ  тобо́ю и҆спо́лнисѧ, ѻ҆́ч҃е: пѡ́стникъ бо мно́жество къ  тебѣ̀ прише́дше, и҆ добродѣ́телемъ прилѣжа́тъ, тобо́ю  просвѣща́еми, зѡсі́мо. 
Бг҃оро́диченъ: 
Бцⷣꙋ тѧ̀ ѿ дꙋшѝ, влⷣчце мі́ра бл҃га́ѧ,  и҆сповѣ́дающыѧ спаса́й: тебе́ бо застꙋпле́нїе непобѣди́мо  и҆́мамы, и҆́стиннꙋю бг҃ороди́тельницꙋ. (с. 149) 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Ꙗ҆́кѡ сна̀ ѻ҆́бразъ тлѣ́нный, всегѡ̀ мі́ра сла́вꙋ  зрѧ̀, є҆ди́нагѡ жива́гѡ бг҃а сла́вы возлюби́лъ є҆сѝ  прича́стникъ бы́ти: ю҆́же, прпⷣбне, пра́веднѡ сподо́билсѧ  є҆сѝ зрѣ́ти. 
Лꙋка́вый оу҆мертви́сѧ ѕмі́й свѧще́нными твои́ми  моли́твами, бг҃облаже́нне, и҆ тогѡ̀ рѣша́ютсѧ ѕлѡ́бы, и҆̀же  зна́менїе ѿ тебє̀ и҆спроси́вше, и҆ оу҆го́дникъ свѣ́телъ  бж҃їй позна́нъ бы́лъ є҆сѝ вѣ́ренъ. 
Бг҃омꙋ́дрымъ по́мысломъ оу҆краси́всѧ, ꙗ҆̀же на  землѝ преѡби́дѣлъ є҆сѝ всѧ̑, и҆ нбⷭ҇ное, преблаже́нне  ѻ҆́ч҃е, наслѣ́дїе, премꙋ́дре, разсꙋди́лъ є҆сѝ, зѡсі́мо,  и҆ ны́нѣ ꙗ҆́вѣ на небесѣ́хъ живе́ши ра́дꙋѧсѧ. 
Бг҃оро́диченъ: 
Гдⷭ҇ь съ тобо́ю, пречⷭ҇таѧ, ꙗ҆́коже и҆зво́лилъ  є҆́сть, и҆ всѣ́хъ на́съ ѿ ѻ҆́бласти льсти́вагѡ  хода́тайствомъ твои́мъ и҆зба́вилъ є҆́сть. тѣ́мже тѧ̀  ны́нѣ по до́лгꙋ ро́дове родѡ́въ оу҆блажа́ютъ. 
И҆́нъ. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многомлⷭ҇тиве. 
Слеза́ми твои́ми, ѻ҆́ч҃е, потопи́лъ є҆сѝ  оу҆́мныѧ є҆гѵ́птѧны, и҆́миже ѡ҆чи́стивсѧ, чи́стомꙋ  прибли́жилсѧ є҆сѝ, и҆ бл҃года́ть привлечѐ и҆сцѣле́нїѧ,  благоꙋтро́бне, бѣ́дствꙋющыѧ ны̀ ѕлѣ̀, тре́бꙋющыѧ твоеѧ̀  по́мощи, спасѝ. 
Сла́ное, ѻ҆́ч҃е, невѣ́рїѧ мо́ре и҆стека́ющими ѿ  тебє̀ си́лами и҆ зна́меньми возмꙋща́етсѧ, и҆ ѕлоче́стїе  благоче́стїемъ ло́пи и҆змѣнѧ́етсѧ, и҆ тма̀ невѣ́дѣнїѧ  бг҃оразꙋ́мїемъ просвѣща́етсѧ, зѡсі́мо. 
Предста́тельствовати стра́ждꙋщымъ, благода́ть,  ѻ҆́ч҃е, (с. 150) и҆мѣ́ѧ, ника́коже ме́дли: но предварѝ,  и҆ рꙋ́кꙋ по́мощи пода́ждь на́мъ, ѕлѣ̀ страстьмѝ  ѡ҆держи̑мымъ: вси́ бо призыва́ющїи тѧ̀ вѣ́рнѡ ѿ бѣ́дъ  спаса́ютсѧ. 
Бг҃оро́диченъ: 
Пречⷭ҇таѧ влⷣчце, ро́ждшаѧ земны̑мъ ѡ҆корми́телѧ и҆  гдⷭ҇и, страсте́й мои́хъ непостоѧ́нное и҆ лю́тое разженѝ  смꙋще́нїе, и҆ тишинꙋ̀ пода́ждь се́рдцꙋ моемꙋ̀. 
Конда́къ, гла́съ и҃: 
Хрⷭ҇то́вою любо́вїю оу҆ѧзви́всѧ, прпⷣбне, и҆ тогѡ̀  крⷭ҇тъ сла́вный на ра́мо взе́мъ, поне́слъ є҆сѝ,  бжⷭ҇твеннѣ воѡрꙋжи́всѧ, и҆ непреста̑нныѧ моли̑твы ꙗ҆́кѡ  копїѐ въ рꙋцѣ̀ и҆мы́й, крѣ́пкѡ ссѣ́клъ є҆сѝ  бѣсѡ́вскаѧ ѡ҆полчє́нїѧ. тѣ́мъ зове́мъ тѝ: ра́дꙋйсѧ,  преподо́бне ѻ҆́ч҃е зѡсі́мо, мона́хѡвъ оу҆добре́нїе. 
І҆́косъ: 
Оу҆слы́шавъ хрⷭ҇то́въ гла́съ, ѡ҆ста́вилъ є҆сѝ  плотска̑ѧ мꙋдрова̑нїѧ, бога́тство же и҆ сла́вꙋ ꙗ҆́кѡ пра́хъ  вмѣни́въ, на стра̑сти ꙗ҆́кѡ безпло́тенъ подвиза́лсѧ  є҆сѝ, и҆ безпло́тныхъ ликостоѧ́нїю чистото́ю  оу҆подо́билсѧ є҆сѝ, и҆ ра́зꙋма дарова́нїе прїѧ́лъ є҆сѝ,  є҆́же пода́ждь въ пѣ́снехъ пою́щымъ тѝ си́це: ра́дꙋйсѧ,  зѡсі́мо прпⷣбне и҆ бг҃оно́се, нбⷭ҇ный человѣ́че и҆ земны́й  а҆́гг҃ле: ра́дꙋйсѧ, ꙗ҆́кѡ кромѣ̀ мі́ра сꙋ́етнагѡ пꙋсты́ню  содѣ́лавъ въ морско́мъ ѻ҆́стровѣ, въ не́мъ ѻ҆би́тель  соста́вилъ є҆сѝ: ра́дꙋйсѧ, ꙗ҆́кѡ въ не́й мно́жество  мона́хѡвъ собра́сѧ, и҆ ѿ ни́хъ слы́шиши си́це глаго́лемое:  ра́дꙋйсѧ, мона́шествꙋющымъ спасе́нїѧ хода́тай: ра́дꙋйсѧ,  оу҆ныва́ющихъ ѻ҆́бразъ оу҆тѣше́нїѧ: ра́дꙋйсѧ, мона́хѡмъ  ѿ навѣ̑тъ вра́жїихъ и҆зба́вителю: ра́дꙋйсѧ, скорбе́й  гꙋби́телю на́шегѡ є҆стества̀, ꙗ҆́кѡ ѿго́ниши по́мыслы  ѕлѡ́бныѧ: ра́дꙋйсѧ, скорбѧ́щихъ дꙋше́ю сла́дкое  оу҆тѣше́нїе, и҆ ра́дости бжⷭ҇твенныѧ пода́телю: ра́дꙋйсѧ,  на́шъ предста́телю и҆ и҆зба́вителю: ра́дꙋйсѧ, прпⷣбне  ѻ҆́ч҃е зѡсі́мо, мона́хѡвъ оу҆добре́нїе. (с. 151) 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша  пою́ще: ѻ҆тцє́въ бж҃е, бл҃гослове́нъ є҆сѝ. 
Всѣ́мъ жела́нїемъ прилѣпи́лсѧ є҆сѝ,  воздержа́нїемъ тве́рдымъ твоемꙋ̀ влⷣцѣ, тогѡ̀ ны́нѣ  пита́ешисѧ сїѧ̑нїи, зовы́й: ѻ҆тє́цъ на́шихъ бж҃е,  бл҃гослове́нъ є҆сѝ. 
Просвѣти́въ твоѐ се́рдце, свѧщеннонача́льникъ  бы́сть ѻ҆́ч҃а соста́ва, наказꙋ́ѧ и҆ оу҆ча̀ всѧ̑, и҆зводѧ̀  всѧ́къ оу҆́мъ къ бж҃їимъ во́лѧмъ, поѧ̀: ѻ҆тє́цъ на́шихъ  бж҃е, бл҃гослове́нъ є҆сѝ. 
Пло́дъ бжⷭ҇твенъ влⷣцѣ прине́слъ є҆сѝ, житїѐ,  требл҃же́нне, и҆ же́ртвꙋ прїѧ́тнꙋ, и҆ непоро́чнꙋ, зовы́й:  ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Сѐ, дв҃а бжⷭ҇твенное ѻ҆троча̀ породѝ, є҆го́же  ны́нѣ бг҃оно́снїи ѻ҆ц҃ы̀ позна́вше бг҃а и҆ гдⷭ҇а,  вопїѧ́хꙋ: ѻ҆тє́цъ на́шихъ бж҃е, бл҃гослове́нъ є҆сѝ. 
И҆́нъ. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе, мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Въ мо́ри ꙗ҆влѧ́ѧсѧ, ѿ бѣ́дъ спаса́еши, зѡсі́мо  прпⷣбне, призыва́юще бо тѧ̀ на по́мощь, и҆ те́пла  помо́щника всѣ̑мъ вѣ́дѧще быва́юща, и҆ бы́стра застꙋ́пника  стѧжа́вше, зовꙋ́тъ: бл҃гослове́нъ бг҃ъ ѻ҆тє́цъ на́шихъ. 
Ꙗ҆́же ѿ лю́тагѡ бѣ́са наси́лꙋемаѧ, жена̀  пра́веднѣ тобо́ю запреща́етсѧ, безꙋ́мнѣ и҆зба́вителѧ не  призва́вшаѧ, и҆ тѧ̀ къ немꙋ̀ моли́твенника, зѡсі́мо. та́ѧ  и҆сцѣле́нїе ѿ напа́сти полꙋчѝ, пою́щи: бл҃гослове́нъ  бг҃ъ ѻ҆тє́цъ на́шихъ. 
И҆̀же ѕлы́ми при́снѡ ѡ҆бꙋрева́емїи, и҆ страстьмѝ  содержи́мїи, къ тебѣ̀ прибѣга́емъ, бг҃ови моли́твенника  тѧ̀ предлага́юще, зѡсі́мо прпⷣбне. тѣ́мже ми́лостивнѡ (с.  152) посѣща́й на́съ, ѻ҆́ч҃е, да тобо́ю спасе́ни пое́мъ:  бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Ѡ҆чисти́лище є҆стествꙋ̀ ты̀ є҆сѝ, є҆ди́на  бг҃облаже́ннаѧ, на ра́мѣхъ бо херꙋві́мскихъ сѣдѧ́щаго бг҃а  дла́ньма носи́ла є҆сѝ, вопїю́щи: бл҃гослове́нъ бг҃ъ  ѻ҆тє́цъ на́шихъ. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы, въ пещѝ со ѻ҆гне́мъ  пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ,  гдⷭ҇а. 
Съ похвала́ми быва́етъ, бг҃оно́се, па́мѧть твоѧ̀:  пра́вды бо ꙗ҆ви́лсѧ є҆сѝ показа́тель, мꙋ́жества и҆  мꙋ́дрости, и҆ цѣломꙋ́дрїѧ, ѻ҆́ч҃е прпⷣбне зѡсі́мо,  содѣ́телю и҆ и҆зба́вителю взыва́ѧ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Невозвра́тнѡ ше́ствовалъ є҆сѝ ведꙋ́щими къ небесѝ  бжⷭ҇твенными стезѧ́ми, ѻ҆́ч҃е прпⷣбне зѡсі́мо досточꙋ́дне,  ѿ ѕлы́хъ ведꙋ́щихъ до конца̀ оу҆крѣпи́лсѧ є҆сѝ, поѧ̀:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оно́снаго всѝ хвала́ми почти́мъ, ꙗ҆́кѡ  и҆спо́лнена ꙗ҆́вѣ бл҃года́ти, и҆ бжⷭ҇твенными сїѧ́ньми  просвѣще́на, и҆зрѧ́днѣ содѣ́телю и҆ и҆зба́вителю  вопїѧ́ше: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Вода̀ є҆сѝ неисчерпа́емаѧ, дв҃о, ѿ неѧ́же всѝ  пїю́ще, бл҃года́ти и҆сполнѧ́емсѧ, и҆ дꙋше́ю, и҆ тѣ́ломъ  ѡ҆свѧща́еми пое́мъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
И҆́нъ. І҆рмо́съ: 
И҆зъ пла́мене прпⷣбнымъ ро́сꙋ и҆сточи́лъ є҆сѝ, и҆  пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. тѧ̀ превозно́симъ  во всѧ̑ вѣ́ки. 
Лоза̀ плодови́та, ѻ҆́ч҃е, дꙋша̀ твоѧ̀ бы́сть, вїно̀  оу҆миле́нїѧ и҆ска́пающи на́мъ, стра̑сти ѡ҆чища́ющее и҆  дꙋ́шы бжⷭ҇твеннѣ веселѧ́щее, ѿ малодꙋ́шїѧ возставлѧ́ющее.  тѣ́мже и҆ бл҃годꙋ̑шны бы́вше, оу҆се́рднѡ пое́мъ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. (с. 153) 
Подобонра́вное добродѣ́телей, ѻ҆́ч҃е зѡсі́мо,  ѻ҆ц҃ꙋ̀ савва́тїю, и҆ равноподви́жное и҆справле́нїе,  совокꙋпи́ тѧ въ премі́рныхъ є҆мꙋ̀. ѿѻнꙋ́дꙋже  ꙗ҆влѧ́ющесѧ вкꙋ́пѣ, спаса́ете пою́щыѧ: бл҃гослови́те, всѧ̑  дѣла̀ гдⷭ҇нѧ, гдⷭ҇а. 
Дво́ице бг҃оꙋго́днаѧ, равноче́стнїи ѻ҆ц҃ы̀,  є҆ди́но достоѧ́нїе вѣ́чныѧ сла́вы стѧжа́вше, ѿ лю́тыхъ  на́съ и҆зима́ти, не преста́йте, вопїю́щихъ, ꙗ҆́кѡ  равномо́щно дерзнове́нїе и҆мꙋ́ще ко всѣ́хъ влⷣцѣ: по́йте,  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Златоза́рный тѧ̀, дв҃о, свѣ́щникъ предвоѡбразѝ:  прїѧ́ла бо є҆сѝ несказа́ннѡ свѣ́тъ непристꙋ́пный, и҆  сїѧ́нїемъ твои́мъ ѡ҆зарѧ́еши концы̀. тѣ́мже тѧ̀ пое́мъ,  чⷭ҇таѧ, и҆ превозно́симъ во вѣ́ки. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Стрꙋѧ́ми твои́хъ сле́зъ ѡ҆чи́щсѧ, ны́нѣ свѣ́та  наслажда́ешисѧ, ѻ҆́ч҃е прпⷣбне, трисїѧ́ннагѡ: томꙋ̀  предстоѧ̀ ꙗ҆́вѣ, свѣтоза́рными просвѣща́емь лꙋча́ми,  свы́ше назира́еши на́съ, твою̀ па́мѧть творѧ́щихъ,  всебл҃же́нне. 
Ꙗ҆́кѡ вели́кое со́лнце, на́мъ вели́чїемъ пѡ́двигъ  твои́хъ ѡ҆сїѧ́лъ є҆сѝ, бг҃омꙋ́дре, всѧ̑ земны̑ѧ концы̀, къ  свѣ́тꙋ ѿ свѣ́та возсїѧ́вшемꙋ, оу҆́меръ преше́лъ є҆сѝ.  тѣ́мъ вопїе́мъ тѝ: просвѣтѝ на̑ша помышлє́нїѧ, ѻ҆́ч҃е  прпⷣбне. 
Процвѣ́лъ є҆сѝ въ по́стническихъ по́двизѣхъ,  прехва́льне ѻ҆́ч҃е на́шъ, ꙗ҆́кѡ ши́покъ бл҃гоꙋха́ненъ, и҆  ꙗ҆́кѡ ке́дръ ѡ҆бл҃гоꙋха́лъ є҆сѝ со́вѣсти вѣ́рныхъ  сердца̀, добродѣ́тельми и҆ чꙋдесы̀: тѣ́мъ ѿженѝ  стра̑сти смердѧ́щыѧ, прпⷣбне. 
Бг҃оро́диченъ: 
Просвѣтѝ, пречⷭ҇таѧ дв҃о, сѣ́тꙋющее се́рдце моѐ  при́снѡ престꙋплє́нїи и҆ жите́йскими мно́гими молва́ми, и҆  не (с. 154) ѡ҆ста́ви мѧ̀ врагѡ́мъ бы́ти въ ра́дость, ꙗ҆́кѡ  да сла́влю тѧ̀, и҆ ꙗ҆́кѡ да тѧ̀ любо́вїю пою̀, препѣ́таѧ. 
И҆́нъ. І҆рмо́съ: 
Бг҃а человѣ́кѡмъ невозмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆блажа́емъ. 
Предста́вилъ є҆сѝ себѐ же́ртвꙋ чи́стꙋ бг҃ꙋ,  прпⷣбне ѻ҆́ч҃е, всѐ жела́нїе добродѣ́тельми возложи́въ,  и҆́миже сїѧ́ѧ, просвѣща́еши приближа́ющихсѧ къ  прославлѧ́ющемꙋ тѧ̀ по оу҆спе́нїи гдⷭ҇еви, предста́телѧ  показа́вшемꙋ сꙋ́щымъ въ нꙋ́ждахъ. 
Высото́ю дѣ́ланїѧ къ нб҃сѝ взѧ́тсѧ, ѻ҆́ч҃е  вселюбе́зне, ко ѻ҆́номꙋ бл҃же́нствꙋ преложи́лсѧ є҆сѝ,  є҆гѡ́же въ житїѝ болѣ́зненнѣ не преста́лъ є҆сѝ  взыскꙋ́ѧ: и҆ трꙋда́ми поко́й ѡ҆брѣ́тъ, та́мѡ пѣвцы̀ твоѧ̑  хода́тайствомъ твои́мъ возведѝ. 
Прїимѝ съ любо́вїю тѝ пѣ́снь приноси́мꙋю,  прпⷣбне ѻ҆́ч҃е, и҆ пода́ждь ѡ҆ставле́нїе прегрѣше́нїй, и҆  страсте́й премѣне́нїе, и҆ бжⷭ҇твеннагѡ свѣ́та ѡ҆сїѧ́нїѧ  сподо́би, та́мѡ оу҆правлѧ́ѧ, и҆дѣ́же ты̀ во свѣ́тлыхъ  се́лѣхъ трⷪ҇чныѧ зарѝ, зѡсі́мо, пребыва́еши. 
Бг҃оро́диченъ: 
Мє́ртвымъ воскрⷭ҇нїе ны́нѣ дарова́сѧ твои́мъ  несказа́ннымъ и҆ неизрече́ннымъ ржⷭ҇тво́мъ, бцⷣе всечⷭ҇таѧ:  жи́знь бо ѿ тебє̀ пло́тїю ѡ҆бло́жшисѧ, всѣ̑мъ возсїѧ̀,  и҆ сме́ртное смѣше́нїе ꙗ҆́вѣ разрꙋшѝ. 
Свѣти́ленъ: 
Насажде́нꙋ тѝ въ домꙋ̀ бж҃їи, вои́стиннꙋ ꙗ҆́кѡ  фі́нїѯъ ѱало́мски процвѣта́ѧ твоѧ̀ ѻ҆би́тель,  оу҆множа́ѧ тебѣ̀ ча̑да, и҆̀же твою̀, ѻ҆́ч҃е зѡсі́мо,  па́мѧть пра́зднꙋютъ свѣ́тлѡ. 
Сла́ва, и҆ ны́нѣ, пра́здника. 
На хвали́техъ стїхи̑ры пра́здника г҃: и҆ преподо́бнагѡ  г҃, гла́съ и҃: 
Подо́бенъ: Ѽ пресла́внагѡ чꙋдесѐ! 
И҆мѣ́ѧ бжⷭ҇твеннꙋю бл҃года́ть оу҆чи́телѧ, ꙳  цѣлоꙋ́мїемъ (с. 155) тѧ̀ наставлѧ́ющꙋ ꙳ къ жела́нїю  бжⷭ҇твенномꙋ, ꙳ ѿѻнꙋ́дꙋже мїрска́гѡ мѧте́жа ѿре́ксѧ, ꙳  къ ра́зꙋмꙋ и҆́стинномꙋ возве́лсѧ є҆сѝ, ꙳ болѣ́зненными  себѐ трꙋды̀ оу҆мꙋдрѧ́ѧ, ꙳ повинꙋ́ѧ же лꙋ́чшемꙋ го́ршее, ꙳  зѡсі́мо прпⷣбне, ꙳ молѝ спасти́сѧ на́мъ. 
Добродѣ́тєли оу҆держа́ти тща́сѧ, ꙳ и҆́миже бг҃ꙋ  присво́итисѧ разꙋмѣва́ѧ, ꙳ къ немꙋ́же восте́клъ є҆сѝ, ꙳  є҆гѡ́же и҆ свѣтоли́тїе прїе́млѧ, ꙳ хода́тайствꙋй ѡ҆ на́съ,  ꙳ ми́рнѡ житїѐ прейтѝ, ꙳ спасти́сѧ ѿ собла̑знъ  льсти́вагѡ, ꙳ и҆ ст҃ы́хъ ра́дости ѻ҆́бщникѡмъ бы́ти, ꙳  твои́ми моли́твами. 
Цѣльбоно́сномꙋ твоемꙋ̀ гро́бꙋ предстоѧ́ще, ꙳  ѻ҆́ч҃е на́шъ зѡсі́мо, ꙳ прїе́млемъ ѻ҆би́льнѡ бл҃года́ть: ꙳  всѧ́къ бо приходѧ́й съ вѣ́рою не посрами́тсѧ, ꙳ прїе́млетъ  бо, и҆̀хже тре́бꙋетъ, ꙳ прославлѧ́ющꙋ тѧ̀ гдⷭ҇ꙋ, ꙳ ꙗ҆́кѡ  бл҃гоꙋго́дна раба̀ бы́вша твоемꙋ̀ влⷣцѣ, ꙳ и҆ тогѡ̀  за́пѡвѣди сохра́нша. ꙳ тѣ́мже тѧ̀ чти́мъ и҆ оу҆блажа́емъ. 
Сла́ва, гла́съ и҃: 
Мона́хѡвъ мно́жество, наста́вника тѧ̀ чте́мъ,  ѻ҆́ч҃е зѡсі́мо: твое́ю бо стезе́ю пра́вѡ ходи́ти  позна́хомъ, бл҃же́нъ є҆сѝ хрⷭ҇тꙋ̀ рабо́тавъ, и҆ вра́жїю  низложи́въ си́лꙋ, а҆́гг҃лѡмъ собесѣ́дниче и҆ прпⷣбнымъ  є҆динокро́вне, и҆ савва́тїю соприча́стниче. съ ни́миже  моли́сѧ гдⷭ҇еви, поми́ловатисѧ дꙋша́мъ на́шымъ. 
И҆ ны́нѣ, пра́здника. Славосло́вїе вели́кое. И҆  ѿпꙋ́стъ. 
На лїтꙋргі́и, бл҃жє́нна, ѿ канѡ́на ст҃а́гѡ пѣ́снь  г҃, на д҃: И҆ в҃-гѡ канѡ́на, пѣ́снь ѕ҃, на д҃. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ: А҆пⷭ҇лъ, зача́ло  сг҃і. Є҆ѵⷢ҇лїе матѳе́а, зача́ло і҃. Прича́стенъ: Въ  па́мѧть вѣ́чнꙋю бꙋ́детъ пра́ведникъ: 


(с. 156) 
Мѣ́сѧца тогѡ́же въ и҃і-й де́нь. 
Прпⷣбнагѡ ѻ҆ц҃а̀ на́шегѡ і҆ѡа́нна, оу҆ченика̀  ст҃а́гѡ григо́рїа декаполі́та. 
На Гдⷭ҇и, воззва́хъ, стїхи̑ры, гла́съ и҃.  Подо́бенъ: Ѽ пресла́внагѡ чꙋдесѐ! 
Ѻ҆́ч҃е і҆ѡа́нне прпⷣбне, ꙳ ѡ҆крили́въ оу҆́мъ къ  бг҃ꙋ вѣ́рою, ꙳ мїрска́гѡ смѣше́нїѧ возгнꙋша́лсѧ є҆сѝ  неꙋста́внагѡ, ꙳ и҆ кре́стъ тво́й взе́мъ, ꙳ всеви́дцꙋ  послѣ́довалъ є҆сѝ, ꙳ тѣ́ло непокори́вое ꙳ по́двиги  воздержа́нїѧ ꙳ по́мыслꙋ порабо́тивъ, ꙳ си́лою бжⷭ҇твеннагѡ  дх҃а. 
Ꙗ҆́коже со́лнце многосвѣ́тло, ꙳ добродѣ́телей  свѣ́томъ, ꙳ и҆ чꙋде́съ сїѧ́ньми, ꙳ ѡ҆брѣ́лъ є҆сѝ  григо́рїа, і҆ѡа́нне пресла́вне. ꙳ просвѣти́лъ є҆сѝ  дꙋшє́вныѧ ѻ҆́чи, ꙳ и҆ тє́мныѧ стра̑сти ѿгна́лъ є҆сѝ,  ꙳ и҆ свѣ́тъ бы́лъ є҆сѝ, ꙳ и҆ къ сїѧ́нїю незаходи́момꙋ ꙳  ра́дꙋѧсѧ, ѻ҆́ч҃е, преминꙋ́лъ є҆сѝ, пребл҃же́нне. 
Всѐ житїѐ препроводи́лъ є҆сѝ ꙳ въ безмо́лвїи  мно́зѣ, ꙳ и҆ въ пла́чи и҆ слеза́хъ, ꙳ мона́хъ бы́въ  и҆́стиненъ вѣ́рою, ꙳ нестѧжа́нїемъ оу҆кра́шенъ, ꙳ и҆  воздержа́нїемъ оу҆добрѧ́емь, ꙳ и҆ стра́ненъ, и҆ пришле́цъ  на землѝ ꙗ҆влѧ́ѧ себѐ. ꙳ тѣ́мже ѡ҆брѣ́лъ є҆сѝ, ꙳  до́брыхъ наслажде́нїе, досточꙋ́дне. 
Сла́ва, и҆ ны́нѣ, бг҃оро́диченъ: 
Пло́ть ѿ крове́й твои́хъ прїе́мь ꙳ первовѣ́чный  бг҃ъ, ꙳ тѧ̀ предста́тельницꙋ показа̀ ꙳ человѣ́кѡмъ, чⷭ҇таѧ.  ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ бѣды̀ и҆  ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀, ꙳ и҆ сїѧ́нїѧ  причасти́тисѧ сподо́би и҆збра́нныхъ, ꙳ всѧ̑ сла́вѧщыѧ и҆  покланѧ́ющыѧсѧ тебѣ̀. (с. 157) 
Крⷭ҇тобг҃оро́диченъ. Подо́бенъ: Ѽ пресла́внагѡ  чꙋдесѐ! 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко; ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа пла́чꙋщисѧ гл҃го́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆зъ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
Канѡ́нъ. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца спасѐ,  пѣ́снь бг҃ови воспѣва́юща. 
Страсте́й мѧ̀ треволне́нїемъ всегда̀ смꙋща́ема, и҆  молво́ю помышле́нїй ны́нѣ потоплѧ́ема, твое́ю моли́твою,  преподо́бне, къ безстра́стїѧ оу҆стремле́нїю, и҆ къ  спаси́тельномꙋ приста́нищꙋ, бл҃же́нне і҆ѡа́нне, оу҆пра́ви. 
Прело́жсѧ произволе́нїемъ, прпⷣбне, къ нб҃сѝ  вои́стиннꙋ, а҆́гг҃льски, ѻ҆́ч҃е, на землѝ пожи́въ,  оу҆мертви́въ твоѐ мꙋдрова́нїе плотско́е воздержа́нїемъ.  тѣ́мже бж҃їе жили́ще ꙗ҆ви́лсѧ є҆сѝ, і҆ѡа́нне чꙋ́дне. 
И҆́же па́че оу҆ма̀ полꙋчи́ти, бл҃же́нне,  возжелѣ́въ кра́сныхъ, наста́вника ѡ҆брѣ́лъ є҆сѝ, къ  подвигѡ́мъ тѧ̀ бжⷭ҇твєннымъ воздвиза́юща, і҆ѡа́нне  бг҃омꙋ́дре, григо́рїа сла́внаго, є҆гѡ́же стопа́мъ  послѣ́довалъ є҆сѝ. 
Бг҃оро́диченъ: 
Сы́й со ѻ҆ц҃е́мъ и҆ дх҃омъ, соприсносꙋ́щное и҆  є҆диноро́дное сло́во, и҆зъ тебє̀ ꙗ҆ви́сѧ на землѝ ꙗ҆́кѡ  чл҃вѣ́къ, бцⷣе марі́е, и҆ мі́ръ ве́сь спасѐ, пѣ́снь  гдⷭ҇еви воспѣва́ющїй. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. (с. 158) 
Трезве́нїемъ оу҆ма̀ нбⷭ҇ныѧ добрѡ́ты зрѧ̀, и҆  ника́коже печа́льми взѧ́лсѧ є҆сѝ ве́щными, кри́лы же  ѡ҆блегчава́емь нестѧжа́нїѧ, ѻ҆́ч҃е, ве́сь преложе́нъ бы́лъ  є҆сѝ. 
Безмо́лвїѧ рачи́тель бы́въ, любомолча́ннагѡ па́стырѧ  григо́рїа, і҆ѡа́нне требл҃же́нне, ꙗ҆̀же въ житїѝ  смꙋщє́нїѧ оу҆се́рднѡ ѡ҆ста́вилъ є҆сѝ, и҆ моли́твами  непреста́нными бжⷭ҇твеннꙋю тишинꙋ̀ оу҆лꙋчи́лъ є҆сѝ. 
Зако́нꙋ дꙋ́ха себѐ, бг҃омꙋ́дре, повинꙋ́лъ є҆сѝ,  проти́вꙋ семꙋ̀ борю́щїйсѧ зако́нъ оу҆мертви́въ тве́рдыми  воздержа̑нїи и҆ поще́нїемъ, и҆ моли́твами приле́жными, и҆  бдѣ̑нїи, бл҃же́нне. 
Бг҃оро́диченъ: 
Ꙗ҆́же къ на́мъ свѣ́тлаѧ цр҃ю́ющагѡ всѣ́ми вѣ̑ки,  непроходи́маѧ две́рь, ты̀ показа́ласѧ є҆сѝ вои́стиннꙋ,  є҆́юже са́мъ про́йде, запеча́танꙋ па́ки ѡ҆ста́вль тѧ̀,  пренепоро́чнаѧ. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Погре́бъ лꙋка̑ваѧ де́мѡнѡвъ ловлє́нїѧ воздержа̑нїи  мно́гими и҆ мольба́ми, ѻ҆́ч҃е, ме́ртвъ во гро́бѣ лежа̀,  нетлѣ́ненъ пребы́лъ є҆сѝ. тѣ́мже ра́дꙋющесѧ всесвѧтꙋ́ю  твою̀ па́мѧть пра́зднꙋемъ, съ весе́лїемъ се́рдца хрⷭ҇та̀  велича́юще. 
Сла́ва, и҆ ны́нѣ, бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ  предста́тельнице и҆ покро́ве, бѣ́дъ и҆ скорбе́й, и҆ лю́тыхъ  ѡ҆бстоѧ́нїй, всѧ̑ и҆зба́ви, на тѧ̀ оу҆пова́нїе,  ѻ҆трокови́це, и҆мꙋ́щыѧ, и҆ дꙋ́шы на́шѧ спасѝ бжⷭ҇твенными  моли́твами твои́ми. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ (с. 159) моѐ ра́дованїе, не ѡ҆ста́вль  нѣ́дра ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ  прⷪ҇ро́комъ а҆ввакꙋ́момъ зовꙋ́ ти: си́лѣ твое́й сла́ва,  чл҃вѣколю́бче. 
Терпѣ́нїѧ ка́мень показа́лсѧ є҆сѝ, бл҃же́нне,  сопроти́вными волна́ми всегда̀ бїе́мь, ника́коже  благоче́стїѧ коле́блѧ мы̑сли. тѣ́мже тѧ̀ влⷣка, ꙗ҆́коже  прече́стенъ ка́мень, въ сокро́вищахъ вѣ́чныхъ положѝ. 
Тѧ̀ ѻ҆ц҃ъ щедро́тъ прїѧ́тъ, ꙗ҆́кѡ и҆́скреннѡ сего̀  возлюби́вша, и҆ въ за́повѣдехъ є҆гѡ̀, ѻ҆́ч҃е,  пребыва́юща, и҆ сы́на прича́стника благода́тїю сотвори́въ,  присносꙋ́щныѧ тѧ̀ сла́вы, і҆ѡа́нне бг҃омꙋ́дре, сподо́би. 
Ꙗ҆́кѡ ми́лостивъ и҆ смиреномꙋ́дръ, ꙗ҆́кѡ кро́токъ,  ꙗ҆́кѡ любвѐ и҆спо́лненъ и҆ вѣ́ры, и҆ наде́ждею твою̀  дꙋ́шꙋ и҆мѣ́ѧ, і҆ѡа́нне, оу҆твержде́ннꙋ, просїѧ́лъ є҆сѝ  и҆ сло́вомъ. и҆ дѣ́лы посредѝ мона́хѡвъ, ходѧ̀ въ жи́зни,  приснопа́мѧтне. 
Бг҃оро́диченъ: 
Ты̀ вѣ̑рнымъ похвала̀ є҆сѝ, безневѣ́стнаѧ, ты̀  застꙋпле́нїе, ты̀ прибѣ́жище хрⷭ҇тїа́нъ, стѣна̀ и҆  приста́нище: къ сн҃ꙋ бо твоемꙋ̀ мольбы̑ но́сиши,  всенепоро́чнаѧ, и҆ спаса́еши ѿ бѣ́дъ, вѣ́рою и҆ любо́вїю  бцⷣꙋ чи́стꙋ тѧ̀ зна́ющихъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Ꙗ҆́коже неѕло́бива а҆́гнца, на ѕла́цѣ воздержа́нїѧ  воспита́ема тѧ̀, па́стырь вели́кїй во дворы̀ вѣ̑чныѧ  вселѝ, і҆ѡа́нне бл҃же́нне, и҆ десны̑мъ свои̑мъ ѻ҆вца́мъ  соприча́стника, преподо́бне, показа̀. 
Дневнꙋ́ю тѧготꙋ̀, ѻ҆́ч҃е, и҆ ва́ръ крѣ́пкѡ  поне́слъ є҆сѝ, добродѣ́телей бж҃е́ственныхъ вїногра́дъ  до́брѣ дѣ́лавъ: (с. 160) тѣ́мже въ ве́черъ жите́йскагѡ  ѿше́ствїѧ мздꙋ̀ прїѧ́лъ є҆сѝ досто́йнꙋ. 
Съ по́стническимъ со́нмомъ, ѻ҆́ч҃е, всели́тисѧ  вои́стиннꙋ сподо́билсѧ є҆сѝ, и҆ съ првⷣныхъ ли́комъ  ра́доватисѧ тебѣ̀ прибы́сть, видѣ́нїемъ и҆ дѣ́льнымъ  любомꙋ́дрїемъ, ѿбѣ́гшꙋ ве́щи, прехва́льне. 
Бг҃оро́диченъ: 
Оу҆мерщвле́ннаго, дв҃о, жа́ломъ сме́рти и҆  престꙋпле́нїѧ, воскреси́ мѧ, жи́знь заче́ншаѧ несозда́ннꙋю,  и҆ ро́ждшаѧ мі́рꙋ и҆зба́вителѧ и҆ цр҃ѧ̀, и҆ къ свѣ́тꙋ  наста́ви, чⷭ҇таѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Сле́зъ твои́хъ ка́плѧми страсте́й и҆зсꙋши́лъ є҆сѝ  пꙋчи́нꙋ, и҆ всю̀ мы́сленнагѡ врага̀ попра́лъ є҆сѝ  некрѣ́пкꙋю си́лꙋ, і҆ѡа́нне бл҃же́нне, ѿ хрⷭ҇та̀  оу҆крѣплѧ́емь. 
Ꙗ҆́кѡ свѣтлосїѧ́нно тѧ̀ зла́то и҆скꙋше́но,  пресла́вне, воздержа́нїѧ ѻ҆гне́мъ, хрⷭ҇то́съ положѝ цр҃ь  нетлѣ́нный, въ нетлѣ́нныхъ, ѻ҆́ч҃е, сокро́вищахъ вѣ́чныѧ  жи́зни. 
Ꙗ҆́кѡ со́лнце на землѝ добродѣ́тельми сїѧ́юща  григо́рїа ѡ҆брѣ́тъ, дꙋшѝ твоеѧ̀ ѻ҆́чи тогѡ̀ сїѧ́ньми  просвѣ́щь слове́сными, свѣтлѣ́йша показа́лсѧ є҆сѝ  ѕвѣзда̀. 
Бг҃оро́диченъ: 
Селе́нїе бж҃їе, бжⷭ҇твенно вои́стиннꙋ и҆ пречⷭ҇тно,  воспое́мъ благоче́стнѡ марі́ю пречⷭ҇тꙋю: бг҃а бо вмѣстѝ,  прїе́мши невмѣсти́маго и҆ непостижи́маго. 
Конда́къ, гла́съ д҃. Подо́бенъ: Вознесы́йсѧ: 
Воздержа́нїемъ, ѻ҆́ч҃е, житїѐ оу҆краси́въ, и҆  пло́ть оу҆мертви́лъ є҆сѝ: тѣ́мже и҆ побѣди́лъ є҆сѝ  вра̑жїѧ прило́ги, пребл҃же́нне, и҆ преше́лъ є҆сѝ къ бг҃ꙋ  въ безско́рбный и҆ (с. 161) вѣ́чный живо́тъ, ꙗ҆́кѡ  досто́инъ наслѣ́дникъ, і҆ѡа́нне: є҆мꙋ́же моли́сѧ спасти́сѧ  на́мъ. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Сꙋдїѝ второ́е помышлѧ́ѧ прише́ствїе, ѿ ѻ҆́чїю  дꙋшѝ со́нъ ѿлага́лъ є҆сѝ, мꙋ́дре, оу҆ны́нїѧ, и҆  спаса́емь пѣ́лъ є҆сѝ: ѻ҆тє́цъ на́шихъ бж҃е,  бл҃гослове́нъ є҆сѝ. 
Ѿ млады́хъ ногте́й благꙋ́ю ча́сть и҆збра́лъ  є҆сѝ, ѻ҆́ч҃е мꙋ́дре, рабо́тати гдⷭ҇еви со стра́хомъ, и҆  сегѡ̀ соверша́ти ѡ҆правда̑нїѧ: ѻ҆тє́цъ на́шихъ бж҃е,  бл҃гослове́нъ є҆сѝ. 
Дꙋхо́вныхъ и҆спо́лнена дне́й бы́вша, ꙗ҆́кѡ пшени́цꙋ  зрѣ́лꙋ въ вы́шнихъ жи́тницахъ, бг҃ъ тѧ̀, бг҃оно́се, положѝ  пою́ща: ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Ꙗ҆́же є҆сѝ мі́рꙋ гпⷭ҇жа̀, ꙗ҆́же бг҃а воплоще́нна  поро́ждши, безꙋ́мнѡ порабо́тившꙋюсѧ безмѣ́стными грѣхѝ  дꙋ́шꙋ мою̀ спасѝ, бл҃гослове́ннаѧ чⷭ҇таѧ, да славосло́влю  тѧ̀. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, сщ҃е́нницы, воспо́йте, лю́дїе,  превозноси́те во всѧ̑ вѣ́ки. 
Ꙗ҆́кѡ ми́лѡть и҆лїинꙋ̀ бл҃года́ть благора́сленнѡ  наслѣ́довавъ, ѻ҆́ч҃е і҆ѡа́нне, сла́внагѡ па́стырѧ твоегѡ̀,  се́ю расто́ргнꙋлъ є҆сѝ сла́достей пꙋчи́нꙋ и҆ спасе́нъ  бы́въ непотопле́нъ, ꙗ҆ви́лсѧ є҆сѝ а҆́гг҃лѡмъ  сограждани́нъ, съ ни́ми взыва́ѧ: лю́дїе, превозноси́те гдⷭ҇а  во вѣ́ки. 
На́съ ра́ди ѡ҆бнища́вшемꙋ пребл҃го́мꙋ гдⷭ҇ꙋ, ѻ҆́ч҃е  і҆ѡа́нне, благоче́стнѡ оу҆подо́билсѧ є҆сѝ, пти́цамъ  равно̀ нестѧжа́нїе содержа́лъ є҆сѝ: и҆ бл҃гъ вѣ́чныхъ  бога́тство стѧжа́лъ (с. 162) є҆сѝ, воспѣва́ѧ:  свѧще́нницы, бл҃гослови́те, лю́дїе, превозноси́те є҆го̀ во  вѣ́ки. 
Къ животꙋ̀ непреста́нномꙋ, къ ра́дости нетлѣ́ннѣй,  къ весе́лїю па́че оу҆ма̀, пребога́те, преста́вилсѧ є҆сѝ  ра́дꙋѧсѧ, и҆ къ кра́сномꙋ благолѣ́пїю, ко а҆́гг҃льскомꙋ  пребыва́нїю, вопїѧ̀: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те гдⷭ҇а во вѣ́ки. 
Бг҃оро́диченъ: 
Ѡ҆свѧ́щшисѧ дх҃омъ, бцⷣе пренепоро́чнаѧ, вои́стиннꙋ  прїѧ́ла є҆сѝ во чре́вѣ безнача́льнаго сн҃а и҆  присносꙋ́щнаго, въ тебѣ̀, чⷭ҇таѧ, воплоща́ема на  благодѣѧ́нїе вѣ́рнѡ пою́щымъ: ѻ҆́троцы, бл҃гослови́те,  свѧще́нницы, воспо́йте, лю́дїе, превозноси́те є҆го̀ во  вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее нб҃съ: тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Ѡ҆бнови́въ ра́ломъ моли́твы, і҆ѡа́нне, дꙋшѝ твоеѧ̀  браздꙋ̀, добродѣ́телей сїю̀ насѣ́ѧлъ є҆сѝ благоче́стїѧ,  и҆ живонѡ́снаѧ сѣ́мена. тѣ́мже и҆сцѣле́нїй бг҃оподо́бныхъ  и҆ бжⷭ҇твенныхъ дарова́нїй пожа́лъ є҆сѝ кла́съ, и҆́мже  пита́еши пою́щыѧ тѧ̀. 
Тече́нїе сконча́въ по́стное, и҆ вѣ́рꙋ соблю́дъ,  блаже́нне, ꙗ҆́кѡ вои́стиннꙋ и҆спо́лненъ во́зраста  дꙋхо́внагѡ, пра́ведный вѣне́цъ прїѧ́тъ, бг҃омꙋ́дре, ѿ  хрⷭ҇та̀: и҆ ны́нѣ почи́лъ є҆сѝ въ жили́щахъ свѣ́тлыхъ съ  пра́ведными, пресла́вне. 
Пожа́лъ є҆сѝ твои́хъ болѣ́зней воздаѧ̑нїѧ,  преста́вльсѧ къ соверше́нїю неболѣ́зненномꙋ и҆ чи́стомꙋ,  всѧ́кагѡ и҆змѣне́нїѧ и҆ претворе́нїѧ, несмѣ́снꙋ го́ршагѡ  и҆ сопроти́внагѡ преложе́нїѧ: въ не́мже всели́лсѧ є҆сѝ,  вѣ́рнѡ тѧ̀ пою́щихъ ко влⷣцѣ, ѻ҆́ч҃е, помѧнѝ. 
Бг҃оро́диченъ: 
Ѿве́ржєнныѧ нбⷭ҇нагѡ житїѧ̀, и҆ па́дшыѧ  ѻ҆каѧ́ннѡ въ (с. 163) сме́рть, па́ки на́съ, мт҃и бы́вши  и҆зба́вителѧ, призвала̀ є҆сѝ, пречⷭ҇таѧ, и҆ къ пе́рвомꙋ  тещѝ сподо́била є҆сѝ ѻ҆те́чествꙋ. тѣ́мже тѧ̀,  бг҃ома́ти, непреста́ннѡ велича́емъ. 


(с. 163) 
Мѣ́сѧца тогѡ́же въ ѳ҃і-й де́нь. 
Прпⷣбнагѡ ѻ҆ц҃а̀ на́шегѡ і҆ѡа́нна ветхопеще́рника. 
На Гдⷭ҇и, воззва́хъ, стїхи̑ры, гла́съ є҃.  Подо́бенъ: Прпⷣбне ѻ҆́ч҃е: 
Прпⷣбне ѻ҆́ч҃е і҆ѡа́нне досточꙋ́дне, оу҆ѧзви́всѧ  бжⷭ҇твеннымъ жела́нїемъ, тебє̀ ра́ди на землѝ во́лею  стра́нствовавшагѡ, и҆ ѿ дв҃ы въ пло́ть ѡ҆бле́кшасѧ хрⷭ҇та̀  бг҃а, въ чꙋ́ждꙋ странꙋ̀, ѻ҆́ч҃е, дости́глъ є҆сѝ, всѣ́хъ  сла́дкихъ мі́ра, мꙋ́дре, ѿчꙋжди́лъ є҆сѝ до конца̀ себѐ,  пребл҃же́нне, стра́ненъ пожи́лъ є҆сѝ, добродѣ́тєли  стѧжа́въ: стоѧ́нїе всено́щное, поꙋче́нїе сме́ртное, и҆  ѡ҆бꙋзда́лъ є҆сѝ стра̑сти воздержа́нїемъ твои́мъ,  ревни́тель ꙗ҆́вльсѧ пре́жде тебє̀ пости́вшымсѧ, съ ни́миже  и҆ просла́вилсѧ є҆сѝ. 
Прпⷣбне ѻ҆́ч҃е і҆ѡа́нне пресла́вне, оу҆чи́всѧ въ  ста́дѣ бж҃е́ственнагѡ харїтѡ́на, поче́рплъ є҆сѝ ꙗ҆́кѡ  гꙋ́ба и҆ налїѧ̀, сегѡ̀ бжⷭ҇твенномꙋ поревнова́въ пꙋтѝ, и҆  въ безмо́лвїи житїѐ и҆зжи́въ, сподо́билсѧ є҆сѝ честна́гѡ  свѧщеннодѣ́йства, бы́въ досто́инъ жре́цъ, закала́ѧ ꙗ҆́кѡ  непоро́ченъ а҆́гнецъ всегда̀, и҆ ѡ҆чища́емь бжⷭ҇твенными  зарѧ́ми, и҆ просвѣща́ѧсѧ оу҆мо́мъ, и҆ мы́слїю возне́слсѧ  є҆сѝ въ видѣ̑нїѧ та̑йнаѧ, ко и҆зрѧ́дномꙋ бл҃же́нствꙋ. 
Прпⷣбне ѻ҆́ч҃е і҆ѡа́нне пребл҃же́нне, си́лою  трⷪ҇ческою оу҆крѣплѧ́емь, є҆реті́ческагѡ вре́да  ѿбѣ́глъ є҆сѝ всегѡ̀, (с. 164) прилѣпи́лсѧ є҆сѝ  сꙋ́щемꙋ, мꙋ́дре, видѣ́нїемъ и҆ дѣѧ́нїемъ бж҃е́ственнымъ,  и҆ дости́глъ є҆сѝ всѣ́хъ жела́емыхъ къ кра́йнѣй,  бл҃же́нне, бжⷭ҇твеннѣй сла́вѣ, вои́стиннꙋ полꙋчи́лъ є҆сѝ  досто́йнѡ по кончи́нѣ, и҆ ра́дꙋешисѧ со а҆́гг҃льскими  ли́ки, соѡблиста́ѧсѧ и҆ бг҃ꙋ предстоѧ̀. тѣ́мже помѧнѝ  творѧ́щихъ твою̀ па́мѧть досто́йнѡ, досточꙋ́дне. 
Сла́ва, и҆ ны́нѣ, бг҃оро́диченъ: 
Комꙋ̀ оу҆подо́биласѧ є҆сѝ, дꙋшѐ, оу҆спѣва́ющи  въ го́ршихъ всегда̀, и҆ прилага́ющи безꙋ́мнѡ твои̑мъ  ꙗ҆́звамъ стрꙋ́пы мно́жайшыѧ, ꙗ҆́кѡ всетѣле́снѣй бы́ти  ꙗ҆́звѣ, не помышлѧ́ющи, ꙗ҆́кѡ сꙋдїѧ̀ приближа́етсѧ,  є҆мꙋ́же предста́неши воспрїѧ́ти по дѣѧ́нїємъ вины̑ и҆  томлє́нїѧ; но ѡ҆бра́щшисѧ, припадѝ къ дв҃ѣ, зовꙋ́щи:  влⷣчце, влⷣчце, не пре́зри мѧ̀, прогнѣ́вавшаго бг҃а  бл҃гоми́лостиваго, и҆зъ тебє̀ на спасе́нїе человѣ́кѡмъ  ро́ждшагосѧ и҆ распе́ншагосѧ пло́тїю. 
Крⷭ҇тобг҃оро́диченъ: 
Є҆гда̀ гро́здъ ненасажде́нъ сꙋ́щъ, ꙗ҆́кѡ лоза̀  ѿрасти́ла є҆сѝ, оу҆зрѣ́вши на дре́вѣ повѣ́шена,  прободе́на же копїе́мъ въ бжⷭ҇твєннаѧ ре́бра, что̀ сїѐ,  гл҃го́лаше, сн҃е и҆ бж҃е мо́й; ка́кѡ, и҆́же недꙋ́ги всѧ̑ и҆  стра̑сти и҆сцѣлѧ́ѧй, стрⷭ҇ти терпи́ши, безстра́стенъ сы́й  по є҆стествꙋ̀ бжⷭ҇твенномꙋ; что̀ тѝ безблагода́тнїи  лю́дїе, бл҃годѣ́телю, сїѧ̑ возда́ша вмѣ́стѡ благодѣѧ́нїй;  вопїѧ́ше пречⷭ҇таѧ. но тогѡ̀ стрⷭ҇тьмѝ страсте́й мѧ̀  свободи́ти молѝ непреста́ннѡ, ꙗ҆́кѡ да сла́влю тѧ̀. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Наде́ждею, ꙗ҆́же къ бг҃ꙋ, оу҆крѣплѧ́емь ѿ  ю҆́ности, (с. 165) благо́мꙋ прите́клъ є҆сѝ бг҃ꙋ, і҆ѡа́нне  блаже́нне, мона́шескими пощє́нїи лꙋ́чшими составлѧ́ѧсѧ. 
Бога́тыѧ и҆ свѣтоно́сныѧ бл҃года́ти и҆спо́лненъ, и҆  въ честны́хъ мѣ́стѣхъ живы́й, че́стнѡ положи́лъ є҆сѝ, къ  добродѣ́телемъ веды́й восхождє́нїѧ, пребл҃же́нне. 
Крѣ́постїю наста́вленъ бы́въ дх҃а, въ харїтѡ́новꙋ  бг҃оно́снагѡ ѡ҆гра́дꙋ прите́къ, въ то́й пре́былъ є҆сѝ,  свѧщеннодѣ́йственникъ бы́въ, просвѣще́нъ чисти́телю. 
Ѡ҆чꙋжди́въ ѿ земны́хъ, преподо́бне, твою̀ мы́сль,  нбⷭ҇нымъ сїю̀ благи̑мъ, і҆ѡа́нне, пригвозди́лъ є҆сѝ, и҆  є҆́же ѿтꙋ́дꙋ оу҆лꙋчи́лъ є҆сѝ свѣтлѣ́йшее сїѧ́нїе. 
Бг҃оро́диченъ: 
И҆зъ тебє̀, ѡ҆бра́дованнаѧ, всечⷭ҇таѧ, на́мъ  ꙗ҆ви́сѧ пра́вды сл҃нце хрⷭ҇то́съ, и҆ свѣ́томъ просвѣтѝ  сѣдѧ́щыѧ пе́рвѣе въ те́мныхъ тве́рдехъ. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Оу҆мертви́въ плотско́е воздержа́нїемъ и҆звѣ́стнымъ  мꙋдрова́нїе, животворѧ́щемꙋ дх҃ꙋ, ѻ҆́ч҃е і҆ѡа́нне,  прибли́жилсѧ є҆сѝ. 
Два́жды. 
Бжⷭ҇твенное и҆ свѣтоза́рное въ се́рдцѣ твое́мъ  ꙗ҆́вѣ сїѧ́нїе свѣ́тлѡ всели́сѧ, ѻ҆́ч҃е і҆ѡа́нне  бл҃же́нне. 
Бг҃оро́диченъ: 
Ты̀ є҆ди́на сꙋ́щымъ на землѝ па́че є҆стества̀  благи̑мъ хода́таица, мт҃и бж҃їѧ была̀ є҆сѝ: тѣ́мже  тебѣ̀, ра́дꙋйсѧ, зове́мъ. 
Сѣда́ленъ, гла́съ и҃. Подо́бенъ: Премꙋ́дрости: 
Бжⷭ҇твеннымъ жела́нїемъ, блаже́нне, дꙋ́шꙋ  оу҆ѧзви́въ, оу҆страни́лсѧ є҆сѝ, бога́тство ѡ҆ста́вль,  пи́щꙋ и҆ свѣ́тлость, и҆ житїѧ̀ нестоѧ́тельное, и҆ во  страна́хъ чꙋжди́хъ всече́стнѡ пожи́лъ є҆сѝ, воздержа́нїѧ  болѣ́зньми оу҆вѧди́лъ (с. 166) є҆сѝ тѣ́ло твоѐ, и҆  безмо́лвїемъ пожи́въ мꙋ́жески, дости́глъ є҆сѝ, прпⷣбне,  добродѣ́телей соверше́нїе. тѣ́мже вѣ́рою вопїе́мъ тѝ:  молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти чтꙋ́щымъ  любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй прегрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Въ бг҃оза́рныхъ страна́хъ воспита́нъ, и҆  свѣтоза́рнымъ проли́тїемъ, ѻ҆́ч҃е, просвѣща́емь,  добродѣ́тельми и҆ воздержа́ньми, бг҃омꙋ́дре, пожи́лъ  є҆сѝ. 
Ѿчꙋжди́всѧ ѻ҆те́чества и҆ твои́хъ, ко хрⷭ҇тꙋ̀  пристꙋпи́лъ є҆сѝ во́льнымъ хотѣ́нїемъ, крⷭ҇тъ взе́мъ,  бг҃омꙋ́дре бл҃же́нне. 
Ме́ртвъ всѣ́мъ ви́димымъ жи́зненною вино́ю, (с.  167) воздержа́нїемъ пожи́лъ є҆сѝ, і҆ѡа́нне премꙋ́дре, къ  немꙋ́же и҆ ѿше́лъ є҆сѝ. 
Бг҃оро́диченъ: 
И҆́же во твою̀ оу҆тро́бꙋ, дв҃о, бг҃опрїѧ́тнꙋю,  па́че є҆стества̀ всели́сѧ, се́й и҆ по ржⷭ҇твѣ̀ бжⷭ҇твенною  си́лою тѧ̀ дв҃ꙋ соблюдѐ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Оу҆́мъ, ѻ҆́ч҃е, чи́стъ безмо́лвїемъ стѧжа́въ, дх҃а  ст҃а́гѡ си́лою вра́жїихъ сѣ́тей ѿбѣ́глъ є҆сѝ. 
Два́жды. 
Бл҃года́тїю бж҃їею и҆ премꙋ́дростїю, и҆ оу҆чє́нїи  пожи́лъ є҆сѝ, бг҃оѧвле́нне, свѧще́нникъ бы́въ,  пребл҃же́нне ст҃и́телю. 
Бг҃оро́диченъ: 
Всѝ ро́ди благоче́стнѡ блажа́тъ тѧ̀, пречⷭ҇таѧ,  ро́ждшꙋю, па́че є҆стества̀ и҆ сло́ва, вои́стиннꙋ  бл҃же́ннаго. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Премꙋ́дрости рачи́тель бы́въ бжⷭ҇твенныѧ,  бг҃одꙋхнове́нне, благода́тей вѣнце́мъ ѿ неѧ̀ вѣнча́лсѧ  є҆сѝ, всѣ́ми ѻ҆́бразы свѣтоно́сномꙋ оу҆чени́къ бы́въ  харїтѡ́нꙋ. 
Два́жды. 
Поста́вилъ є҆сѝ на хрⷭ҇то́вѣ ка́мени но́зѣ  твоѝ, дѣ́тельми восходѧ̀ добродѣ́телей, бг҃омꙋ́дре,  бг҃оразꙋ́мнѡ восхождє́нїѧ въ се́рдцы твое́мъ, ѻ҆́ч҃е,  полага́ѧ. 
Бг҃оро́диченъ: 
Клѧ́твы пе́рвыѧ ма́тере є҆́ѵы рождество́мъ твои́мъ  свободи́хомсѧ: ты́ бо хрⷭ҇та̀ ро́ждши, дв҃о мт҃и, вмѣ́стѡ  сеѧ̀ благослове́нїе всѣ̑мъ и҆сточи́ла є҆сѝ. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ (с. 168) па́че, не́жели пла́менемъ  ѡ҆палѧ́еми, взыва́хꙋ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Си́лою бжⷭ҇твенною, ꙗ҆́кѡ ѻ҆де́ждею ѡ҆бложе́нъ,  всѧ́кїѧ напа́сти є҆реті́ческїѧ ѿбѣ́гнꙋти возмо́глъ  є҆сѝ, пребл҃же́нне, бл҃гослове́нъ є҆сѝ, вопїѧ̀, въ  хра́мѣ сла́вы твоеѧ̀, гдⷭ҇и. 
Два́жды. 
Стра́нствовавый на́съ ра́ди на землѝ гдⷭ҇ь, се́й во  стра́нничествѣ, блаже́нне, тѧ̀ ꙗ҆́вѣ сохранѝ зовꙋ́ща:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ: тобо́ю бо даде́сѧ ра́дость, бцⷣе, зовꙋ́щымъ:  бл҃гослове́на ты̀ въ жена́хъ є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, бл҃гоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Красе́нъ тѣ́ломъ и҆ дꙋше́ю, и҆ благоче́стїемъ  твои́мъ, прпⷣбне, и҆ бжⷭ҇твеннагѡ ра́зꙋма ѻ҆рга́нъ, и҆  за́повѣдемъ бли́жнѣйшїй, и҆ пѣ́нїѧ чи́стагѡ цѣвни́ца  бы́лъ є҆сѝ, воспѣва́ѧ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Два́жды. 
Къ безсме́ртнѣй оу҆́бѡ жи́зни и҆ неконча́емомꙋ  бл҃же́нствꙋ преше́лъ є҆сѝ, прпⷣбне, и҆ нетлѣ́нное  сподо́билсѧ є҆сѝ ра́дованїе оу҆лꙋчи́ти, поѧ̀, бл҃же́нне:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ѿтрѧса́емъ пра́хъ ме́ртвенный, нетлѣ́нни бы́вше,  бж҃е́ственнымъ ржⷭ҇тво́мъ твои́мъ, пречⷭ҇таѧ:  є҆сте́ственнꙋю бо и҆́стиннꙋю жи́знь и҆ присносꙋ́щнꙋю,  чⷭ҇таѧ влⷣчце, родила̀ є҆сѝ. тѣ́мже вси́ тѧ  бл҃гослови́мъ, марі́е бг҃оневѣ́стнаѧ. (с. 169) 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Кончи́нꙋ всебл҃же́ннꙋю ѡ҆брѣ́лъ є҆сѝ воздержа́нїѧ  по́двигомъ, ѻ҆́ч҃е і҆ѡа́нне, ко хрⷭ҇тꙋ̀ ѿше́дъ, и҆ по  сме́рти къ безстра́стнѣй и҆ неболѣ́зненнѣй жи́зни  всели́лсѧ є҆сѝ, свѧще́нне. 
Два́жды. 
Въ землѝ, ѻ҆́ч҃е, кро́ткихъ всели́тисѧ сподо́билсѧ  є҆сѝ, ꙗ҆́коже подо́бникъ бы́въ молча̑льнымъ и҆  бг҃онѡ́снымъ мꙋжє́мъ: съ ни́миже ꙗ҆́вѣ воспрїѧ́лъ є҆сѝ,  преподо́бне бл҃же́нне, наслажде́нїе. 
Бг҃оро́диченъ: 
И҆сто́чникъ безсме́ртїѧ на́мъ и҆сточи́ла є҆сѝ,  дв҃о, и҆ ѡ҆ставле́нїѧ во́дꙋ, хрⷭ҇та̀ ро́ждши: и҆́мже  ѡ҆чища́емсѧ ѿ всѧ́кїѧ скве́рны грѣхо́вныѧ,  бг҃оневѣ́сто. 


(с. 169) 
Мѣ́сѧца тогѡ́же въ к҃-й де́нь. 
Прпⷣбнагѡ ѻ҆ц҃а̀ на́шегѡ ѳео́дѡра трїхи́ны. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Прпⷣбне ѻ҆́ч҃е ѳео́дѡре, ꙳ да́ръ бг҃ꙋ и҆збра́нъ  са́мъ себѐ прине́слъ є҆сѝ, ꙳ бдѣ́нїе всено́щное, и҆  оу҆миле́нїе стѧжа́въ, ꙳ поꙋче́нїе бжⷭ҇твенно, ꙳ коне́чное  смире́нїе, ꙳ наде́ждꙋ, вѣ́рꙋ, любо́вь нерастворе́нꙋ, ꙳  трезвѣ́нїе и҆ милосе́рдїе, ꙳ и҆́стинное безстра́стїе и҆  моли́твꙋ, ꙳ сто́лпъ тѧ̀ показа́ша свѣтови́днѣйшїй. 
Прпⷣбне ѻ҆́ч҃е ѳео́дѡре, ꙳ во ѡ҆дѣѧ́нїе  и҆́стинное ꙳ и҆ (с. 170) спасе́нїѧ ѻ҆де́ждꙋ, ꙳  благочести́вымъ ра́зꙋмомъ и҆ща́й ѡ҆дѣ́ѧтисѧ, ꙳ власѧны́ми  рꙋ́бы всегда̀ ꙳ твоѐ тѣ́ло покрыва́ти не преста́лъ є҆сѝ,  ꙳ и҆ ѡ҆бнажи́лъ є҆сѝ на́съ ѡ҆бнажи́вшагѡ кѡ́зни, ꙳ си́лою  оу҆крѣплѧ́емь ꙳ бжⷭ҇твеннагѡ дх҃а. 
Вопло́щшемꙋсѧ бг҃ꙋ на́шемꙋ, ꙳ ѿ дв҃ы мт҃ре на́съ  ра́ди, ꙳ и҆ ѡ҆бнища́вшемꙋ, ꙗ҆́кѡ ни́щъ дꙋ́хомъ, ꙳ тебѐ  сама́го прине́слъ є҆сѝ, ꙳ же́ртвꙋ жи́вꙋ и҆ всесожже́нїе  прїѧ́тно, всебл҃же́нне, ꙳ и҆ да́ръ че́стенъ. ꙳ тѣ́мже и҆  прїѧ́лъ є҆сѝ нбⷭ҇ное наслажде́нїе: ꙳ къ немꙋ́же при́снѡ  моли́сѧ, ꙳ мо́лимсѧ, поми́ловати на́съ. 
Сла́ва, и҆ ны́нѣ, бг҃оро́диченъ: 
Пло́ть ѿ крове́й твои́хъ прїе́мь, ꙳ первовѣ́чный  бг҃ъ, ꙳ тѧ̀ предста́тельницꙋ показа̀ человѣ́кѡмъ, чⷭ҇таѧ. ꙳  тѣ́мже и҆зба́ви рабы̑ твоѧ̑ ꙳ ѿ всѧ́кїѧ бѣды̀ и҆  ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀, ꙳ и҆ сїѧ́нїѧ  причасти́тисѧ сподо́би и҆збра́нныхъ, ꙳ тѧ̀ сла́вѧщыѧ, ꙳ и҆  покланѧ́ющыѧсѧ тебѣ̀. 
Крⷭ҇тобг҃оро́диченъ: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко,  ꙳ оу҆вы̀ мнѣ̀, вопїѧ́ше, ча́до сла́дкое: ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  ꙳ милосе́рдїемъ твои́мъ; 
Канѡ́нъ. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. 
Дарова̑нїи бжⷭ҇твенными ѡ҆бога́щсѧ, да́ръ ꙗ҆́кѡ  многоцѣ́ненъ творцꙋ̀, ѻ҆́ч҃е, себѐ приве́лъ є҆сѝ.  тѣ́мже мо́й ѡ҆благодатѝ по́мыслъ, восхвалѧ́ющꙋ твою̀  дне́сь па́мѧть свѣтоно́снꙋю, и҆ житїѐ равноа́гг҃льное. (с.  171) 
Ꙗ҆́кѡ напита́всѧ бжⷭ҇твенными добро́тами, взѧ́лъ  є҆сѝ на ра́мо твоѐ по́стнически крⷭ҇тъ, ѳео́дѡре, и҆  послѣ́довалъ є҆сѝ, во́льное тебє̀ ра́ди претерпѣ́вшемꙋ  распѧ́тїе, бл҃же́нне, стра̑сти оу҆мертви́въ тѣлє́сныѧ. 
Крѣ́пкѡ, ѻ҆́ч҃е, проти́вꙋ врага̀ ѡ҆полчи́всѧ, и҆  крⷭ҇тнымъ ѻ҆рꙋ́жїемъ ѡ҆гражде́нъ, сего̀ смири́лъ є҆сѝ  смири́всѧ, и҆ мꙋ́дрѣ возноша́емь: тѣ́мже побѣдоно́сецъ  ꙗ҆ви́лсѧ є҆сѝ, и҆ прпⷣбныхъ равностоѧ́тель. 
Бг҃оро́диченъ: 
Спа́сшїисѧ, дв҃о, тебє̀ ра́ди, пренепоро́чнꙋю въ  жена́хъ, и҆ бж҃їю роди́тельницꙋ пѣ́сньми оу҆блажа́емъ и҆  почита́емъ, и҆ согла́снѡ зове́мъ: ра́дꙋйсѧ, вино́внаѧ  пра́дѣднѧгѡ назда́нїѧ. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ, ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь прише́ствїемъ твои́мъ, въ  не́йже оу҆тверди́сѧ моѐ се́рдце. 
Процвѣ́лъ є҆сѝ въ поро́дѣ воздержа́нїѧ,  прпⷣбне, ꙗ҆́кѡ ши́покъ благово́ненъ, сердца̀ благоꙋха́ѧ  на́мъ бжⷭ҇твеннымъ твои́мъ житїе́мъ, пресла́вне. 
Крѣ́постїю возмога́емь сп҃совою, ше́ствовалъ є҆сѝ  тѣ́снымъ, сла́вне, жесто́кимъ и҆ ско́рбнымъ пꙋте́мъ, и҆ къ  широтѣ̀ вы́шнѧгѡ сїѡ́на дости́глъ є҆сѝ. 
Ви́дитсѧ тво́й гро́бъ, благово́нно мѵ́ро благода́тїю  и҆сточа́ѧ, прпⷣбне, и҆ проповѣ́дꙋетъ бг҃ꙋ, бы́вша тѧ̀  благово́нїе, ѻ҆́ч҃е свѧще́нне. 
Бг҃оро́диченъ: 
Черто́гъ безсме́ртїѧ твоѐ чре́во бы́сть, и҆зъ  негѡ́же жени́хъ гдⷭ҇ь возсїѧ́въ, дв҃о пречⷭ҇таѧ, прпⷣбныхъ  ли́къ себѣ̀ собра̀. 
Сѣда́ленъ, гла́съ д҃. Подо́бенъ: Вознесы́йсѧ: 
Ꙗ҆́кѡ чи́стъ къ чⷭ҇томꙋ пристꙋ́пль ча́стыми  моли́твами и҆ чистото́ю, ѡ҆ст҃и́лсѧ є҆сѝ дх҃омъ, ѳео́дѡре:  ѿѻнꙋ́дꙋже со а҆́гг҃лы ны́нѣ водворѧ́ѧсѧ, пое́ши пѣ́снь  трист҃ꙋ́ю всѣ́хъ влⷣцѣ. тѣ́мже молѝ, прпⷣбне, хрⷭ҇та̀,  поми́ловати любо́вїю чтꙋ́щихъ тѧ̀. (с. 172) 
Сла́ва, и҆ ны́нѣ, бг҃оро́диченъ: 
По бз҃ѣ во тво́й, бцⷣе, прибѣга́ю смире́нный,  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ: моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́ще, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Воздержа́нїѧ ча́стыми ꙗ҆́звами оу҆ра́нилъ є҆сѝ  стра̑сти є҆гѵ́пта, и҆ наста́вилъ є҆сѝ, ѳео́дѡре, къ  землѝ небе́снѣй, благоче́стнѡ и҆ преподо́бнѡ послѣ́дꙋющыѧ  тебѣ̀. 
И҆стка̑нїи добродѣ́тельными содѣ́лалъ є҆сѝ,  ѳео́дѡре, себѣ̀ оу҆го́днꙋ и҆ чистѣ́йшꙋю ѻ҆де́ждꙋ, въ  ню́же ѡ҆дѣ́ѧвсѧ, въ черто́гъ вы́шнїй вше́лъ є҆сѝ. 
И҆зсꙋше́нїемъ сѣ́тꙋѧ соверша́лъ є҆сѝ, ѳео́дѡре,  власѧны́ми и҆стка́ньми твою̀ пло́ть покрыва́ѧ: ѿѻнꙋ́дꙋже  тѝ возсїѧ̀ мы́сленное весе́лїе бжⷭ҇твеннымъ дх҃омъ. 
Бг҃оро́диченъ: 
Въ ча́съ мѧ̀ стра́шный, пречⷭ҇таѧ, сꙋди́ма спасѝ и҆  и҆зба́ви, гее́нны и҆схитѝ, ꙗ҆́кѡ да оу҆блажа́ю тѧ̀, и҆ по  до́лгꙋ чествꙋ́ю, непоро́чнаѧ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. (с. 173) 
Житїѐ равноа́гг҃льное воспрїе́мъ на землѝ,  преподо́бне, по́стнически всѧ́кимъ ѡ҆ѕлобле́нїемъ  оу҆мертви́лъ є҆сѝ страсте́й воста̑нїѧ, бг҃омꙋ́дре  ѳео́дѡре. 
Ча́съ сꙋда̀ помышлѧ́ѧ всегда̀, ѿри́нꙋлъ є҆сѝ ѿ  дꙋшѝ со́нъ оу҆ны́нїѧ, оу҆́тренюѧ къ бг҃ꙋ, и҆ бжⷭ҇твенною  любо́вїю оу҆добрѧ́емь. 
Любѧ̀ вы̑шнїѧ ѻ҆би́тєли, ꙗ҆́кѡ мона́хъ  и҆́стиненъ, воздви́глъ є҆сѝ на землѝ ѻ҆би́тєли  мона́шествꙋющымъ: въ ни́хже тобо́ю насажде́ни бы́вше,  почита́ютъ тѧ̀, прпⷣбне. 
Бг҃оро́диченъ: 
Є҆ди́на родила̀ є҆сѝ ѵ҆поста́снꙋю жи́знь,  пречⷭ҇таѧ, творца̀ всѣ́хъ и҆ влⷣкꙋ: є҆го́же лю́бѧще,  мно́жество ѻ҆тє́цъ преподо́бныхъ преподо́бнѡ пожи́ша. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Просвѣ́щсѧ видѣ̑нїи лꙋ́чшими, ѿ всѣ́хъ земны́хъ  дꙋ́шꙋ ѡ҆бнажи́лъ є҆сѝ, и҆ ѡ҆ бз҃ѣ оу҆праздни́лсѧ є҆сѝ,  непреста́нными поꙋчє́нїи, ѳео́дѡре. 
Свѣ́тлагѡ твоегѡ̀ житїѧ̀ свѣ́тлостїю поднебє́снаѧ  ѡ҆свѣти́шасѧ, бл҃же́нне, восто́чнагѡ со́лнца свѣтосїѧ́ннꙋю  тѧ̀ ѕвѣздꙋ̀ проповѣ́дающе. 
Мра́зомъ и҆ стꙋ́денїю оу҆тѣснѧ́емь, и҆́же къ бг҃ꙋ  ѡ҆грѣва́лсѧ є҆сѝ мановє́нїи, и҆ зи́мꙋ ѿгна́лъ є҆сѝ  страсте́й бж҃е́ственною теплото́ю, ѳео́дѡре. 
Бг҃оро́диченъ: 
Ꙗ҆́кѡ добрꙋ̀, ꙗ҆́кѡ краснꙋ̀ ꙗ҆́вльшꙋюсѧ, сло́во  кра́сное возлюбѝ, чⷭ҇таѧ, и҆ въ твою̀ оу҆тро́бꙋ всели́сѧ,  въ на́ше вѣ́рныхъ и҆збавле́нїе. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆ви́лсѧ є҆сѝ преди́венъ житїе́мъ, ѳео́дѡре  мꙋ́дре ѻ҆́ч҃е, (с. 174) власѧны́ми рꙋ́бы и҆змѣни́въ, па́че  ца́рскихъ сокро́вищъ ꙗ҆̀же на землѝ, сегѡ̀ ра́ди нбⷭ҇нꙋю  ѻ҆де́ждꙋ воспрїѧ́лъ є҆сѝ, при́снѡ молѝ ѡ҆ на́съ,  прпⷣбне. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й  бл҃гослове́нъ и҆ препросла́вленъ. 
Мѷродꙋхнове́нъ бы́лъ є҆сѝ добродѣ́тельными  твои́ми ѡ҆бѣ̑ты, ѳео́дѡре, и҆ мѵ́ро благово́нно ѿ  честны́хъ твои́хъ моще́й и҆сточа́еши на́мъ вѣ́рнѡ чтꙋ́щымъ  тѧ̀, дꙋ́шы и҆ сердца̀ благоꙋха́ѧ, преподо́бне. 
Ꙗ҆́кѡ а҆́гнецъ неѕло́бивъ, воспита́нъ на ѕла́цѣ  воздержа́нїѧ, преподо́бне, всели́лсѧ є҆сѝ во ѡ҆гра́дꙋ  нбⷭ҇нꙋю, весели́тисѧ съ нача́льнымъ па́стыремъ: тѣ́мже  твоѧ̑ ѻ҆́вцы при́снѡ помина́й. 
Ка́плѧми сле́зъ твои́хъ погаси́лъ є҆сѝ врѧ́щꙋю  тѣлесѐ пе́щь, свѧще́нне, ѻ҆гне́мъ бжⷭ҇твеннагѡ дх҃а  распала́емь свѣти́льникъ до́блести: и҆ свѣ́тъ сꙋ́щымъ во  тмѣ̀, ѻ҆́ч҃е, бы́лъ є҆сѝ. 
Бг҃оро́диченъ: 
Показа̀ кꙋпина́ тѧ повива́ема ѻ҆гне́мъ,  пренепоро́чнаѧ, ника́коже ѡ҆палѧ́ема оу҆́бѡ: ѻ҆́гнь бо  носи́ла є҆сѝ бжⷭ҇тва̀, и҆́же неѡпа́льнꙋ тѧ̀ соблю́дъ,  чⷭ҇таѧ, и҆ по ржⷭ҇твѣ̀ дв҃ꙋ нетлѣ́ннꙋ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Скве́рнꙋ ѿмы́лъ є҆сѝ дꙋшѝ сле́зными течє́нїи,  и҆ пото́къ пи́щный наслѣ́довалъ є҆сѝ, и҆ кро́ткихъ  зе́млю, ꙗ҆́кѡ кро́токъ, прпⷣбне, и҆ неѕло́бивъ, и҆  пра́вдою ꙗ҆́вѣ оу҆кра́шенъ. 
Сво́йственными къ бг҃ꙋ взира̑нїи при́снѡ  просвѣща́емь, непреткнове́ннѡ преминꙋ́лъ є҆сѝ страстны̑ѧ  по́мыслы, и҆ (с. 175) всѐ ѡ҆мраче́нїе тѣле́сное, и҆ къ  свѣ́тꙋ преше́лъ є҆сѝ безстра́стїѧ, ѻ҆́ч҃е. 
Да и҆́стинномꙋ жела́нїю пристꙋ́пиши, возде́ржникъ и҆  смиреномꙋ́дръ, и҆ долготерпѣли́въ ꙗ҆ви́лсѧ є҆сѝ, и҆  ми́лостивъ вои́стиннꙋ, власѧны́ми рꙋ́бы покрыва́ѧсѧ, и҆  де́мѡнскꙋю ѡ҆бнажа́ѧ пре́лесть. 
Бг҃оро́диченъ: 
Оу҆краси́вшисѧ добро́тами добродѣ́телей, и҆ рѧ́сны  преиспещре́нна златы́ми, дв҃о, ꙗ҆́же па́че всѣ́хъ  человѣ̑къ краснѣ́йшаго сло́ва породила̀ є҆сѝ: є҆го́же  пое́тъ прпⷣбныхъ мно́жество во вѣ́ки. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. 
Распе́нъ пло́ть твою̀ стра́хомъ влⷣки твоегѡ̀,  оу҆мертви́лсѧ є҆сѝ мі́рꙋ, ѻ҆́ч҃е ѳео́дѡре: и҆ ны́нѣ  преше́лъ є҆сѝ ра́дꙋѧсѧ къ жи́зни живы́хъ, требл҃же́нне,  прича́стїемъ ѡ҆боже́нъ и҆ свѣ́та при́снѡ и҆сполнѧ́емь. 
Де́нь пра́зднественный и҆ и҆спо́лненъ свѧще́нїѧ,  твою̀ бжⷭ҇твеннꙋю па́мѧть соверша́емъ дне́сь: ты́ бо свѣ́та  и҆ днѐ ꙗ҆́кѡ вои́стиннꙋ сы́нъ показа́лсѧ є҆сѝ, и҆ во  свѣ́тѣ невече́рнѣмъ живе́ши ра́дꙋѧсѧ. 
Свѣти́льниче свѣтоза́рне, бж҃їѧ да́ра  тезоимени́те, бг҃осїѧ́нное свѣти́ло, невече́рнѧѧ зарѧ̀,  добродѣ́телей мѷрополо́жниче и҆ непрекло́ненъ сто́лпъ  мона́шествꙋющихъ, ста́до твоѐ и҆зба́ви моли́твами твои́ми  ѿ всѧ́кїѧ ско́рби. 
Бг҃оро́диченъ: 
Свѣ́та жили́ще чре́во твоѐ бы́сть, дв҃о,  просвѣ́щшагѡ мі́ръ зарѧ́ми бжⷭ҇тва̀, две́ре сл҃нца сла́вы,  въ жена́хъ прера́дованнаѧ, прпⷣбныхъ похвало̀, всест҃а́ѧ и҆  пребл҃гослове́ннаѧ. 


(с. 176) 
Мѣ́сѧца тогѡ́же въ к҃а-й де́нь. 
Ст҃а́гѡ сщ҃енномꙋ́ченика і҆аннꙋа́рїа, и҆ дрꙋжи́ны  є҆гѡ̀: 
И҆ ст҃а́гѡ сщ҃енномꙋ́ченика ѳео́дѡра, и҆́же въ  пергі́и. 
На Гдⷭ҇и, воззва́хъ, стїхи̑ры і҆аннꙋа́рїа, гла́съ  д҃. Подо́бенъ: Ꙗ҆́кѡ до́блѧ: 
Свѧще́нникъ свѧще́ннѣйшїй, ꙳ страда́лецъ зако́ненъ,  ꙳ ѽ і҆аннꙋа́рїе! ты̀ бы́лъ є҆сѝ, ꙳ не чꙋжди́ми кровьмѝ,  ꙳ но твои́ми па́че, ꙳ въ са́мое то̀ нб҃о вше́дъ, ꙳ и҆дѣ́же  прⷣте́ча всѣ́хъ є҆́сть і҆и҃съ, ꙳ при́снѡ сего̀, ѻ҆́ч҃е,  зрѧ̀ и҆ ви́дѧ, ꙳ є҆го́же а҆́гг҃ли ви́дѧтъ. 
И҆ мече́мъ оу҆сѣка́емь, ꙳ и҆ на ѻ҆́гнь  помета́емь, ꙳ и҆ ѕвѣрє́мъ дае́мь, досточꙋ́дне, ꙳ и҆ въ  темни́цѣ затворѧ́емь на дни̑ мнѡ́ги, ꙳ непрекло́ненъ  оу҆мо́мъ, ꙳ си́лою бжⷭ҇твенною пре́былъ є҆сѝ, ꙳ и҆  сконча́лъ є҆сѝ по́двигъ, ꙳ зако́ннѡ пострада́въ, ꙳  свѧще́нне чꙋдоно́сне, ꙳ безпло́тныхъ собесѣ́дниче. 
Дисїде́рїа и҆ прокꙋ́ла, ꙳ сѡ́са, фа́ѵста,  є҆ѵтѷхі́а, ꙳ і҆аннꙋа́рїа сла́внаго, ꙳ и҆ мꙋ́драго  а҆кꙋтїѡ́на, ꙳ согла́снѡ почти́мъ: ꙳ ꙗ҆́кѡ мꙋ̑дрыѧ  сщ҃еннодѣ́йственники, ꙳ ꙗ҆́кѡ вѣнцено́сцы мꙋ́ченики, ꙳  ꙗ҆́кѡ гра́да ст҃а́гѡ гра́жданы, ꙳ моли́твенники же тѣ́хъ  блажа́щихъ и҆́стины сꙋ́щѧ. 
И҆́ны стїхи̑ры, ст҃а́гѡ ѳео́дѡра, гла́съ д҃.  Подо́бенъ: Да́лъ є҆сѝ зна́менїе: 
Предъ непра́веднымъ сꙋди́щемъ, ꙳ великомч҃ниче  ѳео́дѡре, предстоѧ̀, ꙳ ѡ҆бличи́лъ є҆сѝ і҆́дѡльское  безбо́жїе, ꙳ и҆ бїе́нъ бы́въ непра́веднѡ, ꙳ простре́нъ,  пребл҃же́нне, на сковрадѣ̀ разжже́ннѣ, ꙳ лю́тѣ пеко́мь ꙳  и҆ полива́емь росо́ю дх҃а, ꙳ и҆́же тѧ̀ тве́рдѡ  оу҆крѣ́пльшаго, ꙳ разори́ти свирѣ́пство лю́тагѡ борца̀.  (с. 177) 
Колесни́ца бг҃а на́шегѡ ꙗ҆́вственна бы́лъ є҆сѝ, ꙳  чⷭ҇тымъ се́рдцемъ твои́мъ сего̀ носи́ма и҆мѣ́ѧ, бл҃же́нне,  ꙳ колесни́цѣ же привѧ́занъ, ꙳ рѣши́ши ѿ оу҆́зъ, ꙳ и҆  хрⷭ҇то́вѣ привѧза́ѧ любвѝ, ꙳ и҆̀же тѧ̀ свѧза́вшыѧ: ꙳ съ  ни́миже вве́рженъ бы́въ въ пе́щь, ꙳ не ѡ҆пали́лсѧ є҆сѝ,  ѳео́дѡре, ꙳ возвелича́ѧ гдⷭ҇а съ тѣ́ми, досточꙋ́дне. 
На крⷭ҇тѣ̀ просте́ршемꙋ рꙋ́цѣ подо́бѧсѧ,  бл҃же́нне, ꙳ распѧ́тсѧ, ѳео́дѡре, ꙳ пре́былъ же є҆сѝ ви́сѧ  на трѝ дни̑, ꙳ до́ндеже въ рꙋ́цѣ бг҃ꙋ пре́далъ є҆сѝ  дꙋ́шꙋ, ꙳ тече́нїе сконча́лъ є҆сѝ страда́нїѧ, ꙳ мч҃никѡвъ  ве́рхъ, ꙳ це́ркве пре́днїй сто́лпе, ꙳ вѣ́рныхъ  оу҆добре́нїе, ꙳ а҆́гг҃лѡвъ собесѣ́дниче. 
Сла́ва, и҆ ны́нѣ, бг҃оро́диченъ: 
Ѡ҆дожди́ ми, влⷣчце, ꙳ твоеѧ̀ ми́лости бе́зднꙋ, ꙳  и҆ ѡ҆па́льшеесѧ зно́емъ страсте́й се́рдце моѐ, ꙳ ꙗ҆́кѡ  ми́лостива, напо́й, ѻ҆трокови́це, ꙳ и҆ оу҆миле́нїѧ ка̑пли  точи́ти ꙳ непреста́ннѡ сотворѝ, молю́сѧ, ꙳ и҆́миже  оу҆тѣше́нїѧ сподо́блюсѧ, чⷭ҇таѧ: ꙳ є҆́же полꙋчи́ти  и҆́мꙋтъ, ꙳ и҆̀же и҆́скреннѡ пла́кавшїисѧ. 
Крⷭ҇тобг҃оро́диченъ: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, ꙳ и҆ ре́бра и҆скопава́єма копїе́мъ, ꙳ пла́чꙋщи  вопїѧ́ше: что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ; ꙳ и҆ тщи́шисѧ безча́дствовати мѧ̀, вселюбе́знѣйшїй:  ꙳ оу҆дивлѧ́юсѧ, бл҃гоꙋтро́бне, ꙳ твоемꙋ̀ во́льномꙋ  распѧ́тїю. 
Канѡ́нъ ст҃а́гѡ і҆аннꙋа́рїа. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ,  молю́сѧ, да тебѣ̀ ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Сы́й съ во́инствы невеще́ственныхъ а҆́гг҃лъ, и҆  прича́стїемъ (с. 178) свѣ́та незаходи́магѡ дꙋ́шꙋ свѧще́ннѡ  просвѣща́ѧ, просвѣти́ ми се́рдце, свѣтоно́сный тво́й  дне́сь пра́здникъ восхвалѧ́ющꙋ, бл҃же́нне. 
Во́инство свѣтови́дно, свѧще́нный собо́ръ пострада̀  съ тобо́ю терпѣли́внѡ, мꙋ́дре свѧщеннодѣ́йственне, съ  ни́миже всѧ́ко разори́лъ є҆сѝ ѕмі́ево кова́рство,  претерпѣ́въ многоплетє́нныѧ смы́сломъ мꙋ̑ки. 
Стопа́мъ хрⷭ҇та̀, вели́кагѡ и҆ пе́рвагѡ па́стырѧ,  мꙋ́дре, послѣ́дꙋѧ, ѡ҆багрє́нїи мꙋче́нїѧ оу҆ѧсни́лъ є҆сѝ  твоегѡ̀ ст҃и́тельства ѻ҆де́ждꙋ: сегѡ̀ ра́ди тѧ̀ почита́емъ  оу҆ма̀ пра́востїю. 
Бг҃оро́диченъ: 
Блаже́ни сꙋ́ть лю́дїе, бцⷣе, сла́вѧщїи тѧ̀ мт҃рь  бж҃їю нело́жнꙋю, и҆ при́снѡ блажа́щїи тѧ̀, чⷭ҇таѧ, ꙗ҆́коже  прорекла̀ є҆сѝ, свѧще́ннѡ прорица́ющи, є҆гда̀ хрⷭ҇та̀  внꙋ́трь носи́ла є҆сѝ. 
И҆́нъ канѡ́нъ ст҃а́гѡ ѳео́дѡра. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дꙋ́ха, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Да́ръ бл҃гопрїѧ́тенъ, и҆ влⷣцѣ возлю́бленъ,  мч҃никѡмъ оу҆краше́нїе ꙗ҆ви́лсѧ є҆сѝ, ѳео́дѡре: сегѡ̀  ра́ди тебѣ̀ ꙗ҆́кѡ да́ръ приношꙋ̀ пѣ́нїе, пода́ждь мѝ  твою̀ по́мощь. 
Красе́нъ тѣ́ломъ, оу҆добре́нъ же дх҃омъ сы́й,  ѿлꙋчи́лсѧ є҆сѝ къ боре́нїємъ льсти́вагѡ: и҆ сего̀  разрази́въ, побѣ́ды вѣне́цъ прїѧ́лъ є҆сѝ. 
Глаго́лы преѡби́дѣлъ є҆сѝ ѕлочести́ваго,  ѳео́дѡре: себе́ же оу҆го́дника гдⷭ҇нѧ и҆́скреннѧ и҆ во́ина  хрⷭ҇та̀ цр҃ѧ̀, и҆ соверше́нна мч҃ника ꙗ҆́вѣ показа́лъ  є҆сѝ. 
Бг҃оро́диченъ: 
Всели́сѧ во чре́во твоѐ є҆стество́мъ  непристꙋ́пный, жи́тели показа̀ на́съ, пренепоро́чнаѧ, раѧ̀,  неизрече́ннымъ милосе́рдїемъ: ѿ негѡ́же и҆згна́ни бы́хомъ  за́вистїю ѕмїи́ною. (с. 179) 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́савшесѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Заре́ю ст҃а́гѡ дх҃а ѡ҆гражде́нъ, посредѣ̀ пе́щи  ликова́лъ є҆сѝ, ю҆́ношамъ и҆̀же пе́рвѣе прпⷣбнымъ,  пребл҃же́нне, подо́бѧсѧ. 
Чи́ни свѧще́нныхъ си́лъ посредѣ̀ пе́щи съ тобо́ю,  бг҃омꙋ́дре, ликова́хꙋ: съ ни́миже пое́ши бл҃годѣ́телѧ,  пребыва́ѧ неѡпали́мь. 
Рѣка̀ ме́двена оу҆че́нїй медото́чныхъ твои́хъ,  і҆аннꙋа́рїе премꙋ́дре, вои́стиннꙋ ѧ҆зы́къ тво́й бы́сть,  мы̑сли зрѧ́щихъ тѧ̀ наслажда́ющи. 
Бг҃оро́диченъ: 
Расто́ргни плени̑цы, бг҃оневѣ́сто, грѣхѡ́въ  мои́хъ, ꙗ҆̀же оу҆́зы расто́ргши а҆́дѡвы ржⷭ҇тво́мъ  твои́мъ, и҆ ра́дости всѧ̑ и҆спо́лнши. 
И҆́нъ. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Хра́мъ бы́въ дх҃а бжⷭ҇твеннагѡ, хра́мы же  и҆стꙋка̑нныѧ, мꙋ́дре, па̑гꙋбныѧ потреби́лъ є҆сѝ, и҆  словесы̀ ѡ҆бличи́лъ є҆сѝ мє́рзскаѧ приношє́нїѧ  беззако́ннꙋющихъ, ѳео́дѡре. 
Ꙗ҆́ростїю и҆ гнѣ́внымъ произволе́нїемъ бїѧ́ше тѧ̀  беззако́нный сꙋдїѧ̀, зако́ны бг҃а на́шегѡ оу҆твержда́юща,  ѳео́дѡре: є҆го́же зрѧ̀ предъ собо́ю, непоколеби́мь пре́былъ  є҆сѝ. 
Положи́лсѧ є҆сѝ оу҆се́рднѡ на сковрадѣ̀  разжже́ннѣ, страда́льче, ре́вностїю разгара́емь бг҃а  вседержи́телѧ, и҆ тогѡ̀ распалѧ́емь бжⷭ҇твенною любо́вїю,  ѳео́дѡре. 
Бг҃оро́диченъ: 
Безлѣ́тный є҆стество́мъ, подъ лѣ́томъ и҆зъ тебє̀  ви́дѣнъ бы́сть, роди́сѧ подо́бїемъ пло́ти, лѣ̑тнѧѧ моѧ̑  прегрѣшє́нїѧ, за милосе́рдїе неизрече́нное презрѧ̀,  всенепоро́чнаѧ. (с. 180) 
Сѣда́ленъ, гла́съ д҃. Подо́бенъ: Вознесы́йсѧ: 
Свѧще́нїѧ ѻ҆де́ждꙋ ѡ҆багри́въ крове́й твои́хъ  ѡ҆мочє́нїи, свѣтлѣ́йшꙋ ꙗ҆́вѣ показа́лъ є҆сѝ,  оу҆го́дниче хрⷭ҇то́въ. тѣ́мже вше́лъ є҆сѝ во ѻ҆би́тєли  вѣ̑чныѧ, и҆сточа́ѧ чтꙋ́щымъ тѧ̀ и҆сцѣле́нїй пꙋчи́нꙋ, и҆  молѧ̀ всегда̀ бг҃а, всѣ̑мъ да́ти прегрѣше́нїй проше́нїе. 
Сла́ва, гла́съ то́йже. Мꙋ́чениченъ: 
Спаси́тельныхъ дарѡ́въ тезоимени́таго, и҆  наслѣ́дника тогѡ̀ блаже́нства, ꙗ҆́кѡ подо́бника и҆ мч҃ника  хрⷭ҇та̀ бг҃а, прїиди́те, восхва́лимъ, честнꙋ́ю є҆гѡ̀  па́мѧть ны́нѣ торжествꙋ́юще и҆ къ немꙋ̀ вопїю́ще:  великомч҃ниче, моли́сѧ, согрѣше́нїй дарова́ти на́мъ  ѡ҆ставле́нїе. 
И҆ ны́нѣ, бг҃оро́диченъ: 
По бз҃ѣ во тво́й, бцⷣе, прибѣга́ю смире́нный,  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ. моле́нїе сотворѝ,  чⷭ҇таѧ, къ сн҃ꙋ твоемꙋ̀, ѡ҆ си́хъ и҆зба́вити мѧ̀. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Всѝ сѡ́са дїа́кона и҆ страда́льца, и҆ свѧще́ннаго  фа́ѵста, прокꙋ́ла же вели́каго, и҆ дисїде́рїа же согла́снѡ  почти́мъ. 
Дрема́нїемъ нече́стїѧ, прокꙋ́ле мч҃ниче, ты̀  ника́коже воздрема́лсѧ є҆сѝ: бо́дростьми бжⷭ҇твенными всѐ  оу҆спи́лъ є҆сѝ безбо́жныхъ ѕломы́слїе. (с. 181) 
Но́ва ꙗ҆́кѡ данїи́ла тѧ̀, ѕвѣре́й посредѣ̀ со  страда́льцы спаса́етъ невре́дна и҆зводи́ма, ѽ і҆аннꙋа́рїе!  хрⷭ҇то́съ бг҃ъ на́шъ. 
Бг҃оро́диченъ: 
Возвели́чимъ є҆ди́нꙋ бл҃гослове́ннꙋю, є҆ѧ́же ра́ди  вельмѝ всѣ́хъ бл҃гословѝ вои́стиннꙋ всепребл҃гі́й, ѿ  сеѧ̀ воплоща́емь. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Возлѣ́зша на сковрадꙋ̀, нбⷭ҇ный а҆́гг҃лъ предста́въ  ѡ҆роша́етъ, неѡпа́льнѡ соблюда́ѧ тѧ̀, ѳео́дѡре, рѣ́чныхъ  во́дъ потечє́нїи, и҆ трꙋ́сомъ и҆ шꙋ́момъ, стра́шными  показа̑нїи. 
Тебѣ̀ вѣ́рнѡ чꙋдодѣ́йствꙋющꙋ, пре́лести  прилѣжа́й, къ вѣ́рѣ внеза́пꙋ, мч҃ниче, ꙗ҆́коже ка́мень  валѧ́етсѧ, и҆ къ ли́кꙋ мч҃никъ оу҆строѧ́етсѧ дїоско́ръ,  ѻ҆гне́мъ скончава́емь. 
Во блюсти́тельницѣ поло́жсѧ, ꙗ҆́кѡ храни́тель  зижди́телѧ повелѣ́нїемъ, ю҆́же ѿ младе́нства и҆мѣ́лъ  є҆сѝ вѣ́рꙋ, бг҃ꙋ сохрани́лъ є҆сѝ, и҆ сїю̀ неблюдꙋ́щихъ,  ꙗ҆́кѡ безꙋ́мныхъ гнꙋша́лсѧ є҆сѝ соверше́ннымъ ра́зꙋмомъ,  пресла́вне. 
Многоболѣ́зненныхъ мꙋ́къ и҆скꙋшє́нїѧ претерпѣ́лъ  є҆сѝ, и҆ мно́гихъ болѣ́зней, мч҃ниче, цѣли́ти  сподо́билсѧ є҆сѝ, неболѣ́зненныхъ жили́щъ наслѣ́дникъ  бы́въ, и҆ безпеча́льныѧ вои́стиннꙋ жи́зни и҆ наслажде́нїѧ. 
Бг҃оро́диченъ: 
Безъ болѣ́зни родила̀ є҆сѝ бг҃а безпло́тнаго,  болѣ̑зни, ѻ҆трокови́це, є҆́ѵы прама́тере рѣша́ща, и҆  болѣ́зни а҆́довы и҆збавлѧ́юща, болѣ́зненнꙋ и҆мꙋ́щихъ  жи́знь согрѣша́ющихъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Кро́вїю свѧще́нною ѻ҆де́ждꙋ твою̀, пребога́те,  соверши́лъ (с. 182) є҆сѝ свѣтлѣ́йшꙋ, и҆ къ цр҃кви  вы́шнѣй ꙗ҆́кѡ свѧще́нникъ прише́лъ є҆сѝ. 
И҆сте́кши на землѝ многочестнѣ́й кро́ви твое́й,  бы́лъ є҆сѝ и҆сцѣле́нїй рѣка̀, страсте́й и҆зсꙋша́ѧ  пото́ки. 
Непра́веднаго сꙋдїю̀ ѡ҆слѣпле́на моли́твою твое́ю  просвѣти́лъ є҆сѝ, милосе́рдїю влⷣки всѣ́хъ подо́бѧсѧ,  пребога́те. 
Бг҃оро́диченъ: 
Пое́мъ тѧ̀, є҆ѧ́же ра́ди сꙋ́щымъ во тмѣ̀ свѣ́тъ  незаходи́мый возсїѧ̀, бцⷣе, всѣ́хъ влⷣка, и҆ любо́вїю  оу҆блажа́емъ. 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Вельмѝ безбо́жнꙋю пре́лесть ѡ҆бличи́лъ є҆сѝ:  тѣ́мже къ колесни́цѣ привѧза́лсѧ є҆сѝ, пребыва́еши же  цѣ́лъ, ко́нємъ ѻ҆́гнєннымъ тѧ̀ под̾е́мшымъ пла́менныѧ  колесни́цы, ѳео́дѡре, ꙗ҆́коже и҆лїю̀ сла́внаго. 
Разгнѣ́вавсѧ беззако́нный, въ пе́щь горѧ́щꙋю тѧ̀  вкꙋ́пѣ съ сѡкра́томъ и҆ бжⷭ҇твеннымъ дїонѵ́сїемъ вве́рже:  съ ни́миже прⷪ҇ро́ческꙋю свѧще́ннꙋю пѣ́лъ є҆сѝ пѣ́снь,  доблемꙋ́дренне ѳео́дѡре. 
Да похва́литсѧ въ пѣ́снехъ бжⷭ҇твенный дїонѵ́сїй,  вкꙋ́пѣ съ сѡкра́томъ до́блимъ, посредѣ̀ пе́щи копїе́мъ  оу҆ѧ́звени бы́вше: мч҃ницы бы́ша крѣ́пцы, бжⷭ҇твеннымъ  наказа́нїємъ ѳео́дѡра повинꙋ́вшесѧ. 
Бг҃оро́диченъ: 
Вои́стиннꙋ сꙋ́щи и҆ врѣснотꙋ̀ пренепоро́чнаѧ  є҆ди́на бцⷣе, ѡ҆блада́ти мнѣ̀ порабо́щшими мѧ̀ страстьмѝ  оу҆крѣпѝ: ꙗ҆́кѡ да свобо́днымъ по́мысломъ ра́дꙋѧсѧ  оу҆блажа́ю тѧ̀, вѣ́рныхъ спасе́нїе. 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ (с. 183) мно́гихъ грѣхѡ́въ: но ꙗ҆́кѡ бг҃ъ  и҆зъ глꙋбины̀ возведѝ живо́тъ мо́й, многоми́лостиве. 
Глаго́лы зна́менїѧ ви́дѧ тѧ̀, собо́ръ беззако́нныхъ,  дѣ́юща, сщ҃еннотаи́нниче, ко творцꙋ̀ ѿ дꙋшѝ прихо́дитъ,  пресла́внѡ просвѣща́емь. 
Ꙗ҆ви́лсѧ є҆сѝ пре́жде конца̀, ст҃и́телю, и҆ по  бжⷭ҇твеннѣй кончи́нѣ, творѧ̀ мно́жество чꙋде́съ, да́ръ  ст҃а́гѡ дх҃а ѿ младе́нства прїе́мъ. 
Ны́нѣ свѧще́ннымъ согла́сїемъ, фа́ѵста, и҆ сѡ́са  всѝ, дисїде́рїа съ є҆ѵтѵ́хїемъ, и҆ мꙋ́драго а҆кꙋтїѡ́на  воспое́мъ, и҆ съ прокꙋ́ломъ бг҃оно́снымъ. 
Бг҃оро́диченъ: 
Во бл҃годѣѧ́нїе человѣ́кѡмъ ѿ твои́хъ чи́стыхъ  крове́й воплоща́етсѧ бг҃ъ сло́во: є҆го́же прилѣ́жнѡ,  бг҃ома́ти, молѝ, спасти́сѧ дꙋша́мъ на́шымъ. 
И҆́нъ. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
А҆́гг҃ла бжⷭ҇твеннымъ прише́ствїемъ ѻ҆́гнь оу҆́бѡ  пе́щи оу҆гаса́ше: се́рдце же твоѐ, пребл҃же́нне,  дерзнове́нїѧ и҆сполнѧ́шесѧ, є҆́же къ зижди́телю  манове́нїемъ прохлажда́ющесѧ. 
Глаго́лы ст҃ы̑ѧ ꙗ҆́кѡ оу҆слы́ша тебѐ ро́ждшїѧ  мꙋчи́тель, мч҃ниче ѳео́дѡре, сїю̀ мечꙋ̀ предадѐ, мч҃нически  бжⷭ҇твеннѣ тече́нїе сконча́вшꙋ. 
Вожделѣ́вши ꙗ҆́кѡ ю҆́ница фїлі́ппа съ сы́номъ  оу҆мре́ти съ спѣ́хомъ прїи́де, посредѣ̀ сꙋди́лища  самозва́нна, мꙋ́чєникъ сла́вꙋ прїе́млющи. 
Бг҃оро́диченъ: 
Сѐ гора̀ ст҃а́ѧ, сѐ мѷрополо́жница дх҃а, мо́стъ  къ бг҃ꙋ всѣ́хъ преводѧ́й, бцⷣа дв҃а, ю҆́же оу҆блажа́емъ. 
Конда́къ, гла́съ г҃: 
Свѧще́нїѧ пома́занїемъ, и҆ мꙋче́нїѧ кро́вїю (с. 184)  оу҆краси́стесѧ, сла́вне і҆аннꙋа́рїе и҆ ѳео́дѡре: и҆ сїѧ́ете  всю́дꙋ въ вы́шнихъ ликꙋ́юще, и҆ на́съ назира́йте въ хра́мъ  ва́шъ прише́дшыѧ, и҆ въ не́мъ непреста́ннѡ зовꙋ́щыѧ: всѣ́хъ  на́съ соблюди́те, молѧ́ще чл҃вѣколю́бца бг҃а. 
Пѣ́снь з҃. І҆рмо́съ: 
Ю҆́нѡши трѝ въ вавѷлѡ́нѣ, велѣ́нїе мꙋчи́телево  на бꙋ́йство прело́жше, посредѣ̀ пла́мене вопїѧ́хꙋ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Ѻ҆трокѡ́мъ бжⷭ҇твєннымъ оу҆подо́билсѧ є҆сѝ  посредѣ̀ пла́мене, ѽ і҆аннꙋа́рїе! соше́ствїемъ а҆́гг҃ла,  ликꙋ́ѧ ѻ҆́крестъ, и҆ пѣ́сньми та́йными сп҃са поѧ̀:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Безболѣ́зненъ по́мыслъ тво́й бл҃года́тїю  бжⷭ҇твенною соблюда́ѧ, и҆ пре́жде страда́нїѧ недꙋ́ги  и҆сцѣли́лъ є҆сѝ всѧ̑кїѧ, па́стырь и҆ мч҃никъ и҆ вели́къ  чꙋдотво́рецъ познава́емь. 
Стоѧ́лъ є҆сѝ предъ сꙋди́щемъ, мꙋ́чениче,  мꙋчи́телей, стражда̀ терпѣли́внѡ, и҆ ѕлочестви̑выѧ  посрамлѧ́ѧ, и҆ прельщє́ннымъ всѣ̑мъ показꙋ́ѧ и҆́стинꙋ. 
Бг҃оро́диченъ: 
Оу҆мертвѝ моѧ̑ движє́нїѧ, пречⷭ҇таѧ, плотска̑ѧ,  ꙗ҆́же живо́тъ ро́ждшаѧ, ѡ҆живѝ, чⷭ҇таѧ, дꙋ́шꙋ мою̀  оу҆мерщвле́ннꙋю страстьмѝ и҆ мно́гими грѣхѝ. 
И҆́нъ. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Соблюда́емь росо́ю дх҃а, ꙗ҆́коже ѻ҆́троцы трїѐ,  неѡпали́мь посредѝ ѻ҆гнѧ̀, бг҃омꙋ́дре ѳео́дѡре, съ си́ми  пѣ́лъ є҆сѝ: препѣ́тый ѻ҆тє́цъ на́шихъ бж҃е,  бл҃гослове́нъ є҆сѝ. 
Є҆́ллинскꙋю пре́лесть ѡ҆бличи́лъ є҆сѝ, мꙋ́чениче  ѳео́дѡре, сло́вомъ бл҃года́ти, бога́тнѡ и҆стека́ющимъ ѿ  оу҆сте́нъ (с. 185) твои́хъ, и҆ взыва́лъ є҆сѝ: ѻ҆тє́цъ  на́шихъ бж҃е, бл҃гослове́нъ є҆сѝ. 
Оу҆вѣ́да твоѐ прозва́нїе и҆ страда́нїе тебѐ  ро́ждшаѧ, и҆ пре́жде зача́тїѧ, ѳео́дѡре вели́кїй мч҃ниче  многострада́льне, вопїю́щи: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Ѡ҆чище́нїе мѝ бꙋ́ди, всенепоро́чнаѧ, къ ро́ждшемꙋсѧ  и҆зъ тебє̀, ѿсѣче́нїѧ лю́тыхъ долгѡ́въ хода́тайствꙋющи  мѝ, и҆ црⷭ҇твїѧ бж҃їѧ бжⷭ҇твенный вхо́дъ, и҆ пи́щи  наслажде́нїе, и҆ свѣ́та прича́стїе. 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀ пла́мене  благоче́ствовавшыѧ снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ бл҃гослови́те, по́йте гдⷭ҇а. 
Да восхва́литсѧ вели́кїй прокꙋ́лъ, со а҆кꙋ́тїемъ и҆  є҆ѵтѵ́хїй, и҆ бжⷭ҇твенный дисїде́рїй, фа́ѵстъ же и҆ сѡ́съ  доблемꙋ́дреннїи, сп҃са сла́внїи мч҃ницы. 
Тѧ̀ ли́къ страда́лєцъ бл҃же́нный верхо́вника  притѧжа̀, попра̀, свѧщеннотаи́нниче сла́вне, ве́рхъ  де́мѡнѡвъ, и҆ безбо́жїѧ вознесе́ннꙋю горды́ню потребѝ. 
Ꙗ҆́коже ѻ҆́троцы ѻ҆́гнь попра́лъ є҆сѝ, и҆  ѕвѣре́й стремлє́нїѧ ѡ҆бꙋзда́лъ є҆сѝ, ꙗ҆́коже данїи́лъ,  всеизрѧ́дне, и҆ ꙗ҆́кѡ па́ѵелъ во главꙋ̀ оу҆сѣ́клсѧ  є҆сѝ, благоче́стнѡ сконча́въ тече́нїе твоѐ. 
Бг҃оро́диченъ: 
Всели́выйсѧ несказа́ннѡ во чре́во твоѐ, себѣ̀  жили́ще показа́ тѧ, пречⷭ҇таѧ бг҃оневѣ́сто, є҆мꙋ́же  непреста́ннѡ вопїе́мъ: всѧ̑ дѣла̀, бл҃гослови́те, гдⷭ҇нѧ,  гдⷭ҇а. 
И҆́нъ. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. (с. 186) 
На кре́стъ вознесе́нъ бы́въ, трѝ дни̑ сотвори́лъ  є҆сѝ, на се́мъ повѣ́шенъ бы́въ, ѳео́дѡре, стрⷭ҇ть влⷣки  твоегѡ̀ при́снѡ по́мнимꙋю, тремѝ часы̀ бы́вшꙋю,  и҆з̾ѡбража́ѧ ꙗ҆́вѣ: гдⷭ҇а по́йте, дѣла̀, и҆  превозноси́те є҆го̀ во вѣ́ки. 
Положе́нъ бы́лъ є҆сѝ на дре́во, болѣ̑знены  прїе́млѧ ꙗ҆́звы, оу҆ѧзви́лъ є҆сѝ ѕмі́ѧ борца̀,  вкꙋше́нїемъ дре́ва сме́рть болѣ́зненнꙋ, ѳео́дѡре,  содѣ́лавша а҆да́мꙋ, и҆ тогѡ̀ внꙋ́кѡмъ: тѣ́мже тѧ̀ чти́мъ  во всѧ̑ вѣ́ки. 
Вопїе́тъ пергі́ѧ твоѧ̑ по́двиги, болѣ̑зни,  страда́нїе, ра̑ны, стра́сть бл҃же́ннꙋю, сме́рть честнꙋ́ю,  є҆ѧ́же ра́ди къ безсме́ртнѣй жи́зни, ѳео́дѡре, преше́лъ  є҆сѝ, бл҃гослови́те, зовы́й, всѧ̑ дѣла̀, гдⷭ҇а, и҆  превозноси́те є҆го̀ во вѣ́ки. 
Бг҃оро́диченъ: 
Ѽ глꙋбина̀ неизрече́ннагѡ та́инства!. созда́вый  рꙋко́ю дре́вле человѣ́ка, зи́ждетсѧ воплоща́емь, во  оу҆тро́бꙋ приснодв҃ы вше́дъ, и҆ спаса́етъ мѧ̀, со стра́хомъ  зовꙋ́ща: гдⷭ҇а по́йте, дѣла̀, и҆ превозноси́те є҆го̀ во  вѣ́ки. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
І҆аннꙋа́рїа честна̑ѧ борє́нїѧ, по́двиги и҆  бїє́нїѧ, є҆́же до кро́ве мꙋ́жество, болѣ̑зни и҆ нꙋ́жднꙋю  сме́рть, чꙋде́съ же неизмѣ́рнꙋю пꙋчи́нꙋ, съ весе́лїемъ  возвели́чимъ. 
Ви́дѣнъ бы́лъ є҆сѝ на высотѣ̀ честна́гѡ,  сла́вне, мꙋче́нїѧ, ꙗ҆́коже незаходи́мое со́лнце: ꙗ҆́кѡ  бжⷭ҇твєнныѧ ѕвѣ́зды, мꙋ́чєникъ мно́жество веды́й, и҆  ны́нѣ просвѣща́етъ концы̀, страда́нїй вели́кихъ  свѣ́тлостїю. 
Па́мѧть твоѧ̀ свѣтоно́снаѧ возсїѧ̀, лꙋчы̀  бжⷭ҇твеннагѡ дх҃а ве́сь мі́ръ ѡ҆зарѧ́ющи, ѡ҆мраче́нїе ѕѡ́лъ  ѿгонѧ́щи: въ не́йже тѧ̀ мо́лимъ, бг҃одꙋхнове́нне,  просвѣтѝ всѧ̑ пою́щыѧ тѧ̀. (с. 187) 
Бг҃оро́диченъ: 
Свѣ́та и҆́же въ тебѣ̀ сїѧ̑нїи, ѡ҆слѣпле́ннꙋю  дꙋ́шꙋ мою̀ просвѣтѝ, и҆ рꙋко́ю наста́ви, ѻ҆трокови́це, въ  пꙋтѝ спасе́нныхъ ходи́ти, и҆ преле́стна ѿбѣ́гнꙋти  преткнове́нїѧ, ꙗ҆́кѡ да вѣ́рою оу҆блажа́ю тѧ̀. 
И҆́нъ. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Стопа́мъ хрⷭ҇тѡ́вымъ послѣ́дꙋѧ, премꙋ́дре, пе́рвагѡ  мꙋ́ченика распѧ́тїе претерпѣ́лъ є҆сѝ, оу҆́зы и҆ ꙗ҆́звы  гвозди̑нныѧ прїе́мъ: и҆ ѿ землѝ восте́клъ є҆сѝ къ  небє́снымъ, вѣнцено́сцєвъ по́честь прїе́мъ, црⷭ҇тво бж҃їе  непрее́мное. 
Ꙗ҆ви́лсѧ є҆сѝ ꙗ҆́кѡ зла́то, ѳео́дѡре,  свѣтлосїѧ́нно, посредѣ̀ стоѧ̀ ѻ҆гнѧ̀, соше́ствїемъ  честна́гѡ а҆́гг҃ла, распала́емь влⷣки жела́нїемъ,  неѡпали́мь пребы́лъ є҆сѝ: съ ни́мже пѣ́снь спасе́ннꙋю  поѧ̀, свѧще́ннѡ ра́дꙋѧсѧ. 
Ста́немъ благоче́стнѡ въ домꙋ̀ бг҃а на́шегѡ,  страда́льца є҆гѡ̀ вѣ́рою блажа́ще, мꙋ́жескимъ оу҆мо́мъ  подви́гшагосѧ, и҆ вра́жїе шата́нїе побѣди́вша, и҆ побѣ́ды  свы́ше вѣне́цъ и҆зъ рꙋкѝ хрⷭ҇то́вы прїе́мшаго. 
Взѧ́тсѧ ко ѻ҆би́телємъ вы̑шнимъ ра́дꙋѧсѧ,  мꙋ́чениче ѳео́дѡре, дости́глъ є҆сѝ безпло́тныхъ чи́ны, съ  тѣ́ломъ безплѡ́тныѧ де́мѡны крѣ́пкѡ побѣ́ждь: и҆  мо́лишисѧ вѣ́рою ѡ҆ чтꙋ́щихъ тѧ̀, долгѡ́въ прїѧ́ти  и҆збавле́нїе. 
Бг҃оро́диченъ: 
Просвѣтѝ, чⷭ҇таѧ, дꙋшѝ моеѧ̀ ѻ҆́чи,  бг҃ороди́тельнице, да не пости́гнетъ менѐ грѣхо́внаѧ тма̀  тѧ́жкаѧ, нижѐ глꙋбина̀ покры́етъ мѧ̀ ѿча́ѧнїѧ: но сама́  мѧ спасѝ и҆ оу҆пра́ви, предста́тельнице вѣ́рныхъ  непосты́днаѧ. 


(с. 188) 
Мѣ́сѧца тогѡ́же въ к҃в-й де́нь. 
Прпⷣбнагѡ ѻ҆ц҃а̀ на́шегѡ ѳео́дѡра сѷкеѡ́та: 
И҆ пренесе́нїе моще́й ст҃а́гѡ бл҃говѣ́рнагѡ вели́кагѡ  кн҃зѧ все́волода, нарече́ннагѡ во ст҃о́мъ креще́нїи  гаврїи́ла. 
На Гдⷭ҇и, воззва́хъ, стїхи̑ры, гла́съ є҃.  Подо́бенъ: Прпⷣбне ѻ҆́ч҃е: 
Прпⷣбне ѻ҆́ч҃е, свѧще́нный ѳео́дѡре, и҆зъ ложе́снъ  ѡ҆свѧти́лсѧ є҆сѝ, и҆ позна́нъ бы́лъ є҆сѝ бг҃ови,  ꙗ҆́коже дре́вле і҆еремі́а: твоѐ провозвѣстѝ рождество̀  ѕвѣзда̀, твоегѡ̀ сїѧ́нїемъ житїѧ̀ просвѣти́сѧ вселе́ннаѧ,  ꙗ҆́кѡ вои́стиннꙋ, и҆ де́мѡнскаѧ тма̀ и҆счезѐ: ꙗ҆́зи  ѿгна́шасѧ ѿ всѧ́кагѡ во́зраста, бл҃года́ть и҆стечѐ  всѧ́кихъ и҆сцѣле́нїй. тѣ́мже вопїе́мъ тѝ: хрⷭ҇та̀ молѝ  всегда̀, дарова́ти мі́рови ми́ръ и҆ ве́лїю ми́лость. 
Прпⷣбне ѻ҆́ч҃е, досточꙋ́дне ѳео́дѡре, крѣ́пкимъ  воздержа́нїемъ и҆ моли́твы ѻ҆гне́мъ ве́щь попали́въ  грѣхо́внꙋю всю̀, воспрїѧ́тъ бжⷭ҇твеннꙋю зарю̀: въ тѧ̀  трⷪ҇ческꙋю бл҃года́ть всели́лъ є҆сѝ, и҆ ве́сь ꙗ҆ви́лсѧ  є҆сѝ свѣтови́денъ, лꙋчы̀ и҆сцѣле́нїй ѡ҆блиста́ѧ, ви́дѧ  прє́днѧѧ, ꙗ҆́коже дре́вле є҆лїссе́й, рѣшѧ̀ непло́дствїѧ  оу҆́зы, и҆ прогонѧ̀ дє́мѡнскїѧ полкѝ си́лою бжⷭ҇твеннагѡ  дх҃а, и҆ молѧ́сѧ вселе́ннѣй дарова́ти ми́ръ и҆ ве́лїю  ми́лость. 
Прпⷣбне ѻ҆́ч҃е, всечестны́й ѳео́дѡре, со́лнце всю̀  оу҆ѧсни́вый зе́млю въ дѣ́лѣхъ и҆ зна́менїихъ  неисче́тныхъ, да́ръ че́стенъ хрⷭ҇тꙋ̀ бг҃ꙋ, свѧще́нства  и҆звѣ́стный степе́нь, мона́шествꙋющихъ ѻ҆́бразъ,  оу҆твержде́нїе вѣ́рою къ тебѣ̀ притека́ющихъ, ка́мень  честны́й, и҆ до́мъ трⷪ҇цы ѻ҆крі́нъ, (с. 189) и҆сточа́ющїй  и҆сцѣле́нїй пꙋчи́нꙋ. хрⷭ҇тꙋ̀ моли́сѧ всегда̀, дарова́ти  вселе́ннѣй ми́ръ и҆ ве́лїю ми́лость. 
Сла́ва, и҆ ны́нѣ, бг҃оро́диченъ: 
Комꙋ̀ оу҆подо́биласѧ є҆сѝ, дꙋшѐ, оу҆спѣва́ющи  въ го́ршихъ всегда̀, и҆ прилага́ющи безꙋ́мнѡ твои̑мъ  ꙗ҆́звамъ стрꙋ́пы мно́жайшыѧ, ꙗ҆́кѡ всетѣле́снѣй бы́ти  ꙗ҆́звѣ, не помышлѧ́ющи, ꙗ҆́кѡ сꙋдїѧ̀ приближа́етсѧ,  є҆мꙋ́же предста́неши воспрїѧ́ти по дѣѧ́нїємъ вины̑ и҆  томлє́нїѧ; но ѡ҆бра́щшисѧ, припадѝ къ дв҃ѣ, зовꙋ́щи:  влⷣчце, влⷣчце, не пре́зри мѧ̀, прогнѣ́вавшагѡ бг҃а  бл҃гоми́лостиваго, и҆зъ тебє̀ на спасе́нїе человѣ́кѡмъ  ро́ждшагосѧ, и҆ распе́ншагосѧ пло́тїю. 
Крⷭ҇тобг҃оро́диченъ: 
Є҆гда̀ гро́здъ ненасажде́нъ сꙋ́щь, ꙗ҆́кѡ лоза̀  ѿрасти́ла є҆сѝ, оу҆зрѣ́вши на дре́вѣ повѣ́шена,  прободе́на же копїе́мъ въ бжⷭ҇твєннаѧ ре́бра: что̀ сїѐ,  гл҃го́лаше, сн҃е и҆ бж҃е мо́й; ка́кѡ и҆́же недꙋ́ги всѧ̑ и҆  стра̑сти и҆сцѣлѧ́ѧй, стрⷭ҇ти терпи́ши, безстра́стенъ сы́й  по є҆стествꙋ̀ бжⷭ҇твенномꙋ; что̀ тѝ безблагода́тнїи  лю́дїе, бл҃года́телю, сїѧ̑ возда́ша, вмѣ́стѡ благодѣѧ́нїй,  вопїѧ́ше пречⷭ҇таѧ; но тогѡ̀ стрⷭ҇тьмѝ, страсте́й мѧ̀  свободи́ти, молѝ непреста́ннѡ, ꙗ҆́кѡ да сла́влю тѧ̀. 
Тропа́рь, гла́съ в҃: 
Позна́нъ бы́въ ѿ пеле́нъ ѡ҆свѧще́нъ, и҆ ꙗ҆́вльсѧ  бл҃года́тей и҆спо́лненъ, чꙋдесы̀ мі́ръ ѡ҆зари́лъ є҆сѝ, и҆  де́мѡнѡвъ мно́жество ѿгна́лъ є҆сѝ, свѧщеннодѣ́телю  ѳео́дѡре: тѣ́мже ѡ҆ на́съ моли́сѧ гдⷭ҇еви. 
Канѡ́нъ. Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Наста́вльшемꙋ дре́вле і҆и҃лѧ бѣжа́щаго ѿ рабо́ты  фараѡ́новы, и҆ въ пꙋсты́ни пита́вшемꙋ, пои́мъ и҆зба́вителю  бг҃ꙋ на́шемꙋ, ꙗ҆́кѡ просла́висѧ. 
Бг҃осїѧ́ннꙋю тѧ̀ ѕвѣздꙋ̀, мы́сленное со́лнце,  тве́рди, (с. 190) премꙋ́дре, цр҃ко́внѣй показа̀, лꙋчы̀  чꙋде́съ и҆спꙋща́юща всегда̀, и҆ страсте́й мглꙋ̀  потреблѧ́юща. 
Ѡ҆ ма́тернихъ тѧ̀ ложе́снъ творе́цъ, преподо́бне,  ꙗ҆́коже і҆еремі́ю пе́рвѣе ѡ҆свѧ́щъ, содѣ́ла сосꙋ́дъ дх҃а  бл҃гопотре́бенъ, дꙋ́хи ѿгонѧ́ща лꙋка̑выѧ, ѻ҆́ч҃е  ѳео́дѡре. 
По́томъ воздержа́нїѧ пла́мень страсте́й погаси́лъ  є҆сѝ, и҆ ѡ҆дожде́нїемъ моли́твъ стрꙋи̑ чꙋде́съ и҆сточи́лъ  є҆сѝ, болѣ́зней разжже́нїе, прпⷣбне, погаша́ющѧ ꙗ҆́вѣ,  ѳео́дѡре. 
Бг҃оро́диченъ: 
Невоздѣ́ланный гро́здъ ѿ твоеѧ̀ оу҆тро́бы  процвѣтѐ, дв҃о мт҃и, сла́дость и҆сточа́ѧ ѡ҆ставле́нїѧ, и҆  весе́лїе безсме́ртно, чⷭ҇таѧ, ѿ пїѧ́нства лю́тыхъ  ѡ҆б̾юродѣ́вшымъ. 
Пѣ́снь г҃. І҆рмо́съ: 
Оу҆твержда́ѧй гро́мъ, и҆ созида́ѧй дꙋ́хъ,  оу҆твердѝ менѐ, гдⷭ҇и, да тѧ̀ пою̀ и҆́стиннѡ, и҆ творю̀  во́лю твою̀: ꙗ҆́кѡ нѣ́сть свѧ́тъ, ꙗ҆́кѡ ты̀, бж҃е на́шъ. 
Ꙗ҆́кѡ чꙋ́дно житїѐ твоѐ, бг҃омꙋ́дре, ꙗ҆́кѡ  стра̑шна чꙋдеса̀, ꙗ҆́кѡ высо́ко твоѐ є҆́же къ бг҃ꙋ и҆  присвое́нїе, и҆ манове́нїе, и҆ неꙋкло́нно восхожде́нїе,  всесла́вне ѳео́дѡре. 
Стремле́нїе страсте́й возрази́лъ є҆сѝ,  пребл҃же́нне, болѣ́зненными ѿда̑нїи, и҆ де́мѡнѡвъ  лꙋка̑ваѧ потреби́лъ є҆сѝ ловлє́нїѧ, прест҃а́гѡ дх҃а  крѣ́постїю, ѳео́дѡре. 
И҆́же къ честнѣ́й притека́юще ра́цѣ твое́й, ѿ  сеѧ̀ почерпа́емъ и҆сцѣле́нїй сокрѡ́вища, и҆ чꙋде́съ  пꙋчи̑ны, и҆ да́ръ незави́стный, пою́ще тѧ̀, ѳео́дѡре. 
Бг҃оро́диченъ: 
Зако́ни є҆стества̀ въ тебѣ̀, дв҃о, ѡ҆бновлѧ́ютсѧ:  ражда́еши бо па́че є҆стества̀ содѣ́телѧ, па́че сло́ва  влⷣкꙋ. є҆го́же прилѣ́жнѡ молѝ, спастѝ дꙋ́шы на́шѧ. 
Сѣда́ленъ, гла́съ и҃. Подо́бенъ: Премꙋ́дрости: 
Ѿ бг҃а тезоимени́тъ да́ръ да́нъ бы́въ  человѣ́кѡмъ, на и҆збавле́нїе болѣ́зней мно́гихъ, вели̑ка  и҆ оу҆жа̑сна (с. 191) сотвори́лъ є҆сѝ чꙋдеса̀, ꙗ҆́зю  всѧ́кꙋ и҆ недꙋ́гъ и҆сцѣлѧ́ѧ, и҆ де́мѡнѡвъ полкѝ ѿгонѧ́ѧ  сло́вомъ. тѣ́мже и҆ досто́йнѡ хрⷭ҇то́вꙋ цр҃ковь оу҆па́съ,  є҆диножи́тель а҆пⷭ҇лѡвъ бы́лъ є҆сѝ, ст҃и́телю ѳео́дѡре.  молѝ хрⷭ҇та̀ бг҃а, грѣхѡ́въ ѡ҆ставле́нїе дарова́ти  чтꙋ́щымъ любо́вїю свѧтꙋ́ю па́мѧть твою̀. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ  безъ сѣ́мене, моли́сѧ прилѣ́жнѡ ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ согрѣше́нїй ѡ҆ставле́нїе дарова́ти  воспѣва́ющымъ досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Оу҆слы́шахъ бж҃е, слꙋ́хъ тво́й, и҆ оу҆боѧ́хсѧ:  разꙋмѣ́хъ дѣла̀ твоѧ̑, и҆ оу҆жасо́хсѧ, гдⷭ҇и, ꙗ҆́кѡ  твоегѡ̀ хвале́нїѧ и҆спо́лнь землѧ̀. 
Пото́къ сы́й ꙗ҆́вѣ, и҆спо́лненъ во́дъ  бжⷭ҇твенныхъ, дарова́нїй дх҃а напоѧ́еши всю̀ цр҃ковь,  ѻ҆́ч҃е ѳео́дѡре. 
Оу҆дави́лъ є҆сѝ врага̀ жи́лами болѣ́зней  твои́хъ, пребл҃же́нне, и҆ тогѡ̀ потреби́лъ є҆сѝ лꙋка̑ваѧ  вѡ́инства моли́твъ твои́хъ мече́мъ, ѳео́дѡре. 
Поꙋча́ѧсѧ въ зако́нѣ бж҃їи, при и҆схо́дищихъ (с.  192) воздержа́нїѧ бжⷭ҇твенное дре́во возрасти́лъ є҆сѝ,  благопло́дїе дѣѧ́нїй добродѣ́тельныхъ приносѧ̀, ѳео́дѡре. 
Бг҃оро́диченъ: 
Бл҃же́нна ѿ родѡ́въ всѣ́хъ показа́ласѧ є҆сѝ  хрⷭ҇та̀ ро́ждши, блажє́нны содѣва́ющаго томꙋ̀ рабо́тающыѧ,  дв҃о мт҃и чⷭ҇таѧ влⷣчце. 
Пѣ́снь є҃. І҆рмо́съ: 
Возсїѧ́й мѝ, гдⷭ҇и, свѣ́тъ повелѣ́нїй твои́хъ,  ꙗ҆́кѡ къ тебѣ̀ дꙋ́хъ мо́й оу҆́тренюетъ и҆ пое́тъ тѧ̀: ты́  бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀ ми́ра. 
Неꙋсыпа́ющꙋю свѣщꙋ̀ тѧ̀, и҆ свѣ́щникъ неꙋгаса́ющь,  свѣ́тъ безлѣ́тный показа̀, мра́комъ держи̑мымъ страсте́й,  ѳео́дѡре, ѡ҆черне́нїемъ мно́гихъ грѣхѡ́въ. 
До́брѣ на стезю́ тѧ наставлѧ́юща мч҃ника геѡ́ргїа  ѿ млады́хъ ногте́й и҆мѣ́лъ є҆сѝ: и҆ семꙋ̀  оу҆подо́билсѧ є҆сѝ, всѧ́кимъ оу҆се́рдїемъ, и҆ ко гдⷭ҇ꙋ,  ѻ҆́ч҃е преподо́бне, любо́вїю. 
Непоро́чно воздержа́нїе, терпѣ́нїе несосꙋ́дно,  вѣ́рꙋ и҆ наде́ждꙋ и҆ смире́нїе, любо́вь же и҆ стоѧ́нїе  и҆мѣ́лъ є҆сѝ па́че человѣ́ка. тѣ́мже премно́гꙋю  благода́ть ѡ҆брѣ́лъ є҆сѝ ѿ бг҃а. 
Бг҃оро́диченъ: 
Кропле́нїемъ ми́лости твоеѧ̀ напо́й, пречⷭ҇таѧ,  и҆ста́ѧвшꙋю мою̀ мы́сль пла́менемъ грѣха̀, и҆ оу҆га́сшїй  се́рдца моегѡ̀ возжзѝ свѣти́льникъ, две́ре свѣ́та. 
Пѣ́снь ѕ҃. І҆рмо́съ: 
Бꙋ́рѧ мѧ̀ помышле́нїй пости́гши, во глꙋбинꙋ̀  низвлачи́тъ мѧ̀ безмѣ́рныхъ грѣхѡ́въ: но ты̀,  оу҆пра́вителю бл҃гі́й, предвари́въ оу҆пра́ви, ꙗ҆́кѡ  прⷪ҇ро́ка, и҆ спаси́ мѧ. 
Печа́ль земны́хъ ѿтрѧ́слъ є҆сѝ, и҆ всѐ  и҆сточи́лъ є҆сѝ жела́нїе ко влⷣцѣ, наслажда́ѧсѧ сегѡ̀  добро́тами, и҆ и҆стека́ющими ѿтꙋ́дꙋ, ѻ҆́ч҃е,  свѣтлостьмѝ. 
Растопи́лъ є҆сѝ мра́зъ грѣхо́вный, стꙋ́денїю  напоѧ́емь, стоѧ̀ посредѣ̀ вѣ́тренника ꙗ҆́кѡ безпло́тенъ,  ѻ҆́ч҃е, прило́ги (с. 193) претерпѣ́лъ є҆сѝ воздꙋ̑шныѧ,  бж҃е́ственною согрѣва́емь бл҃года́тїю. 
Ра́цѣ твое́й свѧще́ннѣй пристꙋпа́юще, бл҃гово́нїѧ  бж҃е́ственнагѡ ра́зꙋма и҆сполнѧ́емсѧ, ст҃и́телю, смра́да  и҆збавлѧ́ющесѧ страсте́й, любо́вїю тѧ̀ чтꙋ́щїи, чꙋдотво́рче  ѻ҆́ч҃е прпⷣбне. 
Бг҃оро́диченъ: 
Страсте́й мѧ̀ треволне́нїе смꙋща́етъ, глꙋбина̀  ѿча́ѧнїѧ ѡ҆бꙋрева́етъ моѐ се́рдце: ко́рмчїю ро́ждши  хрⷭ҇та̀, дв҃о, и҆ сп҃са, и҆зба́ви мѧ̀ и҆ спасѝ моли́твами  твои́ми. 
Конда́къ, гла́съ г҃. Подо́бенъ: Дв҃а дне́сь: 
Ꙗ҆́кѡ на ѻ҆́гненнꙋю колесни́цꙋ, добродѣ́тельми,  бг҃оно́се, возше́дъ, восте́клъ є҆сѝ на нбⷭ҇наѧ жили̑ща:  ꙗ҆́кѡ а҆́гг҃лъ съ человѣ́ки пожи́лъ є҆сѝ, и҆ ꙗ҆́кѡ  человѣ́къ со а҆́гг҃лы ѻ҆́крестъ ликовствꙋ́еши. сегѡ̀ ра́ди  показа́лсѧ є҆сѝ чꙋде́съ бжⷭ҇твенное прїѧ́телище, ѳео́дѡре  прпⷣбне. 
Пѣ́снь з҃. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю бл҃гоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Ꙗ҆́кѡ нело́женъ ст҃и́тель, же́ртвꙋ безкро́внꙋю  прине́слъ є҆сѝ дꙋ́хомъ, и҆ страсте́й оу҆мерщвле́нїемъ,  же́ртвꙋ бл҃гово́ннꙋ, пребл҃же́нне, тебѐ влⷣцѣ прине́слъ  є҆сѝ вѣ́рою. 
Ѻ҆́гнь сласте́й воздержа́нїѧ пото́мъ погаси́лъ  є҆сѝ, и҆ бездо́ждїемъ землѝ оу҆ста́вилъ є҆сѝ тꙋ́чы,  моли́твами, чꙋдотво́рче, ꙗ҆́коже и҆лїа̀, нб҃са̀ затворє́на  моли́твами твои́ми ѿверза́ѧ. 
Ѡ҆свѧ́щсѧ ѿ младе́нства, моли́твенною до́блестїю  неплѡ́дныѧ сотвори́лъ є҆сѝ оу҆трѡ́бы многоча̑дны,  слѣпы̑мъ по́далъ є҆сѝ прозрѣ́нїе, и҆ хромы̑мъ  бл҃готече́нїе, ѳео́дѡре требл҃же́нне. 
Бг҃оро́диченъ: 
Добро́тꙋ і҆а́кѡвлю тѧ̀ бг҃ъ и҆збра̀, и҆ въ тѧ̀  всели́сѧ, (с. 194) и҆ тѧ̀ соблюдѐ по ржⷭ҇твѣ̀ дв҃ꙋ,  ꙗ҆́коже бѣ̀ пре́жде ржⷭ҇тва̀, дв҃о бг҃ороди́тельнице. 
Пѣ́снь и҃. І҆рмо́съ: 
Землѧ̀ и҆ всѧ̑ ꙗ҆̀же на не́й, мо́ре и҆ всѝ  и҆сто́чницы, небеса̀ небе́съ: свѣ́тъ и҆ тма̀, мра́зъ и҆  зно́й, сы́нове человѣ́честїи: свѧще́нницы, бл҃гослови́те  гдⷭ҇а, и҆ превозноси́те є҆го̀ во вѣ́ки. 
На ка́мени терпѣ́нїѧ оу҆тверди́въ твоѧ̑  восхождє́нїѧ дꙋшє́внаѧ, не побѣди́лсѧ є҆сѝ прило́ги  сопроти́вными, не поколеба́лсѧ є҆сѝ навѣ́ты вра́жїими: но  къ высотѣ̀ бжⷭ҇твеннѣй восте́клъ є҆сѝ, ѡ҆ є҆́же въ  вѣ́рѣ чтꙋ́щихъ тѧ̀ молѧ̀. 
Стрꙋѧ̀ происхо́дитъ ѿ ра́ки твоеѧ̀ и҆сцѣле́нїй  всѧ́кихъ, и҆ ѿмыва́етъ сквє́рны страсте́й, и҆ гное́нїе  лю́тыхъ ѡ҆чища́етъ, и҆ вѣ́рныхъ напаѧ́етъ, ѳео́дѡре,  всѣ́хъ сердца̀, любо́вїю чтꙋ́щихъ тѧ̀. 
Дарѡ́въ бжⷭ҇твенныхъ тезоимени́тъ, и҆ таи́нникъ  хрⷭ҇то́въ, по́стникѡвъ добро́та, свѧще́нникѡвъ красота̀,  чꙋде́съ и҆сто́чникъ, честна́ѧ мѷрополо́жница дх҃а, ны́нѣ  да восхва́литсѧ ѳео́дѡръ вели́кїй. 
Бг҃оро́диченъ: 
Свѧще́ннїи тѧ̀ прⷪ҇ро́кѡвъ проповѣ́дꙋютъ гла́си  ѻ҆бра́знѡ, две́рь, и҆ го́рꙋ, и҆ сѣ́нь, зе́млю свѧтꙋ́ю,  свѣ́та ѻ҆́блакъ, и҆зъ негѡ́же сꙋ́щымъ во тмѣ̀ и҆ сѣ́ни  сѣдѧ́щымъ возсїѧ̀ сл҃нце, дв҃о, хрⷭ҇то́съ свѣтода́вецъ. 
Пѣ́снь ѳ҃. І҆рмо́съ: 
Ꙗ҆́кѡ сотворѝ мнѣ̀ вели́чїе си́льный, и҆ свѧ́то  и҆́мѧ є҆гѡ̀, и҆ ми́лость є҆гѡ̀ въ ро́дъ и҆ ро́дъ боѧ́щымсѧ  є҆гѡ̀. 
Ꙗ҆́кѡ оу҆́тро, ꙗ҆́кѡ де́нь свѣ́телъ, тво́й  пра́здникъ ꙗ҆ви́сѧ, просвѣща́ющъ на̑ша сердца̀, вѣ́рнѡ  восхвалѧ́ющихъ честны̑ѧ бѡлѣ́зни твоѧ̑, ѻ҆́ч҃е ѳео́дѡре. 
Собесѣ́дникъ а҆́гг҃лѡвъ, а҆пⷭ҇лѡвъ, страда́льцєвъ,  прпⷣбныхъ и҆ пра́ведникѡвъ бы́въ, ѻ҆́ч҃е, ст҃и́телей, на  нб҃сѣ́хъ ѡ҆ на́съ хрⷭ҇та̀ мо́лиши при́снѡ. 
Де́нь спасе́нїѧ, пра́здникъ весе́лїѧ ꙗ҆ви́сѧ,  стеце́мсѧ, вѣ́рнїи, ѡ҆чи́стивше дꙋ́шы, ст҃и́тель созыва́етъ  на́съ ѳео́дѡръ. (с. 195) 
Бг҃оро́диченъ: 
Стра́шно твоѐ ржⷭ҇тво̀, бцⷣе, мт҃и хрⷭ҇то́ва:  тѣ́мже тѧ̀ оу҆блажа́емъ, чⷭ҇таѧ, и҆ прославлѧ́емъ че́стнѡ,  ро́дове родѡ́въ во вѣ́ки, а҆ми́нь. 


(с. 195) 
Мѣ́сѧца тогѡ́же въ к҃г-й де́нь. 
Ст҃а́гѡ сла́внагѡ великомч҃ника, побѣдоно́сца и҆  чꙋдотво́рца геѡ́ргїа. 
А҆́ще хра́мъ, и҆лѝ восхо́щетъ настоѧ́тель, твори́мъ  бдѣ́нїе. 
На ма́лѣй вече́рни, на Гдⷭ҇и, воззва́хъ,  стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
И҆́стины весна̀ свѣ́тлѡ наста̀, ꙳ и҆ ѡ҆бновлѧ́етъ  тва́рь ꙳ бл҃гочести́вымъ позна́нїемъ хрⷭ҇та̀ жизнода́вца: ꙳  тѣ́мже ꙗ҆́снѡ просвѣще́нъ въ ра́зꙋмѣ ꙳ страда́лецъ  гдⷭ҇ень, ꙳ вра́жїе попра̀ оу҆хищре́нїе. 
Два́жды. 
Цр҃ю̀ вѣкѡ́въ ты̀ во́инствовавъ, премꙋ́дре, ꙳  ѡ҆полчє́нїѧ всѧ̑ беззако́нныхъ низложи́лъ є҆сѝ, ꙳  геѡ́ргїе требл҃же́нне, ꙳ тве́рдый страда́лецъ показа́лсѧ  є҆сѝ, бл҃года́тїю ѿ бг҃а тебѣ̀ да́нною, чꙋдотво́рче: ꙳  тѣ́мже молѝ спасти́сѧ на́мъ. 
Стрꙋи̑ и҆сцѣле́нїй подае́ши ꙳ тебѣ̀ притека́ющымъ,  геѡ́ргїе требл҃же́нне, ꙳ и҆ дꙋ́шъ и҆ тѣле́съ помо́щникъ ты̀  є҆сѝ ꙳ вѣ́рою те́плою приходѧ́щихъ къ покро́вꙋ (с. 196)  твоемꙋ̀, ꙳ досточꙋ́дне мч҃ниче і҆и҃совъ, ꙳ страда́льцєвъ  оу҆краше́нїе. 
Сла́ва, гла́съ то́йже. Самогла́сенъ: 
Вели́кагѡ цр҃ѧ̀ во́ине геѡ́ргїе, ра́дꙋйсѧ и҆  весели́сѧ, бг҃ꙋ бо бл҃гоꙋгоди́лъ є҆сѝ ѡ҆ всѣ́хъ  неради́въ, живо́тъ вѣ́чный прїѧ́лъ є҆сѝ на нб҃сѣ́хъ:  тѣ́ло бо твоѐ всѧ́къ недꙋ́гъ ѿ человѣ̑къ ѿго́нитъ.  хрⷭ҇то́съ бо, є҆го́же возлюби́лъ є҆сѝ, то́й тѧ̀  прославлѧ́етъ, бл҃же́нне. 
И҆ ны́нѣ, пра́здника. 
На стїхо́внѣ стїхи̑ры, гла́съ д҃. Самогла́сны: 
Всѝ ꙗ҆зы́цы, восплещи́те рꙋка́ми, воскли́кните  бг҃ꙋ, мꙋчениколю́бцы: ꙗ҆́кѡ на дре́во вознесе́сѧ, и҆ во  гро́бъ соше́дъ, а҆́да и҆спрове́рже, и҆ мє́ртвыѧ  совоскресѝ, вопїю́ще є҆мꙋ̀: а҆ллилꙋ́їа, а҆ллилꙋ́їа,  а҆ллилꙋ́їа, хрⷭ҇тꙋ̀ воскрⷭ҇шемꙋ. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ: 
Пѣ́нїе пѣ́сней ликовствꙋ́юще кꙋ́пнѡ, принесе́мъ  хрⷭ҇тꙋ̀ сп҃сꙋ на́шемꙋ, ꙗ҆́кѡ томи́телѧ врага̀ до́блїй  страда́лецъ побѣди́въ низложѝ. тѣ́мъ всѝ пое́мъ  непреста́нными гла́сы: а҆ллилꙋ́їа, а҆ллилꙋ́їа, а҆ллилꙋ́їа,  хрⷭ҇тꙋ̀ воскрⷭ҇шемꙋ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Красота̀ мч҃никъ и҆ сла́ва пра́ведныхъ ꙗ҆ви́лсѧ  є҆сѝ, вѣнцено́сче геѡ́ргїе: мꙋ́жествомъ бо смы́сла и҆  мꙋ́дростїю дꙋшѝ вра́жїе безꙋ́мїе попра́въ на землѝ, съ  на́ми вопїе́ши: а҆ллилꙋ́їа, а҆ллилꙋ́їа, а҆ллилꙋ́їа, хрⷭ҇тꙋ̀  жизнода́вцꙋ. 
Сла́ва, гла́съ то́йже: 
Прїиди́те, мч҃николю́бцы, пѣ́сненное пѣ́нїе  воста́вшемꙋ и҆зъ гро́ба хрⷭ҇тꙋ̀ принесе́мъ: дне́сь бо весна̀  разꙋ́мнаѧ возсїѧ̀ на́мъ, подаю́щи цвѣ́ты словє́сныѧ,  всемі́рнаѧ па́мѧть геѡ́ргїа, мꙋ́драгѡ великомч҃ника.  є҆го́же досто́йнѡ почита́юще, прїе́млемъ и҆сцѣле́нїй  и҆сто́чники: съ ни́миже и҆ ны́нѣ того̀ оу҆мо́лимъ,  моли́тисѧ непреста́ннѡ сп҃сꙋ хрⷭ҇тꙋ̀, ми́ръ вселе́ннѣй  дарова́ти, и҆ дꙋша́мъ на́шымъ ве́лїю ми́лость. (с. 197) 
И҆ ны́нѣ, пра́здника. Тропа́рь, гла́съ д҃: 
По́двигомъ до́брымъ подвиза́лсѧ є҆сѝ,  страстоте́рпче хрⷭ҇то́въ вѣ́рою, и҆ мꙋчи́телей ѡ҆бличи́лъ  є҆сѝ нече́стїе, же́ртва же бл҃гопрїѧ́тна бг҃ꙋ прине́слсѧ  є҆сѝ. тѣ́мже и҆ вѣне́цъ прїѧ́лъ є҆сѝ побѣ́ды, и҆  моли́твами, свѧ́те, твои́ми, всѣ̑мъ подае́ши прегрѣше́нїй  проще́нїе. 
На вели́цѣй вече́рни, Бл҃же́нъ мꙋ́жъ: На Гдⷭ҇и,  воззва́хъ, поста́вимъ стїхѡ́въ, и҃. 
Стїхи̑ры пра́здника, г҃: и҆ ст҃а́гѡ, є҃. Гла́съ д҃.  Самоподо́бенъ: 
Ꙗ҆́кѡ до́блѧ въ мч҃ницѣхъ, ꙳ стрⷭ҇тоте́рпче  геѡ́ргїе, ꙳ соше́дшесѧ дне́сь восхва́лимъ тѧ̀, ꙳ ꙗ҆́кѡ  тече́нїе соверши́въ, ꙳ вѣ́рꙋ соблю́лъ є҆сѝ, ꙳ и҆ прїѧ́тъ  ѿ бг҃а побѣ́ды твоеѧ̀ вѣне́цъ: ꙳ є҆го́же молѝ, ѿ  тлѝ и҆ бѣ́дъ и҆зба́витисѧ, ꙳ вѣ́рою соверша́ющымъ ꙳  всечестнꙋ́ю па́мѧть твою̀. 
Подѡ́бны: 
Тве́рдымъ мꙋдрова́нїемъ оу҆пова́въ, ꙳ самохо́тнѣ  дерзнꙋ́лъ є҆сѝ, ꙳ ꙗ҆́коже ле́въ, сла́вне, къ страда́нїю,  ꙳ презира́ѧ оу҆́бѡ тѣ́ло, ꙳ ꙗ҆́кѡ растлѣ́тисѧ хотѧ́щее:  ꙳ ѡ҆ нетлѣ́ннѣй же дꙋшѝ, мꙋ́дре, прилѣжа́лъ є҆сѝ, ꙳ и҆  мꙋ́къ многоѻбра́зными ви́ды разже́глсѧ є҆сѝ, ꙳ ꙗ҆́кѡ  зла́то ѡ҆чище́но ꙳ седмери́цею, геѡ́ргїе. 
За сп҃са пострада́лъ є҆сѝ, ꙳ и҆ сме́ртїю сме́рти  во́льнѣ, сла́вне, подо́бѧсѧ, ꙳ црⷭ҇твꙋеши съ ни́мъ  свѣ́тлѡ, ꙳ порфѵ́рою ѿ кро́ве ѡ҆дѣ́ѧнъ свѣ́тлою, ꙳ и҆  ски́птромъ страда́нїй твои́хъ оу҆кра́шенъ, ꙳ и҆ вѣнце́мъ  побѣ́ды лѣ́потствꙋѧ, ꙳ въ непроходи̑мыѧ вѣ́ки, ꙳  великомч҃ниче геѡ́ргїе. 
Вѣ́ры бронѧ́ми, ꙳ и҆ щито́мъ бл҃года́ти, ꙳ и҆  крⷭ҇та̀ копїе́мъ воѡрꙋжи́всѧ, ꙳ сопроти̑внымъ непобѣди́мь  бы́лъ є҆сѝ, геѡ́ргїе: ꙳ и҆ ꙗ҆́кѡ бжⷭ҇твенный храбо́рникъ,  ꙳ дє́мѡнскаѧ ѡ҆полчє́нїѧ побѣди́въ, ꙳ со а҆́гг҃лы  ликꙋ́еши, ꙳ вѣ̑рныѧ же застꙋпа́еши и҆ ѡ҆свѧща́еши, ꙳ и҆  спаса́еши призыва́емый. (с. 198) 
Ꙗ҆́кѡ ѕвѣздꙋ̀ многосвѣ́тлꙋю, ꙳ ꙗ҆́коже со́лнце  сїѧ́ющее, ꙳ на тве́рди нбⷭ҇нѣй тѧ̀ вѣ́мы, ꙳ и҆ ꙗ҆́кѡ  би́серъ многоцѣ́нный, ꙳ ꙗ҆́кѡ ка́мень блиста́ющїй, ꙳  ꙗ҆́кѡ сы́на тѧ̀ днѐ, ꙳ ꙗ҆́кѡ до́блественнагѡ въ  мч҃ницѣхъ, ꙳ ꙗ҆́кѡ побо́рника вѣ́рныхъ въ бѣда́хъ  прославлѧ́емъ, ꙳ соверша́юще твою̀ па́мѧть, побѣдоно́сче  геѡ́ргїе. 
Сла́ва, гла́съ ѕ҃: 
Досто́йнѡ и҆́мени пожи́лъ є҆сѝ, во́ине геѡ́ргїе:  крⷭ҇тъ бо хрⷭ҇то́въ на ра́мо взе́мъ, ѿ дїа́вольскїѧ ле́сти  ѡ҆лѧденѣ́вшꙋю зе́млю до́брѣ дѣ́лалъ є҆сѝ, и҆ терно́вное  слꙋже́нїе и҆скорени́въ і҆́дѡльское, правосла́вныѧ вѣ́ры  ло́зꙋ насади́лъ є҆сѝ. тѣ́мже то́чиши и҆сцѣлє́нїѧ во  все́й вселе́ннѣй вѣ̑рнымъ, и҆ трⷪ҇цы дѣ́латель пра́веденъ  показа́лсѧ є҆сѝ: молѝ, мо́лимсѧ, ѡ҆ оу҆мире́нїи мі́ра,  и҆ спасе́нїи дꙋ́шъ на́шихъ. 
И҆ ны́нѣ, пра́здника. 
Вхо́дъ. Прокі́менъ днѐ, и҆ парємїѝ. 
Прⷪ҇ро́чества и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ  ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ:  кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла,  кто̀ слы̑шана сотвори́тъ ва́мъ; да приведꙋ́тъ свидѣ́тели  своѧ̑, и҆ ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ  и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель,  глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ, да  позна́ете, и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ  є҆́смь, пре́жде менє̀ не бы́сть и҆́нъ бг҃ъ, и҆ по мнѣ̀ не  бꙋ́детъ: А҆́зъ є҆́смь бг҃ъ, и҆ нѣ́сть ра́звѣ менє̀  спаса́ѧй. А҆́зъ возвѣсти́хъ и҆ спасо́хъ, оу҆ничижи́хъ, и҆  не бѣ̀ въ ва́съ чꙋжді́й. Вы̀ мнѣ̀ свидѣ́тели, и҆ а҆́зъ  гдⷭ҇ь бг҃ъ: и҆ є҆щѐ ѿ нача́ла а҆́зъ є҆́смь, и҆ нѣ́сть  ѿ рꙋ́къ мои́хъ и҆збавлѧ́ѧй. сотворю̀, и҆ кто̀ ѿврати́тъ  то̀; Си́це глаго́летъ гдⷭ҇ь бг҃ъ, и҆збавлѧ́ѧй ва́съ, ст҃ы́й  і҆зра́илевъ. (с. 199) 
Премꙋ́дрости соломѡ́ни чте́нїе. 
[Глава̀ г҃] Пра́ведныхъ дꙋ́шы въ рꙋцѣ̀ бж҃їей, и҆  не прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ, и҆ є҆́же ѿ на́съ ше́ствїе, сокрꙋше́нїе: ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено, и҆ вма́лѣ нака́зани бы́вше, вели́кими  бл҃годѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ, и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ бл҃года́ть и҆ ми́лость въ  прпⷣбныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Пра́ведникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Бл҃гоꙋго́денъ бг҃ови бы́въ, возлю́бленъ  бы́сть, и҆ живы́й посредѣ̀ грѣ̑шникъ преста́вленъ бы́сть:  восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. Лю́дїе же ви́дѣвше и҆ не  разꙋмѣ́вше, нижѐ поло́жше въ помышле́нїи таково́е: ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. (с. 200) 
На лїті́и стїхи́ра хра́ма, и҆ ст҃а́гѡ самогла́сны. 
Гла́съ а҃. А҆нато́лїево: 
Свѣ́тлый храбо́рникъ геѡ́ргїй въ сла́внѣмъ  страда́нїи свое́мъ гѡ́рнїѧ си̑лы весели́тъ, и҆ съ ни́ми  ра́дꙋѧсѧ ны́нѣ, и҆ на землѝ вѣ̑рныѧ торжествова́ти  воздви́же, и҆ спра́здновати на́мъ: тогѡ̀ ра́ди сѡ́бранымъ,  ꙗ҆́кѡ хрⷭ҇то́въ ра́бъ прїи́де. тѣ́мже оу҆̀бо є҆го̀  досто́йнѡ почти́мъ, непреста́ннѡ молѧ́щасѧ всѣ́хъ бг҃ꙋ,  дарова́ти на́мъ ве́лїю ми́лость. 
До́блественными страда̑нїи воздѣ́лавъ лꙋ̑чшаѧ,  трꙋды̀ плодѡ́въ твои́хъ хрⷭ҇тꙋ̀ прине́слъ є҆сѝ,  пребл҃же́нне мч҃ниче геѡ́ргїе, вѣ́рою жела́нїе  оу҆тверди́въ, наде́ждею стра́хъ ѿри́нꙋвъ, любо́вь  стѧжа́лъ є҆сѝ нбⷭ҇нꙋю, прехва́льне. дерзнове́нїе и҆мѣ́ѧ  оу҆̀бо, бл҃гопрїѧ́тными мольба́ми, просѝ дꙋша́мъ на́шымъ  ми́ра, ѡ҆чище́нїѧ же грѣхѡ́въ, и҆ ве́лїѧ ми́лости 
Гла́съ д҃: 
Прїиди́те, вѣ́рныхъ собо́ри, прїиди́те, пра́здникъ  соста́вимъ: и҆́бо пресвѣ́тлаѧ па́мѧть дне́сь ꙗ҆ви́сѧ  страстоте́рпца геѡ́ргїа, на̑ша просвѣща́етъ неви́димѡ  сердца̀, добродѣ́тельми блиста́ющи. тѣ́мже  є҆диномꙋ́дреннѡ воспѣва́юще, рце́мъ: ра́дꙋйсѧ, во́ине  вели́кагѡ цр҃ѧ̀ хрⷭ҇та̀, ра́дꙋйсѧ, пресвѣ́тлаѧ похвало̀  вѣ́ры, ра́дꙋйсѧ, всесвѣ́тле и҆ пребога́те. ѡ҆ на́съ,  пребл҃же́нне, всѣ́хъ влⷣкꙋ хрⷭ҇та̀ бг҃а молѝ,  сохранє́ннымъ бы́ти ѿ и҆скꙋше́нїй лꙋка́вагѡ, и҆ спастѝ  дꙋ́шы на́шѧ. 
Сла́ва, гла́съ є҃. Ѳеофа́ново: 
Возсїѧ̀ весна̀, прїиди́те, наслади́мсѧ, просїѧ̀  воскрⷭ҇нїе хрⷭ҇то́во, прїиди́те, возвесели́мсѧ,  страстоте́рпца па́мѧть вѣ̑рныѧ просвѣща́ющи показа́сѧ.  тѣ́мже, празднолю́бцы, прїиди́те, та́йнѡ тꙋ̀ торжествꙋ́емъ:  се́й бо ꙗ҆́кѡ до́бръ во́инъ, мꙋ́жествовавъ на мꙋчи́телей,  и҆ си́хъ посрамѝ, подо́бникъ бы́въ стрⷭ҇ти сп҃са хрⷭ҇та̀,  не поми́лова сосꙋ́да своегѡ̀ бре́ннагѡ, но на́га ѡ҆бострѝ,  мꙋ́ками того̀ (с. 201) и҆змѣнѧ́ѧ. томꙋ̀ возопїе́мъ:  страстоно́сче, молѝ, спасти́сѧ дꙋша́мъ на́шымъ. 
И҆ ны́нѣ, пра́здника. 
На стїхо́внѣ стїхи̑ры, гла́съ д҃. Подо́бенъ:  Зва́нный свы́ше: 
Восхвалѧ́ютъ лю́дїе ѱалмы̀, ꙳ вкꙋ́пѣ и҆  пѣ́сньми, ꙳ твою̀ сла́внꙋю па́мѧть, геѡ́ргїе: ꙳ ꙗ҆́кѡ  бл҃голѣ́пна бо возсїѧ̀ и҆ свѣтоно́сна, ꙳ оу҆кра́шена  сла́вою и҆ бл҃года́тїю. ꙳ тѣ́мже и҆гра́ютъ ны́нѣ  а҆́гг҃льстїи чи́ни, ꙳ хва́лѧтъ же мч҃ницы со а҆пⷭ҇лы ꙳  твои́хъ пѡ́двигъ, мч҃ниче, страда̑нїѧ, ꙳ и҆ воспѣва́ютъ  просла́вльшаго тѧ̀ ꙳ сп҃са хрⷭ҇та̀ бг҃а на́шего. ꙳ є҆го́же  молѝ, ꙳ спастѝ и҆ просвѣти́ти дꙋ́шы на́шѧ. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆̀же въ лїва́нѣ, оу҆мно́житсѧ. 
Ѡ҆блече́нъ во хрⷭ҇то́во всеѻрꙋ́жїе, ꙳ ѡ҆брѣ́лсѧ  є҆сѝ, геѡ́ргїе, не и҆́щꙋщымъ тебє̀: ꙳ ты́ бо за хрⷭ҇та̀  ѻ҆гне́мъ распала́емь, ꙳ и҆ рꙋга́ѧсѧ богѡ́въ сꙋ́етныхъ ꙳  безбо́жномꙋ свирѣ́пствꙋ, ꙳ тогда̀ во́инствꙋю цр҃ю̀ моемꙋ̀  хрⷭ҇тꙋ̀, ꙳ беззакѡ́ннымъ взыва́лъ є҆сѝ, ꙳ ни ѕвѣ́рїе, ни  коле́са же, ни и҆́на мꙋ́ка, ꙳ менѐ разлꙋчи́ти возмо́гꙋтъ  когда̀ ꙳ любвѐ хрⷭ҇та̀ моегѡ̀. ꙳ є҆го́же. молѝ, ꙳ спастѝ  и҆ просвѣти́ти дꙋ́шы на́шѧ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Небре́гъ ѡ҆ сосꙋ́дѣхъ многоѻбра́зныхъ, ꙳ и҆ ѡ҆  разли́чныхъ мꙋ́кахъ, ꙳ и҆ ѡ҆ ѻ҆рꙋ́жїѧхъ стра́шныхъ, ꙳  вѣнцено́сче геѡ́ргїе, ꙳ бл҃гоче́стїѧ мч҃нически тече́нїе  сконча́лъ є҆сѝ. ꙳ тѣ́мже пресвѣ́тлꙋю па́мѧть твою̀ ꙳  цвѣ́ты пѣ́сненными вѣнча́емъ, ꙳ и҆ честны̑ѧ твоѧ̑  ѡ҆блобыза́емъ вѣ́рою мо́щи: ꙳ но ꙗ҆́кѡ прⷭ҇то́лꙋ предстоѧ̀  влⷣки, ꙳ хрⷭ҇та̀ бг҃а на́шегѡ, ꙳ моли́ти не преста́й, ꙳  спастѝ и҆ просвѣти́ти дꙋ́шы на́шѧ. 
Сла́ва, гла́съ то́йже, самогла́сенъ. Стꙋді́тово: 
Разꙋ́мнагѡ а҆дама́нта терпѣ́нїе, бра́тїе, дꙋхо́внѡ  восхва́лимъ, геѡ́ргїа сла́внагѡ мч҃ника, є҆го́же за хрⷭ҇та̀  (с. 202) разжига́ема, кова́хꙋ бѣды̑, и҆ и҆з̾ѡстри́ша  мꙋ̑ки, и҆ разли̑чнаѧ мꙋчє́нїѧ и҆знꙋри́ша тѣ́ло  є҆стество́мъ тлѣ́нно: побѣжда́ше бо жела́нїе є҆стество̀,  сме́ртїю понꙋжда́ѧ рачи́телѧ, прейтѝ къ жела́емомꙋ хрⷭ҇тꙋ̀  бг҃ꙋ, и҆ сп҃сꙋ дꙋ́шъ на́шихъ. 
И҆ ны́нѣ, пра́здника. 
На благослове́нїи хлѣ́бѡвъ тропа́рь, гла́съ д҃. 
Ꙗ҆́кѡ плѣ́нныхъ свободи́тель и҆ ни́щихъ  защи́титель, немощствꙋ́ющихъ вра́чь, правосла́вныхъ  побо́рниче, побѣдоно́сче, великомч҃ниче геѡ́ргїе, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
Два́жды. 
И҆ Бцⷣе дв҃о: є҆ди́ножды. И҆ прѡ́чаѧ. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. 
Сла́ва, ст҃а́гѡ: И҆ ны́нѣ, пра́здника. 
По а҃-й стїхоло́гїи сѣда́ленъ, пра́здника. Сла́ва, и҆  ны́нѣ, то́йже. 
По в҃-й стїхоло́гїи сѣда́ленъ, гла́съ а҃. Подо́бенъ:  Гро́бъ тво́й: 
Сѐ возсїѧ̀ бл҃года́ти весна̀, ѡ҆блиста̀ хрⷭ҇то́во  воскрⷭ҇нїе всѣ̑мъ: и҆ съ ни́мъ совозсїѧва́етъ ны́нѣ,  геѡ́ргїа мч҃ника, всепра́зднственный и҆ свѣтоно́сный де́нь,  прїиди́те всѝ, свѣщы̀ носѧ́ще бжⷭ҇твеннѣ, свѣ́тлѡ  пра́зднꙋемъ. 
Сла́ва, гла́съ то́йже. Подо́бенъ: Ли́къ  а҆́гг҃льскїй. 
Во́инство є҆́же на землѝ возненави́дѣвъ,  мꙋ́чениче, на нб҃сѣ́хъ возжела́лъ є҆сѝ сла́вы: и҆  болѣ̑зни претерпѣ́лъ є҆сѝ, и҆ нꙋ́жднꙋю сме́рть. тѣ́мже  дне́сь всесвѧтꙋ́ю твою̀ па́мѧть пра́зднꙋемъ, хрⷭ҇тꙋ̀  приносѧ́ще хвалꙋ̀, пребл҃же́нне геѡ́ргїе. 
И҆ ны́нѣ, пра́здника, и҆лѝ бг҃оро́диченъ: 
Мт҃рь тѧ̀ бж҃їю мо́лимъ всѝ, дв҃ꙋ вои́стиннꙋ и҆ по  ржⷭ҇твѣ̀ ꙗ҆́вльшꙋсѧ, любо́вїю прибѣга́ющїи къ твое́й  бла́гости: тебе́ бо и҆́мамы грѣ́шнїи предста́тельницꙋ,  тебѐ стѧжа́хомъ въ напа́стехъ спасе́нїе, є҆ди́нꙋ  всенепоро́чнꙋю. (с. 203) 
По полѷеле́и сѣда́ленъ, гла́съ г҃. Подо́бенъ:  Бжⷭ҇твенныѧ вѣ́ры: 
Любо́вїю горѧ́щею влⷣчнею разжиза́емь,  мꙋжемꙋ́дреннѣ пре́лести сокрѡ́вища низложи́лъ є҆сѝ, и҆ на  сꙋди́щи хрⷭ҇та̀ и҆сповѣ́давъ, побѣдоно́сче всебл҃же́нне  геѡ́ргїе, мч҃ниче пресла́вне, хрⷭ҇та̀ бг҃а молѝ, дарова́ти  на́мъ ве́лїю ми́лость. 
Сла́ва, гла́съ д҃ Подо́бенъ: Оу҆диви́сѧ: 
Воздѣ́лавъ прилѣ́жнѡ сѣ́мѧ бжⷭ҇твенныхъ  за́повѣдей, расточи́лъ є҆сѝ ни́щымъ всѐ бога́тство  благоче́стнѡ, вмѣ́стѡ си́хъ стѧжа́въ, пресла́вне, хрⷭ҇то́вꙋ  сла́вꙋ. тѣ́мже надѣ́ѧвсѧ, къ подвигѡ́мъ и҆́деши, и҆  болѣ́знемъ дѡ́лгимъ, мч҃ниче геѡ́ргїе, и҆ ѻ҆́бщникъ бы́въ  стрⷭ҇ти безстра́стнагѡ и҆ воскресе́нїѧ: црⷭ҇твїѧ тогѡ̀  причаща́ѧсѧ, ѡ҆ на́съ ны́нѣ моли́сѧ. 
И҆ ны́нѣ, пра́здника, и҆лѝ бг҃оро́диченъ: 
Сло́во ѻ҆́ч҃ее, хрⷭ҇та̀ бг҃а на́шего, ѿ тебє̀  воплоти́вшагосѧ позна́хомъ, бцⷣе дв҃о, є҆ди́на чⷭ҇таѧ,  є҆ди́на бл҃гослове́ннаѧ: тѣ́мъ непреста́ннѡ тѧ̀  воспѣва́юще, велича́емъ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Пра́ведникъ ꙗ҆́кѡ фі́нїѯъ процвѣте́тъ:  Сті́хъ: Насажде́ни въ домꙋ̀ гдⷭ҇ни, во дво́рѣхъ бг҃а  на́шегѡ процвѣтꙋ́тъ. Всѧ́кое дыха́нїе: Сті́хъ:  Хвали́те бг҃а во ст҃ы́хъ є҆гѡ̀: Є҆ѵⷢ҇лїе лꙋкѝ,  зача́ло ѯ҃г. 
По н҃-мъ ѱалмѣ̀ стїхи́ра самогла́сна, гла́съ ѕ҃: 
Дне́сь вселе́ннаѧ всѧ̀ страстоте́рпца просвѣща́етсѧ  зарѧ́ми, и҆ хрⷭ҇то́ва цр҃ковь цвѣ́ты оу҆краша́ема,  геѡ́ргїе, вопїе́тъ тѝ: оу҆го́дниче хрⷭ҇то́въ и҆  застꙋ́пниче те́плый, не преста́й, молѧ́сѧ ѡ҆ рабѣ́хъ  твои́хъ. 
Канѡ́нъ пра́здника на ѕ҃: и҆ ст҃а́гѡ два̀ на и҃:  ст҃а́гѡ канѡ́нъ, творе́нїе кѵ́ръ ѳеофа́на. 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство преѡрꙋже́ннаѧ си́ла, вопло́щшеесѧ же сло́во  всеѕло́бный грѣ́хъ потреби́ло є҆́сть, препросла́вленный  гдⷭ҇ь, сла́внѡ бо просла́висѧ. (с. 204) 
Те́плою вѣ́рою и҆ любо́вїю призыва́ющыѧ тѧ̀,  мч҃ниче хрⷭ҇то́въ, вѣнцено́сче геѡ́ргїе, предстоѧ̀  всесвѣ́телъ чⷭ҇тно́мꙋ престо́лꙋ всѣ́ми владꙋ́щагѡ, твои́ми  моли́твами и҆ предста́тельствы сохранѝ. 
Благоро́дно воздѣ́ланїе хрⷭ҇тꙋ̀ бы́лъ є҆сѝ,  геѡ́ргїе, мꙋ́ченически воздѣ́ланъ дѣѧ̑нїи, и҆ ꙗ҆́кѡ  бога́тство пресла́вно въ нбⷭ҇ныхъ тѧ̀ сокро́вищахъ положѝ  подвигополо́жникъ, ꙗ҆́кѡ преизѧ́щнѣ хра́брствовавшаго. 
Тве́рдѡ и҆ терпѣли́внѡ оу҆стреми́лсѧ є҆сѝ  самозва́нъ къ подвигѡ́мъ, пребл҃же́нне геѡ́ргїе, и҆  низложи́въ свирѣ́пое мꙋчи́телей ѡ҆полче́нїе, моли́твенникъ  ѡ҆ всѣ́хъ призыва́ющихъ тѧ̀ бы́лъ є҆сѝ. 
Блаже́ннꙋю, сла́вне, жи́знь ны́нѣ воспрїе́мь, во  хрⷭ҇тѣ̀ сокрове́ннꙋю, геѡ́ргїе, ѡ҆ не́йже подвиза́лсѧ  є҆сѝ до кро́ве: вѣ́рою пою́щымъ тѧ̀ молѝ спасти́сѧ ѿ  всѧ́кагѡ, страстоте́рпче, ѡ҆бстоѧ́нїѧ. 
Бг҃оро́диченъ: 
Не́бо была̀ є҆сѝ слове́сное, сло́во нбⷭ҇ное въ  твое́й оу҆тро́бѣ, бг҃ома́ти, вмѣ́щшаѧ, и҆́мже всѧ̑ бы́ша,  нб҃о же и҆ землѧ̀, и҆ ꙗ҆̀же вы́шше си́хъ: тѣ́мже со  дерзнове́нїемъ молѝ спастѝ пою́щыѧ тѧ̀. 
Дрꙋгі́й канѡ́нъ, творе́нїе кѵ́ръ космы̀. 
Гла́съ д҃. Пѣ́снь а҃. І҆рмо́съ: 
Ли́цы і҆и҃льтестїи невла́жными стопа́ми по́нтъ  чермны́й, и҆ вла́жнꙋю глꙋбинꙋ̀ прогна́вше, вса́дники  трїста́ты врагѝ ви́дѧще въ не́й погрꙋжє́ны, съ весе́лїемъ  поѧ́хꙋ: пои́мъ бг҃ꙋ на́шемꙋ, ꙗ҆́кѡ просла́висѧ. 
Страда́нїй свѧще́нныхъ сконча́лъ є҆сѝ тече́нїе, и҆  къ нб҃сѝ и҆ды́й, нетлѣ́ненъ вѣнцено́сецъ показа́лсѧ  є҆сѝ, благоцвѣтꙋ́щъ, геѡ́ргїе, ꙗ҆́вльсѧ пꙋ́тникъ, и҆ со  а҆́гг҃лы ликꙋ́еши: пои́мъ бг҃ꙋ на́шемꙋ, ꙗ҆́кѡ просла́висѧ. 
Два́жды. 
По́томъ благи́хъ є҆щѐ болѧ̀, премі́рнымъ ꙗ҆ви́лсѧ  є҆сѝ (с. 205) ликѡ́мъ и҆ска́паѧ, безпло́тныхъ чи́ны  плотски́ми, геѡ́ргїе, оу҆диви́лъ є҆сѝ бжⷭ҇твенными  страда̑нїи. съ си́ми ликꙋ́ѧ зове́ши: пои́мъ бг҃ꙋ на́шемꙋ,  ꙗ҆́кѡ просла́висѧ. 
Бг҃оро́диченъ: 
Же́злъ а҆арѡ́новъ прозѧ́бшїй, и҆́же ѿ і҆ессе́а  проѡбража́ше и҆зра́стшїй ко́рень, тѧ̀ пречⷭ҇тꙋю, цвѣ́тъ  мі́рꙋ возсїѧ́вшꙋю, бг҃а воплоще́нна. є҆го́же ѡ҆ на́съ  молѧ́щи, не преста́й, приснодв҃о, прибѣга́ющихъ къ тебѣ̀. 
Катава́сїа: Воскресе́нїѧ де́нь, просвѣти́мсѧ,  лю́дїе. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь прише́ствїемъ твои́мъ, въ  не́йже оу҆тверди́сѧ моѐ се́рдце. 
Вѣнце́мъ страда́нїѧ сїѧ́ѧ, сла́вне, благоче́стнѡ  призыва́ющыѧ тѧ̀, молѝ и҆зба́вителѧ и҆ бг҃а, ѿ всѧ́кїѧ  нꙋ́жды, бл҃же́нне, и҆зба́вити. 
Бога́тыми просвѣща́емь сїѧ̑нїи, премꙋ́дре, мра́чнꙋю  ѿженѝ печа́ль, и҆ мглꙋ̀ страсте́й ѿ на́съ, вѣ́рою  восхвалѧ́ющихъ тѧ̀. 
Наде́ждею оу҆твержда́емь и҆ любо́вїю, вѣ́рою же  ѡ҆гра́ждсѧ, геѡ́ргїе, и҆ си́лою оу҆крѣ́пльсѧ хрⷭ҇то́вою,  і҆́дѡльскꙋю пре́лесть низве́рглъ є҆сѝ. 
Бг҃оро́диченъ: 
Просвѣ́щшаго концы̀, пречⷭ҇таѧ, родила̀ є҆сѝ съ  пло́тїю безпло́тнаго, и҆ пре́жде всѣ́хъ ѻ҆ц҃ꙋ̀  собезнача́льна: тѣ́мже тѧ̀ бцⷣꙋ вѣ́рнїи чти́мъ. 
И҆́нъ. І҆рмо́съ: 
Ꙗ҆́кѡ непло́ды родѝ ѿ ꙗ҆зы̑къ цр҃ковь, и҆  мно́гое въ ча́дѣхъ и҆знемо́же со́нмище, чꙋ́дномꙋ бг҃ꙋ  на́шемꙋ возопїи́мъ: ст҃ъ є҆сѝ, гдⷭ҇и. 
Ти́хѡ разда́лъ є҆сѝ ни́щымъ бога́тство, и҆  оу҆масти́всѧ є҆ле́емъ любвѐ, тѣ́ломъ и҆ дꙋше́ю  страда́льчески, геѡ́ргїе, мꙋчи́телѧ вкꙋ́пѣ побѣди́лъ  є҆сѝ. (с. 206) 
Два́жды. 
Оу҆тверди́всѧ бл҃года́тїю, и҆ ѻ҆гне́мъ распала́емь  ре́вности, не вопроша́ющымъ ꙗ҆ви́лсѧ є҆сѝ, ѡ҆брѣ́лсѧ  є҆сѝ не и҆́щꙋщымъ, по хрⷭ҇тѣ̀, геѡ́ргїе, гнѣ́ваѧсѧ на  ле́сть і҆́дѡльскꙋю. 
Бг҃оро́диченъ: 
Ꙗ҆́кѡ но́сиши на рꙋкꙋ̀, марі́е, и҆ ѿ сосцꙋ̀  пита́еши пита́ющаго всѧ́кое дыха́нїе, є҆го́же, бцⷣе,  чтꙋ́ще проповѣ́даемъ: моли́сѧ є҆мꙋ̀, чⷭ҇таѧ, ѡ҆ всѣ́хъ  на́съ. 
Катава́сїа: Прїиди́те, пи́во пїе́мъ но́вое: 
Конда́къ пра́здника, и҆ і҆́косъ. 
Сѣда́ленъ, гла́съ и҃. Подо́бенъ: Премꙋ́дрости: 
Благоче́стїѧ ѻ҆́бразы мꙋ́жески хра́брствꙋѧ,  нече́стїѧ пре́лесть низложи́въ, мч҃ниче, попра̀ є҆сѝ  врага̀ шата̑нїѧ: и҆ бжⷭ҇твеннымъ жела́нїемъ при́снѡ  разгара́емь, мꙋчи́телей оу҆гаси́лъ є҆сѝ безбо́жное  свирѣ́пство. тѣ́мже досто́йнѡ возме́здїе мꙋ́къ прїѧ́лъ  є҆сѝ вѣне́цъ, и҆ подае́ши и҆сцѣлє́нїѧ вѣ́рою  притека́ющымъ. страстоте́рпче геѡ́ргїе, молѝ хрⷭ҇та̀ бг҃а,  согрѣше́нїй ѡ҆ставле́нїе дарова́ти пра́зднꙋющымъ любо́вїю  свѧтꙋ́ю па́мѧть твою̀. 
Сла́ва: 
Земно́е бога́тство на землѝ раздава́ѧй всѣ̑мъ,  мꙋ́чениче мꙋ́дре, бога́тство нбⷭ҇ное наслѣ́довалъ є҆сѝ  трꙋды̀ твои́ми: крⷭ҇то́мъ бо честны́мъ ꙗ҆́кѡ въ броню̀  ѡ҆бо́лксѧ, и҆ тѣ́мъ посрами́лъ є҆сѝ мꙋчи́телей шата́нїе.  тѣ́мже моли́твами просѧ́щымъ тѧ̀ подае́ши бжⷭ҇твєннаѧ  дарова̑нїѧ, и҆сцѣле́нїй благодѣѧ̑нїѧ. страстоно́сче  геѡ́ргїе, моли́сѧ хрⷭ҇тꙋ̀ бг҃ꙋ, прегрѣше́нїй ѡ҆ставле́нїе  дарова́ти пра́зднꙋющымъ любо́вїю свѧтꙋ́ю па́мѧть твою̀. 
И҆ ны́нѣ, пра́здника. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и.  (с. 207) 
Пое́мъ твоѧ̑ по́двиги, пребл҃же́нне геѡ́ргїе,  и҆́миже разсы́палъ є҆сѝ і҆́дѡльскїѧ слꙋ̑жбы: всю́ же  оу҆праздни́лъ є҆сѝ де́мѡнскꙋю пре́лесть, пресла́вне. 
Оу҆ти́ши напа́стей и҆ бѣ́дъ смꙋще́нїе, и҆ всѧ́кое  навѣ́тїе ѕло́е де́мѡнѡвъ ѿженѝ ѿ пою́щихъ тѧ̀  хрⷭ҇то́ва во́ина, досточꙋ́дне. 
Возсїѧ́лъ є҆сѝ ꙗ҆́кѡ ѕвѣзда̀ свѣтоно́снаѧ,  геѡ́ргїе, дꙋше́вною до́блестїю, и҆ тве́рдостїю вѣ́ры,  пре́лесть мра́чнꙋю ѿгонѧ̀, и҆ спаса́ѧ пою́щыѧ тѧ̀. 
Бг҃оро́диченъ: 
Спасе́нїе сꙋ́щественное, дв҃о, родила̀ є҆сѝ,  бога́тствомъ бл҃гости и҆ є҆сте́ственною бл҃госты́нею  спаса́ющее человѣ́ка, и҆ и҆стлѣ́вшїй ѻ҆́бразъ  назида́ющее. 
И҆́нъ. І҆рмо́съ: 
Оу҆слы́шахъ твоѐ, хрⷭ҇тѐ, вои́стиннꙋ пресла́вное,  ꙗ҆́кѡ безсме́ртенъ сы́й бг҃ъ, оу҆подо́бисѧ смє́ртнымъ  человѣ́кѡмъ, и҆ пребы́сть є҆́же бѣ̀, и҆ тогѡ̀ ра́ди твою̀  сла́влю си́лꙋ. 
Оу҆́жасъ предъ сꙋди́ща мꙋчи́телей и҆звѣ́ствоваше,  неразсꙋ́дна сказа̑нїѧ слове́съ твоеѧ̀ мꙋ́дрости, геѡ́ргїе,  хрⷭ҇то́съ же невѣ́дꙋщымъ бг҃ъ познава́шесѧ. 
Сло́вомъ вѣ́ры хрⷭ҇то́вы, геѡ́ргїе премꙋ́дре,  мꙋдрецє́мъ сплетє́нїѧ разрѣши́лъ є҆сѝ ба́сней  скве́рныхъ: страсте́й же бо́ги дѣ́латели порꙋга́лъ є҆сѝ,  трⷪ҇цѣ побо́рниче. 
Оу҆слы́шавше слꙋ́хомъ слове́съ твои́хъ мꙋчи́телїе  посрами́шасѧ: ты́ бо богѡ́мъ и҆́хъ рꙋга́ѧсѧ, смѣ́хъ  пока́зовалъ є҆сѝ, хрⷭ҇та̀ бг҃а проповѣ́дꙋѧ, пло́тїю  ра́спѧта, и҆ оу҆праздни́вша пре́лесть дꙋшегꙋ́бнꙋю. 
Бг҃оро́диченъ: 
Тебѐ приснодв҃ꙋю и҆ вои́стиннꙋ є҆ди́нꙋ бцⷣꙋ  сла́вимъ, ю҆́же проѡбразова́ше бг҃ови́дцꙋ мѡѷсе́ю,  неѡпа́льнѡ, пречⷭ҇таѧ, кꙋпина̀ ѻ҆гню̀ примѣси́вшаѧсѧ. 
Катава́сїа: На бжⷭ҇твеннѣй стра́жи: 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ (с. 208) сп҃се мо́й, къ тебѣ̀  оу҆́тренюю, цр҃ю̀ ми́ра, просвѣти́ мѧ сїѧ́нїемъ твои́мъ:  и҆но́гѡ бо, ра́звѣ тебє̀, бо́га не зна́ю. 
Мч҃ническое дерзнове́нїе ꙗ҆́кѡ и҆мѣ́ѧ ко влⷣцѣ,  просѝ оу҆се́рднѡ спасе́нїѧ тѧ̀ пою́щымъ, дꙋше́вныхъ  недꙋ̑гъ и҆змѣнѧ́ѧ твои́ми мольба́ми, мч҃ниче страстоно́сче,  пребл҃же́нне геѡ́ргїе. 
Со а҆́гг҃льскими ликꙋ́ѧ ꙗ҆́кѡ мч҃никъ ликостоѧ̑нїи,  и҆ безсме́ртныѧ и҆ блаже́нныѧ, вѣнцено́сче, насыща́ѧсѧ  сла́вы, покро́вꙋ твоемꙋ̀ прибѣга́ющыѧ, всѧ́кагѡ  треволне́нїѧ и҆ бꙋ́ри и҆схитѝ. 
И҆зба́ви на́съ ѿ всѧ́кїѧ нꙋ́жды, ꙗ҆́кѡ  ми́лостивъ, грѣхо́вное и҆ бѣ́дное ѿгонѧ̀ многоразли́чное  смꙋще́нїе, геѡ́ргїа твоегѡ̀ оу҆го́дника моли̑твы, хрⷭ҇тѐ,  прїе́млѧ. 
Бг҃оро́диченъ: 
До́лгъ прама́тере є҆́ѵы, бг҃ома́ти, ѿдала̀  є҆сѝ: пло́тїю бо ѡ҆бложи́ла є҆сѝ, и҆зъ тебє̀ рожде́нна  сп҃са мі́ра. тѣ́мже тѧ̀ всѝ блажи́мъ, ѡ҆бра́дованнаѧ дв҃о  всенепоро́чнаѧ. 
И҆́нъ. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Страда́льчески, геѡ́ргїе, сплета́ѧсѧ, вина́мъ  разли́чныѧ пре́лести мꙋ́жески проти́вѧсѧ, мі́ра же на́гъ,  держа́вꙋ ѿѧ́лъ є҆сѝ лю́тагѡ мїроде́ржца. 
Два́жды. 
Ѡ҆гради́всѧ, геѡ́ргїе, ѻ҆рꙋ́жїемъ крⷭ҇та̀,  наде́ждею вѣ́ры, любо́вїю держа́вною, притꙋпи́лъ є҆сѝ  ѻ҆стротꙋ̀ и҆ всѐ ѻ҆рꙋ́жїе лю́тагѡ борца̀. 
Бг҃оро́диченъ: 
Мꙋчи́телей ра́зꙋмъ, дѣ́вственное посрамѝ чре́во:  млⷣнецъ бо ꙗ҆́звꙋ а҆́спїднꙋю дꙋшегꙋ́бнꙋю и҆спыта̀ рꙋко́ю,  и҆ ѿстꙋ́пника го́рдаго низложи́въ, вѣ̑рнымъ подъ но́зѣ  покорѝ. 
Катава́сїа: Оу҆́тренюемъ оу҆́треннюю глꙋбокꙋ̀: 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. (с. 209) 
Па́че є҆стества̀ и҆ сло́ва, и҆ по́мысла, до́блести  твоеѧ̀ хра́брствѡванїѧ, непреста́ннѡ пѣва́єма,  пребл҃же́нне мꙋ́чениче геѡ́ргїе. 
Во́инствꙋ нбⷭ҇номꙋ собесѣ́дникъ, блаже́нне, бы́въ,  и҆ бжⷭ҇твенное ꙗ҆вле́нїе, є҆ли́кѡ дости́жнѡ зрѧ̀, тѧ̀  вѣ́рою чтꙋ́щыѧ спаса́й. 
Всѣ́ми ѻ҆́бразы бг҃ꙋ возложе́нъ, и҆ блиста̑нїѧ  чꙋде́съ прїе́млѧ, дарова̑нїѧ тре́бꙋющымъ раздава́еши,  пребл҃же́нне геѡ́ргїе. 
Бг҃оро́диченъ: 
Ны́нѣ къ тебѣ̀ прибѣга́ю, пречⷭ҇таѧ, спаси́ мѧ  моли́твами твои́ми и҆ соблюдѝ: є҆ли́кѡ бо хо́щеши,  мо́жеши, ꙗ҆́кѡ мт҃и всемогꙋ́щагѡ. 
И҆́нъ. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Возопи́лъ є҆сѝ со дерзнове́нїемъ къ зижди́телю,  геѡ́ргїе: не преда́ждь беззакѡ́ннымъ раба̀ твоего̀, но  крѣ́пость мѝ пода́ждь, разори́ти и҆́хъ шата́нїе. 
Небре́гъ ѡ҆ мꙋчи́тельныхъ сосꙋ́дѣхъ, геѡ́ргїе, на  по́двиги во́лею мꙋ́жески прите́клъ є҆сѝ, и҆ по́честными  побѣ́дами ѿ хрⷭ҇та̀ бг҃а вѣнча́лсѧ є҆сѝ. 
По и҆скꙋше́нїи добродѣ́тели твоеѧ̀, къ чꙋдесѝ,  геѡ́ргїе, прело́жше преще́нїе льсти́внїи мꙋчи́тели, є҆го́же  проповѣ́далъ є҆сѝ, животода́вца хрⷭ҇та̀, оу҆диви́шасѧ. 
Бг҃оро́диченъ: 
Дре́вле оу҆́бѡ прельсти́ мѧ ѕмі́й, и҆ оу҆мори́ мѧ  прама́терїю мое́ю є҆́ѵою: ны́нѣ же, чⷭ҇таѧ, тобо́ю  созда́вый мѧ̀, и҆зъ и҆стлѣ́нїѧ воззва̀. 
Катава́сїа: Снизше́лъ є҆сѝ въ преиспѡ́днѧѧ землѝ: 
Конда́къ, гла́съ д҃. Подо́бенъ: Вознесы́йсѧ: 
Воздѣ́ланъ ѿ бг҃а, показа́лсѧ є҆сѝ благоче́стїѧ  дѣ́латель честнѣ́йшїй, добродѣ́телей рꙋкоѧ̑ти собра́въ  себѣ̀: сѣ́ѧвъ (с. 210) бо въ слеза́хъ, весе́лїемъ жне́ши,  страда́льчествовавъ же кро́вїю, хрⷭ҇та̀ прїѧ́лъ є҆сѝ: и҆  моли́твами, свѧ́те, твои́ми, всѣ̑мъ подае́ши прегрѣше́нїй  проще́нїе. 
І҆́косъ: 
За мїрскі́й живо́тъ дꙋ́шꙋ свою̀ положи́вшаго,  хрⷭ҇та̀ цр҃ѧ̀ жела́ѧ во́инъ тщи́тсѧ оу҆мре́ти за него̀,  ре́вность же ве́лїю бжⷭ҇твеннꙋю въ се́рдцы и҆мѣ́ѧ, себѐ  самаго̀ приведѐ. того̀ оу҆̀бо и҆ мы̀ всѝ, бжⷭ҇твеннаго  геѡ́ргїа, ꙗ҆́кѡ те́пла предста́телѧ, воспои́мъ вѣ́рою,  ꙗ҆́кѡ сла́внаго сꙋ́ща хрⷭ҇то́ва раба̀, подо́бѧщасѧ ꙗ҆́вѣ  своемꙋ̀ влⷣцѣ, и҆ всѧ́комꙋ молѧ́щꙋсѧ приходѧ́ща: спѣши́тъ  бо при́снѡ и҆ мо́литъ сп҃са, всѣ̑мъ пода́ти согрѣше́нїй  проще́нїе. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дꙋхо́внꙋю, сы́й  бл҃гослове́нъ и҆ препросла́вленъ. 
Твоемꙋ̀ подо́бѧсѧ, мч҃ниче, влⷣцѣ, во́лею поте́клъ  є҆сѝ къ подвигѡ́мъ, сла́вне, и҆ побѣ́дꙋ взе́мъ, цр҃кве  хрⷭ҇то́вы храни́тель бы́лъ є҆сѝ: сїю̀ при́снѡ сохранѧ́й  предста́тельствомъ твои́мъ. 
Ꙗ҆́кѡ мч҃никъ непобѣди́мь, ꙗ҆́кѡ страда́лецъ,  ꙗ҆́кѡ неѡдолѣ́нный вѣ́ры побо́рникъ, ны́нѣ сто́лпъ  непоколеби́мь восхвалѧ́ющымъ тѧ̀, премꙋ́дре геѡ́ргїе, бꙋ́ди  ѡ҆гражда́ѧ моли́твами твои́ми. 
Мꙋ́дрѣ земледѣ́лавъ бжⷭ҇твенное сѣ́мѧ, и҆ сїѐ  оу҆мно́жилъ є҆сѝ, крове́й твои́хъ тече́ньми напои́въ,  бл҃же́нне, и҆ болѣ́зней тща́нїемъ, и҆ разли́чными ра́нами:  и҆́миже свирѣ́пство мꙋчи́телей оу҆гаси́лъ є҆сѝ. 
Бг҃оро́диченъ: 
Дв҃а пребыла̀ є҆сѝ и҆ по ржⷭ҇твѣ̀, бг҃а бо  родила̀ є҆сѝ, пита́ющаго всѧ́чєскаѧ, за неизрече́ннꙋю  ми́лость, и҆ милосе́рдїе мно́гое, чл҃вѣ́ка бы́вшаго,  чⷭ҇таѧ: є҆го́же ны́нѣ молѝ, спасти́сѧ всѣ̑мъ на́мъ. (с.  211) 
И҆́нъ. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Ѡ҆держа́щꙋю ви́дѧ і҆́дѡльскꙋю ле́сть, бл҃гоче́стїѧ  распала́емь ре́вностїю, геѡ́ргїе, къ подвигѡ́мъ тебѐ  ѿда́лъ є҆сѝ, пребл҃же́нне, вопїѧ̀: ѻ҆тє́цъ на́шихъ  бж҃е, бл҃гослове́нъ є҆сѝ. 
Проповѣ́дꙋѧ ꙗ҆ви́лсѧ є҆сѝ гони́мꙋю вѣ́рꙋ, мглꙋ́  же пре́лести ѡ҆блича́ѧ, геѡ́ргїе, глаго́лалъ є҆сѝ:  ѻ҆тє́цъ на́шихъ бж҃е, бл҃гослове́нъ є҆сѝ. 
И҆зъ ко́рене посѣ́клъ є҆сѝ пре́лесть, и҆  воздѣ́лалъ є҆сѝ вѣ́рꙋ бл҃гоче́стїемъ бо́льшꙋю, геѡ́ргїе,  ра́довалсѧ є҆сѝ, глаго́лѧ: ѻ҆тє́цъ на́шихъ бж҃е,  бл҃гослове́нъ є҆сѝ. 
Бг҃оро́диченъ: 
Превы́шши тва́рей всѣ́хъ є҆сѝ, ꙗ҆́кѡ творца̀  ро́ждши и҆ гдⷭ҇а. тѣ́мже тѝ вопїю̀, бцⷣе:  бл҃гослове́ннаѧ, гдⷭ҇ь съ тобо́ю си́лъ. 
Катава́сїа: Ѻ҆́троки ѿ пе́щи и҆зба́вивый: 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ̑йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Пото́къ лю́тыхъ страсте́й же и҆ бѣ́дъ, и҆  мѧте́жнагѡ ѡ҆бстоѧ́нїѧ, и҆ болѣ́зней падє́нїѧ, и҆  де́мѡнѡвъ кѡ́зни, и҆ ѕлочести́выхъ стремлє́нїѧ, оу҆кротѝ  твои́ми моли́твами, вѣнцено́сче геѡ́ргїе. 
Ве́сь свѣ́томъ, бл҃же́нне, трⷪ҇ческимъ чи́стѡ  ѡ҆блиста́емь, ꙗ҆́кѡ мч҃никъ непобѣди́мь, ꙗ҆́кѡ  бл҃гоче́стїѧ побо́рникъ, ꙗ҆́кѡ побѣди́тель  бг҃овѣнча́ненъ, спасѝ, нбⷭ҇ный жи́телю, тѧ̀ чтꙋ́щыѧ,  моли́твами твои́ми. 
Вѣнце́мъ разꙋ́мнымъ разли́чнѡ оу҆кра́шенъ, и҆  црⷭ҇твїѧ дїади́мою, и҆ ски́птромъ оу҆добре́нъ, и҆  багрѧни́цею ѡ҆бложе́нъ, твое́ю ѡ҆багре́нъ кро́вїю,  бл҃же́нне, сца́рствꙋеши цр҃ю̀ си́лъ. (с. 212) 
Бг҃оро́диченъ: 
Ѿ ѻ҆ц҃а̀ безлѣ́тнѡ рожде́ннаго, и҆ пре́жде  вѣ̑къ возсїѧ́вша, всѧ́чєскаѧ сотво́ршаго, ви̑димаѧ же и҆  неви̑димаѧ, дв҃о мт҃и, родила̀ є҆сѝ. тѣ́мже тѧ̀ бцⷣꙋ  всѝ ꙗ҆зы́цы сла́вимъ. 
И҆́нъ. І҆рмо́съ: 
Ра́дꙋющесѧ по ѡ҆сꙋжде́нїи мꙋчи́тельскомъ ѻ҆́троцы,  ꙗ҆́кѡ да не богѡ́мъ сквє́рнымъ послꙋ́жатъ всѣ̑мъ, но  живо́мꙋ бг҃ꙋ, на ѻ҆́гнь дерзнꙋ́ша, ѿ а҆́гг҃ла же  ѡ҆роша́еми, пѣ́снь поѧ́хꙋ: дѣла̀ гдⷭ҇нѧ, гдⷭ҇а по́йте, и҆  превозноси́те во всѧ̑ вѣ́ки. 
Дх҃омъ оу҆крѣплѧ́емь, ѡ҆ ѻ҆рꙋ́жныхъ болѣ́знехъ  небре́глъ є҆сѝ: ꙗ҆́кѡ не глꙋхи̑мъ і҆́дѡлѡмъ хвалꙋ̀  посыла́еши, но хрⷭ҇тꙋ̀ бг҃ꙋ, къ немꙋ́же любе́знꙋ стѧжа́въ,  геѡ́ргїе, вѣ́рꙋ, глаго́лалъ є҆сѝ: дѣла̀ гдⷭ҇нѧ, гдⷭ҇а  по́йте, и҆ превозноси́те во всѧ̑ вѣ́ки. 
Ꙗ҆́кѡ не сꙋ́щꙋ вре́меннꙋю непщꙋ́ѧ красотꙋ̀,  разли̑чнаѧ ѡ҆ѕлоблє́нїѧ под̾ѧ́лъ є҆сѝ, геѡ́ргїе,  ра́дꙋѧсѧ, наде́ждею бжⷭ҇твенныѧ жи́зни: ѡ҆ стра́шнѣмъ же  раздробле́нїи небре́гъ, тве́рдостїю дꙋшѝ глаго́лалъ є҆сѝ:  дѣла̀ гдⷭ҇нѧ, гдⷭ҇а по́йте, и҆ превозноси́те во всѧ̑  вѣ́ки. 
Разсѣка́емо мѣ́дными сосꙋ́ды твоѐ тѣ́ло,  ѻ҆́стрыми нѡжѝ по є҆ди́номꙋ оу҆́дꙋ раздроблѧ́емо ви́дѧ,  вжилѧ́емь дꙋше́ю, бꙋ́дꙋщей сла́вѣ недостѡ́йны ны́нѣшнїѧ  мꙋ̑ки, глаго́лалъ є҆сѝ: дѣла̀ гдⷭ҇нѧ, гдⷭ҇а по́йте, и҆  превозноси́те во всѧ̑ вѣ́ки. 
Бг҃оро́диченъ: 
Ѿ ребра̀ а҆да́мова созда́вый тѧ̀, ѿ твоегѡ̀  двⷭ҇тва воплоти́сѧ, и҆́же всѣ́хъ гдⷭ҇ь. є҆го́же пою́ще,  вопїе́мъ: всѧ̑ дѣла̀, бл҃гослови́те, по́йте гдⷭ҇а, и҆  превозноси́те во всѧ̑ вѣ́ки. 
Катава́сїа: Се́й нарече́нный и҆ ст҃ы́й де́нь: 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ: тѣ́мъ всепѣ́тꙋю  бцⷣꙋ велича́емъ. (с. 213) 
Непреста́ннѡ гдⷭ҇а молѝ ѡ҆ на́съ, пою́щихъ тѧ̀,  бл҃же́нне, ꙗ҆́кѡ хрⷭ҇то́ва мч҃ника, ꙗ҆́кѡ побѣди́вша  мꙋчи́телѧ, ꙗ҆́кѡ лꙋка́выхъ дꙋхѡ́въ ѿгони́телѧ, ꙗ҆́кѡ  храни́телѧ неꙋсы́пна, ꙗ҆́кѡ застꙋ́пника непосты́дна. 
Страда́нїй воздаѧ́нїѧ бога́тнѡ тебѣ̀ дарова̀  всѣ́хъ влⷣка, є҆мꙋ́же предстоѧ̀ со дерзнове́нїемъ,  требл҃же́нне, мч҃ническимъ, и҆ съ весе́лїемъ призыва́ющыѧ  тѧ̀ ѡ҆б̾е́мь, сохранѝ. 
Землѧ́ тѧ сокры̀, и҆ нб҃о прїѧ́тъ, и҆ ѿве́рзесѧ  тебѣ̀ две́рь ра́йскаѧ ꙗ҆́вѣ, въ не́мже ра́достнѡ,  страстоте́рпче, ликꙋ́ѧ и҆ и҆гра́ѧ, вѣ́рнѡ пою́щыѧ тѧ̀  твои́ми моли́твами соблюдѝ. 
Бг҃оро́диченъ: 
Тѧ̀ свидѣ́нїѧ сѣ́нь проѡбразѝ, пречⷭ҇таѧ, въ  не́йже скрижа̑ли и҆ ста́мна, и҆ златы́й кївѡ́тъ: ꙗ҆́коже бо  ѻ҆́наѧ, та́кѡ и҆ ты̀ безнача́льное сло́во во оу҆тро́бѣ  вмѣсти́ла є҆сѝ, бцⷣе, воплоща́емо. 
И҆́нъ. І҆рмо́съ: 
Ѿ земноро́дныхъ ро́ждшисѧ, и҆ творца̀ ро́ждшаѧ,  на́ша похвало̀, бцⷣе чⷭ҇таѧ, тѧ̀, ꙗ҆́кѡ влады́чествꙋющꙋю  тва́рьми, велича́емъ. 
Свѧще́ннїи воспѣва́ютъ, ца́рїе восхвалѧ́ютъ и҆  лю́дїе твои́хъ страда́нїй хвалꙋ̀ возвѣща́ютъ, мч҃ниче  геѡ́ргїе: тѣ́мже тѧ̀ всѝ оу҆блажа́емъ. 
Два́жды. 
Воспѣ́ша всѧ̑ нбⷭ҇ныѧ си̑лы по́двиги твоѧ̑: ты́ бо  поже́рсѧ, бг҃ꙋ бл҃гоꙋгоди́лъ є҆сѝ, мч҃ниче геѡ́ргїе:  тѣ́мже тѧ̀ всѝ оу҆блажа́емъ. 
Бг҃оро́диченъ: 
Ѿ земноро́дныхъ возра́стши, и҆ зижди́телѧ ро́ждши,  ра́дꙋйсѧ, на́ша похвало̀, бцⷣе чⷭ҇таѧ, тѧ̀, ꙗ҆́кѡ  ѡ҆блада́ющꙋю тва́рьми, велича́емъ. 
Катава́сїа: Свѣти́сѧ, свѣти́сѧ, но́вый  і҆ерⷭ҇ли́ме: 
Свѣти́ленъ. Подо́бенъ: Оу҆ч҃никѡ́мъ зрѧ́щымъ: 
Весна̀ на́мъ возсїѧ̀, свѣ́тлое влⷣчнее и҆  бжⷭ҇твенное воскресе́нїе, къ нбⷭ҇нѣй па́сцѣ ѿ землѝ  на́съ пресыла́ѧ: съ не́юже просїѧва́етъ всесла́внагѡ мч҃ника  геѡ́ргїа па́мѧть (с. 214) свѣтоза́рнаѧ, ю҆́же свѣ́тлѡ  соверши́мъ, да бжⷭ҇твенныѧ сподо́бимсѧ бл҃года́ти ѿ  хрⷭ҇та̀ сп҃са. 
Сла́ва: Подо́бенъ: Свѣ́те неизмѣ́нный: 
Ꙗ҆́кѡ со́лнце свѣтоно́сное, чꙋде́сными зарѧ́ми  просвѣща́еши всю̀ тва́рь, геѡ́ргїе страстоте́рпче. тѣ́мже  твою̀ соверша́юще па́мѧть, пое́мъ воскрⷭ҇шаго и҆зъ гро́ба. 
И҆ ны́нѣ, пра́здника. 
На хвали́техъ стїхи̑ры, на д҃, гла́съ в҃. Подо́бенъ:  Є҆гда̀ ѿ дре́ва: 
Прїиди́те, всепра́зднственное свѣ́тлое, сла́вное  воскрⷭ҇нїе всѝ торжествова́вшїи, па́ки пра́зднꙋемъ свѣ́тлѡ  торжество̀ геѡ́ргїа мч҃ника, и҆ вѣнча́емъ сего̀ ве́сненными  цвѣ́ты, сꙋ́ща непобѣди́ма: ꙗ҆́кѡ да тогѡ̀ мольба́ми  прїи́мемъ скорбе́й кꙋ́пнѡ и҆ прегрѣше́нїй и҆збавле́нїе. 
Всего̀ прине́слъ є҆сѝ себѐ, тебѣ̀ да́вшемꙋ,  всебл҃же́нне, жи́знь всецѣ́лꙋю, ꙗ҆́кѡ всепло́дїе жи́во и҆  ѡ҆дꙋшевле́нно, и҆ же́ртвꙋ бл҃гопрїѧ́тнꙋ и҆ пречи́стꙋ.  тѣ́мже бы́лъ є҆сѝ моли́твенникъ теплѣ́йшїй, бꙋ̑ри  и҆зима́ѧ всѧ̑, вѣ́рою пою́щыѧ тѧ̀, мч҃ниче, и҆ призыва́ющыѧ  тѧ̀, геѡ́ргїе. 
Сѣ́мѧ воздѣ́лавъ прилѣ́жнѡ, всѣ́ѧнное сло́ва въ  чи́стѣй твое́й дꙋшѝ, сїѐ оу҆мно́жилъ є҆сѝ болѣ́зньми  страда́нїѧ: и҆ премꙋ́дрѣ положе́нъ въ нбⷭ҇ныхъ жи́тницахъ,  нетлѣ́нное ѡ҆брѣ́лъ є҆сѝ наслажде́нїе. є҆гѡ́же ны́нѣ  насыща́ѧсѧ, бл҃же́нне, твои́ми къ бг҃ꙋ моли́твами, вѣ́рою  пою́щыѧ тѧ̀ спаса́й. 
Мч҃ниче страстоно́сче хрⷭ҇то́въ, сꙋ́щыѧ въ  напа́стехъ нꙋ́ждныхъ спасѝ, мольба́ми твои́ми ѿ всѧ́кагѡ  ѡ҆бстоѧ́нїѧ и҆збавлѧ́ѧ, и҆ ѿгонѧ̀ дꙋшегꙋ́бнꙋю лю́тꙋю  печа́ль, бл҃года́ти же и҆ ми́лости на́мъ просѝ: ꙗ҆́кѡ да  моли́твами твои́ми спа́сшесѧ, ра́дꙋющесѧ почита́емъ всѝ  честны̑ѧ по́двиги твоѧ̑, геѡ́ргїе. 
Сла́ва, гла́съ в҃: 
Да помава́ютъ пра́вєднаѧ, речѐ соломѡ́нъ,  человѣ́кѡмъ (с. 215) вѣ̑жди: поми́лꙋетсѧ бо ѿ хрⷭ҇та̀  бг҃а, ви́дѧй пра̑ваѧ, предглаго́лаше. оу҆до́бь же сїѧ̑  внꙋши́въ, ѽ многотерпѣли́ве геѡ́ргїе, влⷣчнимъ  оу҆че́нїємъ послѣ́довалъ є҆сѝ, и҆ беззакѡ́ннымъ  ѿда́въ себѐ, претерпѣ́лъ є҆сѝ, пре́лести трє́бы  ѡ҆плева́лъ є҆сѝ, ꙗ҆́кѡ мє́рзски: тѣ́ло бо твоѐ да́въ  за любо́вь созда́телѧ всѐ на оу҆́ды ссѣщѝ: и҆ велїа́ръ  па́че ве́сь постыдѣ́всѧ оу҆ѧзвлѧ́шесѧ, вѣнцено́сца тѧ̀  зрѧ̀ соверше́нна. тѣ́мже во дво́рѣхъ живы́й гдⷭ҇а твоегѡ̀  съ вы́шними си́лами, молѝ, страстоте́рпче хрⷭ҇то́въ,  спасти́сѧ дꙋша́мъ на́шымъ. 
И҆ ны́нѣ, пра́здника. 
Славосло́вїе вели́кое. По трист҃о́мъ тропа́рь  ст҃а́гѡ. Сла́ва, и҆ ны́нѣ, пра́здника. Є҆ктєнїѝ, и҆  ѿпꙋ́стъ. И҆ дае́тсѧ ст҃ы́й є҆ле́й бра́тїи ѿ канди́ла  ст҃а́гѡ: и҆ ча́съ а҃-й. На а҃-мъ часѣ̀ тропа́рь  пра́здника. Сла́ва, ст҃а́гѡ: И҆ ны́нѣ, бг҃оро́диченъ  часѡ́въ. По трист҃о́мъ, кондакѝ пра́здника, и҆ ст҃а́гѡ,  глаго́лемъ премѣнѧ́юще. 
Стїхи̑ры на пома́занїи, гла́съ в҃. Подо́бенъ:  Є҆гда̀ ѿ дре́ва: 
Всѧ̑ ꙗ҆̀же въ житїѝ презрѣ́въ, то́чїю є҆ди́нагѡ  влⷣки любвѝ дꙋ́шꙋ приве́лъ є҆сѝ, вели́кїй геѡ́ргїе,  свѣти́льниче всемі́рный: и҆ къ безмѣ̑рнымъ мꙋ́камъ  ѿлꙋчи́лсѧ є҆сѝ мꙋ́жески, побѣ́ды красе́нъ вѣне́цъ  прїѧ́лъ є҆сѝ. тѣ́мже мо́лимъ тѧ̀, бл҃же́нне: молѝ ѿ  бѣ́дъ всѣ̑мъ и҆зба́витисѧ пою́щымъ тѧ̀. 
Скѡ́рби и҆ лю̑тыѧ печа̑ли, житїѧ̀ треволнє́нїѧ и҆  бꙋ́ри ны́нѣ мѧ̀ ѡ҆бꙋрева́ютъ, возмꙋще́нїемъ ѕлы́хъ  страсте́й ѡ҆держи́мь є҆́смь: застꙋ́пниче мо́й вели́кїй,  бл҃же́нне геѡ́ргїе, предста́въ, помози́ ми при́снѡ  покро́вомъ твои́мъ, вѣ́рою прибѣга́ющемꙋ тѝ, ꙗ҆́кѡ да  ра́достїю се́рдца, мч҃ниче, оу҆блажа́ю тѧ̀ спаса́емь. 
Сла́ва, гла́съ д҃: 
Прїиди́те, вѣ́рныхъ собо́ри, прїиди́те, пра́здникъ  соста́вимъ: и҆́бо пресвѣ́тлаѧ па́мѧть дне́сь ꙗ҆ви́сѧ  страстоте́рпца геѡ́ргїа, на̑ша просвѣща́етъ неви́димѡ  сердца̀, (с. 216) добродѣ́тельми блиста́ющи. тѣ́мже  є҆диномꙋ́дреннѡ воспѣва́юще, рце́мъ: ра́дꙋйсѧ, во́ине  вели́кагѡ цр҃ѧ̀ хрⷭ҇та̀. ра́дꙋйсѧ, пресвѣ́тлаѧ похвало̀  вѣ́ры, ра́дꙋйсѧ, всесвѣ́тле и҆ пребога́те, ѡ҆ на́съ,  пребл҃же́нне, всѣ́хъ влⷣкꙋ хрⷭ҇та̀ бг҃а молѝ,  сохранє́ннымъ бы́ти ѿ и҆скꙋше́нїй лꙋка́вагѡ, и҆ спастѝ  дꙋ́шы на́шѧ. 
И҆ ны́нѣ, пра́здника. 
На лїтꙋргі́и Бл҃жє́нна, пра́здника пѣ́снь  рѧдова́ѧ, и҆ ѿ канѡ́на ст҃а́гѡ, пѣ́снь г҃. Прокі́менъ  пра́здника, и҆ ст҃а́гѡ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ, и҆ оу҆пова́етъ на него̀. Сті́хъ:  Оу҆слы́ши, бж҃е, гла́съ мо́й, внегда̀ моли́тимисѧ къ  тебѣ̀. А҆пⷭ҇лъ днѐ, и҆ ст҃а́гѡ, дѣѧ̑нїѧ, зача́ло к҃ѳ.  А҆ллилꙋ́їа днѐ, и҆ ст҃а́гѡ, гла́съ д҃: Пра́ведникъ  ꙗ҆́кѡ фі́нїѯъ процвѣте́тъ. Сті́хъ: Насажде́ни въ  домꙋ̀ гдⷭ҇ни, во дво́рѣхъ бг҃а на́шегѡ процвѣтꙋ́тъ.  Є҆ѵⷢ҇лїе днѐ, и҆ ст҃а́гѡ, і҆ѡа́нна, зача́ло н҃в.  Прича́стенъ пра́здника, и҆ ст҃а́гѡ. Въ па́мѧть  вѣ́чнꙋю: На трапе́зѣ оу҆тѣше́нїе бра́тїи. 
🕅 Оу҆ка́зъ ѡ҆ вели́комъ мч҃ницѣ геѡ́ргїи: 
Начина́етсѧ ѿ днѐ вели́кагѡ пѧтка̀, и҆ восхо́дитъ  до четвертка̀ є҃-ѧ недѣ́ли по па́сцѣ. И҆ а҆́ще слꙋчи́тсѧ  великомч҃ника геѡ́ргїа въ вели́кїй пѧто́къ, и҆лѝ въ  вели́кꙋю сꙋббѡ́тꙋ, и҆лѝ на са́мꙋю па́схꙋ: пою́тсѧ стїхи̑ры  ст҃а́гѡ, и҆ канѡ́нъ, и҆ про́чаѧ слꙋ́жба въ понедѣ́льникъ  свѣ́тлыѧ недѣ́ли, съ слꙋ́жбою дневно́ю. 
🕅 А҆́ще ли слꙋчи́тсѧ великомч҃ника геѡ́ргїа во  є҆ди́нъ ѿ дне́й свѣ́тлыѧ недѣ́ли: 
Ве́черъ, на Гдⷭ҇и, воззва́хъ, стїхи̑ры воскрⷭ҇ны  г҃: И҆ ст҃а́гѡ, г҃. Сла́ва, ст҃а́гѡ, гла́съ ѕ҃:  Досто́йнѡ и҆́мени: И҆ ны́нѣ, бг҃оро́диченъ а҃-й гла́са.  Вхо́дъ. Свѣ́те ти́хїй: Прокі́менъ днѐ. И҆ чтє́нїѧ г҃,  ст҃а́гѡ. [зрѝ] А҆́ще въ са́мꙋю недѣ́лю па́схи ве́черъ,  глаго́летъ і҆ере́й: И҆ ѡ҆ сподо́битисѧ на́мъ: и҆  прѡ́чаѧ. И҆ є҆ѵⷢ҇лїе чте́тсѧ по чи́нꙋ. На стїхо́внѣ  стїхи́ра воскре́сна. Та́же стїхи̑ры па́схи, съ припѣ́вы  и҆́хъ. Сла́ва, ст҃а́гѡ, гла́съ д҃: Разꙋ́мнагѡ  а҆дама́нта: И҆ ны́нѣ, па́схи, гла́съ є҃: Воскресе́нїѧ  де́нь: Хрⷭ҇то́съ воскре́се: три́жды. Сла́ва, (с. 217)  тропа́рь ст҃а́гѡ. И҆ ны́нѣ, бг҃оро́диченъ а҃-й гла́са.  І҆ере́й: Премꙋ́дрость. И҆ ѿпꙋ́стъ. На оу҆́трени,  по Хрⷭ҇то́съ воскре́се, и҆ по д҃-хъ стїсѣ́хъ: Сла́ва,  тропа́рь ст҃а́гѡ. И҆ ны́нѣ, бг҃оро́диченъ а҃-й гла́са.  Та́же ѻ҆бы́чнаѧ є҆ктенїа̀ и҆ полѷеле́й. Та́же, сѣда́ленъ  ст҃а́гѡ, два́жды. Сла́ва, и҆ ны́нѣ: бг҃оро́диченъ: И҆  чте́нїе. Та́же, степє́нна, а҃-й а҆нтїфѡ́нъ д҃-гѡ гла́са.  Прокі́менъ. Всѧ́кое дыха́нїе: Є҆ѵⷢ҇лїе ст҃а́гѡ.  Воскрⷭ҇нїе хрⷭ҇то́во: три́жды. Сла́ва, Моли́твами  страстоте́рпца: И҆ ны́нѣ, Моли́твами бцⷣы: Та́же  припѣ́въ: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. И҆ пое́мъ стїхи́рꙋ ст҃а́гѡ  самогла́снꙋ, гла́съ ѕ҃: Дне́сь вселе́ннаѧ всѧ̀: Та́же  і҆ере́й глаго́летъ: Спасѝ, бж҃е, лю́ди твоѧ̑: и҆ мы̀,  Гдⷭ҇и, поми́лꙋй, в҃і. По возгла́сѣ канѡ́нъ па́схи, со  і҆рмосо́мъ на и҃: И҆ ст҃а́гѡ, на ѕ҃. Катава́сїа па́схи,  ѻ҆́ба ли̑ка вкꙋ́пѣ. По г҃-й пѣ́сни конда́къ па́схи, и҆  і҆́косъ, и҆ чте́нїе. По ѕ҃-й пѣ́сни конда́къ ст҃а́гѡ, и҆  і҆́косъ, и҆ чте́нїе. Воскр҃съ і҆и҃съ: три́жды, пое́мъ на  ѻ҆́ба ли̑ка. По ѳ҃-й пѣ́сни свѣти́ленъ па́схи. Сла́ва,  ст҃а́гѡ: И҆ ны́нѣ, па́схи. На хвали́техъ стїхи̑ры  воскрⷭ҇ны, г҃: и҆ ст҃а́гѡ, г҃. Та́же стїхи̑ры па́схи, съ  припѣ́вы и҆́хъ. Сла́ва, ст҃а́гѡ: И҆ ны́нѣ, па́схи:  Воскресе́нїѧ де́нь: Хрⷭ҇то́съ воскре́се, три́жды.  Сла́ва, тропа́рь ст҃а́гѡ: И҆ ны́нѣ, бг҃оро́диченъ а҃-й.  Є҆ктєнїѝ, и҆ ѿпꙋ́стъ. Часы́ же пою́тсѧ па́схи по  ѻ҆бы́чаю. 
На лїтꙋргі́и а҆нтїфѡ́ны па́схи. По вхо́дѣ,  хрⷭ҇то́съ воскре́се: три́жды. Та́же тропа́рь ст҃а́гѡ:  Сла́ва, конда́къ є҆гѡ̀: И҆ ны́нѣ, па́схи. Вмѣ́стѡ же  трист҃а́гѡ, пое́мъ: Є҆ли́цы во хрⷭ҇та̀. Прокі́менъ,  а҆пⷭ҇лъ, а҆ллилꙋ́їа, и҆ є҆ѵⷢ҇лїе, и҆ прича́стенъ, пре́жде  днѐ, и҆ ст҃а́гѡ. 
🕅 Ѡ҆ па́мѧти ст҃а́гѡ геѡ́ргїа, а҆́ще слꙋчи́тсѧ  въ недѣ́лю ѳѡминꙋ̀: 
Въ сꙋббѡ́тꙋ свѣ́тлыѧ нлⷣи, на ма́лѣй вече́рни, на  Гдⷭ҇и, воззва́хъ, стїхи̑ры пра́здника, на д҃. Сла́ва,  ст҃а́гѡ: И҆ ны́нѣ, пра́здника. На стїхо́внѣ стїхи̑ры  ст҃а́гѡ, съ припѣ́вы є҆гѡ̀, вели́кїѧ вече́рни. Сла́ва,  ст҃а́гѡ: И҆ ны́нѣ, пра́здника. Тропа́рь ст҃а́гѡ: Сла́ва, и҆  ны́нѣ, пра́здника. Є҆ктенїа̀ ма́лаѧ, и҆ ѿпꙋ́стъ. На  вели́цѣй вече́рни, (с. 218) по ѻ҆бы́чной каѳі́смѣ, на  Гдⷭ҇и, воззва́хъ, стїхи̑ры пра́здника, на ѕ҃: и҆ ст҃а́гѡ  на д҃. Сла́ва, ст҃а́гѡ: И҆ ны́нѣ, пра́здника. Вхо́дъ. И҆  чте́нїе ст҃а́гѡ. На лїті́и, стїхи̑ры пра́здника, и҆  ст҃а́гѡ. Сла́ва, ст҃а́гѡ: И҆ ны́нѣ, пра́здника. На  стїхо́внѣ пра́здника. Сла́ва, ст҃а́гѡ: И҆ ны́нѣ,  пра́здника. На благослове́нїи хлѣ́бѡвъ, тропа́рь  пра́здника, два́жды. И҆ ст҃а́гѡ, є҆ди́ножды: И҆ чте́нїе въ  дѣѧ́нїихъ а҆пⷭ҇льскихъ. 
На оу҆́трени, на Бг҃ъ гдⷭ҇ь, тропа́рь  пра́здника, два́жды. Сла́ва, ст҃а́гѡ: И҆ ны́нѣ, пра́здника.  По каѳі́смахъ сѣда́льны пра́здника. И҆ чте́нїе. Полѷеле́й,  и҆ сѣда́ленъ, и҆ чте́нїе пра́здника. Степє́нна, а҃-й  а҆нтїфѡ́нъ д҃-гѡ гла́са. Прокі́менъ. Всѧ́кое дыха́нїе:  Є҆ѵⷢ҇лїе пра́здника, матѳе́а, зача́ло рѕ҃і:  Є҆динїина́десѧть оу҆чн҃цы̀: Воскрⷭ҇нїе хрⷭ҇то́во:  три́жды. Ѱало́мъ н҃. Сла́ва, Моли́твами а҆пⷭ҇лѡвъ: И҆  ны́нѣ, Мл҃твами бцⷣы: Стїхи́ра, Воскре́съ і҆и҃съ:  Канѡ́нъ пра́здника, со і҆рмосо́мъ на и҃: и҆ ст҃а́гѡ на  ѕ҃. Катава́сїа па́схи: Воскрⷭ҇нїѧ де́нь. ѻ҆́ба ли̑ка  вкꙋ́пѣ. По г҃-й пѣ́сни конда́къ ст҃а́гѡ, и҆ і҆́косъ, и҆  сѣда́ленъ, два́жды. Сла́ва, и҆ ны́нѣ, пра́здника. И҆  чте́нїе въ бг҃осло́вѣ, є҆гѡ́же нача́ло: Ѡ҆бновле́нїемъ  чти́тесѧ: По ѕ҃-й пѣ́сни конда́къ пра́здника, и҆ і҆́косъ,  и҆ чте́нїе. По ѳ҃-й пѣ́сни пое́мъ. Ст҃ъ гдⷭ҇ь бг҃ъ  на́шъ, на гла́съ а҃: Свѣти́ленъ пра́здника. Сла́ва,  ст҃а́гѡ: И҆ ны́нѣ, пра́здника. На хвали́техъ стїхи̑ры  пра́здника г҃: и҆ свѧта́гѡ г҃. Пое́мъ же и҆ самогла́сенъ  ст҃а́гѡ: Да помава́ютъ првⷣнаѧ: съ припѣ́вомъ є҆гѡ̀:  Возвесели́тсѧ пра́ведникъ ѡ҆ гдⷭ҇ѣ: Сла́ва, пра́здника:  И҆ ны́нѣ, Пребл҃гослове́нна є҆сѝ, бцⷣе:  Славосло́вїе вели́кое. По трист҃о́мъ тропа́рь ст҃а́гѡ:  Сла́ва, и҆ ны́нѣ, пра́здника. Є҆ктєнїѝ, и҆ ѿпꙋ́стъ, и҆  ѡ҆глаше́нїе стꙋді́тово, и҆ ѻ҆бы́чное и҆схожде́нїе. Сла́ва,  и҆ ны́нѣ, стїхи́ра є҆ѵⷢ҇льскаѧ. И҆ ча́съ а҃-й въ  притво́рѣ. На часѣ́хъ тропа́рь пра́здника. Сла́ва,  ст҃а́гѡ: И҆ ны́нѣ, бг҃оро́диченъ часѡ́въ. По Ѻ҆́ч҃е  на́шъ, кондакѝ премѣнѧ́юще глаго́лемъ. 
На лїтꙋргі́и: Бл҃жє́нна пра́здника, пѣ́снь г҃-ѧ,  на д҃: и҆ ст҃а́гѡ (с. 219) пѣ́снь ѕ҃-ѧ, на д҃. По вхо́дѣ  тропа́рь пра́здника, и҆ ст҃а́гѡ. Сла́ва, конда́къ ст҃а́гѡ:  И҆ ны́нѣ, пра́здника. Прокі́менъ, а҆пⷭ҇лъ, а҆ллилꙋ́їа,  є҆ѵⷢ҇лїе, и҆ прича́стенъ, пре́жде пра́здника, та́же  ст҃а́гѡ. 
🕅 А҆́ще слꙋчи́тсѧ па́мѧть ст҃а́гѡ  великомч҃ника геѡ́ргїа въ недѣ́лю мѷроно́сицъ, и҆лѝ  разсла́бленнагѡ, и҆лѝ самарѧны́ни: 
Въ сꙋббѡ́тꙋ, на ма́лѣй вече́рни, на Гдⷭ҇и,  воззва́хъ, стїхи̑ры воскрє́сны, д҃: Сла́ва, ст҃а́гѡ: И҆  ны́нѣ, бг҃оро́диченъ. На стїхо́внѣ стїхи́ра воскре́сна, и҆  ст҃а́гѡ, стїхо́вна вели́кїѧ вече́рни съ припѣ́вы є҆гѡ̀.  Сла́ва, ст҃а́гѡ: И҆ ны́нѣ, бг҃оро́диченъ. Тропа́рь  воскре́сенъ: Сла́ва, ст҃а́гѡ: И҆ ны́нѣ, бг҃оро́диченъ.  Є҆ктенїа̀ ма́лаѧ, и҆ ѿпꙋ́стъ. 
На вели́цѣй вече́рни, по ѻ҆бы́чной каѳі́смѣ, на  Гдⷭ҇и, воззва́хъ: стїхи̑ры воскрє́сны гла́са, г҃: и҆  пра́здника, г҃: и҆ ст҃а́гѡ, д҃. Сла́ва, пра́здника,  самогла́сенъ трїѡ́ди: И҆ ны́нѣ, бг҃оро́диченъ а҃-й гла́са.  Вхо́дъ. Прокі́менъ днѐ: и҆ чтє́нїѧ ст҃а́гѡ, г҃. На  лїті́и, стїхи́ра хра́ма, и҆ ст҃а́гѡ самогла́сны. Сла́ва,  ст҃а́гѡ: И҆ ны́нѣ, пра́здника. На стїхо́внѣ, стїхи́ра  воскре́сна, и҆ па́схи. Сла́ва, ст҃а́гѡ: И҆ ны́нѣ, трїѡ́ди.  На благослове́нїи хлѣ́бѡвъ, тропа́рь, Бцⷣе дв҃о:  два́жды, и҆ ст҃а́гѡ є҆ди́ножды, и҆ чте́нїе въ дѣѧ́нїихъ  а҆пⷭ҇льскихъ. 
[зрѝ] А҆́ще є҆́сть недѣ́лѧ мѷроно́сицъ, на  Бг҃ъ гдⷭ҇ь, тропа́рь воскрⷭ҇нъ: Є҆гда̀ снизше́лъ  є҆сѝ къ сме́рти: є҆ди́ножды. Бл҃гоѻбра́зный  і҆ѡ́сифъ: є҆ди́ножды. Сла́ва, геѡ́ргїа: И҆ ны́нѣ,  Мѷроно́сицамъ жена́мъ: 
[зрѝ] А҆́ще ли во и҆́ны нлⷣи, тропа́рь воскрⷭ҇нъ,  два́жды. Сла́ва, ст҃а́гѡ: И҆ ны́нѣ, бг҃оро́диченъ а҃-й, въ  то́йже гла́съ. По каѳі́смахъ сѣда́льны воскрє́сны, и҆  бг҃орѡ́дичны и҆́хъ. И҆ чте́нїе во є҆ѵⷢ҇лїи толково́мъ.  Полѷеле́й, и҆ сѣда́льны ѻ҆́ба ст҃а́гѡ: Сла́ва, сѣда́ленъ  по полѷеле́и: И҆ ны́нѣ, бг҃оро́диченъ, и҆ чте́нїе ст҃а́гѡ.  Степє́нна, и҆ прокі́менъ гла́са: Всѧ́кое дыха́нїе:  Є҆ѵⷢ҇лїе воскре́сно. Воскрⷭ҇нїе хрⷭ҇то́во: три́жды.  Ѱало́мъ н҃. Стїхи́ра воскре́сна. Канѡ́нъ па́схи, со  і҆рмосо́мъ и҆ съ бг҃орѡ́дичны и҆́хъ, на ѕ҃: и҆ ст҃а́гѡ, на  д҃: и҆ трїѡ́ди, на д҃. Пое́мъ же си́це: на ко́ейждо пѣ́сни  тропа́рь воскре́сенъ є҆ди́нъ, и҆ пра́здника є҆ди́нъ, и҆  трⷪ҇ченъ, и҆ бг҃оро́диченъ. Катава́сїа. (с. 220)  Воскресе́нїѧ де́нь: По г҃-й пѣ́сни конда́къ ст҃а́гѡ, и҆  і҆́косъ, и҆ сѣда́ленъ є҆гѡ̀, два́жды. Сла́ва, и҆ ны́нѣ,  пра́здника: и҆ чте́нїе ст҃а́гѡ. По ѕ҃-й пѣ́сни конда́къ  пра́здника, и҆ і҆́косъ. На ѳ҃-й пѣ́сни, Честнѣ́йшꙋю, не  пое́мъ. Свѣти́ленъ па́схи: Сла́ва, ст҃а́гѡ: И҆ ны́нѣ,  пра́здника. На хвали́техъ стїхи̑ры воскрє́сны, д҃: и҆  ст҃а́гѡ д҃, со сла́внымъ, и҆ съ припѣ́вы є҆гѡ̀. Сла́ва,  пра́здника. И҆ ны́нѣ, Преблагослове́нна є҆сѝ:  Славосло́вїе вели́кое. По трист҃о́мъ, тропа́рь воскре́сенъ,  є҆ктєнїѝ и҆ ѡ҆глаше́нїе, и҆ ѿпꙋ́стъ, и҆ ѻ҆бы́чное  и҆схожде́нїе въ притво́ръ. Сла́ва, и҆ ны́нѣ, стїхи́ра  є҆ѵⷢ҇льскаѧ и҆ ча́съ а҃. На часѣ́хъ тропа́рь  воскре́сенъ: Сла́ва, ст҃а́гѡ: и҆ ны́нѣ, бг҃оро́диченъ  часѡ́въ. По Ѻ҆́ч҃е на́шъ, кондакѝ премѣнѧ́юще  глаго́лемъ. 
На лїтꙋргі́и блажє́нна гла́са, на д҃: и҆ трїѡ́ди  пѣ́снь г҃, на д҃ и҆ ст҃а́гѡ пѣ́снь ѕ҃, на д҃. По вхо́дѣ  тропа́рь воскре́сенъ, и҆ ст҃а́гѡ. Сла́ва, конда́къ ст҃а́гѡ:  И҆ ны́нѣ, пра́здника. Прокі́менъ, а҆пⷭ҇лъ, а҆ллилꙋ́їа, и҆  є҆ѵⷢ҇лїе, и҆ прича́стенъ, пре́жде днѐ, та́же ст҃а́гѡ. 
🕅 А҆́ще слꙋчи́тсѧ ст҃а́гѡ великомч҃ника  геѡ́ргїа въ сре́дꙋ преполове́нїѧ пѧтьдесѧ́тницы: 
Во вто́рникъ ве́чера пое́мъ, Бл҃же́нъ мꙋ́жъ: а҃- й а҆нтїфѡ́нъ. На Гдⷭ҇и, воззва́хъ, стїхи̑ры пра́здника,  г҃: и҆ ст҃а́гѡ, г҃. Сла́ва, ст҃а́гѡ: И҆ ны́нѣ, пра́здника.  Вхо́дъ. Прокі́менъ днѐ, и҆ чтє́нїѧ пра́здника, к҃: и҆  ст҃а́гѡ, г҃. На стїхо́внѣ стїхи̑ры пра́здника, съ  припѣ́вы и҆́хъ. Сла́ва, ст҃а́гѡ: И҆ ны́нѣ, пра́здника. По  трист҃о́мъ тропа́рь ст҃а́гѡ: Сла́ва, и҆ ны́нѣ, пра́здника:  и҆ ѿпꙋ́стъ. 
На оу҆́трени, на Бг҃ъ гдⷭ҇ь, тропа́рь  пра́здника, два́жды. Сла́ва, ст҃а́гѡ: И҆ ны́нѣ, пра́здника.  По каѳі́смѣ сѣда́льны: и҆ чте́нїе пра́здника. Полѷеле́й,  и҆ сѣда́льны всѝ ст҃а́гѡ: и҆ чте́нїе. Степє́нна, а҃-й  а҆нтїфѡ́нъ д҃-гѡ гла́са. Прокі́менъ: Всѧ́кое дыха́нїе:  Є҆ѵⷢ҇лїе ст҃а́гѡ. Воскрⷭ҇нїе хрⷭ҇то́во, є҆ди́ножды.  Ѱало́мъ н҃. Стїхи́ра ст҃а́гѡ. Канѡ́нъ пра́здника  пе́рвый д҃-гѡ гла́са, со і҆рмосо́мъ на ѕ҃: и҆ ст҃а́гѡ на д҃:  и҆ пра́здника дрꙋгі́й канѡ́нъ, гла́съ и҃, на д҃. Катава́сїа,  і҆рмо́съ послѣ́днѧгѡ канѡ́на пра́здника, ѻ҆́ба ли̑ка  вкꙋ́пѣ. По г҃-й (с. 221) пѣ́сни конда́къ ст҃а́гѡ, и҆  і҆́косъ, и҆ сѣда́ленъ є҆гѡ̀ два́жды. Сла́ва, и҆ ны́нѣ,  пра́здника. По ѕ҃-й пѣ́сни конда́къ пра́здника, и҆ і҆́косъ.  На ѳ҃-й пѣ́сни, Честнѣ́йшꙋю, не пое́мъ. Свѣти́ленъ  пра́здника: Сла́ва, ст҃а́гѡ. И҆ ны́нѣ, пра́здника. На  хвали́техъ стїхи̑ры пра́здника, г҃: и҆ ст҃а́гѡ, г҃. Сла́ва,  ст҃а́гѡ: И҆ ны́нѣ, пра́здника. Славосло́вїе вели́кое. По  трист҃о́мъ тропа́рь ст҃а́гѡ: Сла́ва, и҆ ны́нѣ, пра́здника.  Та́же є҆ктєнїѝ, и҆ ѿпꙋ́стъ, и҆ ча́съ а҃-й. На  часѣ́хъ тропа́рь пра́здника. Сла́ва, ст҃а́гѡ: И҆ ны́нѣ,  бг҃оро́диченъ часѡ́въ. По Ѻ҆́ч҃е на́шъ, конда́къ  пра́здника, и҆ ст҃а́гѡ, премѣнѧ́юще глаго́лемъ. 
На лїтꙋргі́и блажє́нна пра́здника, д҃-гѡ гла́са,  пѣ́снь г҃, на д҃, и҆ ст҃а́гѡ пѣ́снь ѕ҃, на д҃. По вхо́дѣ  тропа́рь пра́здника, и҆ ст҃а́гѡ: Сла́ва, конда́къ ст҃а́гѡ:  и҆ ны́нѣ, пра́здника. Прокі́менъ, а҆пⷭ҇лъ, а҆ллилꙋ́їа,  є҆ѵⷢ҇лїе, и҆ прича́стенъ, пре́жде пра́здника, и҆ ст҃а́гѡ. 
🕅 А҆́ще ли слꙋчи́тсѧ великомꙋ́ченика геѡ́ргїа  въ недѣ́лю самарѧны́ни: 
Ѡ҆ставлѧ́етсѧ слꙋ́жба преполове́нїѧ пѧтьдесѧ́тницы,  и҆ пое́тсѧ воскре́сна, и҆ самарѧны́ни, и҆ ст҃а́гѡ  геѡ́ргїа. 


(с. 221) 
Мѣ́сѧца тогѡ́же въ к҃д-й де́нь. 
Ст҃а́гѡ мꙋ́ченика са́ввы стратила́та. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Воево́да непобѣди́мый, ꙳ страда́лецъ хра́брый, ꙳ и҆  свѣти́льникъ всемі́рный бы́лъ є҆сѝ, ꙳ восто́ки пѡ́двигъ  твои́хъ просвѣща́ѧ концы̀, ꙳ и҆ ѿгонѧ̀ мра́къ де́мѡнскїй  тѧ́жкїй, ꙳ са́вво вели́кїй, ꙳ оу҆добре́нїе мч҃никѡвъ, ꙳  сограждани́не ст҃ы́хъ безпло́тныхъ, ꙳ и҆ моли́твенниче ѡ҆  дꙋша́хъ на́шихъ. (с. 222) 
И҆ въ темни́цахъ затворѧ́емь, ꙳ и҆ ѻ҆гне́мъ  сожига́емь, ꙳ и҆ мно́гими мꙋ́ками томи́мь, ꙳ и҆ на дре́вѣ  растѧга́емь, ꙳ и҆ зимо́ю ѡ҆скорблѧ́емь, ꙳ и҆ ра́нами  ча́стыми непреста́ннѡ бїе́мь, ꙳ и҆ въ вода́хъ бл҃же́нный  коне́цъ, ꙳ страстоте́рпче, прїе́млѧ оу҆се́рднѡ, ꙳  непоколеби́мь пребы́лъ є҆сѝ. 
Красе́нъ ты̀ бы́лъ є҆сѝ ꙳ ю҆́ноша, пребога́те, ꙳  ѿ всѣ́хъ всегда̀ оу҆дивлѧ́емь, ꙳ и҆ ѿлꙋчи́лсѧ є҆сѝ  ко трꙋдѡ́мъ ꙳ страда́нїй небоѧ́зненнѡ, ꙳ на всѧ̑ врагѝ  воздви́глъ є҆сѝ побѣ̑ды ꙳ вели́кими ст҃ы́ми твои́ми  по́двиги. сегѡ̀ ра́ди во хвале́нїи тѧ̀ чти́мъ ꙳ ра́достнѡ,  досточꙋ́дне. 
Сла́ва, и҆ ны́нѣ, бг҃оро́диченъ: 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀ неисче́тнѡ, ꙳  безмѣ̑рнаѧ беззакѡ́нїѧ человѣ́кѡвъ ꙳ щедро́тами  и҆змы́вшꙋю: ꙳ и҆зсꙋшѝ и҆сто́чникъ страсте́й мои́хъ, ꙳ и҆  пото́ка мѧ̀ сподо́би ꙳ пи́щи живы́ѧ при́снѡ, ꙳ моли́твами  твои́ми. 
Крⷭ҇тобг҃оро́диченъ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ ꙳  а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: сн҃е  возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
Тропа́рь, гла́съ д҃: Мꙋ́ченикъ тво́й, гдⷭ҇и: 
И҆лѝ се́й, гла́съ є҃: 
Земна́гѡ са́на по́ѧсъ ѡ҆ста́вивъ и҆ по́чєсти,  страда́льче, предъ мꙋчи́телемъ льсти́вымъ царе́мъ хрⷭ҇та̀  бг҃а сꙋ́ща и҆сповѣ́далъ є҆сѝ, и҆ тогѡ̀ ра́ди мнѡ́га  страда̑нїѧ под̾ѧ́лъ є҆сѝ, сла́вне. тѣ́мъ прекра́снымъ  побѣ́ды вѣнце́мъ оу҆вѧ́злсѧ є҆сѝ ѿ цр҃ѧ̀ всѣ́хъ  црⷭ҇твꙋющагѡ, съ нбⷭ҇ными вѡ́и свѣ́тлѡ преꙋкра́шенъ:  предстоѧ̀ томꙋ̀, са́вво, молѝ, да спасе́тъ дꙋ́шы на́шѧ. (с.  223) 
Канѡ́нъ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Ты̀ на́ше, гдⷭ҇и, ѿ а҆́довыхъ вра́тъ є҆стество̀  и҆зба́вль, того̀ затвори́лъ є҆сѝ въ темни́цахъ вѣ́чныхъ,  и҆ сме́рть оу҆мертви́въ, жи́знь и҆сточи́лъ є҆сѝ. 
И҆́же на землѝ, сла́вне, во́инство ѡ҆ста́вль,  нбⷭ҇нымъ чинѡ́мъ и҆ во́инствѡмъ, трꙋды̀ бжⷭ҇твенными сла́внѡ  приче́лсѧ є҆сѝ, са́вво, сла́вѧ хрⷭ҇та̀. 
Си́лою, мꙋ́дре, свы́ше ѡ҆дѣ́ѧнъ, на врагѝ  неподви́жимь и҆ непобѣди́мь ꙗ҆ви́лсѧ є҆сѝ, си́хъ  побѣжда́ѧ до́блественнѡ бра́нь, пресла́вне. 
Присносїѧ́ненъ ѡ҆зари́лсѧ є҆сѝ въ преле́стнѣй  но́щи свѣти́льникъ, хрⷭ҇та̀ сл҃нца проповѣ́дꙋѧ всѣ̑мъ  пра́веднѡ, и҆ ѿгонѧ̀ тмꙋ̀ безбо́жїѧ. 
Бг҃оро́диченъ: 
Ѿ землѝ преиспо́днїѧ на́съ и҆схи́ти, и҆з̾ тебє̀  роди́выйсѧ сн҃ъ бж҃їй, ꙗ҆́кѡ милосе́рдъ, свои́мъ  воскрⷭ҇нїемъ къ жи́зни вѣ́чнѣй, при́снѡ пою́щыѧ тѧ̀. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Си́лꙋ хрⷭ҇то́съ борца̀, и҆ держа́вꙋ низло́жъ  сме́рти, ѡ҆живѝ є҆стество̀ на́ше свои́мъ воскрⷭ҇нїемъ и҆  оу҆крѣпѝ. 
Те́плаѧ, премꙋ́дре, хрⷭ҇то́ва любы̀, тѧ̀ бжⷭ҇твеннѡ  разже́гши, земны́хъ и҆ тлѣ́нныхъ всѣ́хъ ѿлꙋчѝ, и҆  пре́лести сꙋпоста́та показа̀. 
Позна́въ творца̀ є҆ди́наго гдⷭ҇а, да́вшаго себѐ  и҆збавле́нїе человѣ́кѡмъ, твою̀ кро́вь да́лъ є҆сѝ за  него̀, са́вво, бꙋ́дꙋщагѡ ра́ди воздаѧ́нїѧ. (с. 224) 
Бг҃оро́диченъ: 
Преста̀ мꙋчи́тельство сме́ртное, пречⷭ҇таѧ, и҆  а҆́дѡва сокрѡ́вища оу҆праздни́шасѧ воста́нїемъ ро́ждшагѡсѧ  и҆зъ тебє̀, и҆ жи́зни сокрѡ́вища напо́лнишасѧ. 
Сѣда́ленъ, гла́съ д҃. Подо́бенъ: Вознесы́йсѧ: 
Неподви́жимь ꙗ҆́вльсѧ воево́да, ва̑рварскїѧ кѡ́зни  побѣди́лъ є҆сѝ, и҆ пострада́въ, сла́вне, крѣ́пкѡ, полкѝ  пребори́лъ є҆сѝ вра̑гъ неви́димыхъ. ѿѻнꙋ́дꙋже вѣнце́мъ  оу҆вѧ́злсѧ є҆сѝ побѣ́днымъ, ѡ҆ на́съ молѝ прилѣ́жнѡ,  са́вво преблаже́нне, вѣ́рою пою́щихъ тѧ̀. 
Сла́ва, и҆ ны́нѣ, бг҃оро́диченъ: 
По бз҃ѣ во тво́й, бцⷣе, прибѣга́ю смире́нный,  покро́въ бжⷭ҇твенный, припа́даѧ молю́сѧ: поми́лꙋй,  пречⷭ҇таѧ, ꙗ҆́кѡ превзыдо́ша главꙋ̀ мою̀ грѣсѝ, и҆  бою́сѧ, влⷣчце, мꙋ́ки, и҆ трепе́щꙋ: моле́нїе сотворѝ,  чⷭ҇таѧ, къ сн҃ꙋ твоемꙋ̀, ѿ си́хъ и҆зба́вити мѧ̀. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́ще, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. 
Ноже́мъ ѿсѣ́клъ є҆сѝ и҆́стинныхъ глагѡ́лъ  твои́хъ, лжѝ сплетє́нїѧ до́блественнѣ, са́вво пресла́вне. 
Цвѣтꙋ́щаѧ тѣлесѐ красота̀, въ тебѣ̀ и҆́стиннѡ  ꙗ҆вѝ, страстоте́рпче, дꙋшѝ твоеѧ̀ бжⷭ҇твенное  благолѣ́пїе. 
Растꙋ́щимъ, сла́вне, дꙋше́внымъ мꙋ́жествомъ,  дре́внѧго страда́ньми побѣди́лъ є҆сѝ борца̀. (с. 225) 
Бг҃оро́диченъ: 
Ꙗ҆́кѡ ѿ ѕвѣ́рѧ, человѣ́ка тво́й сн҃ъ и҆схи́тивъ  сме́ртна, къ животꙋ̀, дв҃о, сего̀ преста́ви. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Ты̀ погребе́нїемъ пло́ти борца̀ на́шего погре́блъ  є҆сѝ, и҆ ꙗ҆́кѡ бг҃ъ и҆стощи́въ а҆́да, воскресѝ мє́ртвыѧ  свои́мъ воскрⷭ҇нїемъ, хрⷭ҇тѐ, тѧ̀ просла́вльшыѧ. 
Оу҆кра́шенѣ мꙋ́дрѣ тва́рей добро́тѣ, позна́лъ  є҆сѝ всѣ́хъ влⷣкꙋ. тѣ́мже є҆гѡ̀ ра́ди, са́вво,  пострада́въ, вѣнцє́въ сподо́билсѧ є҆сѝ. 
Та́йныхъ полꙋчи́въ дарова́нїй хрⷭ҇то́выхъ, сла́вне,  и҆ тогѡ̀ незави́стнымъ сїѧ́нїемъ бжⷭ҇твеннѡ оу҆ѧсни́всѧ,  свѣти́льникъ показа́лсѧ є҆сѝ въ мі́рѣ, сла́вне. 
Бг҃оро́диченъ: 
И҆сто́чникъ жи́зни и҆зъ тебє̀ вопло́щсѧ, воскр҃съ  и҆сточѝ земноро́дныхъ є҆стество̀, бцⷣе, и҆ сїѐ ꙗ҆́кѡ  бг҃ъ безсме́ртїѧ напоѝ вода́ми. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Погꙋби́въ сме́ртїю сме́рть, и҆́же на́съ ра́ди во́лею  ме́ртвъ вмѣни́лсѧ є҆сѝ, хрⷭ҇тѐ, мє́ртвыѧ ѡ҆живи́лъ  є҆сѝ, и҆ сеѧ̀ оу҆́зъ и҆зба́вилъ є҆сѝ. 
Ѡ҆кропи́всѧ хрⷭ҇та̀ бжⷭ҇твенною кро́вїю,  і҆́дѡльскихъ тре́бъ ѡ҆скверне́нїѧ ѿстꙋпи́лъ є҆сѝ, са́вво  сла́вне, и҆ свѣ́томъ ѡ҆дѣ́ѧвсѧ бл҃года́ти. 
Зимы̀ пре́лести ѿбѣ́глъ є҆сѝ, и҆ къ ти́хой  веснѣ̀ дости́глъ є҆сѝ хрⷭ҇то́вымъ позна́нїемъ, и҆́мже и҆  ѡ҆зари́лсѧ є҆сѝ, пресла́вне. 
Бг҃оро́диченъ: 
И҆стлѣ́вшыѧ ны̀ прегрѣше́ньми, сн҃ъ тво́й,  пречⷭ҇таѧ, (с. 226) воскрⷭ҇нїемъ свои́мъ ѡ҆бновѝ и҆  ѡ҆небесѝ, и҆ бо́ги содѣ́ла бл҃года́тїю. 
Конда́къ, гла́съ д҃. Подо́бенъ: Вознесы́йсѧ: 
Непобѣди́мый ꙗ҆́вльсѧ стратила́тъ, ва̑рварскїѧ  кѡ́зни побѣди́лъ є҆сѝ, и҆ страда́льчествовавъ, сла́вне,  твердѣ́йши, мно́жество врагѡ́въ неви́димыхъ побори́лъ  є҆сѝ. тѣ́мже вѣне́цъ и҆спле́лъ є҆сѝ побѣ́ды: ѡ҆ на́съ  молѝ хрⷭ҇та̀, са́вво всебл҃же́нне, вѣ́рою почита́ющихъ  тѧ̀. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Оу҆снꙋ́въ хрⷭ҇то́съ во́лею, ꙗ҆́кѡ ме́ртвъ пло́тїю  во гро́бѣ, мє́ртвыѧ, и҆̀же во а҆́дѣ спѧ́щыѧ ѿ вѣ́ка,  возбꙋдѝ, и҆ живоно́снымъ воста́нїемъ си́хъ воскресѝ,  пою́щыѧ: бл҃гослове́нъ бг҃ъ ѻ҆тє́цъ на́шихъ. 
Ѻ҆рꙋ́жїе, мꙋ́дре, бжⷭ҇твенныхъ слове́съ, ꙗ҆́кѡ  но́жъ держа́въ, въ сердца̀ си́хъ вонзи́лъ є҆сѝ  нече́ствꙋющихъ, и҆ оу҆ѧзви́лъ є҆сѝ сопроти́вныхъ лѡ́жнаѧ  беззакѡ́нїѧ, и҆ взыва́лъ є҆сѝ: бл҃гослове́нъ бг҃ъ  ѻ҆тє́цъ на́шихъ. 
Запе́нъ бы́въ ѿ вра̑гъ, не поколеба́лъ є҆сѝ  дꙋшѝ, ни низложе́нъ бы́лъ є҆сѝ, хрⷭ҇та́ бо и҆мѣ́ѧ  назира́юща, и҆ оу҆крѣплѧ́юща тѧ̀ непоколеби́ма. є҆мꙋ́же  и҆ взыва́лъ, са́вво, и҆ благода́рнѡ воспѣва́лъ є҆сѝ:  бл҃гослове́нъ бг҃ъ ѻ҆тє́цъ на́шихъ. 
Ме́ртва врага̀ подложѝ подъ но́ги твоѝ,  страда́льче, ꙗ҆́коже коры́сть сегѡ̀ взѧ́лъ є҆сѝ  прельщє́нныѧ, и҆ да́лъ є҆сѝ си́хъ влⷣцѣ всѣ́хъ,  позна́нїемъ зовꙋ́щыѧ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Въ крѣ́пость держа́внꙋю ѡ҆дѣ́ѧвсѧ человѣ́ческое  немощно́е є҆стество̀, дв҃о пресла́внаѧ, въ воста́нїе  ржⷭ҇тва̀ твоегѡ̀, и҆ воѡрꙋже́но мꙋ́жески на сме́рть,  сла́витъ тѧ̀, безсме́ртїѧ и҆ жи́зни мт҃рь чⷭ҇тꙋю. (с. 227) 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́ти во всѧ̑ вѣ́ки. 
Сме́рти ѡ҆брѣта́телѧ, сме́ртїю твое́ю плотско́е  оу҆би́въ, ще́дре, сегѡ̀ всѣ̑мъ показа́лъ є҆сѝ  человѣ́кѡмъ вѣ́чнꙋю сме́рть: тѧ̀ превозно́симъ, животѐ и҆  нетлѣ́нїе. 
Тимѣ́нїѧ всегѡ̀ ѡ҆чи́щсѧ безбо́жнагѡ, и҆ слꙋже́нїѧ  і҆́дѡльскагѡ, ба́нею, страстоте́рпче, кр҃ще́нїѧ, зижди́телю  чи́стѣ пристꙋпи́лъ є҆сѝ, са́вво, въ по́двизѣхъ терпѧ̀  до́блественнѣ. 
Медото́чнымъ сло́вомъ, мꙋ́дре, и҆ взо́ромъ сла́дкимъ  оу҆дивлѧ́ѧ мꙋчи́телѧ, дѣ́лы побѣди́тєльнаѧ на ни́хъ  поста́вилъ є҆сѝ, и҆ взыва́лъ: тѧ̀ превозно́симъ гдⷭ҇а во  вѣ́ки. 
Бг҃оро́диченъ: 
Живота̀ моегѡ̀ нача́льникъ, къ сме́рти пло́тїю  пристꙋпи́въ, оу҆мертвѝ сїю̀. ѡ҆живѝ, дв҃о, любо́вїю  пою́щыѧ тѧ̀, и҆ превозносѧ́щыѧ того̀ во вѣ́ки. 
Пѣ́снь ѳ҃. І҆рмо́съ: 
Ѿ бг҃а, бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ: ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Ты̀ оу҆тро́бꙋ а҆́довꙋ расто́ргъ, ще́дре, и҆стощи́лъ  є҆сѝ того̀ ꙗ҆́кѡ си́ленъ, и҆ нбⷭ҇ный ѡ҆скꙋдѣ́вшїй  напо́лнилъ є҆сѝ мі́ръ, воздви́гъ и҆ ѡ҆живи́въ мє́ртвыѧ,  и҆ человѣ́ки всѧ̑ возне́слъ є҆сѝ разꙋмѣ́нїемъ твои́мъ. 
Восте́къ на высотꙋ̀ оу҆́мнѡ, страстоте́рпче,  бжⷭ҇твеннагѡ позна́нїѧ хрⷭ҇то́ва, пре́лесть до́лꙋ влекꙋ́щꙋю  ѡ҆ста́вилъ є҆сѝ и҆ крилы̀ страда́нїѧ къ семꙋ̀ возне́слсѧ  є҆сѝ, прилѣ́жнѡ велича́ѧ и҆ сла́вѧ є҆го̀, ꙗ҆́кѡ  пребл҃га. 
Стрѣ́лы младе́нєцъ вмѣнѧ́ѧ стрѣлѧ́нїѧ  мꙋчи́телей, (с. 228) си́лою ѿража́ѧ тѣ́хъ хрⷭ҇то́вою,  са́вво пресла́вне, спобо́рника и҆мѣ́лъ є҆сѝ того̀, и҆  помога́юща тѝ при́снѡ: є҆го́же вѣ́рою и҆ любо́вїю  непреста́ннѡ велича́лъ є҆сѝ. 
Бг҃оро́диченъ: 
Ѡ҆блиста̀, дв҃о, сн҃ъ и҆ бг҃ъ тво́й, ѡ҆ гро́ба  воста́въ, бжⷭ҇твенныѧ зарѝ и҆ сла́вы и҆спо́лни вселе́ннꙋю,  и҆ сїѧ́нїемъ нетлѣ́нїѧ, и҆̀же вѣ́рою свѣ́телъ тѧ̀  ѻ҆́блакъ, сла́вѧщыѧ просвѣти́лъ є҆́сть. 


(с. 228) 
Мѣ́сѧца тогѡ́же въ к҃є-й де́нь. 
Ст҃а́гѡ а҆пⷭ҇ла и҆ є҆ѵⷢ҇лі́ста ма́рка. 
На вече́рни пое́мъ, Блаже́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃: пра́здника  г҃: и҆ а҆пⷭ҇ла є҃. 
Гла́съ а҃. Подо́бенъ: Нбⷭ҇ныхъ чинѡ́въ: 
Бг҃огла́сныхъ слове́съ написа́телѧ, вѣ́рнїи, ꙳ и҆  є҆гѵ́пта вели́каго наста́вника, ꙳ досто́йнѡ воспое́мъ  вопїю́ще: ꙳ ма́рко мꙋ́дре, оу҆чє́нїи и҆ моли́твами твои́ми  ꙳ къ невла́емомꙋ житїю̀ наставлѧ́ти всѣ́хъ на́съ ꙳ не  преста́й, хрⷭ҇то́въ оу҆ч҃ничѐ. 
Два́жды. 
Спꙋтеше́ственникъ бы́лъ є҆сѝ сосꙋ́да и҆збра́ннагѡ,  ꙳ и҆ съ ни́мъ проше́лъ є҆сѝ всю̀ македо́нїю, ꙳ въ ри́мѣ  же оу҆чени́къ бы́въ петрꙋ̀, ꙳ сла́докъ сказа́тель  показа́лсѧ є҆сѝ, ꙳ и҆ почи́лъ є҆сѝ, пострада́въ  бг҃олѣ́пнѡ во є҆гѵ́птѣ, ꙳ ма́рко, дрꙋ́же хрⷭ҇то́въ. 
Два́жды. 
И҆зсо́хшыѧ и҆ ѡ҆лѧденѣ́вшыѧ дꙋ́шы ѡ҆живи́лъ є҆сѝ  ꙳ свѣ́тлыми кроплє́нїи є҆ѵⷢ҇лїа. ꙳ тѣ́мже твою̀,  бжⷭ҇твенный ма́рко, ꙳ (с. 229) свѣ́тлѡ съ на́ми  а҆леѯандрі́а дне́сь ꙳ торжествꙋ́етъ па́мѧть и҆  восхвалѧ́етъ, ꙳ покланѧ́ющисѧ твои̑мъ моще́мъ. 
Сла́ва, гла́съ ѕ҃: 
И҆злїѧ́сѧ бл҃года́ть во оу҆стна́хъ твои́хъ, ма́рко  а҆пⷭ҇ле, и҆ бы́лъ є҆сѝ па́стырь хрⷭ҇то́вы цр҃кве, оу҆ча̀  словє́сныѧ ѻ҆́вцы вѣ́ровати въ трⷪ҇цꙋ є҆диносꙋ́щнꙋю, во  є҆ди́номъ бжⷭ҇твѣ̀. 
И҆ ны́нѣ, пра́здника. 
Вхо́дъ. Прокі́менъ днѐ. Чтє́нїѧ трѝ, пи̑саны сегѡ̀  мѣ́сѧца въ тридесѧ́томъ числѣ̀. 
На стїхо́внѣ стїхи̑ры, гла́съ а҃. Подо́бенъ:  Всехва́льнїи мч҃ницы: 
Ѽ ма́рко бг҃омꙋ́дре, ꙳ премꙋ́драгѡ кни́жника  тро́сть ꙳ и҆ скоропи́сца бы́лъ є҆сѝ, ꙳ хрⷭ҇то́во  воплоще́нїе бг҃одохнове́ннѣ написꙋ́ѧй, ꙳ и҆ ꙗ҆́снѡ  вѣща́ѧй ꙳ жи́зни безконе́чныѧ глаго́лы: ꙳ въ не́йже моли́сѧ  ꙳ написа́тисѧ пою́щымъ тѧ̀, ꙳ и҆ чтꙋ́щымъ сла́внꙋю па́мѧть  твою̀. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Ѽ ма́рко всехва́льне, ꙳ хрⷭ҇та̀ благовѣствꙋ́ѧй, ꙳  вселе́ннꙋю проте́клъ є҆сѝ, ꙳ ꙗ҆́коже со́лнце, ꙳  погꙋблѧ́ѧй всю̀ зарѧ́ми вѣ́ры ꙳ многобо́жїѧ тмꙋ̀. ꙳ и҆  ны́нѣ моли́сѧ, ꙳ дарова́ти дꙋша́мъ на́шымъ ми́ръ ꙳ и҆  ве́лїю ми́лость. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Ѽ ма́рко а҆пⷭ҇ле, ꙳ въ ни́хже пре́жде оу҆мно́жисѧ  ѕлоче́стїѧ безꙋ́мїе, ꙳ ты̀ проповѣ́далъ є҆сѝ, ꙳  є҆гѵ́петскꙋю тмꙋ̀ ꙳ просвѣще́нїемъ слове́съ твои́хъ  ѿгонѧ́ѧ, ꙳ бг҃опроповѣ́дниче пребога́те. ꙳ и҆ ны́нѣ  моли́сѧ, ꙳ дарова́ти дꙋша́мъ на́шымъ ми́ръ ꙳ и҆ ве́лїю  ми́лость. 
Сла́ва, гла́съ и҃: 
Прїиди́те, нбⷭ҇нагѡ та́инства проповѣ́дника и҆  слꙋжи́телѧ є҆ѵⷢ҇лїа, ѱалмы̀ и҆ пѣ́сньми ма́рка всѝ  восхва́лимъ: се́й бо рѣка̀ показа́сѧ мы́сленнагѡ раѧ̀,  дꙋшє́вныѧ (с. 230) бразды̑ нбⷭ҇ными тꙋ́чами напаѧ́ѧ, и҆  плодонѡ́сны показꙋ́ѧ хрⷭ҇тꙋ̀ бг҃ꙋ, подаю́щемꙋ всѣ̑мъ  моли́твами є҆гѡ̀ ѡ҆чище́нїе и҆ просвѣще́нїе, и҆ ве́лїю  ми́лость. 
И҆ ны́нѣ, пра́здника. 
Тропа́рь, гла́съ г҃: 
А҆пⷭ҇ле ст҃ы́й и҆ є҆ѵⷢ҇лі́сте ма́рко, молѝ  ми́лостиваго бг҃а, да прегрѣше́нїй ѡ҆ставле́нїе пода́стъ  дꙋша́мъ на́шымъ. 
И҆́нъ тропа́рь, гла́съ то́йже: 
Оу҆ верхо́внагѡ петра̀ наꙋчи́всѧ, а҆пⷭ҇лъ хрⷭ҇то́въ  бы́лъ є҆сѝ, и҆ ꙗ҆́кѡ со́лнце страна́мъ возсїѧ́лъ є҆сѝ,  а҆леѯандрі́ѡмъ оу҆добре́нїе бы́въ, бл҃же́нне, тобо́ю  є҆гѵ́петъ ѿ пре́лести свободи́сѧ, є҆ѵⷢ҇льскимъ твои́мъ  оу҆че́нїемъ просвѣ́щь всѧ̑, ꙗ҆́кѡ свѣ́тъ сто́лпъ  церко́вный. сегѡ̀ ра́ди твою̀ па́мѧть чтꙋ́ще свѣ́тлѡ  пра́зднꙋемъ, ма́рко бг҃огла́се: молѝ тобо́ю  бл҃говѣсти́маго бг҃а, да согрѣше́нїй ѡ҆ставле́нїе пода́стъ  дꙋша́мъ на́шымъ. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь пра́здника,  два́жды. Сла́ва, а҆пⷭ҇ла: И҆ ны́нѣ, пра́здника. 
По а҃-й стїхоло́гїи сѣда́ленъ, гла́съ а҃. Подо́бенъ:  Гро́бъ тво́й: 
Ꙗ҆́кѡ оу҆́тро бл҃голѣ́пнѡ возсїѧ́лъ є҆сѝ мі́рꙋ,  тмꙋ̀ глꙋбо́кꙋю пре́лести вѣ́рою ѿгна́лъ є҆сѝ, а҆пⷭ҇ле,  и҆ дꙋ́шы просвѣти́лъ є҆сѝ: тѣ́мже всѧ̀ свѣтоза́рнѣ  цр҃ковь пое́тъ дне́сь свѣтоно́снꙋю твою̀ па́мѧть, хрⷭ҇та̀  велича́ющи. 
Два́жды. 
Сла́ва, и҆ ны́нѣ, пра́здника. 
По в҃-й стїхоло́гїи сѣда́ленъ, гла́съ д҃. Подо́бенъ:  Вознесы́йсѧ: 
Наꙋчи́всѧ ѿ и҆сто́чника жи́зни премꙋ́дрости,  оу҆мꙋдри́лъ є҆сѝ пре́жде неразꙋ́мїемъ слꙋжа́щыѧ  оу҆мовре́днѣ и҆стꙋка̑ннымъ, премꙋ́дре. тѣ́мже  оу҆блажа́ешисѧ во вѣ́ки вѣ́ка, прⷭ҇то́лꙋ предстоѧ̀ ст҃ы́ѧ  трⷪ҇цы, и҆ прилѣ́жнѡ молѧ́сѧ, ѡ҆брѣстѝ прегрѣше́нїй  разрѣше́нїе, ма́рко а҆пⷭ҇ле. 
Два́жды. 
Сла́ва, и҆ ны́нѣ, пра́здника. (с. 231) 
По полѷеле́и сѣда́ленъ, гла́съ и҃. Подо́бенъ:  Премꙋ́дрости. 
І҆́дѡльскꙋю горды́ню низложи́въ, сп҃совы стрⷭ҇ти  жела́ѧ, ма́рко а҆пⷭ҇ле, ꙗ҆ви́лсѧ є҆сѝ мі́рꙋ съ нб҃сѐ,  всѣ̑мъ и҆сточа́ѧ чꙋдеса̀, и҆ ꙗ҆зы́кѡмъ бы́лъ є҆сѝ,  пребл҃же́нне, оу҆чи́тель. тѣ́мже твою̀ па́мѧть по  досто́инствꙋ почита́емъ, въ пѣ́снехъ сла́вѧще, и҆ вѣ́рнѡ  велича́юще: бг҃огла́се пребога́те, молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ любо́вїю свѧтꙋ́ю  па́мѧть твою̀. 
Два́жды. 
Сла́ва, и҆ ны́нѣ, пра́здника. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. Сті́хъ: Нб҃са̀  повѣ́даютъ сла́вꙋ бж҃їю: Всѧ́кое дыха́нїе: Є҆ѵⷢ҇лїе  лꙋкѝ, зача́ло н҃. 
По н҃ ѱалмѣ̀ стїхи́ра, гла́съ ѕ҃: И҆злїѧ́сѧ  бл҃года́ть: пи́сана на Гдⷭ҇и, воззва́хъ, Сла́ва. 
Канѡ́нъ пра́здника со і҆рмосо́мъ на ѕ҃, и҆ ст҃а́гѡ на  и҃. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Ма́рка бг҃ови́дца восхвалѧ́ѧ, призыва́ю бл҃года́ть  дх҃а, ꙗ҆́кѡ да вдохнꙋ́въ мѝ свѣ́тлѡ, ѿжене́тъ  невѣ́дѣнїе, и҆ бжⷭ҇твенное бога́тство премꙋ́дрости  да́рꙋетъ. 
Твоего̀ бг҃огла́снаго свѣ́томъ просвѣти́въ, сп҃се,  бл҃года́тнымъ, въ мі́ръ посла́лъ є҆сѝ, сло́ве бж҃їй,  благи́хъ ꙗ҆́кѡ вино́вный, твоѐ прише́ствїе на́мъ  бл҃говѣствꙋ́юща. 
Петрꙋ̀ премꙋ́дромꙋ оу҆чени́къ бы́въ, и҆ тогѡ̀  ѡ҆богавти́всѧ сыновство́мъ, ма́рко всесла́вне, таи́нникъ  показа́лсѧ є҆сѝ та̑инъ бж҃їихъ, и҆ снаслѣ́дникъ сла́вы  є҆гѡ̀ бы́лъ є҆сѝ. 
Бг҃оро́диченъ: 
И҆́же є҆гѵ́птѧны во глꙋбинѣ̀ потопи́въ,  ѻ҆́блакомъ дх҃а, (с. 232) се́й прїи́де ѿ тебє̀ чⷭ҇тыѧ  є҆гѵ́птѧнѡмъ по́слѣжде, и҆ ма́ркомъ тѣ́хъ ѿ пре́лести  и҆змѣнѝ. 
Катава́сїа: Воскрⷭ҇нїѧ де́нь: 
Пѣ́снь г҃. І҆рмо́съ: 
Є҆ди́не вѣ́дый человѣ́ческагѡ сꙋщества̀ не́мощь,  и҆ ми́лостивнѡ въ нѐ воѡбра́жсѧ, препоѧ́ши мѧ̀ съ высоты̀  си́лою, є҆́же вопи́ти тебѣ̀, ст҃ы́й: ѡ҆дꙋшевле́нный  хра́ме, неизрече́нныѧ сла́вы твоеѧ̀, чл҃вѣколю́бче. 
Тѧ̀ ѵ҆поста́снꙋю, хрⷭ҇тѐ, премꙋ́дрость проповѣ́да,  лꙋча́ми твои́ми ѡ҆зарѧ́емь, всемꙋ̀ мі́рꙋ ꙗ҆́вльшꙋюсѧ,  влⷣко, и҆ жи́знь даю́щꙋю, и҆ человѣ́ки просвѣща́ющꙋ,  оу҆го́дникъ тво́й, сла́вный ма́рко, чл҃вѣколю́бче. 
Стрꙋю̀ прїе́мъ, хрⷭ҇тѐ, премꙋ́дрости  приснотекꙋ́щꙋю, ꙗ҆́кѡ рѣка̀ шꙋмѧ́щи, земны̑ѧ напоѝ  бг҃оразꙋ́мїѧ свѣ́томъ концы̀, ꙗ҆влѧ́ѧ твоѐ сꙋ́ще  и҆́стиннѡ прорече́нїе, самови́децъ тво́й ма́рко,  чл҃вѣколю́бче. 
Петрꙋ̀ послѣ́дꙋѧ, мꙋ́дре, ꙗ҆́вѣ є҆ѵⷢ҇лїе ꙗ҆́кѡ  оу҆чени́къ є҆гѡ̀ воѡбрази́лъ є҆сѝ, бг҃осло́вїѧ свѣ́тъ  прїе́мъ ѿ негѡ̀, а҆пⷭ҇ле, и҆ бж҃їе плотско́е прише́ствїе  возвѣсти́въ ꙗ҆́снѡ. 
Бг҃оро́диченъ: 
Є҆гѵ́пта пе́рвѣе дв҃и́ческими рꙋка́ми носи́мый,  де́мѡнскаѧ трє́бища ты̀ потрѧ́слъ є҆сѝ, и҆ семꙋ̀ па́ки  ма́рка посла́лъ є҆сѝ, вразꙋми́ти всѣ̑мъ твоѐ  вочл҃вѣ́ченїе, и҆ бжⷭ҇твеннꙋю, хрⷭ҇тѐ, твою̀ та́йнꙋ. 
Конда́къ и҆ і҆́косъ пра́здника. 
Сѣда́ленъ а҆пⷭ҇ла, гла́съ а҃. Подо́бенъ: Гро́бъ  тво́й: 
На высотꙋ̀ возше́дъ добродѣ́телей, бжⷭ҇твенный  ма́рко, возгремѣ́лъ є҆сѝ на́мъ спаси́тельныхъ догма̑тъ  вели́кїѧ та́йны, бжⷭ҇твенный проповѣ́дникъ бы́въ. тѣ́мже  вѣ́рою тѧ̀ мо́лимъ, пребл҃же́нне: всѧ́кїѧ ско́рби,  согрѣше́нїй и҆ бѣ́дъ на́съ свободѝ. 
Сла́ва, и҆ ны́нѣ, пра́здника. (с. 233) 
Пѣ́снь д҃. І҆рмо́съ: 
Го́рꙋ тѧ̀, бл҃года́тїю бж҃їею приѡсѣне́ннꙋю,  прозорли́выма а҆ввакꙋ́мъ оу҆смотри́въ ѻ҆чи́ма, и҆зъ тебє̀  и҆зы́ти і҆и҃левꙋ провозглаша́ше ст҃о́мꙋ, во спасе́нїе на́ше  и҆ ѡ҆бновле́нїе. 
Во всю̀ зе́млю вѣща́нїе твоѐ и҆зы́де, и҆ въ  концы̀, премꙋ́дре, вселе́нныѧ, твои́хъ ꙗ҆́снѡ глагѡ́лъ  си́ла, дв҃дски свѣ́тлѡ проповѣ́дающи спасе́нїе на́ше и҆  ѡ҆бновле́нїе. 
Ꙗ҆ви́сѧ, сп҃се, ꙗ҆́кѡ мо́лнїѧ, а҆пⷭ҇лъ вселе́ннѣй  премꙋ́дрый, и҆́стины ра́дость бл҃говѣствꙋ́ѧ, бг҃осїѧ́нїемъ  свѣтоли́тїѧ просвѣща́емь, во спасе́нїе на́ше и҆  ѡ҆бновле́нїе. 
Но́зѣ твоѝ прⷪ҇ро́чески оу҆краси́шасѧ: и҆́бо  па́че сло́ва на́мъ бл҃говѣсти́лъ є҆сѝ проѧвле́ннѡ ми́ръ,  бг҃опрїѧ́тне, пло́тїю ꙗ҆́вльшагѡсѧ концє́мъ, во спасе́нїе  на́ше и҆ ѡ҆бновле́нїе. 
Бг҃оро́диченъ: 
На ѻ҆́блацѣ сло́во дв҃и́честѣмъ сѣ́де,  є҆гѵ́пєтскїѧ совѣ́ты, и҆ бг҃обѡ́рныѧ мы̑сли ѡ҆бꙋи́въ  разорѝ, оу҆чє́нїи бжⷭ҇твеннагѡ ма́рка, ꙗ҆́кѡ милосе́рдъ,  во спасе́нїе на́ше и҆ ѡ҆бновле́нїе. 
Пѣ́снь є҃. І҆рмо́съ: 
Просвѣти́вый сїѧ́нїемъ прише́ствїѧ твоегѡ̀,  хрⷭ҇тѐ, и҆ ѡ҆свѣти́вый крⷭ҇то́мъ твои́мъ ми́ра концы̀,  сердца̀ просвѣтѝ свѣ́томъ твоегѡ̀ бг҃оразꙋ́мїѧ,  правосла́внѡ пою́щихъ тѧ̀. 
И҆ска́палъ є҆сѝ сла́дость бл҃гоче́стїѧ, слове́съ  твои́хъ бжⷭ҇твенныхъ тꙋ́чꙋ, всю́дꙋ лꙋча́ми ѡ҆сїѧва́емь,  ꙗ҆́вльсѧ бл҃года́тїю ꙗ҆́вѣ мы́сленнагѡ сл҃нца, ма́рко  всебл҃же́нне, бг҃опрїѧ́тне. 
И҆зъ до́мꙋ гдⷭ҇нѧ и҆сто́чникъ и҆зше́лъ є҆сѝ, и҆  напоѧ́еши ѡ҆лѧденѣ̑вшаѧ сердца̀ стрꙋѧ́ми бога́тнѡ  дꙋхо́вными, пло́дъ вмѣ́стѡ непло́дствїѧ приноси́ти оу҆чѧ̀,  а҆пⷭ҇ле. 
Ты̀ петра̀ вели́каго сы́нъ бы́лъ є҆сѝ, и҆ сегѡ̀  оу҆че́ньми просвѣща́емь всегда̀, дꙋ́шы просвѣти́лъ є҆сѝ  къ тебѣ̀ те́плѣ пристꙋ́пльшихъ, бл҃же́нне бг҃ови́дче  а҆пⷭ҇ле. 
Бг҃оро́диченъ: 
Ꙗ҆́кѡ чл҃вѣ́къ ѿ дв҃ы ро́ждсѧ, є҆гѵ́птѧнѡмъ,  хрⷭ҇тѐ, (с. 234) посла́лсѧ є҆сѝ, ѿ ѻ҆ц҃а̀ возсїѧ́въ  пре́жде всеѧ̀ тва́ри: и҆́мже ма́рка пома́залъ є҆сѝ,  мꙋ́дре, тѣ́хъ наꙋча́юща бг҃оразꙋ́мїѧ та́инствѡмъ. 
Пѣ́снь ѕ҃. І҆рмо́съ: 
Ѡ҆бы́де на́съ послѣ́днѧѧ бе́здна, нѣ́сть  и҆збавлѧ́ѧй, вмѣни́хомсѧ ꙗ҆́кѡ ѻ҆́вцы заколе́нїѧ, спасѝ  лю́ди твоѧ̑, бж҃е на́шъ: ты́ бо крѣ́пость немощствꙋ́ющихъ  и҆ и҆справле́нїе. 
Низложи́лъ є҆сѝ бро́вь беззако́нныхъ, гдⷭ҇и, и҆  досажде́нїе го́рдое смири́лъ є҆сѝ, а҆пⷭ҇ла твоего̀  показа́въ побѣдоно́сца си́лою твое́ю: ты́ бо крѣ́пость  немощствꙋ́ющихъ и҆ и҆справле́нїе. 
Вѣне́цъ наде́жды, сла́вне, и҆́мже ны́нѣ  вѣнча́емсѧ, словесы̀ твои́ми проповѣ́далъ є҆сѝ, мꙋ́дре  ма́рко, зижди́телѧ тва́ри, и҆́же въ на́шꙋ сла́вꙋ и҆сплете́нъ  є҆стество́мъ пло́ти. 
Пе́тръ тѧ̀ верхо́вный, сла́вне, ꙗ҆́вѣ та́йнѡ  наꙋчѝ є҆ѵⷢ҇лїе списа́ти чⷭ҇тно́е, показа́въ слꙋжи́телѧ тѧ̀  бжⷭ҇твенныѧ бл҃года́ти: ты́ бо на́мъ бг҃оразꙋ́мїѧ свѣ́тъ  просте́рлъ є҆сѝ. 
Бг҃оро́диченъ: 
Є҆гѵ́пта, и҆́же пе́рвѣе во тмѣ̀ сꙋ́ща, гдⷭ҇и,  дв҃ою бг҃ома́терїю просвѣти́лъ є҆сѝ, ꙗ҆́кѡ младе́нецъ  проше́дъ, тогѡ̀ ѡ҆бличи́лъ є҆сѝ сꙋ́етство, оу҆чє́нїи  бг҃огла́снагѡ ма́рка, чл҃вѣколю́бче. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Съ высоты̀ прїи́мъ бл҃года́ть дх҃а, ри́тѡрскаѧ  плетє́нїѧ разрꙋши́лъ є҆сѝ, а҆пⷭ҇ле, и҆ ꙗ҆зы́ки всѧ̑  оу҆лови́въ, ма́рко всесла́вне, твоемꙋ̀ влⷣцѣ приве́лъ  є҆сѝ, бжⷭ҇твенное проповѣ́давъ є҆ѵⷢ҇лїе. 
І҆́косъ: 
Верхо́внаго а҆пⷭ҇ла оу҆чени́къ бы́въ, съ ни́мъ  хрⷭ҇та̀ сн҃а бж҃їѧ проповѣ́далъ є҆сѝ, на ка́мени и҆́стины  оу҆тверди́въ ле́стїю коле́блющыѧсѧ: на не́мже и҆ менѐ  оу҆тверди́въ, дꙋшѝ моеѧ̀ и҆спра́ви стѡпы̀, ꙗ҆́кѡ да  вра́жїихъ сѣ́тей и҆зба́вльсѧ, непреткнове́ннѡ сла́влю тѧ̀:  ты́ бо всѣ́хъ просвѣти́лъ є҆сѝ, ма́рко мꙋ́дре,  бжⷭ҇твенное проповѣ́давъ є҆ѵⷢ҇лїе. (с. 235) 
Пѣ́снь з҃. І҆рмо́съ: 
Тебѐ оу҆́мнꙋю, бцⷣе, пе́щь разсмотрѧ́емъ,  вѣ́рнїи, ꙗ҆́коже бо ѻ҆́троки спасѐ трѝ превозноси́мый,  мі́ръ ѡ҆бновѝ, во чре́вѣ твое́мъ всецѣ́лъ, хва́льный  ѻ҆тцє́въ бг҃ъ и҆ препросла́вленъ. 
Бжⷭ҇твенными блиста̑нїи ѡ҆свѣща́емь, возломле́нїемъ  та́йнѡ возпосыла́еши зареви̑дныѧ лꙋчы̀, ма́рко пребл҃же́нне:  сло́во бо проповѣ́далъ є҆сѝ воплоща́емое, безлѣ́тное,  хва́льнаго ѻ҆тцє́въ бг҃а и҆ препросла́вленнаго. 
Бг҃одѣ́льными, вседѣ́телю, си́лами бг҃огла́снаго  оу҆ченика̀ воѡрꙋжи́въ, чꙋдодѣ́йственника сего̀ соверши́лъ  є҆сѝ: недꙋ́ги бо ѿгна̀ и҆ ꙗ҆́зи и҆сцѣли́лъ є҆́сть,  прехва́льнаго тѧ̀ проповѣ́дꙋѧ бг҃а и҆ препросла́вленнаго. 
Оу҆чени́ческагѡ ли́ка старѣ́йшаго оу҆чи́телѧ  и҆мѣ́ѧ бжⷭ҇твеннаго петра̀, подо́бенъ семꙋ̀ ꙗ҆ви́лсѧ: все́  бо и҆спра́вилъ є҆сѝ церко́вное и҆сполне́нїе прехва́льнагѡ  ѻ҆тцє́въ бг҃а и҆ препросла́вленнагѡ. 
Бг҃оро́диченъ: 
Сто́лпъ са́мъ во є҆гѵ́птѣ поста́вилъ є҆сѝ,  є҆ѵⷢ҇лїа твоегѡ̀ писа́нїе, ро́ждшемꙋсѧ безъ сѣ́мене ѿ  бг҃ома́тере, рече́нїємъ послѣ́дꙋѧ и҆са́їи, пресла́вне,  прехва́льнаго возвѣща́ѧ бг҃а и҆ препросла́вленнаго. 
Пѣ́снь и҃. І҆рмо́съ: 
Въ пещѝ ѻ҆́троцы і҆и҃лєвы, ꙗ҆́коже въ горни́лѣ,  добро́тою бл҃гоче́стїѧ чистѣ́е зла́та блеща́хꙋсѧ,  глаго́люще: бл҃гослови́те, всѧ̑ дѣла̀ гдⷭ҇нѧ, гдⷭ҇а, по́йте  и҆ превозноси́те во всѧ̑ вѣ́ки. 
Ро́ждшеесѧ сло́во ѿ ѻ҆ц҃а̀ пре́жде всѣ́хъ  вѣ̑къ, въ є҆стество̀ человѣ́ческое ѡ҆бле́кшасѧ хрⷭ҇та̀  проповѣ́далъ є҆сѝ, сла́вне, и҆ вопїѧ́лъ: всѧ̑ дѣла̀  гдⷭ҇нѧ, гдⷭ҇а по́йте, и҆ превозноси́те во всѧ̑ вѣ́ки. 
Да́вшаго и҆збавле́нїе себѐ за на́ше согрѣше́нїе,  и҆ стра́сть па́дшихъ, воздви́гшаго хрⷭ҇та̀ просла́вилъ  є҆сѝ, сла́вне, вопїѧ̀: всѧ̑ дѣла̀ гдⷭ҇нѧ, гдⷭ҇а по́йте,  и҆ превозноси́те во всѧ̑ вѣ́ки. 
Петро́вꙋ, ма́рко, повинꙋ́ѧсѧ премꙋ́дромꙋ  оу҆чи́тельствꙋ, (с. 236) премꙋ́дрѣ писа̑нїи воѡбрази́лъ  є҆сѝ вѣ̑рнымъ чⷭ҇тно́е є҆ѵⷢ҇лїе, вопїю́щымъ: всѧ̑ дѣла̀  гдⷭ҇нѧ, гдⷭ҇а по́йте, и҆ превозноси́те во всѧ̑ вѣ́ки. 
Бг҃оро́диченъ: 
Дв҃а є҆мманꙋ́ила носѧ́щи ꙗ҆́кѡ младе́нца, предста̀  є҆гѵ́птѧнѡмъ, и҆̀мже ꙗ҆́кѡ свѣ́тлаѧ ѕвѣзда̀ ма́рко  посыла́етсѧ, взыва́ѧ: всѧ̑ дѣла̀ гдⷭ҇нѧ, гдⷭ҇а по́йте, и҆  превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Ѻ҆́бразъ чⷭ҇тагѡ ржⷭ҇тва̀ твоегѡ̀ ѻ҆гнепали́маѧ  кꙋпина̀ показа̀ неѡпа́льнаѧ: и҆ ны́нѣ на на́съ напа́стей  свирѣ́пѣющꙋю оу҆гаси́ти, мо́лимсѧ, пе́щь, да тѧ̀, бцⷣе,  непреста́ннѡ велича́емъ. 
Дости́гъ и҆сто́чника неизрече́нна, трисо́лнечнагѡ,  бг҃оѧвле́нне, сїѧ́нїѧ, чистѣ́йша наслажда́ешисѧ и҆  ꙗ҆снѣ́йша ѡ҆боже́нїѧ, є҆́же па́че оу҆ма̀, со а҆́гг҃лы  ликꙋ́ѧ непреста́ннѡ, пребл҃же́нне. 
Петро́ва ѻ҆́бщникъ бы́въ оу҆че́нїѧ, и҆  бжⷭ҇твеннагѡ проповѣ́данїѧ, въ нбⷭ҇ныхъ живе́ши селе́нїихъ,  съ ни́мже, бг҃оглаго́ливе пребл҃же́нне, и҆ мо́лишисѧ ѡ҆  на́съ, ма́рко а҆пⷭ҇ле. 
Свѣ́тъ трисїѧ́ннѡ совокꙋплѧ́емь, є҆ди́нственнѡ же  па́ки стра́ннѡ оу҆строѧ́емь, проповѣ́далъ є҆сѝ  бл҃гоче́стнѡ, досточꙋ́дне, просвѣща́емь заре́ю бл҃года́ти:  тѣ́мже тѧ̀ мо́лимъ, ѡ҆ на́съ при́снѡ моли́сѧ. 
Бг҃оро́диченъ: 
Ма́рко честны́й а҆пⷭ҇лъ, є҆гѵ́птѧнѡмъ ст҃и́тель  дарова́сѧ: къ ни́мже ꙗ҆́кѡ младе́нецъ вопло́щсѧ прїи́де,  ѿ дв҃ы чⷭ҇тыѧ бг҃ома́тере гдⷭ҇ь сла́вы, є҆го́же досто́йнѡ  велича́емъ. 
Свѣти́ленъ. Подо́бенъ: Жєны̀ оу҆слы́шите: 
Премꙋ́дрости нбⷭ҇ныѧ наꙋчи́всѧ, а҆пⷭ҇ле, плетє́нїѧ  виті̑йскаѧ, и҆ чи́сла ѕвѣздосло́вцєвъ разори́лъ є҆сѝ  ѧ҆зы́комъ твои́мъ, ѽ ма́рко пресла́вне! и҆ оу҆чени́къ  бы́въ петро́въ, мі́рꙋ проповѣ́далъ є҆сѝ є҆ѵⷢ҇льскаѧ  словеса̀. 
Два́жды. 
Сла́ва, и҆ ны́нѣ, пра́здника. (с. 237) 
На хвали́техъ стїхи̑ры, пра́здника г҃. И҆ а҆пⷭ҇ла г҃.  Гла́съ а҃. 
Подо́бенъ: Всехва́льнїи мч҃ницы: 
Ма́рко всебл҃же́нне, ꙳ ѿ сла́достнагѡ пото́ка  пи́лъ є҆сѝ, ꙳ ꙗ҆́кѡ и҆зъ є҆де́ма оу҆стреми́вшаѧсѧ, ꙳  пресвѣ́тлѡ чи́стаѧ рѣка̀ ми́ра, ꙳ ѡ҆блива́ѧй вода́ми ꙳  є҆ѵⷢ҇льскїѧ твоеѧ̀ про́повѣди ꙳ землѝ лицѐ, ꙳ цр҃кѡ́вныѧ  твє́рди напаѧ́ѧ, ꙳ бг҃одохнове́нными оу҆чє́нїи. 
Ма́рко пресла́вне, ꙳ мѡѷсе́й оу҆́бѡ пре́жде ꙳  є҆гѵ́птѧны въ мо́ри потопѝ: ꙳ но ты̀, премꙋ́дре, ꙳ ѿ  пре́лести тѣ́хъ ꙳ морскі́ѧ и҆звле́клъ є҆сѝ, ꙳ си́лою  и҆́же къ тѣ̑мъ съ пло́тїю прише́дшагѡ, ꙳ и҆ тѣ́хъ  рꙋкотворє́ннаѧ низложи́вша, ꙳ мы́шцею высо́кою. 
Ѽ ма́рко всесвѧще́нне! ꙳ во свѣ́тѣ дх҃а живы́й, ꙳  дꙋхо́венъ ве́сь бы́лъ є҆сѝ: ꙳ и҆ ны́нѣ, всебога́те, ꙳  и҆́же ко влⷣцѣ неѡскꙋ́дными зрѣ̑нїи, ꙳ и҆ бл҃же́ннѣйшими  ѡ҆сїѧ̑нїи, ꙳ положе́ньми ѡ҆божа́емь, ꙳ та́инства глави́знꙋ,  ꙳ и҆ кончи́нꙋ ѡ҆брѣ́лъ є҆сѝ многовожделѣ́ннꙋ. 
Сла́ва, гла́съ ѕ҃. Самогла́сенъ: 
Премꙋ́дрый ло́вче, ст҃ы́й оу҆ченичѐ, дѣ́лателю  сп҃совъ, и҆ сказа́телю тогѡ̀ стрⷭ҇те́й, и҆́же тва́рь вѣ́рою  ѡ҆бте́къ, и҆ прельщє́нныѧ ꙗ҆зы́ки собра́въ, и҆ бг҃ꙋ  приве́дъ, ꙗ҆́кѡ кади́ло до́брое на нб҃са̀ возведе́сѧ.  тѣ́мже, предстоѧ̀ сꙋдїѝ, молѝ и҆зба́витисѧ на́мъ ѿ  беззако́нїй на́шихъ, и҆ въ де́нь сꙋ́дный и҆зба́витисѧ  мꙋче́нїѧ. 
И҆ ны́нѣ, пра́здника. Славосло́вїе вели́кое и҆  ѿпꙋ́стъ. 
На лїтꙋргі́и: Бл҃жє́нна, ѿ канѡ́на пра́здника  пѣ́снь рѧдова́ѧ, и҆ ст҃а́гѡ пѣ́снь г҃. Прокі́менъ, гла́съ  и҃: Во всю̀ зе́млю: Сті́хъ: Нб҃са̀ повѣ́даютъ сла́вꙋ  бж҃їю: А҆пⷭ҇лъ, зача́ло ѯ҃г. А҆ллилꙋ́їа, гла́съ а҃:  И҆сповѣ́дѧтъ нб҃са̀ чꙋдеса̀ твоѧ̑: Є҆ѵⷢ҇лїе ма́рка,  зача́ло к҃г. Прича́стенъ: Во всю̀ зе́млю: 


(с. 238) 
Мѣ́сѧца тогѡ́же въ к҃ѕ-й де́нь. 
Ст҃а́гѡ сщ҃енномꙋ́ченика васі́лїа, є҆пⷭ҇кпа  а҆масі́йскагѡ: 
И҆ и҆́же во ст҃ы́хъ ѻ҆ц҃а̀ на́шегѡ стефа́на,  є҆пⷭ҇кпа пе́рмскагѡ. 
Слꙋ́жба є҆гѡ̀ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Ꙗ҆́кѡ до́блѧ: 
Надъ всѣ́ми, бл҃же́нне, ꙳ страстьмѝ ца́рствовалъ  є҆сѝ, ꙳ зако́номъ бжⷭ҇твеннымъ, ꙳ сла́вне,  оу҆твержда́емь, ꙳ и҆ по́мыслъ ꙗ҆́снѡ самоде́ржца сотво́рь,  ꙳ и҆ бы́въ бж҃їй предста́тель, ꙳ по достоѧ́нїю пома́занїе  свѧ́то прїѧ́лъ є҆сѝ, ꙳ и҆ ста́дꙋ во́ждь бы́лъ є҆сѝ  слове́сномꙋ, ꙳ ст҃и́телємъ и҆ страда́льцємъ оу҆добре́нїе. 
Ꙗ҆́кѡ ѻ҆вна̀ ѿ ста́да тѧ̀, ꙳ васі́лїе  пребл҃же́нне, ꙳ ца́рь беззако́нный ѿлꙋчѝ, ꙳ и҆ цр҃ѧ̀  проповѣ́дающа хрⷭ҇та̀ бг҃а на́шего, пожре́наго ꙗ҆́кѡ  а҆́гнѧ, ꙳ закала́етъ тѧ̀ непра́веднѡ, ꙳ и҆ повелѣва́етъ тѧ̀  въ мо́ре воврещѝ, ꙳ хода́тайствꙋѧ тебѣ̀ нбⷭ҇ное црⷭ҇тво, ꙳  и҆ вѣ́чнꙋющꙋю сла́вꙋ. 
Въ вода́хъ стези̑ твоѧ̑ пресла́внѡ сотвори́лъ  є҆сѝ, ꙳ васі́лїе сла́вне: ꙳ по кончи́нѣ бо вве́рженъ  бы́въ, ꙳ ꙗ҆́коже предре́клъ є҆сѝ, ꙳ крѣ́пкѡ преплы́въ, ꙳  и҆ гра́дꙋ твоемꙋ̀ себѐ а҆масі́йскомꙋ ѿда́въ бре́мѧ  че́стнѡ, ꙳ непосты́дна моли́твенника, ꙳ и҆сцѣле́нїй рѣкꙋ̀,  ꙳ и҆ недꙋ́гѡвъ разли́чныхъ ѡ҆чисти́лище. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Ꙗ҆́же бг҃а невмѣсти́маго ꙳ во чре́вѣ твое́мъ  вмѣсти́вшаѧ, ꙳ чл҃вѣколю́бнѡ чл҃вѣ́ка бы́вша, ꙳ и҆ на́ше  смѣше́нїе и҆зъ тебє̀ прїи́мша, ꙳ и҆ ѡ҆божи́вша ꙗ҆́вѣ, ꙳  не пре́зри менє̀, (с. 239) всечⷭ҇таѧ, ны́нѣ скорбѧ́ща: ꙳  но оу҆ще́дри ско́рѡ, ꙳ и҆ разли́чныѧ вражды́ же ꙳ и҆ вре́да  лꙋка́вагѡ свободѝ. 
Крⷭ҇тобг҃оро́диченъ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: ꙳  сн҃е возжелѣ́нне, ꙳ ка́кѡ на дре́вѣ крⷭ҇тнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко; 
Канѡ́нъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Пѣ́ти тѧ̀, сла́вне, оу҆се́рдствꙋющꙋ, премꙋ́дрость  мѝ пода́ждь, и҆ ра́зꙋма сло́во, моли́твами твои́ми,  бжⷭ҇твєнныѧ по́двиги твоѧ̑ восхвали́ти, хрⷭ҇то́вы ра́ди  любвѐ, ю҆́же показа́лъ є҆сѝ крѣ́пкѡ. 
Мѵ́ромъ бл҃года́ти ст҃и́тель ꙗ҆ви́лсѧ є҆сѝ,  пома́завсѧ, свѧще́нне, хрⷭ҇тꙋ̀ досто́йнѡ са́мъ сѧ̀ ꙗ҆́кѡ  же́ртва мꙋче́нїемъ чиста̀, и҆ безкрѡ́вныѧ жє́ртвы приносѧ̀. 
Побѣ́дною оу҆кра́шенъ багрѧни́цею страда́нїй  твои́хъ, и҆ кро́ви вѣнце́мъ оу҆добре́нъ, ца́рь страсте́й  показа́лсѧ є҆сѝ, ст҃и́телю: разгна́въ же пре́лесть,  ца́рствꙋеши со хрⷭ҇то́мъ. 
Бг҃оро́диченъ: 
Созда́вый человѣ́ка пе́рвѣе ѿ землѝ, во чре́вѣ  твое́мъ воплоща́етсѧ, и҆ чл҃вѣ́къ соверше́нъ быва́етъ.  тѣ́мже во двою̀ сꙋщєствꙋ̀, бцⷣе, соверше́нна зна́емъ  є҆го̀, пренепоро́чнаѧ. 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ хва́лимсѧ,  но (с. 240) тобо́ю, ѻ҆́ч҃ею ѵ҆поста́сною мꙋ́дростїю,  хрⷭ҇тѐ, нѣ́сть бо свѧ́тъ, па́че тебє̀, чл҃вѣколю́бче. 
Же́ртва ты̀ хрⷭ҇тꙋ̀ са́мъ приве́лсѧ є҆сѝ, ꙗ҆́коже  непоро́чна, ѻ҆гне́мъ твоеѧ̀, мꙋ́дре, со́вѣсти,  страда́нїемъ всесожже́нъ. 
Два́жды. 
Премꙋ́дрости сло́вомъ, ѡ҆снова́нїемъ хрⷭ҇то́съ  оу҆твердѝ на ка́мени, непрекло́ннѡ возведе́ тѧ, васі́лїе  сла́вне, ꙗ҆́коже па́стырѧ мꙋ́дра. 
Бг҃оро́диченъ: 
Ро́дъ земны́й ржⷭ҇тво́мъ твои́мъ, пречⷭ҇таѧ,  разрѣши́сѧ дре́внїѧ вои́стиннꙋ клѧ́твы. тѣ́мже  бжⷭ҇твеннагѡ твоегѡ̀ зра́ка подо́бїе почита́емъ, влⷣчце. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твеннымъ дх҃омъ просвѣще́нъ, горды́ню мꙋчи́телѧ  со дерзнове́нїемъ па́стырскимъ велемꙋ́дреннѡ посрами́лъ  є҆сѝ, и҆ преше́дъ пре́лести пꙋчи́нꙋ, ко приста́нищꙋ  бжⷭ҇твенномꙋ дости́глъ є҆сѝ. ѻ҆́ч҃е прпⷣбне, хрⷭ҇та̀  бг҃а молѝ, дарова́ти на́мъ ве́лїю ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чⷭ҇тото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ тебѐ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
На жи́зненнѣй водѣ̀ бжⷭ҇твенныхъ и҆стѡ́чникъ,  ѻ҆́ч҃е, на (с. 241) травѣ́ же вѣ́ры, па́лицею оу҆че́нїй  твои́хъ, мꙋ́дре, хрⷭ҇то́во наста́вилъ є҆сѝ ста́до,  васі́лїе преблаже́нне. 
Глаго́лы бг҃омꙋ́дрыми, мч҃ниче хрⷭ҇то́въ,  беззако́ннагѡ ѡ҆бличи́лъ є҆сѝ и҆ ѕлоимени́тагѡ лѷкїні́а  благодерзнове́ннѣ бг҃оме́рзское безꙋ́мїе: побѣ́дою же  по́чести вѣнча́лсѧ є҆сѝ. 
Неразсѣда́емое ѡ҆снова́нїе водрꙋзи́лъ є҆сѝ,  мꙋ́дре, ты̀ на ка́мени вѣ́ры, треволнє́нїѧ,  свѧщенномч҃ниче, крѣ́пкѡ ле́сти і҆́дѡльскїѧ претерпѣ́лъ  є҆сѝ, сїю̀ разорѧ́ѧ си́лою хрⷭ҇то́вою. 
Бг҃оро́диченъ: 
И҆сцѣлѝ сокрꙋше́нїе, мт҃и бж҃їѧ, є҆стества̀  человѣ́ческагѡ, безнача́льное сло́во во двою̀ ро́ждши  сꙋщєствꙋ̀ нераздѣ́льнѡ, всенепоро́чнаѧ: пло́ти почита́емъ  подо́бїе. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Оу҆крѣплѧ́емь, сла́вне, ѿ хрⷭ҇та̀, ѡ҆бличи́лъ  є҆сѝ ле́сть і҆́дѡльскꙋю, ст҃и́телю: нача́льникꙋ же сеѧ̀,  ꙗ҆́коже хꙋдѣ́й пти́цѣ, нарꙋга́лсѧ є҆сѝ, крѣ́пкѡ,  мч҃ниче, вѣ́ры тече́нїе преше́дъ, мꙋ́дре. 
Два́жды. 
Ꙗ҆́коже дрꙋгі́й мѡѷсе́й, мо́ре нече́стїѧ ꙗ҆́вѣ,  вѣ́ры жезло́мъ раздѣли́лъ є҆сѝ, но́ваго, преблаже́нне  васі́лїе, і҆и҃лѧ, ꙗ҆́кѡ во ѡ҆бѣтова́ннꙋю зе́млю прове́лъ  є҆сѝ, къ свѣ́тꙋ бг҃оразꙋ́мїѧ. 
Бг҃оро́диченъ: 
Бжⷭ҇твенное подо́бїе зра́ка твоегѡ̀, бцⷣе чⷭ҇таѧ,  всѝ ѻ҆бра́знѡ въ поклоне́нїе и҆мꙋ́ще, собо́ръ  є҆реті́чествꙋющихъ при́снѡ слове́снѡ ѿгонѧ́емъ, и҆̀же  твои́ми богатѧ́щїисѧ мольба́ми и҆ по́мощїю, пренепоро́чнаѧ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. (с. 242) 
Не терпѧ́ше лю́тый и҆ беззако́нный мꙋчи́тель, є҆́же  въ словесѣ́хъ дерзнове́нїѧ твоегѡ̀, мч҃ниче: и҆ дїа́волъ  лю́тѡ воѡрꙋжа́етъ на тѧ̀ лѷкїні́а, сла́вне. 
Два́жды. 
Мнѣ́въ твою̀ тве́рдость и҆ де́рзость, свѧ́те,  оу҆мѧгчи́ти ласка́ньми, ѕлодѣ́й томи́тель, наде́жды,  мꙋ́чениче, погрѣшѝ, нога́ми твои́ми сокрꙋши́всѧ держа́внѡ. 
Бг҃оро́диченъ: 
Твои́мъ ржⷭ҇тво́мъ болѣ́зней є҆́ѵа и҆зба́висѧ,  бцⷣе: и҆зба́вителѧ бо ро́дꙋ родила̀ є҆сѝ человѣ́ческомꙋ,  є҆ди́на оу҆добре́нїе, пречⷭ҇таѧ влⷣчце. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Царе́во повелѣ́нїе преѡби́дѣвъ, црⷭ҇тво нбⷭ҇ное  полꙋчи́лъ є҆сѝ, васі́лїе: въ не́мже ликꙋ́ѧ, помина́й на́съ  чтꙋ́щихъ па́мѧть твою̀, сщ҃енномч҃ниче: 
Пѣ́снь з҃. І҆рмо́съ: 
Спасы́й во ѻ҆гнѝ а҆враа́мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Го́рдый вра́гъ и҆ вельмѝ хвалѧ́йсѧ, ꙗ҆́кѡ птенца̀  разори́ти зе́млю, сопротивле́нїемъ твои́мъ побѣди́сѧ  держа́внѡ, и҆ ꙗ҆́вѣ ни́зꙋ паде́сѧ подъ но́зѣ твоѝ  свѧще́ннѣи, свѧщенномꙋ́чениче. 
Свѣ́томъ вѣ́ры ꙗ҆́вѣ і҆́дѡльское ѡ҆мраче́нїе ты̀  ѿгна́лъ є҆сѝ, мꙋ́дре, хрⷭ҇тꙋ̀ хвала́ми, бл҃же́нне, поѧ̀,  ꙗ҆́коже ѻ҆́троцы пе́рвѣе: бж҃е ѻ҆тє́цъ на́шихъ,  бл҃гослове́нъ є҆сѝ. 
Ни ласка̑нїи тве́рдость, ни прещє́нїи, ст҃и́телю,  мꙋчи́телей, васі́лїе, не ѡ҆сла́билъ є҆сѝ ѿню́дъ,  сла́вне, дꙋше́внꙋю крѣ́пость: но не оу҆ѧ́звенъ, ꙗ҆́коже  цвѣ́ты, и҆скꙋшє́нїѧ ты̀ претерпѣ́лъ є҆сѝ. 
Бг҃оро́диченъ: 
Зако́ны, чⷭ҇таѧ, ржⷭ҇тва̀ превозшла̀ є҆сѝ,  зижди́телѧ ро́ждши ꙗ҆́вѣ всеѧ̀ тва́ри. тѣ́мже и҆́стиннꙋю  тѧ̀ бцⷣꙋ, всепѣ́таѧ, вѣ́рнїи преблагоче́стнѡ ны́нѣ  и҆сповѣ́дꙋемъ. (с. 243) 
Пѣ́снь и҃. І҆рмо́съ: 
Ѻ҆́троки благочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Стрѣла́ми премꙋ́дрости, ст҃и́телю, низло́жь подъ  но́зѣ ле́сть, пребл҃же́нне, вѣнцы̀ вѣнча́лсѧ є҆сѝ  побѣ́дными, ꙗ҆́кѡ побо́рникъ пресла́венъ вѣ́ры,  бжⷭ҇твеннымъ дх҃омъ: гдⷭ҇а, зовы́й, воспѣва́йте, дѣла̀, и҆  превозноси́те є҆го̀ во всѧ̑ вѣ́ки. 
Вы́ю пре́лести, ст҃и́телю, мече́мъ вѣ́ры посѣ́клъ  є҆сѝ, оу҆сѣ́ченъ бы́въ во главꙋ̀ твою̀, сла́вне, и҆ ѿ  хрⷭ҇та̀ вѣне́цъ побѣ́ды прїѧ́лъ є҆сѝ, вопїѧ̀:  бл҃гослови́те, всѧ̑ дѣла̀, гдⷭ҇а, и҆ превозноси́те є҆го̀  во всѧ̑ вѣ́ки. 
Совокꙋпи́сѧ тѣлесѝ твоемꙋ̀, бл҃же́нне, глава̀ по  ѿсѣче́нїи, є҆́же и҆ пресла́внѡ, и҆ безмѣ́рнаѧ пꙋчи́на  принесѐ ѡ҆кормле́нїемъ, свѧ́те, бжⷭ҇твеннагѡ дх҃а: и҆  ны́нѣ со а҆́гг҃лы ликꙋ́ѧ, со ѻ҆ц҃е́мъ сла́виши сн҃а и҆  бжⷭ҇твеннаго дх҃а. 
Бг҃оро́диченъ: 
Ꙗ҆́дъ ѕмїи́нъ, дв҃о, є҆́ѵинъ ѿсѣ́кла є҆сѝ  ржⷭ҇тво́мъ твои́мъ, сло́во ꙗ҆́кѡ ро́ждши пло́тїю  ѵ҆поста́сное, во оу҆тро́бѣ, пречⷭ҇таѧ, твое́й совокꙋ́плена  стра́шнѡ, ѻ҆ц҃ꙋ̀ ѵ҆поста́сное сло́во: є҆гѡ́же плотско́е  подо́бїе почита́емъ. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Въ приста́нище ꙗ҆́вѣ оу҆стреми́всѧ, пресла́вне,  треволнє́нїѧ бꙋ́ри і҆́дѡльскїѧ преше́лъ є҆сѝ,  бжⷭ҇твеннымъ ѡ҆кормле́нїемъ дх҃а, съ вы́шними ликꙋ́ѧ  си́лами: помѧнѝ, бл҃же́нне, чтꙋ́щыѧ тѧ̀. 
Два́жды. 
Бжⷭ҇твеннѣ ликꙋ́ѧ, васі́лїе сла́вне, со а҆́гг҃лы,  побѣ̑днаѧ (с. 244) оу҆ престо́ла всѣ́хъ бг҃а же и҆  влⷣки, ра́дꙋѧсѧ ми́лостивнѡ назира́еши на́съ, ꙗ҆́кѡ  па́стырь и҆ ст҃и́тель, пою́щыѧ тѧ̀. 
Бг҃оро́диченъ: 
Безсѣ́меннѡ безнача́льнаго сн҃а ро́ждши бг҃а  сло́ва, мт҃и дв҃о, всѐ ѡ҆бнови́ла є҆сѝ є҆стество̀ на́ше,  ѡ҆бветша́вшее прегрѣше́нїемъ престꙋпле́нїѧ. тѣ́мже тѧ̀,  влⷣчце, непреста́ннѡ велича́емъ. 
Слꙋ́жба во ст҃ы́хъ ѻ҆ц҃а̀ на́шегѡ стефа́на,  є҆пі́скопа пе́рмскагѡ. 
На Гдⷭ҇и, воззва́хъ, стїхи̑ры, гла́съ д҃.  Подо́бенъ: Зва́нный свы́ше: 
Є҆гда̀ бжⷭ҇твенное раче́нїе ꙳ прїи́де на тѧ̀,  премꙋ́дре стефа́не, ꙳ тогда̀ всѧ̑ ꙗ҆̀же во пло́ти  мꙋдрова̑нїѧ ѡ҆ста́вивъ, ꙳ невозвра́тнѡ хрⷭ҇тꙋ̀ послѣ́довалъ  є҆сѝ, ꙳ и҆ а҆пⷭ҇лѡмъ подо́бѧсѧ, ꙳ въ да́льнихъ страна́хъ  невѣ́дꙋщымъ бг҃а проповѣ́далъ є҆сѝ, ꙳ и҆ ѿ тмы̀ тѣ́хъ  къ свѣ́тꙋ бг҃оразꙋ́мїѧ ꙳ всѧ̑ наста́вилъ є҆сѝ. ꙳ тѣ́мже  и҆ вѣнцы̀ нбⷭ҇ными хрⷭ҇то́съ, ꙳ є҆мꙋ́же порабо́талъ  є҆сѝ, вѣнча́ тѧ, ꙳ є҆го́же молѝ, ꙳ спастѝ и҆  просвѣти́ти дꙋ́шы на́шѧ. 
Є҆гда̀ бжⷭ҇твенное жела́нїе ꙳ на́йде на тѧ̀,  ст҃и́телю, ꙳ тогда̀ всѧ̑ прелє́стнаѧ, ꙳ ꙗ҆̀же въ мі́рѣ,  мꙋдрова̑нїѧ ѡ҆ста́вль, ꙳ и҆ къ вы̑шнимъ жела́ѧ, ꙳ вы́шнихъ  взыска́лъ є҆сѝ: ꙳ ѿѻнꙋ́дꙋже и҆ премꙋ́дрость, не ѿ  человѣ̑къ, ни человѣ́комъ, ꙳ но ѿ вы́шнѧгѡ про́мысла  прїе́мь, ꙳ писа̑нїѧ нѡ́ваѧ ко хрⷭ҇то́вꙋ позна́нїю и҆зложи́лъ  є҆сѝ, ꙳ и҆ невѣ́дꙋщымъ лю́демъ бг҃ъ тобо́ю позна́нъ  бы́сть. ꙳ є҆го́же молѝ, стефа́не премꙋ́дре, ꙳ спастѝ и҆  просвѣти́ти дꙋ́шы на́шѧ. (с. 245) 
Є҆гда̀ бжⷭ҇твенное зва́нїе ꙳ прїи́де на тѧ̀,  ст҃и́телю стефа́не, ꙳ тогда̀ ст҃ы́мъ дх҃омъ дви́жимь, ꙳  прише́лъ є҆сѝ просвѣти́ти ꙳ дре́вле во тмѣ̀ лю́ди  невѣ́рїѧ лежа́щыѧ, ꙳ къ свѣ́тꙋ бг҃оразꙋ́мїѧ ꙳ просвѣти́въ  воздви́глъ є҆сѝ, ꙳ и҆ всѣ́хъ наꙋчи́лъ є҆сѝ ꙳ вѣ́ровати  въ трⷪ҇цꙋ є҆диносꙋ́щнꙋю, ꙳ во є҆ди́номъ бж҃ествѣ̀, ꙳  ю҆́же ѡ҆ на́съ молѝ, ст҃и́телю пречꙋ́дне, ꙳ спастѝ и҆  просвѣти́ти дꙋ́шы на́шѧ. 
И҆́ны стїхи̑ры, гла́съ а҃. Подо́бенъ: Нбⷭ҇ныхъ  чинѡ́въ: 
И҆́же дре́вле ѡ҆лѧденѣ̑вшаѧ невѣ́рныхъ люде́й  сердца̀, ꙳ оу҆че́нїемъ твои́мъ, бл҃же́нне стефа́не,  воздѣ́лалъ є҆сѝ, ꙳ сѣ́мѧ вѣ́ры въ ни́хъ насади́въ. ꙳  тѣ́мже тѧ̀ ꙗ҆́кѡ оу҆чи́телѧ ꙳ и҆ наста́вника  благоче́стїѧ, ꙳ попремно́гꙋ всѝ вѣ́рнїи оу҆блажа́емъ. 
Бы́сть ѧ҆зы́къ тво́й, ст҃и́телю, тро́сть живопи́сца,  ꙳ бж҃їѧ вели̑чїѧ всѣ̑мъ и҆з̾ѧсни́въ, ꙳ въ позна́нїе бж҃їе  приве́лъ є҆сѝ, ꙳ и҆ ѕло́бы мꙋдреца̀, пансо́тника смѣхѡ́мъ  нарꙋга́ема ꙗ҆ви́лъ є҆сѝ. ꙳ тѣ́мже твоѐ оу҆спе́нїе ꙳  дꙋхо́внѣ соше́дшесѧ почита́емъ. 
Хра́мы і҆́дѡльскїѧ, ст҃и́телю премꙋ́дре, низложи́въ,  ꙳ всеконе́чнѣй поги́бели пре́далъ є҆сѝ, ꙳ и҆ цр҃кви во  хрⷭ҇то́во позна́нїе ѡ҆ст҃и́лъ є҆сѝ. ꙳ тѣ́мже дꙋхѡ́внаѧ  твоѧ̑ ча̑да, ꙗ҆́кѡ наста́вника тѧ̀ благоче́стїѧ, ꙳ любо́вїю  воспѣва́емъ, и҆ мо́лимсѧ: ꙳ молѝ спасти́сѧ дꙋша́мъ  на́шымъ. 
Сла́ва, гла́съ ѕ҃: 
Премꙋ́дрости твое́й и҆ сло́вꙋ разꙋ́мномꙋ, всѝ  і҆́дѡльстїи слꙋжи́тели оу҆диви́шасѧ, и҆ свою̀ сꙋ́етнꙋю  вѣ́рꙋ ꙗ҆́кѡ безбо́жнꙋ ѡ҆плева́ша, и҆ тобо́ю  проповѣ́даемомꙋ хрⷭ҇тꙋ̀ ѿ дꙋшѝ вѣ́роваша: є҆го́же  молѝ, премꙋ́дре стефа́не, спасти́сѧ всѣ̑мъ, свѧще́нное  твоѐ торжество̀ соверша́ющымъ, и҆ вѣ́рою чтꙋ́щымъ  всечестнꙋ́ю па́мѧть твою̀. 
И҆ ны́нѣ, пра́здника. Вхо́дъ. Прокі́менъ днѐ,  чтє́нїѧ трѝ. (с. 246) 
При́тчей чте́нїе. 
[Глаⷡ҇ г҃] Па́мѧть пра́веднагѡ съ похвала́ми, и҆  благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та и҆ сребра̀ сокрѡ́вища. Честнѣ́йшаѧ же є҆́сть  ка́менїй многоцѣ́нныхъ: все́ же честно́е недосто́йно є҆ѧ̀  є҆́сть. Долгота́ бо дне́й, и҆ лѣ̑та живота̀ въ десни́цѣ  є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  и҃ ѧ҆зы́цѣ но́ситъ. [и҃] Послꙋ́шайте оу҆̀бо менє̀, ѽ  ча̑да! честна̑ѧ бо рекꙋ̀: и҆ бл҃же́нъ человѣ́къ, и҆́же  пꙋти̑ моѧ̑ сохрани́тъ: и҆схо́ди бо моѝ, и҆схо́ди живота̀,  и҆ оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость оу҆стро́ихъ, совѣ́тъ, и҆  ра́зꙋмъ, и҆ смы́слъ а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски  же предо мно́ю оу҆стны̀ лжи̑выѧ. Съ пра́вдою всѝ гл҃го́лы  оу҆́стъ мои́хъ: ничто́же въ ни́хъ стро́потно, нижѐ  развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста  ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ, да  бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
Премꙋ́дрости соломѡ́новы чте́нїе. 
[Глава̀ і҃] Оу҆ста̀ пра́веднагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ (с. 247) наде́жда. Сы́нъ бо  пра́веденъ ражда́етсѧ въ живо́тъ, и҆ во благи́хъ свои́хъ  пло́дъ пра́вды ѡ҆б̾и́метъ. Свѣ́тъ пра́вєднымъ всегда̀, и҆  ѿ гдⷭ҇а ѡ҆брѧ́щꙋтъ бл҃года́ть и҆ сла́вꙋ. ѧ҆зы́къ мꙋ́дрыхъ  дѡ́браѧ свѣ́сть, и҆ въ се́рдцѣ и҆́хъ почі́етъ мꙋ́дрость.  Лю́битъ гдⷭ҇ь преподѡ́бныѧ сердца̀, прїѧ́тни же є҆мꙋ̀ всѝ  непоро́чнїи въ пꙋтѝ. [ѕ҃] Мꙋ́дрость гдⷭ҇нѧ просвѣща́етъ  лицѐ разꙋ́мнагѡ. Постига́етъ бо жела́ющыѧ ю҆̀, пре́жде  да́же разꙋмѣ́ти ю҆̀: и҆ оу҆до́бь оу҆́зритсѧ ѿ лю́бѧщихъ  ю҆̀. Оу҆́треневавый къ не́й не оу҆трꙋди́тсѧ, и҆ бдѧ́й  є҆ѧ̀ ра́ди вско́рѣ безъ печа́ли бꙋ́детъ. Ꙗ҆́кѡ  досто́йныхъ є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ  є҆ѧ̀ ꙗ҆влѧ́етсѧ и҆̀мъ благопрїе́мнѣ. [и҃] Мꙋ́дрости  никогда́же ѡ҆долѣ́етъ ѕло́ба. Си́хъ ра́ди и҆ рачи́тель  бы́хъ добро́ты є҆ѧ̀: и҆ возлюби́хъ ю҆̀, и҆ поиска́хъ ѿ  ю҆́ности моеѧ̀: и҆ взыска́хъ невѣ́стꙋ привестѝ себѣ̀,  ꙗ҆́кѡ всѣ́хъ влⷣка возлюбѝ ю҆̀: таи́нница бо є҆́сть  бж҃їѧ хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀  є҆ѧ̀ сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀  оу҆чи́тъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆  бы́ти хотѧ̑щаѧ разсмо́тритъ: Свѣ́сть и҆зви̑тїѧ слове́съ, и҆  разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бла́гъ, ꙗ҆́кѡ безсме́ртїе є҆́сть въ  не́й, и҆ благосла́вїе во ѻ҆бще́нїи слове́съ є҆ѧ̀. Сегѡ̀  ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆ рѣ́хъ  ѿ всегѡ̀ се́рдца моегѡ̀: [ѳ҃] Бж҃е ѻ҆тцє́въ и҆ гдⷭ҇и  ми́лости, сотвори́вый всѧ̑ сло́вомъ твои́мъ, и҆ мꙋ́дростїю  твое́ю оу҆стро́ивый человѣ́ка, да владѣ́етъ бы́вшими ѿ  тебє̀ тварьмѝ, и҆ да оу҆правлѧ́етъ мі́ръ въ преподо́бїи  и҆ пра́вдѣ, да́ждь мѝ твои́хъ престо́лѡвъ присѣдѧ́щꙋю  премꙋ́дрость, и҆ не ѿлꙋчѝ менє̀ ѿ ѻ҆́трѡкъ твои́хъ:  ꙗ҆́кѡ (с. 248) а҆́зъ ра́бъ тво́й, и҆ сы́нъ рабы́ни твоеѧ̀.  Послѝ ю҆̀ съ нб҃съ ѿ ст҃а́гѡ жили́ща твоегѡ̀, и҆ ѿ  престо́ла сла́вы твоеѧ̀, да сꙋ́щи со мно́ю наꙋчи́тъ мѧ̀,  что̀ благоꙋго́дно є҆́сть предъ тобо́ю: и҆ наста́витъ мѧ̀ въ  ра́зꙋмъ, и҆ сохрани́тъ мѧ̀ въ сла́вѣ свое́й. Помышлє́нїѧ  бо сме́ртныхъ всѧ̑ боѧзли̑ва, и҆ погрѣши́тєльна  оу҆мышлє́нїѧ и҆́хъ. 
Премꙋ́дрости соломѡ́новы чте́нїе. 
[Глава̀ д҃] Похвалѧ́емꙋ пра́ведникꙋ, возвеселѧ́тсѧ  лю́дїе: безсме́ртїе бо є҆́сть па́мѧть є҆гѡ̀, ꙗ҆́кѡ ѿ  гдⷭ҇а познава́етсѧ, и҆ ѿ человѣ̑къ: и҆ оу҆го́дна гдⷭ҇еви  дꙋша̀ є҆гѡ̀. Возлюби́те оу҆̀бо, ѽ мꙋ́жїе, мꙋ́дрость, и҆  поживетѐ: восхощи́те є҆ѧ̀, и҆ нака́зани бꙋ́дете: нача́ло  бо є҆ѧ̀ любы̀, и҆ соблюде́нїе зако́на. Почти́те  премꙋ́дрость, да во вѣ́ки ца́рствꙋете. [з҃] Возвѣщꙋ̀  ва́мъ, и҆ не скры́ю ѿ ва́съ та̑инъ бж҃їихъ: ꙗ҆́кѡ то́й  мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆  всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ  наꙋчи́тъ мꙋ́дрость: є҆́сть бо въ не́й дх҃ъ разꙋ́менъ и҆  свѧ́тъ, и҆ сїѧ́нїе свѣ́та присносꙋ́щнагѡ, и҆ ѻ҆́бразъ  бл҃гости бж҃їѧ. Та̀ дрꙋ́ги бж҃їѧ и҆ прⷪ҇ро́ки оу҆строѧ́етъ:  бл҃голѣ́пнѣйши же є҆́сть со́лнца, и҆ па́че всѧ́кагѡ  сотворе́нїѧ ѕвѣ́здъ, свѣ́тꙋ сосꙋжда́ема, ѡ҆брѣта́етсѧ  пе́рвѣйши. Та̀ оу҆гожда́ющихъ є҆́й ѿ болѣ́зней  и҆зба́ви, и҆ наста́ви на стєзѝ пра̑выѧ. Дадѐ и҆̀мъ  ра́зꙋмъ и҆мѣ́ти свѧ́тъ, и҆ сохранѝ ѧ҆̀ ѿ ловѧ́щихъ, и҆  по́двигъ крѣ́покъ подадѐ и҆̀мъ. Да разꙋмѣ́ютъ всѝ,  ꙗ҆́кѡ си́льнѣйши всегѡ̀ є҆́сть бл҃гоче́стїе: и҆  никогда́же премо́жетъ ѕло́ба мꙋ́дрости, нижѐ пре́йдетъ  ѕлы̑ѧ ѡ҆блича́ющи сꙋ́дъ. [в҃] Реко́ша же въ себѣ̀,  помы́сливше непра́веднѡ: наси́льствꙋемъ пра́ведномꙋ, не  пощади́мъ преподо́бства є҆гѡ̀, ни оу҆срами́мсѧ сѣди́нъ  ста́рости многолѣ́тны. Бꙋ́детъ бо на́мъ крѣ́пость зако́нъ:  и҆ оу҆лови́мъ пра́веднаго, ꙗ҆́кѡ неꙋго́денъ на́мъ є҆́сть,  и҆ проти́витсѧ дѣлѡ́мъ на́шымъ, (с. 249) и҆ поно́ситъ на́мъ  ѿпаде́нїе зако́на, и҆ ѡ҆блича́етъ на́мъ согрѣшє́нїѧ  наказа́нїѧ на́шегѡ. Возвѣща́етъ на́мъ ра́зꙋмъ и҆мѣ́ти  бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на  ѡ҆бличе́нїе помышлє́нїемъ на́шымъ, и҆ тѧ́жекъ на́мъ  є҆́сть, и҆ ви́димъ, ꙗ҆́кѡ неподо́бно и҆ны̑мъ житїѐ є҆гѡ̀  и҆ и҆змѣнє́ны стези̑ є҆гѡ̀: въ порꙋга́нїе вмѣни́хомсѧ  є҆мꙋ̀ и҆ оу҆далѧ́етсѧ ѿ пꙋте́й на́шихъ, ꙗ҆́кѡ ѿ  нечисто́тъ, блажи́тъ послѣ̑днѧѧ пра́ведныхъ. Оу҆ви́димъ  оу҆́бѡ, а҆́ще словеса̀ є҆гѡ̀ и҆́стинна сꙋ́ть: и҆скꙋ́симъ,  ꙗ҆̀же сбыва́ютсѧ є҆мꙋ̀ Рꙋга́нїемъ и҆ мꙋ́кою и҆стѧ́жемъ  є҆го̀, да разꙋмѣ́емъ кро́тость є҆гѡ̀, и҆ и҆скꙋ́симъ  безѕло́бство є҆гѡ̀: сме́ртїю без̾ѻбра́зною ѡ҆сꙋ́димъ  є҆го̀, бꙋ́детъ бо посѣще́нїе ѿ слове́съ є҆гѡ̀. Сїѧ̑  помы́слиша, и҆ прельсти́шасѧ: ѡ҆слѣпи́ бо ѧ҆̀ ѕло́ба и҆́хъ,  и҆ не разꙋмѣ́ша та̑инъ бж҃їихъ, и҆ не разсꙋди́ша, ꙗ҆́кѡ  ты̀ є҆сѝ бг҃ъ є҆ди́нъ, живота̀ и҆мѣ́ѧй и҆ сме́рти  вла́сть, и҆ спаса́ѧй во вре́мѧ ско́рби, и҆ и҆збавлѧ́ѧй ѿ  всѧ́кагѡ ѕла̀. Ще́дръ и҆ ми́лостивъ, и҆ даѧ́й преподѡ́бнымъ  свои̑мъ бл҃года́ть, и҆ свое́ю мы́шцею гѡ́рдымъ противлѧ́ѧйсѧ 
На лїті́и стїхи́ра хра́ма. 
Сла́ва, гла́съ в҃: 
А҆пⷭ҇льски всѧ̑ наꙋчи́лъ є҆сѝ, вѣ́ровати въ  трⷪ҇цꙋ є҆диносꙋ́щнꙋю, во є҆ди́номъ бжⷭ҇твѣ̀. тѣ́мже тѧ̀  всѝ ꙗ҆́кѡ дꙋхо́внаго ѻ҆ц҃а̀, и҆ ревни́телѧ а҆пⷭ҇лѡмъ, и҆  ст҃и́телємъ є҆динокро́вна, по до́лгꙋ почита́юще  оу҆блажа́емъ, и҆ мо́лимсѧ: молѝ спасти́сѧ всѣ̑мъ,  свѧще́ннꙋю па́мѧть твою̀ почита́ющымъ. 
И҆ ны́нѣ, пра́здника. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
До́мъ и҆ жили́ще дх҃а прест҃а́гѡ, ꙳ премꙋ́дре  стефа́не, бы́лъ є҆сѝ. ꙳ тѣ́мже и҆ на́съ до́мъ томꙋ̀  содѣ́лай, ꙳ свѧще́ннꙋю твою̀ па́мѧть почита́ющихъ. 
Сті́хъ: Свѧще́нницы твоѝ ѡ҆блекꙋ́тсѧ въ пра́вдꙋ, и҆  преподо́бнїи твоѝ возра́дꙋютсѧ. (с. 250) 
Житїѐ твоѐ ꙗ҆́кѡ со́лнце ꙳ въ сердца̀ невѣ́рныхъ  возсїѧ̀, ꙳ зарю̀ оу҆че́нїѧ и҆спꙋща́ѧ: ꙳ тѣ́мже и҆ на́съ  свѣ́томъ невече́рнимъ ѡ҆зарѝ, ꙳ свѧще́ннꙋю твою̀ па́мѧть  почита́ющихъ. 
Сті́хъ: Восхва́лѧтсѧ преподо́бнїи во сла́вѣ, и҆  возра́дꙋютсѧ на ло́жахъ свои́хъ. 
Не преста́й, стефа́не, молѧ́сѧ ꙳ ѡ҆ дꙋхо́вныхъ  твои́хъ ча́дѣхъ, ꙳ и҆̀хже креще́нїемъ породи́лъ є҆сѝ, ꙳  да всѝ честно́е твоѐ ꙳ оу҆спе́нїе почита́емъ. 
Сла́ва, гла́съ д҃: 
Премꙋ́дрости сокро́вище бы́въ, ст҃и́телю стефа́не,  сердца̀ невѣ́рныхъ люде́й оу҆че́нїемъ твои́мъ просвѣти́лъ  є҆сѝ, благоче́стїѧ сѣ́мена насади́въ. тѣ́мже тѧ̀ всѝ,  ꙗ҆́кѡ оу҆чи́телѧ премꙋ́дра, достодо́лжнѡ по досто́инствꙋ  оу҆блажа́емъ, и҆ мо́лимсѧ: моли́сѧ хрⷭ҇тꙋ̀, є҆мꙋ́же ѿ  ю҆́ности порабо́талъ є҆сѝ, и҆зба́вити на́съ навѣ̑тъ  вра́жїихъ, и҆ спасти́сѧ дꙋша́мъ на́шымъ. 
И҆ ны́нѣ, пра́здника. Тропа́рь, гла́съ д҃: 
Бжⷭ҇твеннымъ жела́нїемъ ѿ ю҆́нагѡ во́зраста,  стефа́не премꙋ́дре, разже́гсѧ, ꙗ҆ре́мъ хрⷭ҇то́въ взѧ́лъ  є҆сѝ, и҆ люде́й ѡ҆лѧденѣ̑вшаѧ дре́вле невѣ́рїемъ  сердца̀, бжⷭ҇твенное сѣ́мѧ въ ни́хъ сѣ́ѧвъ, є҆ѵⷢ҇льски  дꙋхо́внѣ породи́лъ є҆сѝ. тѣ́мже пресла́внꙋю твою̀  па́мѧть почита́юще, мо́лимъ тѧ̀: молѝ, є҆го́же  проповѣ́далъ є҆сѝ, да спасе́тъ дꙋ́шы на́шѧ. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь то́йже. 
По а҃-й стїхоло́гїи сѣда́ленъ, гла́съ а҃. Поⷣ:  Ка́мени запеча́танꙋ: 
Ꙗ҆́кѡ врача́ тѧ преизрѧ́дна дꙋше́вныхъ страсте́й,  ст҃и́телю стефа́не, вѣ́дꙋще мо́лимъ: моли́сѧ оу҆толи́ти  ѿ на́съ томи́тєльныѧ стра̑сти, да тебѐ всѝ ꙗ҆́кѡ винꙋ̀  всѣ́хъ бл҃ги́хъ ѡ҆брѣ́тше, возопїе́мъ: сла́ва да́вшемꙋ тѝ  премꙋ́дрость: сла́ва вѣнча́вшемꙋ тѧ̀: сла́ва даю́щемꙋ  тобо́ю всѣ̑мъ просвѣще́нїе. 
Два́жды. (с. 251) 
Сла́ва, и҆ ны́нѣ, пра́здника. 
По в҃-й стїхоло́гїи сѣда́ленъ, гла́съ д҃. Подо́бенъ:  Вознесы́йсѧ: 
Ѿ младе́нства добродѣ́тели прилѣжа́въ, сосꙋ́дъ  дх҃а ст҃а́гѡ, ст҃и́телю стефа́не, бы́лъ є҆сѝ, ѿ негѡ́же  и҆ премꙋ́дрости навы́къ, наꙋчи́лъ є҆сѝ человѣ́ки і҆́дѡлы  преѡби́дѣти, и҆ хрⷭ҇тꙋ̀ вѣ́ровати: є҆го́же молѝ спастѝ  всѣ́хъ, любо́вїю тѧ̀ почита́ющихъ. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Грѣхолюби́въ сы́й, молю́ тѧ безгрѣ́шнаго бг҃а  ро́ждшꙋю, взе́млющаго грѣхѝ мі́ра пречⷭ҇таѧ,  многогрѣ́шнꙋю дꙋ́шꙋ мою̀ оу҆ще́дрити, и҆ грѣхѝ моѧ̑  мнѡ́гїѧ ѡ҆чи́стити: грѣ́шныхъ бо ты̀ є҆сѝ ѡ҆чище́нїе, и҆  спасе́нїе вѣ́рныхъ, и҆ застꙋпле́нїе. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Премꙋ́дрости свы́ше наꙋче́нъ бы́лъ є҆сѝ, бг҃ꙋ  соедини́всѧ, є҆ѵⷢ҇льски мі́ръ ѡ҆ста́вилъ є҆сѝ, и҆ въ  да́льнихъ мѣ́стѣхъ прише́дъ, креще́нїемъ ко хрⷭ҇то́вꙋ  позна́нїю всѣ́хъ приве́лъ є҆сѝ. тѣ́мже и҆ всѣ̑мъ  вопїѧ́лъ є҆сѝ: позна́йте бг҃а, и҆ ѡ҆брѧ́щете бл҃года́ть.  ст҃и́телю премꙋ́дре стефа́не, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти почита́ющымъ любо́вїю всечестнꙋ́ю  па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Та́же, степє́нна, а҃-й а҆нтїфѡ́нъ д҃-гѡ гла́са.  Прокі́менъ: Оу҆ста̀ моѧ̑ возглаго́лютъ премꙋ́дрость и҆  поꙋче́нїе се́рдца моегѡ̀ ра́зꙋмъ. (с. 252) Сті́хъ:  Оу҆слы́шите сїѧ̑, всѝ ꙗ҆зы́цы, внꙋши́те, всѝ живꙋ́щїи  по вселе́ннѣй. Всѧ́кое дыха́нїе: Є҆ѵⷢ҇лїе і҆ѡа́нна,  зача́ло л҃є, ѿ полꙋ̀. 
По н҃-мъ ѱалмѣ̀ стїхи́ра, гла́съ ѕ҃: Премꙋ́дрости  твое́й: пи́сана на вече́рни. 
Канѡ́нъ пра́здника со і҆рмосо́мъ на ѕ҃, и҆ ст҃а́гѡ  два̀, на и҃. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Свѧще́ннагѡ ты̀ писа́нїѧ ѿ младе́нства наꙋчи́всѧ,  бг҃оно́се стефа́не, въ да̑льнаѧ мѣста̀ прише́лъ є҆сѝ, и҆  невѣ́дꙋщымъ бг҃ъ тобо́ю позна́сѧ. 
И҆дѣ́же пре́лесть почита́ема бѧ́ше, та́мѡ же ны́нѣ  тобо́ю бг҃ъ невѣ́дꙋщымъ, ст҃и́телю стефа́не, позна́сѧ.  тѣ́мже свѧще́ннꙋю твою̀ па́мѧть достодо́лжнѡ оу҆блажа́емъ. 
Бг҃одꙋхове́ннымъ твои́мъ оу҆че́нїемъ наꙋчи́лъ  є҆сѝ лю́ди вѣ́ровати во хрⷭ҇та̀, и҆ ѿ і҆́дѡльскїѧ  пре́лести оу҆клонѧ́тисѧ. сегѡ̀ ра́ди тѧ̀ всѝ, ꙗ҆́кѡ  є҆диноревни́телѧ а҆пⷭ҇лѡмъ, пѣ́сньми почита́емъ. 
Бг҃оро́диченъ: 
Ты̀ є҆ди́наго, бг҃оневѣ́сто, въ вы́шнихъ  сѣдѧ́щаго на рꙋкꙋ̀ носи́ла є҆сѝ, пло́ть бы́вша: ты́ бо  была̀ є҆сѝ и҆збра́нна ѿ всѣ́хъ вѣ̑къ, прїѧ́телище  досто́йно вседержи́телѧ. 
Дрꙋгі́й канѡ́нъ. 
Гла́съ и҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Пе́рмь ꙗ҆́кѡ дости́глъ є҆сѝ, ст҃и́телю, и҆ та́мѡ  возвы́шеннꙋю пре́лесть, премꙋ́дре стефа́не, смири́лъ є҆сѝ,  и҆ лю́таго чародѣ́ѧ премꙋ́дрыми твои́ми оу҆чє́нїи  посрами́лъ є҆сѝ. 
Бѣсѡ́вскаѧ ѻ҆рꙋ̑жїѧ крѣ́пкѡ, ст҃и́телю,  притꙋпи́лъ є҆сѝ, (с. 253) и҆ тѣ́хъ побѣди́въ бж҃їею  си́лою, всѣ̑мъ хрⷭ҇та̀ и҆́стиннаго бг҃а того̀ и҆сповѣ́далъ  є҆сѝ: тѣ́мже и҆ вѣне́цъ ѿ негѡ̀ прїѧ́лъ є҆сѝ,  стефа́не. 
Бжⷭ҇твенною любо́вїю, ѻ҆́ч҃е, распала́емь, не  оу҆боѧ́лсѧ є҆сѝ долготы̀ пꙋ́тныѧ, нижѐ та́мѡ  нечести́выхъ человѣ̑къ сопротивле́нїѧ, но всѧ̑ претерпѣ́лъ  є҆сѝ, и҆ всѣ́хъ бг҃ꙋ приве́лъ є҆сѝ. 
Бг҃оро́диченъ: 
И҆зъ ко́рене ца́рскагѡ прозѧбла̀ є҆сѝ, цр҃ѧ̀  хрⷭ҇та̀, бж҃їе сло́во, па́че оу҆ма̀ и҆ смы́сла родила̀  є҆сѝ, и҆зъ чⷭ҇тыхъ крове́й твои́хъ, сꙋгꙋ́ба є҆стество́мъ  ꙗ҆влѧ́ема, и҆ є҆ди́нствꙋюща ѵ҆поста́сїю. 
Катава́сїа пра́здника: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Не оу҆боѧ́лсѧ є҆сѝ, ст҃и́телю, люде́й тогда̀  нече́ствꙋющихъ, но тѣ́хъ дерзнове́ннѡ кꙋмі́рницꙋ со і҆́дѡлы  ѻ҆гню̀ пре́далъ є҆сѝ, и҆ всѣ́хъ наꙋчи́лъ є҆сѝ вопи́ти:  нѣ́сть свѧ́тъ па́че тебє̀, гдⷭ҇и. 
Два́жды. 
Тезоимени́тымъ мꙋ́жествомъ, и҆ смире́нїѧ нра́вомъ,  на ѻ҆́вчꙋ кро́тость оу҆бі́йцъ преложи́лъ є҆сѝ: сегѡ̀  ра́ди и҆ вѣнцы̀ вѣнча́лсѧ є҆сѝ, ст҃и́телю стефа́не. 
Бг҃оро́диченъ: 
Тѧ̀ застꙋпле́нїе небла́зненно, бг҃ома́ти, стѧжа́вше,  и҆ оу҆пова́нїе на тѧ̀ возлага́юще спаса́емсѧ, и҆ къ тебѣ̀  прибѣга́юще сохранѧ́емсѧ всѝ. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Ꙗ҆́кѡ мꙋ́дръ и҆ смы́сленъ споспѣ́шникъ, дꙋше́вное  бл҃горо́дїе па́че плотски́хъ сласте́й предпоче́тъ, ꙗ҆́кѡ  премꙋ̑драѧ (с. 254) оу҆чє́нїѧ всѣ̑мъ ꙗ҆влѧ́еши, и҆ въ  бж҃їе позна́нїе нѡ́выѧ лю́ди, ѻ҆́ч҃е, приве́лъ є҆сѝ. 
Ѡ҆чи́стивъ тво́й оу҆́мъ ѿ стра́стнагѡ  треволне́нїѧ, хрⷭ҇тꙋ̀ подо́бѧсѧ, взыска́ти заблꙋ́ждшихъ  прише́лъ є҆сѝ, и҆̀хже ѡ҆брѣ́тъ съ ни́ми томꙋ̀ пое́ши:  нѣ́сть свѧ́тъ па́че тебє̀, гдⷭ҇и. 
Бг҃оглаго́ливый ѧ҆зы́къ ꙗ҆́кѡ стѧ́жавъ, ст҃и́телю,  та́инствѡмъ бг҃осло́вїѧ наꙋчи́лъ є҆сѝ лю́ди, вѣ́ровати въ  трⷪ҇цꙋ є҆ди́но бжⷭ҇тво̀: є҆́йже ѡ҆ на́съ, стефа́не,  моли́сѧ. 
Бг҃оро́диченъ: 
Же́злъ, прозѧ́бшїй хрⷭ҇та̀ цвѣ́тъ нетлѣ́нный,  златꙋ́ю кади́льницꙋ, вси́ тѧ вѣ́мы, чⷭ҇таѧ, бжⷭ҇твеннагѡ  сꙋщества̀, носѧ́щи на рꙋкꙋ̀ оу҆́гль, бг҃облаже́ннаѧ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Оу҆ма̀ пречꙋ́днаго и҆ бо́дреннаго оу҆чи́телѧ,  сщ҃еннодѣ́йствы це́рковь оу҆краси́вша, и҆ мꙋ́тнымъ  оу҆че́нїемъ волхва̀, ꙗ҆́кѡ возбѣснѣ́вша во́лка, ѿ  хрⷭ҇то́выхъ ѻ҆ве́цъ словесы̀ свои́ми ѿгна́вша, и҆  невре́днѡ дꙋхѡ́внаѧ своѧ̑ ча̑да сохра́нша, восхва́лимъ,  вѣ́рнїи, стефа́на прехва́льнаго, глаго́люще: молѝ хрⷭ҇та̀  бг҃а, спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, пра́здника. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Ꙗ҆́кѡ со́лнце, чи́стое житїѐ твоѐ возсїѧ̀,  ст҃и́телю, тмꙋ̀ і҆дѡлобѣ́сїѧ ѿ люде́й твои́хъ ѿгна́въ,  всѣ́хъ наꙋчи́лъ є҆сѝ взыва́ти: сла́ва си́лѣ твое́й,  гдⷭ҇и. 
Волшє́бнаѧ бꙋеслѡ́вїѧ, ꙗ҆́кѡ премꙋ́дръ посрами́лъ  є҆сѝ, и҆ си́хъ ѿ хрⷭ҇то́ва ста́да словесы̀ твои́ми  ꙗ҆́кѡ пра́щею ѿгна́лъ є҆сѝ, и҆ зва́ти всѣ́хъ наꙋчи́лъ  є҆сѝ: сла́ва си́лѣ твое́й, гдⷭ҇и. (с. 255) 
Ꙗ҆́кѡ и҆́стинный ст҃и́тель, ти́хъ и҆ кро́токъ,  ѻ҆́ч҃е, бы́лъ є҆сѝ, и҆ сто́лпъ бл҃гоче́стїѧ цр҃кве  ꙗ҆ви́лсѧ є҆сѝ, лю́ди твоѧ̑ бл҃гоче́стїю наꙋчи́въ вопи́ти  хрⷭ҇тꙋ̀: сла́ва си́лѣ твое́й, гдⷭ҇и. 
Бг҃оро́диченъ: 
Тѧ̀ ѻ҆рꙋ́жїе на врагѝ предлага́емъ, скѡ́рби  всѧ̑кїѧ лю́тыхъ ѡ҆бстоѧ́нїй ѿрѣва́емъ, и҆ возмꙋще́нїѧ  є҆реті́ческагѡ, мт҃и бж҃їѧ, и҆збѣга́емъ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Спасти́сѧ молѝ лю́демъ, и҆̀хже оу҆че́нїемъ твои́мъ  просвѣти́лъ є҆сѝ, и҆ наꙋчи́лъ є҆сѝ вопи́ти: сла́ва  си́лѣ твое́й, чл҃вѣколю́бче. 
Два́жды. 
Ѿ бг҃а прїе́мъ свѧще́нства и҆збра́нїе, бжⷭ҇твенною  си́лою свы́ше ѡ҆дѣ́ѧнъ, а҆пⷭ҇льски лю́ди ѿ тмы̀  і҆́дѡльскїѧ просвѣти́лъ є҆сѝ, и҆ наꙋчи́лъ є҆сѝ вопи́ти:  си́лѣ твое́й сла́ва, чл҃вѣколю́бче. 
Бг҃оро́диченъ: 
Ковче́гъ тѧ̀ и҆здале́ча проѡбразова̀, прїе́мшїй  зако́нъ бг҃онапи́санный, во чре́вѣ сло́во бж҃їе заче́ншꙋю  несказа́ннѡ, всенепоро́чнаѧ, пита́ющее бога́тнѡ дꙋ́шы  вопїю́щихъ: сла́ва си́лѣ твое́й, гдⷭ҇и. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бжⷭ҇твеннѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Воздви́глъ є҆сѝ оу҆че́нїемъ твои́мъ дре́вле во  тмѣ̀ невѣ́дѣнїѧ лю́ди лежа́щыѧ, ча̑да бж҃їѧ и҆ свѣ́та  показа́лъ є҆сѝ наслѣ́дники: ѿѻнꙋ́дꙋже тѧ̀, ст҃и́телю,  всѝ любомꙋ́дреннѡ почита́емъ. 
Премꙋ́дрость дх҃а ст҃а́гѡ бл҃года́тїю, во  оу҆стна́хъ твои́хъ и҆злїѧ́вшисѧ самотвори́тельнѡ, и҆ ко  хрⷭ҇то́вꙋ позна́нїю приведѐ лю́ди, ст҃и́телю. (с. 256) 
Свѣ́тꙋ вели́комꙋ ꙗ҆́кѡ вѣне́чникъ ны́нѣ,  ст҃и́телю, предстои́ши, помина́й и҆зрѧ́дное твоѐ  достоѧ́нїе, є҆́же мно́гими трꙋды̀, ѻ҆́ч҃е, стѧжа́лъ  є҆сѝ: да вси́ тѧ оу҆блажа́емъ. 
Бг҃оро́диченъ: 
Возсїѧ̀ и҆зъ тебє̀ мы́сленное сл҃нце, и҆ свѣ́тлыѧ  лꙋчѝ своегѡ̀ бжⷭ҇тва̀ всѣ̑мъ прострѐ, бцⷣе влⷣчце:  тѣ́мъ тѧ̀ всѝ сла́вимъ. 
И҆́нъ. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Бжⷭ҇твенною ре́вностїю, ст҃и́телю, разжиза́емь,  сꙋ́єтныѧ і҆́дѡлы па́гꙋбы коне́чныѧ, ѻ҆гню̀ пре́далъ  є҆сѝ, и҆ невѣ̑рныѧ въ вѣ́рꙋ приве́дъ, всѣ́хъ наꙋчи́лъ  є҆сѝ въ тре́хъ ли́цѣхъ є҆ди́но бжⷭ҇тво̀ вѣ́ровати. 
Постыдѣ́сѧ ѻ҆каѧ́нный во́лхвъ, хотѧ̀ хрⷭ҇тѡ́вы  лю́ди ѿврати́ти ѿ вѣ́ры, бг҃ꙋ тѧ̀ прославлѧ́ющꙋ , свѧще́ннѣйшїй стефа́не премꙋ́дре. 
Бг҃оро́диченъ: 
Оу҆краси́ласѧ є҆сѝ дѣ́вства добро́тами, є҆́ѵинъ  покры́ла є҆сѝ стꙋ́дъ ѕлоѻбра́зный, хрⷭ҇та̀ ро́ждшаѧ,  ѡ҆дѣѧ́нїе безсме́ртїѧ да́рꙋющаго, тебѐ чтꙋ́щымъ. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Ра́ломъ слове́съ твои́хъ ѡ҆лѧденѣ̑вшаѧ люде́й  сердца̀ воздѣ́лалъ є҆сѝ, бжⷭ҇твенное сѣ́мѧ въ ни́хъ  всѣ́ѧвъ, пло́дъ кра́сный хрⷭ҇тꙋ̀, ст҃и́телю, приве́лъ  є҆сѝ. 
Быстрина́ми твои́хъ оу҆че́нїй і҆́дѡльскаѧ  разжжє́нїѧ, премꙋ́дре стефа́не, оу҆гаси́въ, бжⷭ҇твенными  твои́ми словесы̀ вѣ́рныхъ сердца̀ оу҆тверди́лъ є҆сѝ. 
Во є҆диносꙋ́щнꙋю трⷪ҇цꙋ вѣ́ровати лю́ди наꙋчи́въ,  премꙋ́дре стефа́не, ѿ скве́рны і҆́дѡльскїѧ къ живо́мꙋ бг҃ꙋ  приве́лъ є҆сѝ. (с. 257) 
Бг҃оро́диченъ: 
Расто́ргни мои́хъ согрѣше́нїй рꙋкописа́нїе,  ѡ҆держа́щихъ мѧ̀ печа́лей и҆ страсте́й разрѣше́нїе да́рꙋѧ,  и҆ соблюди́ мѧ неврежде́нна, влⷣчце. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Па́стырскїй же́злъ прїе́мь, ст҃и́телю, нѡ́вымъ  лю́демъ оу҆чи́тель бы́лъ є҆сѝ, пресла́вне стефа́не, по  а҆пⷭ҇лꙋ, всѣ̑мъ всѧ́къ бы́въ, да всѣ́хъ ко хрⷭ҇тꙋ̀  приведе́ши, пресла́вне. 
Два́жды. 
Ме́чь ѻ҆бою́дꙋ ѻ҆́стръ ѧ҆зы́къ тво́й на лꙋка́ваго  волхва̀ бы́сть, ст҃и́телю, пресѣка́ѧ тогѡ̀ мꙋ́тное  оу҆че́нїе. тѣ́мже тѧ̀ свѧще́нными пѣ́сньми прославлѧ́емъ. 
Бг҃оро́диченъ: 
На́йде вседѣ́тельный дх҃ъ на тѧ̀, всенепоро́чнаѧ,  и҆ сло́во бж҃їе въ тѧ̀ всели́сѧ, и҆ пло́ть бы́сть  неизрече́ннѡ, и҆ пребы́сть неизмѣ́ненъ. 
Конда́къ, гла́съ и҃. Подо́бенъ: Взбра́нной: 
Самозва́ненъ не и҆́щꙋщымъ тебє̀, ст҃и́телю,  ѡ҆брѣ́лсѧ є҆сѝ, лю́ди ѿ і҆́дѡльскїѧ ле́сти свободи́въ,  ко хрⷭ҇то́вѣ вѣ́рѣ приве́лъ є҆сѝ, и҆ волхва̀  пансо́тника посрами́лъ є҆сѝ: тѣ́мже и҆ пе́рвый  є҆пі́скопъ и҆ оу҆чи́тель пе́рми бы́лъ є҆сѝ. сегѡ̀ ра́ди  дх҃ѡ́внаѧ твоѧ̑ ча̑да, ꙗ҆́кѡ тобо́ю и҆зба́вльшесѧ ѿ  і҆́дѡлъ, благода̑рнаѧ тебѣ̀ возопїе́мъ: ра́дꙋйсѧ, стефа́не,  оу҆чи́телю премꙋ́дрый. 
І҆́косъ: 
Всѧ́кагѡ мїрска́гѡ пристра́стїѧ кромѣ̀, ѻ҆́ч҃е,  бы́въ, ѿ ю҆́ности прилѣжа́лъ є҆сѝ премꙋ́дрости, и҆  дѣ́тельное хꙋдо́жество дости́глъ є҆сѝ бг҃осло́вїѧ: и҆ въ  да̑льныѧ страны̑ прише́дъ, и҆дѣ́же весьма̀ бг҃ъ не  познава́шесѧ, но пре́лесть (с. 258) бѣсо́вскаѧ почита́шесѧ.  та́мѡ а҆пⷭ҇льски лю́ди наꙋчи́лъ є҆сѝ вѣ́ровати во  хрⷭ҇та̀: і҆́дѡлы сокрꙋши́въ, и҆ волхва̀ посрами́въ,  ст҃и́тель тѣ̑мъ бы́лъ є҆сѝ. тѣ́мже дꙋхѡ́внаѧ твоѧ̑  ча̑да, ꙗ҆́кѡ тобо́ю и҆зба́вльшесѧ ѿ і҆́дѡлъ, благода̑рнаѧ  тебѣ̀ зове́мъ: ра́дꙋйсѧ, стефа́не, оу҆чи́телю премꙋ́дрый. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи, па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆тцє́въ гдⷭ҇ь и҆ бг҃ъ, бл҃гослове́нъ  є҆сѝ. 
Ѕлочести́вый ѻ҆́нъ чародѣ́й, и҆́же на бл҃гоче́стїе  хꙋлꙋ̀ глаго́лавый, тобо́ю, премꙋ́дре, ꙗ҆́кѡ беззако́ненъ  ѿ хрⷭ҇то́ва ста́да но́выхъ люде́й ѿгони́мь быва́етъ. мы́  же хрⷭ҇тꙋ̀ зове́мъ: бл҃гослове́нъ бг҃ъ ѻ҆тє́цъ на́шихъ. 
Два́жды. 
Пресла́внѡ ꙗ҆́кѡ преше́дъ ѿ мі́ра къ премі́рнымъ,  ст҃и́телю, жили́щємъ и҆ прича́стїемъ бг҃ꙋ прибли́живсѧ,  воспѣва́еши: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
И҆зба́вльшесѧ тобо́ю пе́рвыѧ клѧ́твы, къ  присносꙋ́щнѣй жи́зни преше́дше, ра́дꙋйсѧ, зове́мъ тѝ,  пресла́внаѧ влⷣчце, ꙗ҆́же бг҃а на́мъ ро́ждшаѧ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Бѣ́гаетъ оу҆́бѡ, побѣжде́нъ бы́въ тобо́ю,  преблаже́нне стефа́не, ѕлочести́вый во́лхвъ, є҆гѡ́же  мꙋдрова́нїѧ и҆ ѕло́бы всѝ и҆збавлѧ́емсѧ, хрⷭ҇тꙋ̀ вопїю́ще:  бл҃гослове́нъ бг҃ъ ѻ҆тє́цъ на́шихъ. 
И҆́же тобо́ю дре́вле просвѣще́ннїи лю́дїе,  пречꙋ́дне ст҃и́телю стефа́не, ꙗ҆́кѡ къ жи́вꙋ глаго́лемъ: не  ѡ҆ста́ви на́съ (с. 259) твои́хъ ча̑дъ, ꙗ҆́коже ѡ҆бѣща́лсѧ  є҆сѝ, да всѝ съ тобо́ю хрⷭ҇тꙋ̀ зове́мъ: бл҃гослове́нъ  бг҃ъ ѻ҆тє́цъ на́шихъ. 
Є҆ле́емъ бжⷭ҇твеннагѡ ра́дованїѧ, ꙗ҆́кѡ ст҃и́тель  пома́занъ бы́въ, нѡ́выѧ лю́ди ко хрⷭ҇то́вꙋ позна́нїю  приве́лъ є҆сѝ, и҆ всѣ́хъ наꙋчи́лъ є҆сѝ хрⷭ҇тꙋ̀  взыва́ти: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Ны́нѣ всѧ̑ и҆спо́лнишасѧ свѣ́та бжⷭ҇твеннагѡ  тобо́ю, пречⷭ҇таѧ, ты́ бо две́рь ꙗ҆ви́ласѧ є҆сѝ, є҆́юже  мі́рꙋ бг҃ъ бесѣ́дова, просвѣща́ѧ вѣ́рою зовꙋ́щыѧ:  бл҃гослове́нъ, пречⷭ҇таѧ, пло́дъ чре́ва твоегѡ̀. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Словесы̀ твои́ми наставлѧ́ема ча̑да твоѧ̑,  ст҃и́телю, ѿ тмы̀ і҆́дѡльскїѧ къ свѣ́тꙋ бг҃оразꙋ́мїѧ  прише́дше, є҆диногла́снѡ хрⷭ҇тꙋ̀ вопїе́мъ: бл҃гослови́те,  всѧ̑ дѣла̀ гдⷭ҇нѧ, гдⷭ҇а, и҆ превозноси́те є҆го̀ во  вѣ́ки. 
Два́жды. 
Свѣ́тъ трисо́лнечныѧ трⷪ҇цы всели́всѧ въ  бжⷭ҇твенное твоѐ се́рдце, лю́ди всѧ̑ просвѣтѝ ст҃ы́мъ  кр҃ще́нїемъ, и҆ наꙋчѝ творцꙋ̀ и҆зба́вителю вопи́ти:  бл҃гослови́те, всѧ̑ дѣла̀ гдⷭ҇нѧ, гдⷭ҇а, и҆ превозноси́те  є҆го̀ во вѣ́ки. 
Бг҃оро́диченъ: 
Оу҆сты̀ и҆ ра́зꙋмомъ бцⷣꙋ тѧ̀ мꙋ́дрствꙋюще,  пѣсносло́вимъ тѧ̀, пренепоро́чнаѧ: родила́ бо є҆сѝ,  пречⷭ҇таѧ, пло́тїю ѡ҆бложе́на бг҃а и҆ гдⷭ҇а. тѣ́мъ тѧ̀,  дв҃о, пое́мъ и҆ превозно́симъ во вѣ́ки. 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. (с. 260) 
Ꙗ҆́коже нѣ́кїй хра́брый воево́да ꙗ҆ви́лсѧ є҆сѝ,  пребл҃же́нне, і҆́дѡльскїѧ хра́мы и҆скоренѧ́ѧ, и҆ лю́ди ѿ  тѣ́хъ пре́лести и҆зба́вивъ, наꙋчи́лъ є҆сѝ ѿ дꙋшѝ  хрⷭ҇тꙋ̀ вопи́ти: бл҃гослови́те, всѧ̑ дѣла̀, гдⷭ҇а, и҆  превозноси́те є҆го̀ во вѣ́ки. 
Во глꙋбинꙋ̀ дх҃а ст҃а́гѡ прини́кнꙋвъ, ра́зꙋмъ  бжⷭ҇твенный ѿтꙋ́дꙋ поче́рплъ є҆сѝ. тѣ́мже и҆ цр҃ковь  правосла́вїемъ ѡ҆богати́лъ є҆сѝ, творцꙋ̀ и҆зба́вителю  вопи́ти: бл҃гослови́те, всѧ̑ дѣла̀, гдⷭ҇а, и҆ превозноси́те  є҆го̀ во вѣ́ки. 
Во хрⷭ҇то́во посо́бїе ѡ҆бо́лксѧ, лꙋка̑выѧ бѣ́сы ѿ  человѣ̑къ ѿгна́лъ є҆сѝ. тѣ́мъ и҆ нбⷭ҇ное наслѣ́дїе,  ѻ҆́ч҃е, со ст҃и́тели прїѧ́лъ є҆сѝ, и҆ съ ни́ми хрⷭ҇тꙋ̀  вопїе́ши: бл҃гослови́те, всѧ̑ дѣла̀, гдⷭ҇а, и҆  превозноси́те є҆го̀ во вѣ́ки. 
Бг҃оро́диченъ: 
Є҆́ѵа оу҆́бѡ дре́ва живо́тнагѡ и҆згна́на бы́сть,  возбранѧ́ема причаще́нїѧ: ты́ же, дв҃о бцⷣе, живо́тъ  вѣ́чный и҆сточи́ла є҆сѝ мі́рꙋ, живоно́сное дѣ́йство  да́рꙋющїй вѣ̑рнымъ. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее свѧще́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чⷭ҇таѧ  приснодв҃о. 
Твои́ми трꙋды̀, ст҃и́телю, ꙗ҆̀же на землѝ, нбⷭ҇ный  поко́й прїѧ́тъ, и҆дѣ́же ст҃ы́хъ ли́кове, и҆ првⷣныхъ  всесвѣ́тлое торжество̀. ѿѻнꙋ́дꙋже и҆ на́съ помина́й,  па́мѧть твою̀ при́снѡ сла́вѧщихъ. 
Вѣ́чныхъ и҆ нетлѣ́нныхъ оу҆лꙋчи́ти жела́ѧ,  ст҃и́телю, и҆ ꙗ҆̀же въ мі́рѣ мнѧ́щихсѧ сла́дкихъ  ѡ҆ста́вивъ, хрⷭ҇тꙋ̀ послѣ́довалъ є҆сѝ. тѣ́мже и҆ ли́кꙋ  а҆рхїере́йскомꙋ сочета́лсѧ є҆сѝ, пресла́вне. 
Догма́тѡмъ благоче́стїѧ наꙋчи́всѧ, премꙋ́дре  ст҃и́телю, а҆пⷭ҇лѡмъ ревни́тель бы́лъ є҆сѝ, и҆ і҆́дѡльскꙋю  пре́лесть (с. 261) низложи́лъ є҆сѝ. тѣ́мже твою̀ па́мѧть  досто́йнѡ оу҆блажа́емъ. 
Бг҃оро́диченъ: 
Пло́ть прїѧ́ти восхотѣ́въ, въ тѧ̀ всели́сѧ,  є҆ди́нꙋ ст҃ѣ́йшꙋ всѣ́хъ ѡ҆брѣ́тъ бцⷣꙋ, вои́стиннꙋ  ꙗ҆вѝ мт҃рь дв҃ꙋ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли́ки тѧ̀ велича́юще. 
Бжⷭ҇твеннымъ жела́нїемъ всегда̀ подвиза́емь,  мꙋ́дрости и҆ ра́зꙋма и҆звы́къ, по а҆пⷭ҇лꙋ, люде́й ѿ  пре́лести ѿврати́лъ є҆сѝ, и҆ бг҃ꙋ жи́вꙋ вѣ́ровати  наꙋчи́лъ є҆сѝ, ст҃и́телю прехва́льне. 
Всѣ̑мъ благи̑мъ ѻ҆́бразъ дово́ленъ бы́лъ є҆сѝ,  къ вы́шнемꙋ житїю̀ ведꙋ́щъ, смире́нїемъ и҆ кро́тостїю.  тѣ́мже ѿсю́дꙋ хрⷭ҇то́съ па́стырѧ тѧ̀ люде́й свои́хъ  оу҆строѧ́етъ: є҆го́же молѝ спастѝ всѣ́хъ пою́щихъ тѧ̀. 
И҆́же къ бг҃ꙋ жела́нїемъ страсте́й оу҆спи́лъ є҆сѝ  воста́нїе, всено́щнымъ стоѧ́нїемъ дарова̑нїѧ воспрїѧ́лъ  є҆сѝ, ви́дѣти сꙋ́щыѧ та́мѡ неизречє́нныѧ добрѡ́ты,  стефа́не. 
Бг҃оро́диченъ: 
Ꙗ҆ви́ласѧ є҆сѝ, дв҃о мт҃и бж҃їѧ, па́че  є҆стества̀ ро́ждшаѧ бж҃їе сло́во, є҆го́же ѻ҆ц҃ъ ѿры́гнꙋ  пре́жде всѣ́хъ вѣ̑къ ꙗ҆́кѡ бл҃гъ. є҆го́же ны́нѣ и҆  тѣле́съ вы́шше разꙋмѣва́емъ, а҆́ще и҆ въ тѣ́ло ѡ҆дѣ́ѧсѧ. 
Свѣти́ленъ, ст҃а́гѡ: 
Ни человѣ́кѡмъ, ни ѿ человѣ̑къ, но ѿ бг҃а  и҆збра́нїе ст҃и́тельства прїи́мъ, и҆̀же пре́жде тмы̀ сы́ны,  ны́нѣ же ча̑да и҆ наслѣ́дники свѣ́та, твои́мъ  оу҆че́нїемъ сотвори́лъ є҆сѝ, премꙋ́дре стефа́не. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Лю́тагѡ и҆ ѕла́гѡ пансо́тника ꙳ сꙋ́етное бꙋесло́вїе,  ꙗ҆́кѡ премꙋ́дръ, ѿрази́лъ є҆сѝ, ꙳ и҆ того̀, ꙗ҆́кѡ  во́лка, ѿ хрⷭ҇то́ва (с. 262) ста́да ѿгна́лъ є҆сѝ, и҆  лю́ди бж҃їѧ а҆пⷭ҇льски наꙋчи́лъ є҆сѝ. тѣ́мже дне́сь  любомꙋ́дреннѡ соше́дшесѧ, ꙳ честнꙋ́ю па́мѧть твою̀  пресла́внѡ почита́емъ, ст҃и́телю. 
И҆́же свы́ше дарова́ннымъ твои́мъ ра́зꙋмомъ, до́брѣ  разсꙋди́въ настоѧ́щихъ, ꙳ и҆ къ бг҃ꙋ ведꙋ́щихъ жела́нїе  прїе́мъ, ꙳ и҆ ꙗ҆́кѡ є҆ле́нь на и҆сто́чники водны̑ѧ  поте́клъ є҆сѝ: ꙳ и҆̀же дре́вле невѣ́рїемъ во тмѣ̀  лежа́щыѧ лю́ди, ꙳ креще́нїемъ сы́ны свѣ́та и҆ наслѣ́дники  сотвори́лъ є҆сѝ, ꙳ ѡ҆ ни́хже ны́нѣ, стефа́не,  непреста́ннѡ моли́сѧ. 
Ни сла́вы, ни бога́тства, ст҃и́телю, возжела́въ, ꙳  но дꙋхо́вное хꙋдо́жество взыска́лъ є҆сѝ, ꙳ жела́нїемъ  є҆́же мно́гихъ собо́ю и҆спра́вити и҆ ко хрⷭ҇тꙋ̀ привестѝ,  ꙳ є҆́же и҆ полꙋчи́лъ є҆сѝ. ꙳ Тѣ́мже до конца̀ не  ѡ҆скꙋдѣва́ѧ моли́сѧ хрⷭ҇тꙋ̀ бг҃ꙋ, ꙳ спастѝ всѣ́хъ,  честнꙋ́ю па́мѧть твою̀ почита́ющихъ. 
Сла́ва, гла́съ в҃: 
Прїиди́те, ны́нѣ благоче́стнѡ соше́дшесѧ,  новопросвѣще́ннїи свѧще́нныхъ собо́ри, ѱалмы̀ и҆ хвала́ми  досто́йнꙋю че́сть, ꙗ҆́кѡ ѻ҆тцꙋ̀ и҆ благодѣ́телю  воздаю́ще, дꙋхо́внѣ на́съ кр҃ще́нїемъ въ пакибытїѐ  породи́вшемꙋ, и҆ ѿ тмы̀ на свѣ́тъ произве́дшемꙋ,  возопїе́мъ глаго́люще: гдⷭ҇и, моли́твами твоегѡ̀  оу҆го́дника стефа́на, спасѝ и҆ оу҆ще́дри всѣ́хъ,  благоче́стнѡ ѿ дꙋшѝ пою́щихъ тѧ̀. 
И҆ ны́нѣ, пра́здника. 
Славосло́вїе вели́кое. И҆ ча́съ а҃-й. И҆ ѿпꙋ́стъ. 
На лїтꙋргі́и: Бл҃жє́нна, а҃-гѡ канѡ́на пѣ́снь г҃-ѧ,  на д҃: и҆ в҃-гѡ канѡ́на пѣ́снь ѕ҃-ѧ, на д҃. Прокі́менъ,  гла́съ а҃: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. Сті́хъ: Оу҆слы́шите  сїѧ̑, всѝ ꙗ҆зы́цы, внꙋши́те, всѝ живꙋ́щїи по вселе́ннѣй.  А҆пⷭ҇лъ ко є҆вре́ємъ, зача́ло ти҃і. А҆ллилꙋ́їа, гла́съ  в҃: Оу҆ста̀ пра́веднагѡ поꙋча́тсѧ премꙋ́дрости, и҆  ѧ҆зы́къ є҆гѡ̀ возглаго́летъ сꙋ́дъ. Є҆ѵⷢ҇лїе лꙋкѝ,  зача́ло к҃д. Прича́стенъ: Въ па́мѧть вѣ́чнꙋю: 


(с. 263) 
Мѣ́сѧца тогѡ́же въ к҃з-й де́нь. 
Ст҃а́гѡ свѧщенномꙋ́ченика сѷмеѡ́на, сро́дника  гдⷭ҇нѧ. 
На Гдⷭ҇и, воззва́хъ, стїхи̑ры пра́здника г҃, и҆  а҆пⷭ҇ла г҃, гла́съ д҃. 
Подо́бенъ: Ꙗ҆́кѡ до́блѧ: 
Свѧще́нникъ свѧще́ннѣйшїй, ꙳ страда́лецъ зако́ненъ,  ꙳ сро́дникъ зижди́телѧ и҆́стинный, ꙳ чꙋдотво́рецъ  досточꙋ́денъ, ꙳ свѣти́льникъ пресвѣ́телъ, ꙳ заблꙋ́ждшихъ  во́ждь, сѷмеѡ́не, показа́лсѧ є҆сѝ, ꙳ сто́лпъ  непоколе́бленъ честны́ѧ цр҃кве, ꙳ и҆ вы́шнѧгѡ наслѣ́дникъ  црⷭ҇твїѧ, ꙳ и҆ а҆́гг҃лѡмъ равноче́стный. 
По болѣ́знехъ тѣле́сныхъ, ꙳ ст҃и́телю пресла́вне,  ꙳ по всѧ́цѣй мꙋ́цѣ многоболѣ́зненнѣй, ꙳ по премно́гихъ  боре́нїихъ ꙳ крⷭ҇тꙋ̀ прибли́жилсѧ є҆сѝ, ꙳ подо́бѧсѧ  хрⷭ҇тꙋ̀ распе́ншемꙋсѧ во́лею. ꙳ тѣ́мже ра́дꙋющесѧ свѧтꙋ́ю  твою̀ па́мѧть соверша́юще, сѷмеѡ́не, ꙳ моли́твами твои́ми ꙳  разрѣше́нїе согрѣше́нїй прїе́млемъ. 
Въ цр҃ковь нбⷭ҇нꙋю ꙳ свѧще́ннѡ вше́лъ є҆сѝ, ꙳  свѧще́ннѡ ѡ҆блива́емь, бл҃же́нне, кро́вїю, ꙳ и҆ трⷪ҇цѣ  предстои́ши, ꙳ бога́тнѡ сїѧ́ѧ ѿтꙋ́дꙋ блиста̑нїи ꙳  и҆стека́ющими, пребога́те. ꙳ тѣ́мже дне́сь, сѷмеѡ́не, ꙳  твою̀ па́мѧть свѣтоно́снꙋю соверша́юще, ꙳ чꙋ̑вствїѧ дꙋшѝ  просвѣща́емъ. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀ неизче́тнѡ, ꙳  безмѣ̑рнаѧ беззакѡ́нїѧ человѣ́кѡвъ, ꙳ щедро́тами  и҆змы́вшꙋю: ꙳ и҆зсꙋшѝ и҆сто́чникъ страсте́й мои́хъ, ꙳ и҆  пото́ка мѧ̀ сподо́би ꙳ пи́щи живы́ѧ при́снѡ, ꙳ моли́твами  твои́ми. (с. 264) 
Крⷭ҇тобг҃оро́диченъ: 
На крⷭ҇тѣ́ тѧ ꙗ҆́кѡ оу҆зрѣ̀ ꙳ пригвожде́на,  гдⷭ҇и, ꙳ а҆́гница и҆ мт҃и твоѧ̀ дивлѧ́шесѧ, ꙳ и҆ что̀  видѣ́нїе сїѐ, взыва́ше, ꙳ сн҃е вожделѣ́нне, ꙳ сїѧ̑ тѝ  невѣ́рный собо́ръ воздадѐ беззако́нный, ꙳ и҆́же мно́гихъ  твои́хъ чꙋде́съ наслади́выйсѧ; ꙳ но сла́ва неизглаго́ланномꙋ  ꙳ соше́ствїю твоемꙋ̀, влⷣко. 
Тропа́рь, гла́съ а҃: 
Хрⷭ҇то́ва тѧ̀ сро́дника, сѷмеѡ́не  свѧщеннонача́льниче, и҆ мꙋ́ченика тве́рда свѧще́ннѡ  восхвалѧ́емъ, пре́лесть потреби́вшаго и҆ вѣ́рꙋ соблю́дшаго.  тѣ́мже дне́сь всесвѧтꙋ́ю твою̀ па́мѧть пра́зднꙋюще,  грѣхѡ́въ разрѣше́нїе моли́твами твои́ми прїе́млемъ. 
Канѡ́нъ пра́здника, со і҆рмосо́мъ на ѕ҃: и҆ ст҃а́гѡ на  ѕ҃. 
Творе́нїе і҆ѡ́сифово. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колесни̑цы фараѡ́нѡвы и҆ си́лꙋ. 
Сѷмеѡ́не свѧще́нне, влⷣцѣ вѣнцено́сецъ  предстоѧ̀, любо́вїю па́мѧть твою̀ творѧ́щымъ всесвѧще́ннꙋю  согрѣше́нїй разрѣше́нїе просѝ. 
Вѣ́триломъ ѡ҆крилѧ́емь, ст҃и́телю, кре́стнымъ,  ꙗ҆́кѡ вои́стиннꙋ хла́домъ дꙋ́ха, бꙋ́ри ми́мѡ те́клъ є҆сѝ  пре́лести, всесла́вне. 
Мѵ́ромъ бжⷭ҇твеннымъ пома́за свѧще́нника тѧ̀  лю́демъ, и҆́же ѿ колѣ́на і҆ꙋ́дова прозѧбы́й хрⷭ҇то́съ,  сѷмеѡ́не свѧще́нне, и҆ а҆́гг҃лѡмъ собесѣ́дниче. 
Бг҃оро́диченъ: 
Ꙗ҆́кѡ сꙋ́щи тва́рей вы́шши, всѣ́хъ творца̀ и҆ бг҃а  во чре́вѣ зачала̀ є҆сѝ, дв҃о, и҆ родила̀ є҆сѝ  человѣ́кѡмъ на и҆збавле́нїе. (с. 265) 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Манове́нїемъ къ бг҃ꙋ ѡ҆божа́емь ве́сь, сѷмеѡ́не,  свѣтови́дѣнъ бы́лъ є҆сѝ, мꙋче́нїѧ ѡ҆блиста́ѧ сїѧ́нїемъ,  свѧще́нне. 
Оу҆́тро сꙋ́щымъ во тмѣ̀ возсїѧ́лъ є҆сѝ, пра́вды  показꙋ́ѧ сл҃нце, и҆зъ ѻ҆́блака дв҃ы ѻ҆трокови́цы  человѣ́кѡмъ возсїѧ́вшее. 
Мїрскі̑ѧ сла̑сти возненави́дѣлъ є҆сѝ, ст҃и́телей  красота̀ лѣ́потна бы́лъ є҆сѝ, и҆ страда́нїемъ нбⷭ҇ныѧ  сла́вы, ѻ҆́ч҃е, сподо́билсѧ є҆сѝ. 
Бг҃оро́диченъ: 
Ве́сь похвале́нїй побѣжда́етсѧ зако́нъ ѡ҆ тебѣ̀,  бг҃ороди́тельнице всенепоро́чнаѧ: бг҃ъ бо и҆зъ тебє̀,  ꙗ҆́коже вѣ́сть, на́съ ра́ди чл҃вѣ́къ бы́сть. 
Сѣда́ленъ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆́кѡ ѕвѣздꙋ̀ вели́кꙋ цр҃ковь стѧжа́вши дне́сь  бг҃огла́снаго сѷмеѡ́на, просвѣща́етсѧ зовꙋ́щи: ра́дꙋйсѧ,  мꙋ́ченикѡвъ честны́й нача́льниче. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Пречⷭ҇тѣи рꙋ́цѣ твоѝ, дв҃о мт҃и, просте́рши,  покры́й оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ:  всѣ̑мъ пода́ждь, хрⷭ҇тѐ, ми́лѡсти твоѧ̑. 
Крⷭ҇тобг҃оро́диченъ: 
На дре́вѣ ви́дѧщи воздви́жена сн҃а твоего̀,  пречⷭ҇таѧ, оу҆тро́бою мт҃рнею растерза́ема, жа́лостнѡ  взыва́ла є҆сѝ: оу҆вы̀ мнѣ̀, ка́кѡ заше́лъ є҆сѝ,  свѣ́те мо́й безлѣ́тный; 
Пѣ́снь д҃. І҆рмо́съ: 
Любвѐ ра́ди, ще́дре, твоегѡ̀ ѻ҆́браза, на крⷭ҇тѣ̀  твое́мъ ста́лъ є҆сѝ, и҆ раста́ѧшасѧ ꙗ҆зы́цы: ты́ бо  є҆сѝ, чл҃вѣколю́бче, крѣ́пость моѧ̀ и҆ хвале́нїе. 
Свѧщеннодѣ́йствовавъ, жє́ртвы безкрѡ́вныѧ приносѧ̀  (с. 266) за тѧ̀ пожре́нномꙋ и҆ поже́рлсѧ є҆сѝ ꙗ҆́кѡ  а҆́гнецъ. семꙋ̀ приве́лсѧ є҆сѝ, бг҃омꙋ́дре пребога́те. 
Сотро́шасѧ предъ лице́мъ твои́мъ, ст҃и́телю,  нече́стїѧ го́ры, и҆ хо́лмы де́мѡнѡвъ всѝ раста́ѧшасѧ,  хрⷭ҇тꙋ̀ оу҆крѣплѧ́ющꙋ тѧ̀. 
Высоча́йшее житїѐ и҆мы́й, пребл҃же́нне, хотѧ́й  возне́слсѧ є҆сѝ на дре́во, бжⷭ҇твеннѣй стрⷭ҇ти подо́бѧсѧ,  мі́ръ возне́сшемꙋ. 
Бг҃оро́диченъ: 
Прови́дѧ ржⷭ҇тво̀ твоѐ, пречⷭ҇таѧ, тѧ̀ а҆ввакꙋ́мъ  прописꙋ́етъ, ꙗ҆́кѡ присѣ́ннꙋю го́рꙋ, є҆ди́нъ бг҃ъ на́шъ  и҆зъ неѧ̀ проше́лъ є҆́сть. 
Пѣ́снь є҃. І҆рмо́съ: 
Просвѣще́нїе твоѐ, гдⷭ҇и, низпослѝ на́мъ, и҆ ѿ  мглы̀ прегрѣше́нїй разрѣши́ ны, бл҃же, тво́й ми́ръ  да́рꙋѧй. 
Во́лею, бл҃же́нне, пре́далъ є҆сѝ себѐ, ве́сь  сожещи́сѧ ѻ҆гне́мъ мꙋче́нїѧ, блаже́нне сѷмеѡ́не, во  благово́нїе та́йнѡ соблюда́емь. 
Ꙗ҆́кѡ ѻ҆вча̀ непоро́чное пре́далъ є҆сѝ себѐ  пострада́ти оу҆се́рднѡ, подо́бѧсѧ хрⷭ҇тꙋ̀, на́съ ра́ди  пло́тїю пострада́вшемꙋ и҆ стра̑сти ѿгна́вшемꙋ. 
Хра́мъ бжⷭ҇твеннагѡ дх҃а бы́въ, премꙋ́дре, хра́мы  і҆́дѡльскїѧ низложи́лъ є҆сѝ си́лою твои́хъ моли́твъ, и҆  заблꙋждє́нныѧ къ свѣ́тꙋ наста́вилъ є҆сѝ. 
Бг҃оро́диченъ: 
Ѡ҆ на́съ молѝ хрⷭ҇та̀, ѿ твои́хъ чⷭ҇тыхъ крове́й,  пречⷭ҇таѧ ѻ҆трокови́це, въ пло́ть веще́ственнꙋю  ѡ҆бле́кшасѧ, и҆ человѣ́ки ѡ҆бно́вльша. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Наꙋчи́лсѧ є҆сѝ пресла́внѡ ѿ бжⷭ҇твеннагѡ  сїѧ́нїѧ, ꙗ҆̀же къ бжⷭ҇твенномꙋ тѧ̀ наставлѧ́юща животꙋ̀,  пребога́те, и҆ неизрече́ннагѡ ꙗ҆ви́лсѧ є҆сѝ, ст҃и́телю,  и҆спо́лненъ ра́зꙋма. 
Во́дъ тѧ̀ живото́чныхъ и҆спо́лнена дꙋхо́вныхъ,  ꙗ҆́коже (с. 267) и҆́нꙋ рѣкꙋ̀ и҆зъ є҆де́ма и҆сходѧ́щꙋю,  сѷмеѡ́не, бжⷭ҇твеннаѧ цр҃ковь ра́дꙋетсѧ и҆мꙋ́щи. 
Сѣ́лъ є҆сѝ на высо́цѣ престо́лѣ, намѣ́стникъ  бы́въ і҆а́кѡва, и҆ нра́вѡмъ прича́стникъ, ст҃и́тельство же  мꙋче́нїемъ просвѣти́въ, бл҃же́нне. 
Бг҃оро́диченъ: 
И҆сцѣлѝ неисцѣ̑льныѧ стра̑сти, бг҃оневѣ́сто,  дꙋшѝ моеѧ̀, врача̀ хрⷭ҇та̀ ро́ждши человѣ́кѡмъ, стрⷭ҇тьмѝ  свои́ми и҆сцѣли́вша стра̑сти. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ꙗ҆́кѡ ѕвѣздꙋ̀ преве́лїю, цр҃ковь и҆мꙋ́щи дне́сь  бг҃оглаго́ливаго сѷмеѡ́на, свѣтово́дитсѧ зовꙋ́щи:  ра́дꙋйсѧ, мꙋ́ченикѡвъ честны́й вѣ́нче. 
Пѣ́снь з҃. І҆рмо́съ: 
А҆враа́мстїи и҆ногда̀ въ вавѷлѡ́нѣ ѻ҆́троцы  пе́щный пла́мень попра́ша, пѣ́сньми взыва́юще: ѻ҆тє́цъ  на́шихъ бж҃е, бл҃гослове́нъ є҆сѝ. 
Тѣ́ло мꙋ́камъ преда́въ по хрⷭ҇тѣ̀ оу҆се́рднѡ, не  и҆змѣни́лсѧ є҆сѝ, ни ѡ҆слабѣ́лъ, взыва́ѧ, чꙋ́дне:  бл҃гослове́нъ бг҃ъ ѻ҆тє́цъ на́шихъ. 
Бжⷭ҇твенною, пребл҃же́нне, любо́вїю разже́гсѧ,  мы́слїю ѻ҆гнѧ̀ веще́ственна си́льнѣйши, вопїѧ̀, бы́лъ  є҆сѝ: бл҃гослове́нъ бг҃ъ ѻ҆тє́цъ на́шихъ. 
Ꙗ҆́кѡ влⷣка, ѻ҆́ч҃е, на крⷭ҇тъ воздви́глсѧ  є҆сѝ, и҆зравне́нїемъ стрⷭ҇ти оу҆краша́ѧсѧ, и҆ пое́ши  веселѧ́сѧ: ѻ҆тє́цъ на́шихъ бж҃е, бл҃гослове́нъ є҆сѝ. 
Бг҃оро́диченъ: 
Дв҃о бг҃омт҃и ѻ҆трокови́це, де́мѡнѡвъ стрꙋ́пе, и҆  а҆́гг҃лѡвъ благоꙋкраше́нїе, человѣ́кѡвъ спасе́нїе,  смире́ннꙋю дꙋ́шꙋ мою̀ вра́жїѧ ле́сти и҆зба́ви. 
Пѣ́снь и҃. І҆рмо́съ: 
На крⷭ҇тѣ̀ пло́тїю пригвожде́ннаго, и҆ показа́вшаго  на́мъ ѻ҆рꙋ́жїе во спасе́нїе, ѻ҆́троцы, превозноси́те  хрⷭ҇та̀ бг҃а на́шего во вѣ́ки. 
Всю̀ зарю̀ оу҆тѣ́шителевꙋ чи́стымъ твои́мъ,  сѷмеѡ́не, прїе́мъ се́рдцемъ, тмꙋ̀ де́мѡнѡвъ несвѣ́тлꙋю  потреби́лъ є҆сѝ, вѣ̑рныѧ просвѣти́въ. (с. 268) 
Мо́ре лю́тагѡ ѕловѣ́рїѧ и҆зсꙋши́въ, стрꙋѧ́ми  бжⷭ҇твенныхъ оу҆че́нїй твои́хъ всѧ́кꙋ напои́лъ є҆сѝ  дꙋ́шꙋ, кла́съ вѣ́ры плодоносѧ́щꙋю. 
Ꙗ҆ви́лсѧ є҆сѝ свѧще́нникъ твое́ю кро́вїю,  мч҃ниче, вше́дъ въ цр҃ковь бжⷭ҇твеннꙋ, и҆дѣ́же всегда̀  зри́ши тебє̀ ра́ди ꙗ҆́кѡ непоро́чно а҆́гнѧ поже́ршагосѧ. 
Бг҃оро́диченъ: 
Да тѧ̀ гла́сы благода́рственными возвесели́вшꙋю  на́шъ ро́дъ воспое́мъ, покры́й и҆ сохранѝ на́съ,  бг҃оневѣ́сто, ѿ всѧ́кагѡ вре́да. 
Пѣ́снь ѳ҃. І҆рмо́съ: 
Ржⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀  твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆  съ человѣ́ки поживѐ. тѧ̀, бцⷣе, тѣ́мъ всѝ велича́емъ. 
Ꙗ҆́коже сто́лпъ ѻ҆́гненъ, пребл҃же́нне, ꙗ҆ви́лсѧ  є҆сѝ, лю́ди предводѧ̀ нѡ́выѧ и҆зъ є҆гѵ́петскїѧ ле́сти, и҆  къ землѝ ѡ҆бѣтова́нїѧ бжⷭ҇твеннагѡ, мч҃ниче  свѧщеннотаи́нниче всече́стне, преве́лъ є҆сѝ. 
Сі́мѡнъ сѷмеѡ́нъ, сꙋгꙋ́бо зва́нїе и҆мѣ́лъ є҆сѝ,  сꙋгꙋ́бо є҆стество́мъ сꙋ́щее сло́во предъ безбо́жными  бг҃осло́вивъ, и҆ крⷭ҇тꙋ̀ прибли́живсѧ. тѣ́мже тѧ̀ всѝ  соше́дшесѧ оу҆блажа́емъ. 
Де́нь пра́здника па́мѧть твою̀ соверша́етъ цр҃ковь,  съ бжⷭ҇твеннымъ тѧ̀ почита́ющи і҆а́кѡвомъ, сѷмеѡ́не,  моле́бнѡ: є҆гѡ́же сѣда́лище прїѧ́лъ є҆сѝ, свѧще́нне. 
Бг҃оро́диченъ: 
Свѣ́томъ мѧ̀ ѡ҆зарѝ бжⷭ҇твеннымъ, свѣ́та жили́ще,  дв҃о, страсте́й мои́хъ тмꙋ̀, и҆ сласте́й глꙋбо́кꙋю но́щь,  бг҃ороди́тельнице пречⷭ҇таѧ, ѿгонѧ́щи. 
На лїтꙋргі́и, Прокі́менъ, гла́съ и҃: Во всю̀ зе́млю  и҆зы́де вѣща́нїе и҆́хъ, и҆ въ концы̀ вселе́нныѧ глаго́лы  и҆́хъ. Сті́хъ: Нб҃са̀ повѣ́даютъ сла́вꙋ бж҃їю:  А҆пⷭ҇лъ къ корі́нѳѧнѡмъ, зача́ло рл҃а. А҆ллилꙋ́їа, гла́съ  а҃. И҆сповѣ́дѧтъ небеса̀ чꙋдеса̀ твоѧ̑, гдⷭ҇и.  Є҆ѵⷢ҇лїе матѳе́а, зача́ло н҃ѕ. Прича́стенъ: Во всю̀  зе́млю: 


(с. 269) 
Мѣ́сѧца тогѡ́же въ к҃и-й де́нь. 
Ст҃ы́хъ а҆пⷭ҇лъ і҆а́сѡна и҆ сѡсїпа́тра: 
И҆ ст҃ы́хъ мч҃никъ, да́ды, маѯі́ма и҆ кїнтїлїа́на. 
На Гдⷭ҇и, воззва́хъ, стїхи̑ры а҆пⷭ҇лѡвъ, гла́съ  и҃. 
Подо́бенъ: Мч҃ницы твоѝ, гдⷭ҇и. 
І҆а́сѡнъ бл҃же́нный, стрꙋѧ̀ спаси́тельнаѧ, ꙗ҆́коже  текꙋ́щи землѝ и҆сполнє́нїѧ, сердца̀ жже́нїемъ держи́ма  ѕлы́мъ напоѝ, и҆ вѣ́рою ѡ҆росѝ: тѣ́мже по кончи́нѣ  оу҆блажа́етсѧ. тогѡ̀ моли́твами, гдⷭ҇и, всѣ̑мъ пода́ждь  ве́лїю ми́лость. 
І҆а́сѡнъ бг҃одꙋхнове́нный, лѣ́ствица бы́сть до  нб҃съ досѧ́жꙋщаѧ, вѣ̑рныѧ возводѧ́щаѧ оу҆че́нїемъ къ  нбⷭ҇нѣй жи́зни: живе́тъ же по кончи́нѣ, и҆ предстои́тъ  ра́дꙋѧсѧ трⷪ҇цѣ сла́вный. тогѡ̀ моли́твами, гдⷭ҇и, всѣ̑мъ  пода́ждь ве́лїю ми́лость. 
І҆а́сѡнъ пребога́тый и҆сцѣлє́нїѧ всегда̀  и҆сточа́етъ приходѧ́щымъ къ ра́цѣ є҆гѡ̀, и҆ оу҆ставлѧ́етъ  недꙋ́ги дꙋша́мъ, и҆ ѿгонѧ́етъ прелє́стныѧ дꙋ́хи, и҆  оу҆тиша́етъ бꙋ̑ри. тогѡ̀ моли́твами, гдⷭ҇и, всѣ̑мъ  пода́ждь ве́лїю ми́лость. 
И҆́ны стїхи̑ры, ст҃ы́хъ мч҃никъ, гла́съ а҃. Поⷣ:  Всехва́льнїи мч҃ницы: 
Трⷪ҇цꙋ несозда́ннꙋю ꙳ трїѐ на сꙋди́щи свѧті́и ꙳  и҆сповѣ́давше, мч҃ницы, ꙳ оу҆море́ни бы́сте, ꙳ и҆ жи́зни  нестарѣ́емѣй ны́нѣ сподо́бистесѧ, ꙳ пото́ка пи́щꙋ  наслѣ́довасте. ꙳ тѣ́мже моли́тесѧ, ꙳ дарова́ти дꙋша́мъ  на́шымъ ꙳ ми́ръ и҆ ве́лїю ми́лость. 
Непобѣди́мїи мч҃ницы, ꙳ то́ками и҆злїѧ́вшїѧсѧ  кро́ве ꙳ пре́лести и҆зсꙋши́сте течє́нїѧ, ꙳ тꙋ́чы  и҆злива́ете и҆сцѣле́нїй всѣ̑мъ, ꙳ вѣ́рою притека́ющымъ, ꙳  и҆ си́лꙋ недꙋ́гѡвъ ѿе́млете. ꙳ (с. 270) тѣ́мже моли́тесѧ,  ꙳ дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Всѝ почти́мъ, вѣ́рнїи, пѣ́сньми дне́сь ꙳ да́да  бжⷭ҇твеннаго, и҆ маѯі́ма, ꙳ и҆ кїнтїлїа́на, ꙳ твє́рдыѧ  ѻ҆рꙋ́жники, ꙳ премꙋ̑дрыѧ мч҃ники, ꙳ сꙋ́щыѧ раѧ̀ жи́тели, ꙳  ны́нѣ молѧ́щыѧсѧ, ꙳ дарова́ти дꙋша́мъ на́шымъ ꙳ ми́ръ и҆  ве́лїю ми́лость. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Всепѣ́таѧ влⷣчце, ꙳ наде́жде вѣ́рныхъ и҆  оу҆твержде́нїе, ꙳ прибѣ́жище и҆ по́мощь ꙳ тѧ̀ мо́лимъ: ꙳  ѿ всѧ́кїѧ бѣды̀ рабы̑ твоѧ̑ сохранѝ, ꙳ вѣ́рою  покланѧ́ющыѧсѧ ржⷭ҇твꙋ̀ твоемꙋ̀. ꙳ є҆го́же молѝ, ꙳  дарова́ти дꙋша́мъ на́шымъ ꙳ ми́ръ и҆ ве́лїю ми́лость. 
Крⷭ҇тобг҃оро́диченъ: 
Своего̀ а҆́гнца ꙳ а҆́гница и҆ непоро́чнаѧ влⷣчца ꙳  на крⷭ҇тѣ̀ ꙗ҆́кѡ ви́дѣ зра́ка не и҆мꙋ́ща, нижѐ добро́ты,  ꙳ оу҆вы̀ мнѣ̀, рыда́ющи глаго́лаше: ꙳ гдѣ̀ добро́та твоѧ̀  за́йде, сладча́йшїй; ꙳ гдѣ̀ бл҃голѣ́пїе; ꙳ гдѣ̀  бл҃года́ть блиста́ющаѧ ꙳ ѻ҆́браза твоегѡ̀, ꙳ сн҃е мо́й  любе́знѣйшїй; 
Тропа́рь, гла́съ г҃: 
А҆пⷭ҇ли свѧті́и, моли́те ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
Канѡ́нъ а҆пⷭ҇лѡвъ, творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Посѣ́ченый несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ: лю́таго врага̀ вода̀  потопѝ, и҆ непроходи́мое про́йде і҆и҃ль: пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Со а҆́гг҃льскими живы́й ли́ки, и҆ невече́рнѧгѡ  свѣ́та всегда̀ и҆сполнѧ́емь, и҆ прича́стїемъ и҆́стиннымъ  ѡ҆божа́емь, пребога́те, любо́вїю пра́зднꙋющыѧ твою̀ свѧтꙋ́ю  па́мѧть просвѣтѝ, гдⷭ҇еви пою́щыѧ: сла́внѡ бо просла́висѧ. 
Бжⷭ҇твенное тѧ̀ ѿню́дъ распалѝ, і҆а́сѡне,  жела́нїе те́плое: (с. 271) тѣ́мже послѣ́довалъ є҆сѝ  ѻ҆́гнь на зе́млю воврещѝ прише́дшемꙋ, сла́вне, ѿ негѡ́же  просвѣща́емь, свѣ́тлѡ взыва́лъ є҆сѝ: гдⷭ҇еви пои́мъ,  сла́внѡ бо просла́висѧ. 
Оу҆мѡ́мъ невеще́ствєннымъ нра́вомъ подо́бѧсѧ, на  землѝ на́съ ра́ди ве́щїю, бл҃же́нне, тѣ́ла ꙗ҆́вльшемꙋсѧ  ми́лостивнѡ, пребл҃же́нне, слꙋжи́лъ є҆сѝ: слꙋжи́тель же  сегѡ̀ свѧще́ненъ, зовы́й, бы́лъ є҆сѝ: гдⷭ҇еви пои́мъ,  сла́внѡ бо просла́висѧ. 
Бг҃оро́диченъ: 
Ѿ дв҃ы безмꙋ́жны ви́дѣнъ бы́сть воплоща́емь, за  милосе́рдїе мно́гое, недоꙋмѣ́нный, страстьмѝ тѣ́ла  ѻ҆каѧ́ннѡ пони́кшихъ, возводѧ̀ къ безстра́стїю ꙗ҆́вѣ,  стра́стїю пло́ти своеѧ̀. є҆мꙋ́же ѻ҆бы́чнѡ пои́мъ: сла́внѡ  бо просла́висѧ. 
И҆́нъ канѡ́нъ мч҃никѡвъ. І҆ѡ́сифово. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Бг҃ꙋ вседержи́телю со дерзнове́нїемъ добропобѣ́днїи  мꙋ́чєницы предстоѧ́ще всегда̀, моли́те согрѣше́нїй  ѡ҆чище́нїе посла́ти на́мъ. 
Вѣнча́стесѧ, мч҃ницы, добро́тою бжⷭ҇твенною,  по́двигъ сконча́вше, и҆ многоко́зненнаго врага̀ побѣди́вше.  тѣ́мже ва́съ ѡ҆бра́дованнѡ пѣ́сненнѡ славосло́вимъ  при́снѡ. 
Крѣ́постїю дх҃а прест҃а́гѡ крѣ́пость погꙋби́сте  льсти́вагѡ ѕмі́ѧ, бг҃облаже́ннїи, и҆ безсме́ртныхъ дарѡ́въ  ны́нѣ наслажда́етесѧ. 
Бг҃оро́диченъ: 
По́лный и҆стощи́сѧ за милосе́рдїе, и҆ пло́ть бы́сть,  возводѧ̀, чⷭ҇таѧ, къ пе́рвой на́съ добро́тѣ, и҆̀же вѣ́рою  на землѝ восхвалѧ́ющыѧ тѧ̀. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. (с. 272) 
Цѣвни́ца ꙗ҆ви́лсѧ є҆сѝ дх҃а, возглаша́ѧ на́мъ  оу҆чє́нїѧ бг҃окра̑снаѧ, ѿрѣва́ѧ прелꙋка̑ваѧ пѣ̑нїѧ. 
И҆сточѝ ѧ҆зы́къ тво́й, ꙗ҆́коже рѣка̀, жи́зни  и҆сто́чники, и҆ гѡ́рькїѧ во́ды прелє́стныѧ и҆зсꙋшѝ,  сла́вне. 
И҆сцѣлє́нїѧ то́чатъ свѧщє́нныѧ твоѧ̑, мꙋ́дре,  мо́щы разли̑чнаѧ, дх҃а ст҃а́гѡ дѣ́йствомъ и҆ бл҃года́тїю. 
Бг҃оро́диченъ: 
Оу҆мертвѝ, пречⷭ҇таѧ, живопода́тельною мольбо́ю  твое́ю во мнѣ̀ живꙋ́щїй грѣ́хъ, ꙗ҆́же живо́тъ ро́ждшаѧ. 
И҆́нъ. І҆рмо́съ: 
Да оу҆тверди́тсѧ се́рдце моѐ, въ во́ли твое́й,  хрⷭ҇тѐ бж҃е, и҆́же надъ вода́ми не́бо оу҆твержде́й  второ́е, и҆ ѡ҆снова́вый на вода́хъ зе́млю, всеси́льне. 
Веде́нїемъ нꙋ́жднымъ, свѧті́и, за хрⷭ҇та̀ оу҆́зницы  бы́вше, соꙋ́зꙋ пре́лести ѕлꙋ́ю разрѣши́сте бл҃года́тїю,  разрѣ́шшежесѧ ѿ пло́ти, къ жи́зни преста́вистесѧ. 
Ви́дѣти бж҃їю красотꙋ̀, страда́льцы жела́юще  прехва́льнїи, ра̑ны и҆ вѧза̑нїѧ, и҆ нꙋ́жднꙋю сме́рть  претерпѣ́сте, тве́рдостїю оу҆ма̀ красѧ́щесѧ. 
Зако́ннѡ, мч҃ницы прехва́льнїи, стра́ждꙋще нра́ва  крѣ́постїю, ѡ҆дѣ́ѧстесѧ вкꙋ́пѣ побѣ́днымъ вѣнце́мъ, и҆  трⷪ҇цѣ чⷭ҇тнѣ́й ра́достнѡ ны́нѣ предстоитѐ. 
Бг҃оро́диченъ: 
И҆́же є҆стество́мъ неѡпи́санный, вопло́щсѧ и҆зъ  тебє̀ ѡ҆писꙋ́етсѧ, бг҃ора́дованнаѧ чⷭ҇таѧ: є҆го́же  непреста́ннѡ молѝ, оу҆ще́дрити и҆ спастѝ пою́щыѧ тѧ̀. 
Сѣда́ленъ, гла́съ и҃. Подо́бенъ: Премꙋ́дрости: 
Свѣтосїѧ́нными зарѧ́ми слове́съ чⷭ҇тны́хъ,  просвѣти́лъ є҆сѝ всѣ́хъ бг҃оподо́бнѡ, і҆а́сѡне а҆пⷭ҇ле,  и҆ тмꙋ̀ ѿгна́лъ є҆сѝ: и҆ пострада́въ, бл҃же́нне,  и҆сточа́еши и҆сцѣлє́нїѧ, и҆ тѣле́съ оу҆ставлѧ́еши лю̑тыѧ  болѣ̑зни. тѣ́мъ соше́дшесѧ свѧто́е твоѐ всѝ твори́мъ  торжество̀, сп҃са сла́вѧще, и҆ вѣ́рнѡ (с. 273) вопїе́мъ  тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе пода́ти  чтꙋ́щымъ любо́вїю свѧтꙋ́ю па́мѧть твою̀. 
Сла́ва, гла́съ а҃. Подо́бенъ: Гро́бъ тво́й: 
Тве́рдостїю дꙋшѝ прибли́жившесѧ болѣ́знемъ,  непобѣди́ми мно́гими козньмѝ льсти́вагѡ ꙗ҆ви́стесѧ,  мч҃ницы, а҆́гг҃лѡмъ равноче́стни. тѣ́мже всѧ̀ вселе́ннаѧ  почита́етъ борє́нїѧ и҆ чⷭ҇тна̑ѧ ва̑ша страда̑нїѧ, и҆́миже  просла́вистесѧ. 
И҆ ны́нѣ, пра́здника, и҆лѝ бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами, пода́ти ѡ҆ставле́нїе  грѣхѡ́въ на́шихъ всѣ́хъ, и҆ и҆справле́нїе житїѧ̀, вѣ́рою  и҆ любо́вїю при́снѡ тѧ̀ сла́вѧщымъ. 
Крⷭ҇тобг҃оро́диченъ: 
Нескве́рнаѧ а҆́гница а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше, мт҃рски  восклица́ющи: ка́кѡ претерплю̀ твоѐ, є҆́же па́че сло́ва,  сн҃е мо́й, сни́тїе, и҆ вѡ́льныѧ стрⷭ҇ти, бж҃е пребл҃гі́й; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Оу҆чени́къ бы́въ па́ѵлꙋ премꙋ́дромꙋ  свѧщеннопроповѣ́дникꙋ, подо́бникъ же хрⷭ҇тꙋ̀, сла́вне,  тогѡ̀ повинꙋ́ѧсѧ бжⷭ҇твєннымъ манове́нїємъ. 
Черто́га ѻ҆де́ждею оу҆кра́шенъ бы́лъ є҆сѝ  бжⷭ҇твенныѧ цр҃кве, се́й дх҃омъ, бг҃оно́се, ѡ҆брꙋчи́всѧ,  сла́дкимъ сло́вомъ мꙋ́дрости твоеѧ̀. 
Вра́чь преискꙋ́сенъ, ѕлоѿгони́тельными  бжⷭ҇твенными дла́ньми твои́ми, недꙋ́гꙋющихъ бы́лъ є҆сѝ,  и҆сцѣлѧ́ѧ стра̑сти прелю̑тыѧ. 
Бг҃оро́диченъ: 
Неискꙋсобра́чнаѧ влⷣчце, спаси́ мѧ, сп҃са сло́ва  ро́ждшаѧ, и҆ бѣ́дъ свободѝ, и҆ вѣ́чнꙋющагѡ ѡ҆сꙋжде́нїѧ.  (с. 274) 
И҆́нъ. І҆рмо́съ: 
Оу҆слы́шахъ, гдⷭ҇и, слꙋ́хъ тво́й и҆ оу҆боѧ́хсѧ:  разꙋмѣ́хъ дѣла̀ твоѧ̑, прⷪ҇ро́къ глаго́лаше, и҆  просла́вихъ си́лꙋ твою̀. 
Зако́нъ бжⷭ҇твенный оу҆твержда́юще, беззако́нїе  страда́льцы безбо́жныхъ ѿри́нꙋша, бл҃гоче́стнѡ  пострада́вше, и҆ гдⷭ҇еви бл҃гоꙋгоди́вше. 
Оу҆блажи́мъ дне́сь да́да и҆ маѯі́ма дѡ́блїѧ,  зако́ннѡ пострада́вшыѧ, и҆ хвала́ми вѣнча́емъ кїнтїлїа́на  всечестна́го. 
Непрело́жни, свѧті́и, во вре́мѧ страда́нїѧ бы́вше,  всѧ́кꙋ ле́сть низложи́сте, и҆ побѣ́дный вѣне́цъ ѿ бг҃а  сп҃са прїѧ́сте. 
Бг҃оро́диченъ: 
Оу҆ны́нїемъ ѡ҆держи́маго, бг҃ороди́тельнице,  воздви́гни мѧ̀, твори́ти бжⷭ҇твенное хотѣ́нїе, ꙗ҆́кѡ да  оу҆блажꙋ́ тѧ, предста́тельнице всѣ́хъ неꙋсы́пнаѧ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, по дꙋшелови́тельномꙋ пꙋтѝ  при́снѡ блꙋдѧ́щаго, свѣ́томъ ра́зꙋма твоегѡ̀, гдⷭ҇и,  преднаставлѧ́ѧ мѧ̀, на стезю̀ за́повѣдей твои́хъ, напра́ви. 
Содержи̑мыѧ ле́стїю, и҆ па́гꙋбѣ безꙋ́мнѡ  рабо́тающыѧ человѣ́ки, пребл҃же́нне, бжⷭ҇твенными  оу҆чє́нїи свободи́лъ є҆сѝ. 
Ꙗ҆́коже нѣ́кое свѣти́ло на высотѣ̀ бг҃оразꙋ́мїѧ,  і҆а́сѡне, предлежѧ̀, привле́клъ є҆сѝ ко приста́нищꙋ  бжⷭ҇твенномꙋ, лю́тѣ потоплѧ́ємыѧ. 
Оу҆мерщвлє́нныѧ дре́вле сꙋ́щыѧ ѕмїи́нымъ  оу҆грызе́нїемъ, живото́чнымъ твои́мъ сло́вомъ, бл҃же́нне,  оу҆диви́въ, ѡ҆живи́лъ є҆сѝ. 
Бг҃оро́диченъ: 
Свѧтѣ́йши ꙗ҆ви́ласѧ є҆сѝ херꙋві̑мъ, на землѝ  вопло́щши всѣ́хъ влⷣкꙋ, чⷭ҇таѧ всенепоро́чнаѧ влⷣчце. 
И҆́нъ. І҆рмо́съ: 
Свѣ́тлый на́мъ возсїѧ́й свѣ́тъ присносꙋ́щный,  оу҆́тренюющымъ ѡ҆ сꙋдьба́хъ за́повѣдей твои́хъ, влⷣко  чл҃вѣколю́бче, хрⷭ҇тѐ бж҃е на́шъ. (с. 275) 
Бжⷭ҇твенное и҆́мѧ и҆ спаси́тельное и҆сповѣ́давше  предъ мꙋчи́тели, свѧті́и, мно́гихъ мꙋ́къ и҆скꙋ́съ  претерпѣ́сте, и҆ сме́рть непра́веднꙋю. 
Бл҃года́тїю оу҆крѣплѧ́еми бжⷭ҇твеннагѡ дх҃а, не  оу҆боѧ́стесѧ мꙋче́нїй тѣле́сныхъ, ни и҆стꙋка̑ннымъ че́сти  пренесо́сте, добропобѣ́днїи мч҃ницы. 
Вѣне́цъ неꙋвѧда́емый прїе́мше, свѧті́и мч҃ницы,  трⷪ҇цѣ ны́нѣ предстоитѐ трїѐ, незаходи́момꙋ сїѧ́нїю  сподо́блени, и҆ ны́нѣ оу҆блажа́етесѧ. 
Бг҃оро́диченъ: 
И҆сцѣлѝ, влⷣчце всенепоро́чнаѧ, се́рдца моегѡ̀,  молю̀ тѧ̀, стра̑сти неисцѣ̑льныѧ, и҆ оу҆ма̀ моегѡ̀ тмꙋ̀  тѧ́жкꙋю ѿженѝ, пречⷭ҇таѧ. 
Пѣ́снь ѕ҃. І҆рмо́съ: 
Ꙗ҆́коже прⷪ҇ро́ка и҆зба́вилъ є҆сѝ и҆зъ глꙋбины̀  преиспо́днїѧ, хрⷭ҇тѐ бж҃е, и҆ менѐ ѿ грѣхѡ́въ мои́хъ  и҆зба́ви, ꙗ҆́кѡ чл҃вѣколю́бецъ, и҆ оу҆пра́ви живо́тъ  мо́й, молю́сѧ. 
Преꙋди́вльсѧ добро́тѣ, за милосе́рдїе на́мъ  прибли́жшагѡсѧ, і҆а́сѡне а҆пⷭ҇ле, семꙋ̀ послѣ́довалъ  є҆сѝ, и҆ ѡ҆ста́вилъ є҆сѝ жите́йскꙋю красотꙋ̀. 
Наꙋчи́всѧ бжⷭ҇твєннымъ, наꙋчи́лъ є҆сѝ  бл҃года́тїю, сла́вне, трⷪ҇ческомꙋ сїѧ́нїю, дре́вле слѣпотꙋ̀  ѡ҆бносѧ́щыѧ неразꙋ́мїѧ безꙋ́мїе. 
Недꙋ́ги ѿгонѧ̀ разли̑чныѧ, и҆ прогонѧ̀ ѕлѡ́бныѧ  дꙋ́хи, лю́ди къ позна́нїю гдⷭ҇ню ѡ҆брати́лъ є҆сѝ,  и҆зба́вль ѿ пре́лести лꙋка́вагѡ. 
Бг҃оро́диченъ: 
Ꙗ҆́кѡ до́ждь на рꙋно̀, спаси́тельное сло́во въ  ложесна̀ твоѧ̑ сни́де, и҆ чл҃вѣ́къ и҆зъ тебє̀ бы́сть,  спаса́ѧ мѧ̀, ѻ҆трокови́це, хода́тайствомъ твои́мъ. 
И҆́нъ. І҆рмо́съ: 
Ꙗ҆́кѡ і҆ѡ́нꙋ прⷪ҇ро́ка, возведѝ, хрⷭ҇тѐ бж҃е,  живо́тъ мо́й ѿ тлѝ, вопїю́ ти, чл҃вѣколю́бче, ꙗ҆́кѡ  жи́знь оу҆ тебє̀ є҆́сть, и҆ нетлѣ́нїе и҆ си́ла. (с. 276) 
Новоѧвле́ннѡ ꙗ҆́коже ѕвѣ́зды зри́ми, просвѣща́ете  земны́й мі́ръ, всехва́льнїи мч҃ницы, помраче́нїе ѿгонѧ́ще  безбо́жїѧ, бл҃года́тїю. 
Законоположе́нїѧ безбо́жныхъ до конца̀ ѿри́нꙋвше,  и҆ зако́номъ гдⷭ҇нимъ ꙗ҆́вѣ оу҆твержда́еми, зако́ннѡ,  свѧті́и мч҃ницы, за хрⷭ҇та̀ пострада́сте. 
Высоча́йшими ра́зꙋмы и҆ дѣ́лы пока́зани до́брѣ, съ  высоты̀ спа́дшаго подъ но́ги покори́сте, оу҆кра́шеными въ  добро́тахъ мꙋче́нїѧ, прехва́льнїи. 
Бг҃оро́диченъ: 
Закѡ́нъ є҆сте́ственныхъ кромѣ̀, творца̀  є҆стествꙋ̀ воплоти́ла є҆сѝ, ѻ҆трокови́це, па́че оу҆ма̀,  всенепоро́чнаѧ: є҆го́же добропобѣ́днїи мч҃ницы  и҆сповѣ́дающе, пострада́ша. 
Конда́къ а҆пⷭ҇лѡвъ, гла́съ д҃. Подо́бенъ: Ꙗ҆ви́лсѧ  є҆сѝ дне́сь: 
Ꙗ҆ви́стесѧ ꙗ҆́кѡ ѕвѣ́зды пресвѣ̑тлыѧ,  просвѣща́юще всю̀ вселе́ннꙋю свѣ́томъ проповѣ́данїѧ,  а҆пⷭ҇ли бжⷭ҇твеннїи, і҆а́сѡне и҆ сѡсїпа́тре: спаса́йте  вѣ́рою чтꙋ́щихъ ва́съ. 
Пѣ́снь з҃. І҆рмо́съ: 
Ѻ҆́троцы бл҃гочести́вїи въ вавѷлѡ́нѣ ѻ҆́бразꙋ  злато́мꙋ не поклони́шасѧ, но посредѣ̀ пе́щи ѻ҆́гненныѧ  ѡ҆роша́еми, пѣ́снь воспѣва́хꙋ глаго́люще: превозноси́мый  ѻ҆тцє́въ и҆ на́шъ бж҃е, бл҃гослове́нъ є҆сѝ. 
Болѣ́знемъ приближа́ѧсѧ непреста̑ннымъ, болѣ̑зни,  і҆а́сѡне, ѡ҆блегчи́лъ є҆сѝ вѣ̑рнымъ, и҆ къ  неболѣ́зненномꙋ прїѧ́тїю наста́вилъ є҆сѝ, бл҃гоче́стнѡ  воспѣва́ющыѧ: бл҃гослове́нъ бг҃ъ ѻ҆тє́цъ на́шихъ. 
Тлѣ́нїе оу҆ста́вилъ є҆сѝ ѕло́бы, бл҃же́нне, и҆  ра́зꙋмъ насади́лъ є҆сѝ спаси́тельный въ мы̑сли  человѣ́чєскїѧ, и҆́мже просвѣща́емь, влⷣцѣ всѣ́хъ  взыва́лъ є҆сѝ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
Носѧ́щи хрⷭ҇та̀ на рꙋкꙋ̀, ꙗ҆́кѡ прⷭ҇то́лъ  ѻ҆гнезра́ченъ, всенепоро́чнаѧ, молѝ є҆го̀ ꙗ҆́кѡ сн҃а  твоего̀ и҆ гдⷭ҇а, оу҆мири́ти мі́ръ зовꙋ́щи: бл҃гослове́нъ  бг҃ъ ѻ҆тє́цъ на́шихъ. (с. 277) 
И҆́нъ. І҆рмо́съ: 
Сꙋ́щымъ въ пещѝ ѻ҆трокѡ́мъ твои̑мъ, сп҃се, не  прикоснꙋ́сѧ нижѐ стꙋжѝ ѻ҆́гнь. тогда̀ трїѐ, ꙗ҆́кѡ  є҆ди́нѣми оу҆сты̀, поѧ́хꙋ, и҆ бл҃гословлѧ́хꙋ, глаго́люще:  бл҃гослове́нъ бг҃ъ ѻ҆тє́цъ на́шихъ. 
Ѻ҆гне́мъ бжⷭ҇твеннагѡ стра́ха дꙋ́шꙋ распала́юще,  всѧ́кꙋ попали́сте, мꙋ́дрїи, ве́щь го́рькꙋю многобо́жїѧ, и҆  къ сїѧ́нїю взѧ́стесѧ невече́рнемꙋ, согрѣше́нїємъ на́шымъ  разрѣше́нїе подаю́ще. 
Стрꙋѧ́ми крове́й оу҆гаси́вше запале́нїе,  бл҃же́ннїи, многобо́жїѧ вои́стиннꙋ, тꙋ́чꙋ на́мъ и҆сточа́ете  чꙋде́съ, вѣ́рою притека́ющымъ къ ра́цѣ моще́й ва́шихъ  всегда̀. 
До́мъ ꙗ҆́вльшесѧ дх҃а, мꙋ́дрїи, добропобѣ́днїи  мч҃ницы, хра́мъ, въ не́мже ны́нѣ лежитѐ, и҆сто́чникъ  содѣва́етъ чꙋде́съ: въ ѻ҆́ньже прибѣга́юще, ѿ всѧ́кїѧ  скве́рны страсте́й и҆збавлѧ́емсѧ. 
Бг҃оро́диченъ: 
Воплоще́нно родила̀ є҆сѝ на́мъ, пренепоро́чнаѧ,  сло́во, є҆диносꙋ́щно ѻ҆ц҃ꙋ̀ и҆ дх҃ꙋ, бг҃ороди́тельнице:  є҆го́же молѝ, спастѝ пою́щыѧ тѧ̀ ѿ всѣ́хъ страсте́й и҆  ѡ҆бстоѧ́нїѧ. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы въ пещѝ, со ѻ҆гне́мъ  пла́мень попира́юще, поѧ́хꙋ: бл҃гослови́те, дѣла̀ гдⷭ҇нѧ,  гдⷭ҇а. 
И҆скорени́лъ є҆сѝ те́рнїе ѕлохꙋле́нїѧ сѣ́менемъ  сло́ва, і҆а́сѡне: стори́чествꙋющихъ кла́съ спа́сшихсѧ  мно́жество воздѣ́лалъ є҆сѝ. 
Просвѣще́нїе сꙋ́щихъ во тмѣ́ тѧ свѣти́льника  та́рсꙋ поставлѧ́етъ, блаже́нне, и҆́же сегѡ̀ престо́лъ  стро́ѧща, свѧще́ннѡ и҆ преподо́бнѡ, і҆а́сѡне а҆пⷭ҇ле. 
Зако́ненъ бы́лъ є҆сѝ оу҆чи́тель, сꙋ́етнѣй  повинꙋ́вшымсѧ ле́сти, є҆ди́наго бг҃а честѝ несозда́ннаго,  и҆̀же тва́ремъ чє́сти приносѧ́щыѧ спа́слъ є҆сѝ. 
Бг҃оро́диченъ: 
Воплоще́нна ро́ждши бг҃а сло́ва, пло́ти на́шеѧ  стра̑сти (с. 278) и҆ дꙋшє́вныѧ, ѻ҆трокови́це, и҆сцѣлѝ,  да вѣ́рою тѧ̀ всѝ и҆ любо́вїю сла́вимъ. 
И҆́нъ. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте, свѧще́нницы, просла́вите,  ѻ҆́троцы, бл҃гослови́те, лю́дїе, и҆ превозноси́те во всѧ̑  вѣ́ки. 
Лю́бѧще гдⷭ҇а ѿ всеѧ̀ дꙋшѝ, ꙗ҆́кѡ а҆́гнцы  закла́ни бы́сте па́стырю слове́сномꙋ, и҆ бжⷭ҇твеннѣй  трапе́зѣ принесо́стесѧ, и҆ въ кро́вѣхъ пе́рвенєцъ  живетѐ. 
Вѣ́рою почти́мъ кїнтїлїа́на и҆ да́дꙋ, и҆ маѯі́ма,  мꙋ́чєники хрⷭ҇тѡ́вы, бжⷭ҇твєнныѧ ѕвѣ́зды, просвѣща́ющыѧ  всѣ́хъ сердца̀ чꙋде́сными лꙋча́ми. 
Глаго́лы преѡби́дѣша безбо́жныхъ и҆ ѕлочести́выхъ,  и҆ ра́дꙋющесѧ пострада́вше мч҃ницы хрⷭ҇тѡ́вы: и҆ сꙋ́щымъ ѿ  вѣ́ка причто́шасѧ бжⷭ҇твєннымъ страстоте́рпцємъ: съ  ни́миже при́снѡ почита́ютсѧ. 
Бг҃оро́диченъ: 
Ꙗ҆́кѡ прⷭ҇то́лъ ѻ҆гнезра́ченъ носи́ла є҆сѝ  хрⷭ҇та̀, на́мъ примѣ́шшасѧ дебельство́мъ пло́ти: того̀  молѝ, бцⷣе чⷭ҇таѧ, оу҆ще́дрити и҆ спастѝ любо́вїю  чтꙋ́щыѧ тѧ̀. 
Пѣ́снь ѳ҃. І҆рмо́съ: 
Оу҆ста́вы прешла̀ є҆сѝ є҆стества̀, содѣ́телѧ  заче́нши и҆ гдⷭ҇а, и҆ две́рь спасе́нїѧ мі́рови была̀ є҆сѝ:  тѣ́мъ тѧ̀, бцⷣе, непреста́ннѡ велича́емъ. 
Свѧщє́нныѧ соста́вимъ всѝ ли́ки, свѧще́ннѡ  блажа́ще і҆а́сѡна, вели́каго хрⷭ҇то́ва а҆пⷭ҇тола, съ ли́ки  безпло́тными всегда̀ веселѧ́щасѧ. 
И҆гра́етъ тва́рь ликꙋ́ющи ны́нѣ въ честнѣ́мъ  торжествѣ̀ твое́мъ, сла́вне, а҆пⷭ҇ли, прⷪ҇ро́цы и҆ всѝ  мч҃ницы ра́дꙋютсѧ, і҆а́сѡне: съ ни́миже тѧ̀ вѣ́рою  велича́емъ. 
Ра́ка, и҆дѣ́же лежи́тъ терпѣли́вое и҆  многострада́льное (с. 279) тѣ́ло твоѐ, сла́вне і҆а́сѡне,  зари̑ и҆спꙋща́етъ всегда̀, и҆ тмꙋ̀ болѣ́зней разорѧ́етъ,  пребл҃же́нне. 
Бг҃оро́диченъ: 
Ꙗ҆́вльшисѧ мт҃и всенепоро́чнаѧ є҆мманꙋ́ила,  воплоще́ннагѡ и҆зъ ложе́снъ твои́хъ, ѡ҆божи́вшагѡ  є҆стество̀ человѣ́ческое. тѣ́мже тѧ̀, прест҃а́ѧ  бг҃ороди́тельнице, оу҆блажа́емъ. 
И҆́нъ. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ  ра́ди, бы́въ чл҃вѣ́къ, безнача́льный: велича́емъ всѝ  ꙗ҆́кѡ мт҃рь бг҃а на́шегѡ чи́стꙋю. 
Послѣ́дꙋюще стрⷭ҇ти безстра́стнагѡ, страстоте́рпцы,  и҆скꙋше́нїе под̾ѧ́сте вкꙋ́пѣ, многоплете́нныхъ мꙋ́къ, и҆  сме́ртїю жи́знь наслѣ́довасте, пребыва́юще въ вѣ́къ  вѣ́ка: сегѡ̀ ра́ди блажи́ми є҆стѐ при́снѡ. 
Краснѡ̀ стезю̀ мꙋче́нїѧ оу҆вѣ́дѣвше, и҆  ше́ствовавше до́брѣ, въ пꙋтѝ ведꙋ́щыѧ къ поко́ищємъ  оу҆́мнымъ, сла́внїи мч҃ницы, прїѧ́сте кончи́нꙋ мече́мъ, и҆  со а҆́гг҃лы ликꙋ́ете при́снѡ. 
Ста́немъ во хра́мѣ гдⷭ҇ни, и҆ оу҆блажи́мъ да́дꙋ,  маѯі́ма и҆ кїнтїлїа́на, дѡ́блїѧ ѻ҆рꙋ́жники, и҆  погꙋби́вшыѧ врагѝ, и҆ вѣ́рою вопїе́мъ: чл҃вѣколю́бче,  тѣ́хъ моли́твами и҆зба́ви всѣ́хъ многоплете́нныѧ напа́сти. 
Свѧще́ннаѧ ва́ша па́мѧть, пресла́внїи побѣдоно́сцы,  ꙗ҆́коже со́лнце свѣ́тлѡ ѡ҆зарѧ́етъ тва́рь: ю҆́же  творѧ́щыѧ, ѡ҆мраче́нїѧ страсте́й ны̀ и҆зба́вите, мо́лимсѧ,  свѧще́нными хода́тайствы, страстоте́рпцы сп҃са и҆ бг҃а. 
Бг҃оро́диченъ: 
Грѣхолюби́въ сы́й, покаѧ́нїемъ припа́даю щедро́тамъ  твои̑мъ, бж҃е, и҆ вѣ́рнѡ взыва́ю: мольба́ми чи́стѡ ро́ждшїѧ  тѧ̀ на землѝ, оу҆ще́дри мѧ̀, и҆ мꙋ́къ и҆зба́ви вѣ́чныхъ,  пребл҃гі́й хрⷭ҇тѐ. 


(с. 280) 
Мѣ́сѧца тогѡ́же въ к҃ѳ-й де́нь. 
Ст҃ы́хъ девѧтѝ мч҃никѡвъ, и҆̀же въ кѵ́зїцѣ: 
И҆ прпⷣбнагѡ ме́мнона чꙋдотво́рца. 
На Гдⷭ҇и, воззва́хъ, стїхи̑ры, мч҃никѡвъ, гла́съ  и҃. 
Подо́бенъ: Ѽ пресла́внагѡ чꙋдесѐ! 
Мч҃ницы хрⷭ҇тѡ́вы прехва́льнїи, ꙳ ѡ҆держа́щꙋ  и҆ногда̀ ꙳ є҆́ллинскомꙋ безꙋ́мїю, ꙳ и҆ влекꙋ́щꙋ всѣ́хъ ꙳  въ беззакѡ́нныѧ ꙗ҆́мы, ꙳ пꙋтѝ пра́вагѡ не ѡ҆ста́висте, ꙳  и҆ безбо́жїю не приложи́стесѧ: ꙳ но пострада́сте нра́ва  до́блестїю, ꙳ и҆ жи́знь мече́мъ оу҆мерщвле́ни  наслѣ́довасте. 
Ѳео́гнїа и҆ рꙋ́ѳа, а҆нтїпа́тра, ꙳ ѳеості́ха и҆  а҆рте́мꙋ, ꙳ ма́гна и҆ ѳеодо́та, ꙳ сла́внаго ѳаѵма́сїа и҆  бжⷭ҇твеннаго фїлимо́на, ꙳ страда́нїй свѣ́тлѡ ѡ҆блиста́вшыѧ,  ꙳ и҆ сꙋ́щыѧ во тмѣ̀ просвѣти́вшыѧ, ꙳ вѣ́рою почти́мъ, ꙳  и҆ пѣ́сньми оу҆блажи́мъ, ꙳ свѧще́ннꙋю си́хъ пра́зднꙋюще  па́мѧть веселѧ́щесѧ. 
Цвѣ́ти мч҃никѡвъ кра́снїи, ꙳ по́лкъ свѧще́нный, ꙳  бг҃особра́нное совокꙋпле́нїе, ꙳ цр҃ковь и҆зрѧ́днаѧ, ꙳ со́нмъ  бг҃оизбра́ненъ, ꙳ ли́къ ст҃ы́й, собо́ръ блаже́нный, ꙳ за  трⷪ҇цꙋ подви́гшесѧ, ꙳ се́й моли́тесѧ, ꙳ сїю̀ оу҆моли́те ѡ҆  на́съ, ꙳ ꙗ҆́кѡ да прїи́мемъ грѣхѡ́въ ѡ҆ставле́нїе. 
И҆́ны стїхи̑ры прпⷣбнагѡ, гла́съ и҆ подо́бенъ  то́йже: 
Прпⷣбне ме́мноне бл҃же́нне, ꙳ пред̾ѡчи́стивъ дꙋ́шꙋ  ꙳ воздержа́нїемъ, ꙳ бы́лъ є҆сѝ чи́сто дх҃а и҆ красно̀  ѻ҆би́телище: ꙳ тѣ́мже лꙋка́вствїѧ дꙋ́хи ѿгонѧ́еши, ꙳ и҆  недꙋ́ги притека́ющымъ къ тебѣ̀ ꙳ и҆сцѣлѧ́еши всегда̀: ꙳ ѡ҆  на́съ восхвалѧ́ющихъ тѧ̀ ꙳ хрⷭ҇тꙋ̀ моли́сѧ. (с. 281) 
Прпⷣбне ме́мноне сла́вне, ꙳ ѡ҆блада́въ страстьмѝ  дꙋше́вными, ꙳ нача́льникъ бы́лъ є҆сѝ мона́хѡвъ, ꙳ къ  трꙋдѡ́мъ помазꙋ́ѧ воздержа́нїѧ оу҆се́рднѡ си́хъ, ꙳ и҆̀хже  и҆ предста́вилъ є҆сѝ ꙳ всеви́дцꙋ сло́вꙋ: ꙳ пожи́въ же  житїѐ блаже́нно, ꙳ и҆ скве́рны непримѣ́сно, ꙳ съ ни́ми  на́съ всегда̀ помина́й восхвалѧ́ющихъ тѧ̀. 
Прпⷣбне ме́мноне, пребога́те, ꙳ воды̀ дре́вле  и҆сто́чникъ ꙳ и҆стещѝ сотвори́лъ є҆сѝ, ꙳ въ гдⷭ҇ню хвалꙋ̀  и҆ дꙋша́мъ въ снабдѣ́нїе. ꙳ ѿ глꙋбины̀ мо́рѧ кораблѝ  спа́слъ є҆сѝ, ꙳ прꙋ́жїѧ вре́да моли́твами сохрани́лъ  є҆сѝ, ꙳ чꙋдеса̀ безмѣ̑рнаѧ соверша́еши всегда̀: ꙳ ѡ҆  на́съ восхвалѧ́ющихъ тѧ̀ ꙳ хрⷭ҇тꙋ̀ моли́сѧ. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Пло́ть ѿ крове́й твои́хъ ꙳ прїе́мь первовѣ́чный  бг҃ъ, ꙳ тѧ̀ предста́тельницꙋ показа̀ ꙳ человѣ́кѡмъ, чⷭ҇таѧ.  ꙳ тѣ́мже и҆зба́ви рабы̑ твоѧ̑ ꙳ ѿ всѧ́кїѧ бѣды̀ и҆  ѡ҆бстоѧ́нїѧ, ꙳ и҆ сѣ́тей лꙋка́вагѡ врага̀, ꙳ и҆ сїѧ́нїѧ  причасти́тисѧ сподо́би и҆збра́нныхъ ꙳ всѧ̑ сла́вѧщыѧ и҆  покланѧ́ющыѧсѧ тебѣ̀. 
Крⷭ҇тобг҃оро́диченъ: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко,  ꙳ оу҆вы̀ мнѣ̀, вопїѧ́ше, ча́до сла́дкое: ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  ꙳ милосе́рдїемъ твои́мъ; 
Канѡ́нъ мч҃никѡвъ. 
Гла́съ д҃. Пѣ́снь а҃. І҆рмо́съ: 
Трїста́ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ тричастно́е потопѝ,  молю́сѧ, да тебѣ̀ ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Бжⷭ҇твенными добро́тами наслажда́ющесѧ вкꙋ́пѣ, и҆  пото́ка пи́щнагѡ напита́ющесѧ бога́тнѡ, и҆ прича́стїемъ (с.  282) ѡ҆божа́еми, мч҃ницы вѣнцено́сцы, ва́съ блажа́щыѧ ѿ  лю́тыхъ бѣ́дъ и҆зба́вите. 
Ꙗ҆́коже со́лнєчныѧ лꙋчы̀ возсїѧ́вше, зарѧ́ми  тве́рдыхъ пѡ́двигъ, страда́льцы, и҆ чꙋде́съ сїѧ̑нїи всѧ̑  просвѣща́ете, страсте́й но́щь рѣшитѐ, и҆ де́мѡнѡвъ мра́къ  разорѧ́ете. 
Оу҆мерщвле́ни на землѝ ꙗ҆́звами болѣ́зней, къ  неболѣ́зненнѣй жи́зни преидо́сте вкꙋ́пѣ, ю҆́нїи  многострада́льнїи. тѣ́мже то́чите и҆сцѣлє́нїѧ, всѧ́кꙋ  болѣ́знь ѡ҆блегча́юще, бг҃опрїѧ́тными моли́твами,  пребога́тїи. 
Бг҃оро́диченъ: 
Родила̀ є҆сѝ бг҃а и҆зъ чⷭ҇тыхъ твои́хъ крове́й,  вопло́щшасѧ па́че оу҆ма̀, зра́комъ и҆́же по на́съ, мт҃и  пренепоро́чнаѧ. тѣ́мже вси́ тѧ ро́дове родѡ́въ  оу҆блажа́ютъ, свѧты́хъ мꙋ́чєникъ оу҆твержде́нїе. 
И҆́нъ канѡ́нъ прпⷣбнагѡ. 
Гла́съ то́йже. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Бжⷭ҇твенною прест҃а́гѡ дх҃а блиста́ѧсѧ бл҃года́тїю,  свѣтоно́сне ме́мноне, и҆ честно́е творѧ́щыѧ твоѐ  оу҆спе́нїе, свѣ́тлою моли́твою твое́ю страсте́й мглꙋ̀  ѡ҆чи́сти. 
Прпⷣбне, тво́й кре́стъ взе́мъ, послѣ́довалъ є҆сѝ  распе́ншемꙋсѧ сло́вꙋ на́съ ра́ди, и҆ плотска̑ѧ движє́нїѧ  воздержа́нїемъ, прпⷣбне, и҆ ни́зꙋ лега́нїемъ оу҆мертви́лъ  є҆сѝ. 
Поще́нїемъ и҆ моли́твами, и҆ слеза́ми, бг҃ꙋ  соединѧ́ѧсѧ, прїѧ́лъ є҆сѝ бл҃года́ть ѿ негѡ̀ цѣли́ти  недꙋ́ги, и҆ ѿгони́ти дꙋ́хи, ме́мноне бг҃омꙋ́дре,  пребл҃же́нне. 
Бг҃оро́диченъ: 
Ѡ҆бле́ксѧ и҆зъ тебє̀ бг҃ъ въ чл҃вѣ́ка за бл҃гость,  сꙋгꙋ́бъ про́йде, прест҃а́ѧ чⷭ҇таѧ, дѣ́йствы и҆ є҆стествы̀.  є҆го́же молѝ всегда̀, просвѣти́ти пою́щыѧ тѧ̀. (с. 283) 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ.  нѣ́сть бо свѧ́тъ, па́че тебє̀, чл҃вѣколю́бче. 
Мє́ртвымъ и҆стꙋка̑ннымъ пожре́ти ника́коже  восхотѣ́вше, поже́ршемꙋсѧ на́съ ра́ди же́ртва жива̀  принесо́стесѧ, ѻ҆́троцы прекра́снїи, свѧті́и мч҃ницы. 
Закѡ́ны бжⷭ҇твенными, оу҆крѣплѧ́еми си́лою дх҃а,  беззако́ннꙋющихъ совѣ́ты и҆ ловлє́нїѧ низложи́сте,  зако́ннѣ пострада́вше, сла́вꙋ оу҆лꙋчи́сте. 
Да восхва́литсѧ а҆рте́ма и҆ фїлимо́нъ, ѳеості́хъ и҆  ма́гнъ, рꙋ́фъ сла́вный, и҆ а҆нтїпа́тръ, и҆ ѳаѵма́сїй,  ѳео́гнїй и҆ ѳеодо́тъ, великоимени́тїи. 
Бг҃оро́диченъ: 
Ѻ҆рꙋ̑жїѧ всѧ̑ вра̑жїѧ ны́нѣ до конца̀ ѡ҆скꙋдѣ́ша,  тебѐ ро́ждши хрⷭ҇та̀, оу҆ѧ́звлена копїе́мъ,  всенепоро́чнаѧ, ѡ҆ не́мже мꙋ́чєницы оу҆ѧзви́вшесѧ  пострада́ша. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Ꙗ҆́коже со́лнце на землѝ, добродѣ́телей  просвѣще́нїемъ просїѧ́лъ є҆сѝ, всѣ́хъ дꙋ́шы, прпⷣбне,  благода́тїю просвѣща́ѧ дꙋхо́вною. 
Желѣ́зомъ твоѧ̑ чре́сла препоѧ̑сана и҆мѣ́лъ є҆сѝ  страсте́й на оу҆мерщвле́нїе ꙗ҆́вѣ, прпⷣбне ме́мноне,  ѡ҆дѣ́ѧвсѧ безстра́стїемъ. 
Человѣколюби́въ бы́въ немощны̑мъ, ѿ бг҃а прїѧ́лъ  є҆сѝ бл҃года́ть мно́гꙋ, прпⷣбне, стра̑сти цѣли́ти  неисцѣ̑льныѧ. 
Бг҃оро́диченъ: 
Сло́во бж҃їе въ твоѐ нескве́рное чре́во всели́сѧ,  и҆ земны̑мъ, пречⷭ҇таѧ, всѧ́къ грѣ́хъ ѿѧ́ло є҆́сть. 
Сѣда́ленъ, гла́съ а҃. Подо́бенъ: Гро́бъ тво́й: 
Ли́къ свѣтови́дѣнъ свѧще́нныхъ страда́лєцъ, (с.  284) совокꙋпле́нїе красно̀, бг҃особра́ненъ собо́ръ,  девѧточи́сленный соста́въ, пострада́вше крѣ́пкѡ, попра́вше  вра́жїе мꙋчи́тельство, и҆ причто́стесѧ а҆́гг҃льскимъ  ликѡ́мъ, гдⷭ҇еви предстоитѐ. 
Сла́ва, прпⷣбнагѡ, гла́съ и҃. Подо́бенъ:  Премꙋ́дрости: 
Ꙗ҆́кѡ ѕвѣздꙋ́ тѧ всѝ свѣтови́днꙋ,  добродѣ́тельми и҆ чꙋде́съ зарѧ́ми мі́ръ просвѣща́юща,  восхвалѧ́емъ, бл҃же́нне: прича́стникъ бо бжⷭ҇твенныѧ  свѣ́тлости бы́лъ є҆сѝ, и҆ къ сїѧ́нїю, ме́мноне, преше́лъ  є҆сѝ незаходи́момꙋ. тѣ́мже свѣтоно́снꙋю и҆ свѧтꙋ́ю  па́мѧть твою̀ почита́емъ всегда̀, сп҃са сла́вѧще, и҆ вѣ́рнѡ  вопїе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе  пода́ти чтꙋ́щымъ любо́вїю ст҃ꙋ́ю па́мѧть твою̀. 
И҆ ны́нѣ, пра́здника, и҆лѝ бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ твои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ, согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй прегрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Сѣдѧ́й въ сла́вѣ на престо́лѣ бжⷭ҇тва̀, во  ѻ҆́блацѣ ле́гцѣ (с. 285) прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Сожжє́нїѧ, страда́льцы, и҆ бг҃ожрє́ннаѧ  заколє́нїѧ, приноше́нїе соверше́нно, жє́ртвы прїѧ̑тны  приведо́стесѧ во́лею поже́ршемꙋсѧ, и҆ сме́рть  оу҆мертви́вшемꙋ. тѣ́мже ва́съ оу҆блажа́емъ. 
Чꙋ́до вели́кое показꙋ́юще, слѧчє́нныѧ и҆спра́висте,  страда́льцы, рꙋ́ки, и҆ во́днагѡ трꙋда̀ и҆зба́висте  прибѣ́гшаго съ любо́вїю къ ра́цѣ ва́шей, наро́чита мꙋ́жа  и҆ногда̀, досточꙋ́днїи. 
Да оу҆блажа́тсѧ досто́йнѡ, а҆рте́ма и҆ а҆нтїпа́тръ,  ѳеості́хъ и҆ рꙋ́фъ, ма́гнъ и҆ фїлимо́нъ, и҆ ѳео́нъ, и҆  ѳео́гнъ съ сла́внымъ ѳеодо́томъ, пострада́вшїи зовꙋ́тъ:  сла́ва, хрⷭ҇тѐ, си́лѣ твое́й. 
Бг҃оро́диченъ: 
И҆́же въ нѣ́дрѣхъ ѻ҆́ч҃їихъ неизрече́ннѡ сѣдѧ́й,  на твои́хъ ѡ҆б̾ѧ́тїихъ сѣди́тъ, дв҃о, ꙗ҆́кѡ млⷣнецъ,  є҆гѡ́же бл҃же́ннꙋю стрⷭ҇ть воѡбража́юще, добропобѣ́днїи  ѻ҆́троцы и҆зво́лиша оу҆мре́ти. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Стрꙋѧ́ми, преподо́бне, сле́зными твоѐ се́рдце  ѡ҆чи́стивъ, во́ды на безво́днѣмъ мѣ́стѣ и҆стека́ти  оу҆стро́илъ є҆сѝ, бг҃ꙋ тѧ̀ просла́вльшемꙋ, ме́мноне,  ꙗ҆́кѡ своего̀ оу҆го́дника. 
Пресла́внымъ житїе́мъ ꙗ҆́кѡ ѕвѣзда̀ сїѧ́ѧ,  свѧще́нными чꙋдесы̀ твои́ми, дрꙋго́е ты̀ не́бо показа́лсѧ  є҆сѝ, бл҃же́нне, вѣ́рою зовꙋ́щымъ: сла́ва си́лѣ твое́й,  гдⷭ҇и. 
Зако́нѡмъ, преподо́бне, повинꙋ́ѧсѧ влⷣчнимъ, ꙗ҆̀же  подъ тобо́ю сꙋ́щыѧ наста́вилъ є҆сѝ, оу҆па́съ, прпⷣбне,  многоꙋсꙋгꙋ́бивъ же ꙗ҆́кѡ ра́бъ послꙋшли́въ, дарова́вшемꙋ  тебѣ̀ тала́нтъ. 
Бг҃оро́диченъ: 
Привлече́нный оу҆́мъ мо́й, бг҃ороди́тельнице, къ  (с. 286) сла́достемъ тѣлє́снымъ, твои́мъ хода́тайствомъ,  молю́сѧ, оу҆твердѝ, ꙗ҆́же є҆ди́на ро́ждшаѧ бл҃года́вца  бг҃а. 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀, хрⷭ҇тѐ: но  мы̀ тѧ̀, є҆диноро́дне, ѻ҆ч҃ескїѧ сла́вы сїѧ́нїе бжⷭ҇тва̀,  ѿ но́щи оу҆́тренююще, воспѣва́емъ тѧ̀, чл҃вѣколю́бче. 
Ꙗ҆́коже мы́сленное оу҆́глїе вже́гше оу҆́мъ,  попали́сте вои́стиннꙋ хвра́стнꙋю всѧ́кꙋ пре́лесть,  бл҃же́ннїи, и҆ запале́нїе оу҆гаси́сте і҆́дѡльское росо́ю  вѣ́ры. 
Раздѣле́нїѧ въ тѣлесѣ́хъ не и҆мѣ́сте мно́зѣхъ,  за нераздѣ́льнꙋю пострада́ти, страда́льцы, трⷪ҇цꙋ и҆дꙋ́ще.  тѣ́мже разрꙋши́сте дїа́вола ѡ҆полче́нїе всѧ́ко. 
Воспѣва́етъ чꙋдеса̀ ва̑ша, ѿ лꙋка́вагѡ легеѡ́на  разрѣши́выйсѧ де́мѡнска, мч҃ницы бг҃ови́днїи, къ честны̑мъ  ковче́гѡмъ ва́шымъ прише́дый со оу҆се́рдїемъ. 
Бг҃оро́диченъ: 
И҆збавлѧ́ющи ꙗ҆ви́сѧ на́мъ ѿ бѣ́дъ и҆  прегрѣше́нїй тлетво́рныхъ, страсте́й и҆ скорбе́й, и҆  ѡ҆бстоѧ́нїй, вѣ́рою пою́щыѧ тѧ̀, бцⷣе приснодв҃о. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Оу҆́мъ тво́й чи́стыми воззрѣ̑нїи къ бг҃ꙋ ве́сь  бы́въ, бг҃облаже́нне, плотски́хъ сласте́й ꙗ҆ви́сѧ вы́шши. 
Сы́й вра́чь тѣле́съ, пребога́те, ѿженѝ скѡ́тскїѧ  дꙋ́шъ болѣ̑зни бл҃года́тїю дх҃а. 
Бл҃же́нъ є҆сѝ ты̀, и҆ добро̀ тебѣ̀ є҆́сть,  побѣ́ждшꙋ ѕло́бꙋ вра́жїю, и҆ стра̑сти, пребл҃же́нне,  оу҆мертви́вшꙋ. 
Бг҃оро́диченъ: 
Родила̀ є҆сѝ бг҃а, и҆ дв҃а пребыла̀ є҆сѝ,  бг҃оневѣ́сто: сегѡ̀ ра́ди оу҆блажа́етъ тѧ̀ ве́сь  человѣ́ческїй ꙗ҆зы́къ ра́дꙋѧсѧ. (с. 287) 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ и҆зъ  глꙋбины̀ возведѝ живо́тъ мо́й, многоми́лостиве. 
Честна̀ сме́рть ꙗ҆ви́сѧ бжⷭ҇твенныхъ страда́льцєвъ  предъ тобо́ю, бж҃е всѧ́ческихъ, и҆̀хже ны́нѣ почита́ѧ,  врачевство̀ безме́здное болѧ́щымъ ꙗ҆ви́лъ є҆сѝ. 
Возвы́сивше рꙋ́цѣ и҆ сердца̀ высо́кимъ нра́вомъ къ  вы́шнемꙋ мꙋжеꙋ́мнѡ, лꙋка́вагѡ возношє́нїѧ, мч҃ницы  бг҃оно́сцы, низложи́сте. 
Бг҃оро́диченъ: 
Ꙗ҆́коже сто́гъ чре́во твоѐ, чⷭ҇таѧ, ꙗ҆ви́сѧ,  пшени́цꙋ носѧ́щїй безсме́ртїѧ, всѣ́хъ вѣ́рныхъ дꙋ́шы  пита́ющꙋю, и҆ мꙋ́ченики просвѣща́ющꙋю. 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Є҆ди́нѣмъ то́чїю зва́нїемъ прꙋ́зи ѿгонѧ́ютсѧ, и҆  всѧ́къ вре́дъ де́мѡнскїй: бг҃а бо, ме́мноне, ве́лїй  оу҆го́дникъ позна́лсѧ є҆сѝ, вельмѝ тѧ̀, ѻ҆́ч҃е,  просла́вльшагѡ. 
Побѣди́въ плотска́гѡ навѣ́та мꙋдрова́нїе, дх҃а  бл҃года́ть прїѧ́лъ є҆сѝ ѿгонѧ́ти недꙋ́ги, и҆ болѧ́щыѧ  грѣха́ми цѣли́ти дꙋ́шы, досточꙋ́дне. 
Ѽ чꙋ́до! ка́кѡ ѿ є҆ди́нагѡ то́кмѡ призыва́нїѧ  спаса́ютсѧ твоегѡ̀, пресла́вне ме́мноне, вѣ́рнїи  пла́вающїи, тебѐ ви́дѧще приспѣва́юща, и҆ во́лнъ молвꙋ̀  кротѧ́ща; 
Бг҃оро́диченъ: 
Оу҆мертвѝ пло́ти моеѧ̀, дв҃о, мꙋдрова́нїе,  оу҆мертви́телѧ сме́рти и҆ жизнода́вца ꙗ҆́кѡ заче́нши, и҆  ро́ждши па́че сло́ва и҆ смы́сла, пречⷭ҇таѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Тве́рдый и҆ всесвѣ́тлый ли́къ мч҃никъ девѧтѝ, (с.  288) трисо́лнечнагѡ бжⷭ҇тва̀ и҆сповѣ̑дницы, на сꙋди́щи  томꙋ̀ нача́льнѡ взыва́хꙋ: кро́вь и҆ дꙋ́шы на́шѧ съ тѣлесы̀,  ꙗ҆́кѡ непоро́чнꙋю же́ртвꙋ прино́симъ тебѣ̀, влⷣко, въ  ли́цѣхъ нбⷭ҇ныхъ твои́хъ сопричтѝ, ꙗ҆́кѡ бг҃ъ  ми́лостивый. 
Пѣ́снь з҃. І҆рмо́съ: 
Ю҆́ношы трѝ въ вавѷлѡ́нѣ, велѣ́нїе мꙋчи́телево  на бꙋ́йство прело́жше, посредѣ̀ пла́мене вопїѧ́хꙋ:  бл҃гослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
И҆ска́паютъ ва́ши трꙋ́дове, мч҃ницы, бжⷭ҇твєнныѧ  стрꙋи̑ и҆сцѣле́нїй всегда̀, болѣ́зней рѣ́ки и҆зсꙋша́юще,  и҆ скве́рнꙋ всѧ́кꙋ ѿмыва́юще страсте́й, досточꙋ́днїи. 
Ра́довахꙋсѧ страстоте́рпцы, внегда̀ скорбѣ́ти  и҆̀мъ, ра́достїю неизглаго́ланною, поѧ́хꙋ оу҆сѣка́еми  мече́мъ: бл҃гослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Тѧготꙋ̀ недꙋ́гѡвъ, стра̑сти сердє́чныѧ, и҆  болѣ̑зни тѣлє́сныѧ, всѧ́кꙋ же находѧ́щꙋю ско́рбь на́мъ  ѡ҆блегчи́те, сла́внїи страда́льцы. 
Бг҃оро́диченъ: 
Ꙗ҆ви́вшисѧ всѣ̑мъ мч҃никѡмъ, чⷭ҇таѧ мт҃и бж҃їѧ,  держа́ва ве́лїѧ, ꙗ҆ви́ласѧ є҆сѝ человѣ́кѡмъ  застꙋпле́нїе, тѧ̀ пою́щымъ всегда̀ свѧще́нными пѣ́сньми. 
И҆́нъ. І҆рмо́съ: 
Въ пещѝ а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Сле́зными тꙋ́чами страсте́й погаси́лъ є҆сѝ пе́щь:  ны́нѣ же ѻ҆гне́мъ, блаже́нне, вои́стиннꙋ попалѧ́еши  чꙋде́съ твои́хъ ве́щный всегда̀ недꙋ́гѡвъ бре́дъ  бл҃года́тїю. 
Всеꙋсе́рднѡ творца̀ твоего̀, бл҃же́нне, возлюби́лъ  є҆сѝ. тѣ́мже пло́ти и҆ мі́ра, ме́мноне мꙋ́дре, взыва́ѧ,  внѣ̀ бы́лъ є҆сѝ: бл҃гослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Ꙗ҆́коже дре́во при и҆схо́дищихъ воздержа́нїѧ,  ѻ҆́ч҃е, (с. 289) насажде́нъ бы́въ, возда́лъ є҆сѝ плоды̀  чꙋде́съ дѣ́йство, ме́мноне пребога́те, во бла́го вре́мѧ  и҆з̾ѡби́лꙋѧ. 
Ѿ прꙋгѡ́въ вре́дъ прибы́вшїй оу҆ста́вилъ є҆сѝ,  повелѣ̑нїи бжⷭ҇твенными, ме́мноне мꙋ́дре, рѣ́чными  оу҆дави́въ вода́ми, бл҃гослове́нъ є҆сѝ, бж҃е мо́й,  зовы́й, возопи́лъ є҆сѝ. 
Бг҃оро́диченъ: 
Бꙋ́ри безмѣ́рныхъ согрѣше́нїй, ѻ҆трокови́це,  и҆зба́ви мѧ̀, є҆ди́на смире́нныхъ по́мощь крѣ́пкаѧ, и҆  прегрѣше́нїй ѡ҆чище́нїе: бл҃гослове́нна ты̀ въ жена́хъ  є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
И҆зба́вителю всѣ́хъ, всеси́льне, посредѣ̀ пла́мене  благоче́ствовавшыѧ снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀ бл҃гослови́те, по́йте гдⷭ҇а. 
Ра́достнꙋю хвалꙋ̀ принесе́мъ, вели́кїѧ на́мъ  застꙋ́пники, страстоте́рпцы мꙋ́ченики, пода́вшемꙋ  вопїю́щымъ: всѧ̑ дѣла̀, бл҃гослови́те, гдⷭ҇нѧ, гдⷭ҇а. 
Оу҆корени́вшесѧ на ка́мени вѣ́ры благоро́днѣ,  ꙗ҆́коже вѣ̑тви, мч҃ницы, плоды̀ на́мъ страда́нїѧ  принесо́ша, вѣ́рою пою́щымъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Вра́чеве страсте́й великоимени́тїи, дꙋшѝ моеѧ̀  стра̑сти и҆сцѣли́те, и҆ гее́нны и҆зба́вите, и҆ тмы̀ ѻ҆́ныѧ  кромѣ́шнїѧ, молѧ́ще хрⷭ҇та̀ бг҃а на́шего. 
Бг҃оро́диченъ: 
Законода́вца хрⷭ҇та̀ родила̀ є҆сѝ, зако́ннѡ  страда́вшыѧ вѣнча́вшаго страстоте́рпцы мч҃ники. є҆го́же  молѝ, зако́номъ грѣха̀ побѣжде́нна мѧ̀, ѻ҆трокови́це,  и҆сцѣли́ти. 
И҆́нъ. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ꙗ҆́кѡ оу҆́тро просїѧ́лъ є҆сѝ, ꙗ҆́кѡ ѕвѣзда̀,  ꙗ҆́кѡ вели́кое (с. 290) со́лнце, ме́мноне бг҃одꙋхнове́нне,  дꙋ́шы просвѣти́лъ є҆сѝ бл҃года́тїю, наста́вника тѧ̀  поста́вльшымъ и҆зрѧ́дна, и҆ оу҆чи́телѧ свѧще́нна, и҆  наказа́телѧ чꙋ́дна вопїю́ща: всѧ̑ дѣла̀, благослови́те,  гдⷭ҇нѧ, гдⷭ҇а. 
Глꙋбокꙋ̀ ꙗ҆́звꙋ врагꙋ̀, ражда́ющꙋ сме́рть,  пребл҃же́нне, да́лъ є҆сѝ, є҆гда̀ бл҃года́тїю дх҃а  смире́нꙋ стѧжа́лъ є҆сѝ мꙋ́дрость, высокомꙋ́дрый тогѡ̀  нра́въ въ зе́млю смирѧ́ѧ, и҆ сѣ̑ти дꙋшетлѣ̑нныѧ є҆гѡ̀  попира́ѧ. 
Ви́дѣти сподо́билсѧ є҆сѝ та́мѡ бл҃же́нство, и҆  наслажде́нїе вѣ́чнꙋющее, свѧ́те, и҆ ст҃ы́хъ свѣ́тлѡсти,  пожи́въ житїѐ до́брѣ, и҆ ны́нѣ вопїе́ши ра́достнѡ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Мѣ́сто безво́дное пре́жде, ны́нѣ же во́дно,  проповѣ́дꙋетъ, прпⷣбне, ко гдⷭ҇ꙋ вѣ́рꙋ твою̀, и҆  благода́ть чꙋде́съ твои́хъ, ꙗ҆̀же соверши́лъ є҆сѝ, вопїѧ̀  пода́телю до́брыхъ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Недꙋ́говавшꙋю тѧгото́ю лю́тыхъ, и҆ пото́пльшꙋюсѧ  смире́ннꙋю дꙋ́шꙋ мою̀, бг҃облагода́тнаѧ влⷣчце, посѣще́нїѧ  сподо́би, и҆ здра́вꙋ до конца̀ покажѝ, зовꙋ́щꙋю:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Сѐ ѿверзо́шасѧ ва́мъ нбⷭ҇наѧ врата̀  пострада́вшымъ, речѐ хрⷭ҇то́съ страстоте́рпцємъ: вни́дите  и҆ прїими́те ра́дꙋющесѧ, воздаѧ̑нїѧ болѣ́зней достѡ́йнаѧ,  ѿ вѣ́ка хра́брствовавшымъ. 
Кра́сни въ ра́нахъ тѣле́сныхъ бы́сте, и҆ а҆́гг҃лѡмъ  оу҆подо́бистесѧ: ны́нѣ же предстоитѐ всѣ́хъ красотѣ̀,  ра́дꙋющесѧ при́снѡ, прича́стїемъ ꙗ҆́вѣ оу҆добрѧ́еми  кра́сныхъ, всечестні́и. (с. 291) 
Ста́немъ въ домꙋ̀ бж҃їи, восхвалѧ́юще а҆нтїпа́тра,  ѳеості́ха же, рꙋ́фа и҆ фїлимо́на страда̑нїѧ, бжⷭ҇твеннагѡ  ѳаѵма́сїа чꙋдеса̀, ма́гна и҆ а҆рте́ма, ѳео́гнїа и҆ ѳеодо́та  непобѣ́дное. 
Де́нь спасе́нїѧ на́мъ возсїѧ̀ ст҃ы́хъ торжество̀,  є҆́же соверша́юще моле́бнѡ, вопїе́мъ и҆̀мъ съ вѣ́рою:  мч҃никѡвъ свѣтоза́рный ве́рше, всѣ́хъ сердца̀ ѡ҆зари́те. 
Бг҃оро́диченъ: 
Ѡ҆бле́ксѧ и҆зъ тебє̀ цр҃ь въ тѣле́снꙋю багрѧни́цꙋ,  про́йде ве́сь красе́нъ и҆зъ оу҆тро́бы твоеѧ̀, и҆ всѧ̑  врагѝ побѣдѝ, и҆ побѣ́дꙋ страда́льцємъ подадѐ, чⷭ҇таѧ  є҆ди́на приснодв҃о. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Возмо́глъ є҆сѝ оу҆крѣплѧ́емь, держа́вою  бг҃онача́льною, ме́мноне бг҃омꙋ́дре, всю̀ вра́жїю си́лꙋ  пребори́ти: тѣ́мже вѣне́цъ ꙗ҆́кѡ побѣдоно́сецъ прїе́мь,  ѡ҆ на́съ хрⷭ҇тꙋ̀ моли́сѧ. 
Ꙗ҆́коже ѿ и҆сто́чника твоеѧ̀ ра́ки, стрꙋи̑  и҆сцѣле́нїй и҆стека́ютъ, бѡлѣ́зни и҆ сквє́рны, си́лою  бжⷭ҇твеннагѡ дх҃а ѡ҆чища́ютъ, и҆ напоѧ́ютъ, прпⷣбне,  помышлє́нїѧ чтꙋ́щихъ тѧ̀. 
Дне́сь па́мѧть твоѧ̀, ѻ҆́ч҃е, ꙗ҆́коже со́лнце  просвѣща́етъ всѧ́къ во́зрастъ и҆ ра́зꙋмъ: свѣ́та бо  дѣла̀, ме́мноне, соверши́лъ є҆сѝ, и҆ къ свѣ́тꙋ  незаходи́момꙋ ны́нѣ ѿше́дъ всели́лсѧ є҆сѝ. 
Взѧ́лсѧ є҆сѝ ко ѻ҆би́телемъ вѣ̑чнымъ, бг҃а  ꙗ҆́кѡ досто́йнѡ зрѧ̀, и҆ къ стадѡ́мъ преподо́бныхъ  приче́лсѧ є҆сѝ, ме́мноне блаже́нне: съ ни́миже на́съ  помина́й, на землѝ помина́ющихъ тѧ̀. 
Бг҃оро́диченъ: 
Гла́съ тѝ вопїе́мъ, дв҃о, ра́достнѡ а҆рха́гг҃ловъ:  ра́дꙋйсѧ, клѧ́твы разрꙋше́нїе, прпⷣбныхъ сла́во, мч҃никѡвъ  похвало̀, прⷪ҇ро́кѡвъ про́повѣдь и҆ человѣ́кѡвъ  спасе́нїе. 


(с. 292) 
Мѣ́сѧца тогѡ́же въ л҃-й де́нь. 
Ст҃а́гѡ а҆пⷭ҇ла і҆а́кѡва, бра́та ст҃а́гѡ і҆ѡа́нна  бг҃осло́ва. 
На вече́рни пое́мъ, Бл҃же́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, пра́здника  г҃: и҆ а҆пⷭ҇ла є҃, гла́съ д҃. 
Подо́бенъ: Ꙗ҆́кѡ до́блѧ: 
Тро́стїю бл҃года́тною ꙳ и҆зъ глꙋбины̀ сꙋ́етства ꙳  человѣ́ки и҆звле́клъ є҆сѝ, досточꙋ́дне, ꙳ оу҆чи́телѧ  манове́нїємъ ꙳ повинꙋ́ѧсѧ, і҆а́кѡве, ꙳ просвѣ́щшагѡ по  всемꙋ̀ твою̀ мы́сль, ꙳ и҆ а҆пⷭ҇ла и҆ че́стна бг҃огла́сника,  тѧ̀, ꙳ преблаже́нне, показа́вшагѡ, ꙳ сегѡ̀ непостижи́магѡ  бж҃ества̀. 
Два́жды. 
Дꙋхо́вное сїѧ́нїе ꙳ на тѧ̀ сни́де въ ви́дѣ  ѻ҆́гненнѣ, ꙳ и҆ тѧ̀, бл҃же́нне, ꙳ бжⷭ҇твенное прїѧ́телище  содѣ́ла, ꙳ крѣ́пкѡ ѿгонѧ́ща безбо́жїѧ тмꙋ̀, ꙳ и҆ мі́ръ  просвѣща́юща ꙳ свѣ́тлостїю премꙋ́дрыхъ твои́хъ слове́съ,  тайноповѣ́дателю, ꙳ а҆пⷭ҇лѡвъ ве́рше, ꙳ хрⷭ҇то́въ  самови́дче і҆а́кѡве. 
Два́жды. 
Блиста̑нїи проповѣ́данїѧ ꙳ во тмѣ̀ спѧ́щыѧ  невѣ́дѣнїѧ, ꙳ сла́вне і҆а́кѡве, просвѣ́щь, ꙳ показа́лъ  є҆сѝ сы́ны ꙳ вѣ́рою влⷣки и҆ бг҃а. ꙳ є҆гѡ́же стрⷭ҇ти  поревнова́лъ є҆сѝ и҆ сме́рти, ꙳ и҆ сла́вы бы́лъ є҆сѝ  прича́стникъ, ꙳ ꙗ҆́кѡ премꙋ́дръ, и҆ ꙗ҆́кѡ бг҃огла́сникъ, ꙳  и҆ ꙗ҆́кѡ оу҆ч҃ни́къ и҆́стиненъ. 
Сла́ва, гла́съ и҃: 
Прїиди́те, нбⷭ҇нагѡ та́инства проповѣ́дателѧ, и҆  сказа́телѧ є҆ѵⷢ҇лїа, ѱало́мскими пѣ́сньми і҆а́кѡва всѝ  восхва́лимъ: се́й бо рѣка̀ ꙗ҆ви́сѧ мы́сленнагѡ раѧ̀,  дꙋшє́вныѧ бразды̑ (с. 293) нбⷭ҇ными тꙋ́чами напаѧ́ѧ, и҆  плодонѡ́сны показꙋ́ѧ хрⷭ҇тꙋ̀ бг҃ꙋ, подаю́щемꙋ всѣ̑мъ  моли́твами є҆гѡ̀ ѡ҆чище́нїе, и҆ просвѣще́нїе, и҆ ве́лїю  ми́лость. 
И҆ ны́нѣ, пра́здника. 
Вхо́дъ. Прокі́менъ днѐ, и҆ чтє́нїѧ г҃. 
Собо́рнагѡ посла́нїѧ і҆а́кѡвлѧ чте́нїе. 
[Глава̀ а҃] І҆а́кѡвъ бг҃ꙋ и҆ гдⷭ҇ꙋ і҆и҃сꙋ хрⷭ҇тꙋ̀  ра́бъ, ѻ҆бѣмана́десѧте колѣ́нома, и҆̀же въ разсѣ́ѧнїи,  ра́доватисѧ. Всѧ́кꙋ ра́дость и҆мѣ́йте, бра́тїе моѧ̑,  є҆гда̀ во и҆скꙋшє́нїѧ впа́даете разли̑чна, вѣ́дѧще,  ꙗ҆́кѡ и҆скꙋше́нїе ва́шеѧ вѣ́ры содѣ́ловаетъ терпѣ́нїе:  терпѣ́нїе же дѣ́ло соверше́нно да и҆́мать, ꙗ҆́кѡ да  бꙋ́дете соверше́ни и҆ всецѣ́ли, ни въ че́мъ же лише́ни.  А҆́ще же кто̀ ѿ ва́съ лише́нъ є҆́сть премꙋ́дрости, да  про́ситъ ѿ даю́щагѡ бг҃а всѣ̑мъ нелицепрїе́мнѣ, и҆ не  поноша́ющагѡ, и҆ да́стсѧ є҆мꙋ̀. Да про́ситъ же вѣ́рою,  ничто́же сꙋмнѧ́сѧ: сꙋмнѧ́йсѧ бо оу҆подо́бисѧ волне́нїю  морско́мꙋ, вѣ́тры возмета́емꙋ и҆ развѣва́емꙋ. Да не мни́тъ  бо человѣ́къ ѻ҆́нъ, ꙗ҆́кѡ прїи́метъ что̀ ѿ бг҃а. Мꙋ́жъ  двоедꙋ́шенъ неꙋстро́енъ во всѣ́хъ пꙋте́хъ свои́хъ. Да  хва́литсѧ же бра́тъ смире́нный въ высотѣ̀ свое́й: бога́тый  же во смире́нїи свое́мъ: занѐ ꙗ҆́коже цвѣ́тъ травны́й  ми́мѡ и҆́детъ. Возсїѧ́ бо со́лнце со зно́емъ, и҆ и҆зсꙋшѝ  травꙋ̀, и҆ цвѣ́тъ є҆ѧ̀ ѿпадѐ, и҆ благолѣ́пїе лица̀  є҆ѧ̀ поги́бе: си́це и҆ бога́тый въ хожде́нїи свое́мъ  оу҆вѧда́етъ. Бл҃же́нъ мꙋ́жъ, и҆́же претерпи́тъ и҆скꙋше́нїе,  занѐ и҆скꙋ́сенъ бы́въ, прїи́метъ вѣне́цъ жи́зни, є҆го́же  ѡ҆бѣща̀ бг҃ъ лю́бѧщымъ є҆го̀. 
Собо́рнагѡ посла́нїѧ і҆а́кѡвлѧ чте́нїе. 
[Глава̀ а҃ сті́хъ г҃і] Никто́же и҆скꙋша́емь да  глаго́летъ, ꙗ҆́кѡ ѿ бг҃а и҆скꙋша́емь є҆́смь: бг҃ъ бо  нѣ́сть и҆скꙋси́тель ѕлы̑мъ, не и҆скꙋша́етъ же то́й  никого́же. Кі́йждо же и҆скꙋша́етсѧ, ѿ своеѧ̀ по́хоти  влеко́мь и҆ прельща́емь. Та́же по́хоть заче́нши ражда́етъ  грѣ́хъ: грѣ́хъ же содѣ́ѧнъ ражда́етъ (с. 294) сме́рть. Не  льсти́тесѧ, бра́тїѧ моѧ̑ возлю́блєннаѧ. Всѧ́ко даѧ́нїе  бла́го, и҆ всѧ́къ да́ръ соверше́нъ свы́ше є҆́сть, сходѧ́й  ѿ ѻ҆ц҃а̀ свѣ́тѡвъ, оу҆ негѡ́же нѣ́сть премѣне́нїѧ,  и҆лѝ преложе́нїѧ стѣ́нь. Восхотѣ́въ бо, породѝ на́съ  сло́вомъ и҆́стины, во є҆́же бы́ти на́мъ нача́токъ нѣ́кїй  созда́нїємъ є҆гѡ̀. Тѣ́мже, бра́тїѧ моѧ̑ возлю́блєннаѧ,  да бꙋ́детъ всѧ́къ человѣ́къ ско́ръ оу҆слы́шати, и҆ ко́сенъ  глаго́лати, ко́сенъ во гнѣ́въ. Гнѣ́въ бо мꙋ́жа, пра́вды  бж҃їѧ не содѣ́ловаетъ. Сегѡ̀ ра́ди ѿло́жше всѧ́кꙋ  скве́рнꙋ, и҆ и҆збы́токъ ѕло́бы, въ кро́тости прїими́те  всажде́нное сло́во, могꙋ́щее спастѝ дꙋ́шы ва́шѧ. Быва́йте  же творцы̀ сло́ва, а҆ не то́чїю слы́шатели, прельща́юще  себѐ самѣ́хъ. Занѐ а҆́ще кто̀ є҆́сть слы́шатель сло́ва,  а҆ не творе́цъ, таковы́й оу҆подо́бисѧ мꙋ́жꙋ, смотрѧ́ющꙋ  лицѐ бытїѧ̀ своегѡ̀ въ зерца́лѣ: оу҆смотри́ бо себѐ, и҆  ѿи́де, и҆ а҆́бїе забы̀, како́въ бѣ̀. Прини́кїй же въ  зако́нъ соверше́нъ свобо́ды, и҆ пребы́въ, се́й не слы́шатель  забы́тливъ бы́въ, но творе́цъ дѣ́ла, се́й блаже́нъ въ  дѣ́ланїи свое́мъ бꙋ́детъ. А҆́ще кто̀ мни́тсѧ вѣ́ренъ бы́ти  въ ва́съ, и҆ не ѡ҆бꙋздава́етъ ѧ҆зы́ка своегѡ̀, но льсти́тъ  се́рдце своѐ, сегѡ̀ сꙋ́етна є҆́сть вѣ́ра. Вѣ́ра бо  чиста̀ и҆ нескве́рна предъ бг҃омъ и҆ ѻ҆ц҃е́мъ сїѧ̀ є҆́сть,  є҆́же посѣща́ти си́рыхъ и҆ вдови́цъ въ ско́рбехъ и҆́хъ, и҆  нескве́рна себѐ блюстѝ ѿ мі́ра. 
Собо́рнагѡ посла́нїѧ і҆а́кѡвлѧ чте́нїе. 
[Глава̀ в҃] Бра́тїе моѧ̑, не на лица̑ зрѧ́ще,  и҆мѣ́йте вѣ́рꙋ гдⷭ҇а на́шегѡ і҆и҃са хрⷭ҇та̀ сла́вы. А҆́ще  бо вни́детъ въ со́нмище ва́ше мꙋ́жъ, зла́тъ пе́рстень носѧ̀,  въ ри́зѣ свѣ́тлѣ, вни́детъ же и҆ ни́щъ въ хꙋ́дѣ  ѻ҆де́ждѣ, и҆ воззритѐ на носѧ́щаго ри́зꙋ свѣ́тлꙋ, и҆  рече́те є҆мꙋ̀: ты̀ сѧ́ди здѣ̀ до́брѣ, и҆ ни́щемꙋ рече́те:  ты̀ ста́ни та́мѡ, и҆лѝ сѧ́ди здѣ̀ на подно́жїи мое́мъ: и҆  не разсмотри́сте въ себѣ̀, и҆ (с. 295) бы́сте сꙋдїи̑  помышле́нїй ѕлы́хъ. Слы́шите, бра́тїе моѧ̑ возлю́блєннаѧ,  не бг҃ъ ли и҆збра̀ ни́щыѧ мі́ра сегѡ̀, бога̑ты въ вѣ́рѣ,  и҆ наслѣ́дники црⷭ҇твїѧ, є҆́же ѡ҆бѣща̀ лю́бѧщымъ є҆го̀;  вы́ же оу҆кори́сте ни́щаго. не бога́тїи ли наси́лꙋютъ  ва́мъ, и҆ ті́и влекꙋ́тъ вы̀ на сꙋди̑ща; Не ті́и ли хꙋ́лѧтъ  до́брое и҆́мѧ, нарече́нное на ва́съ; А҆́ще оу҆́бѡ зако́нъ  соверша́ете ца́рскїй, по писа́нїю: возлю́биши и҆́скреннѧго  своего̀, ꙗ҆́коже себѐ сама́го: до́брѣ творитѐ. А҆́ще ли  на лица̑ зритѐ, то̀ грѣ́хъ содѣва́ете, ѡ҆блича́еми ѿ  зако́на, ꙗ҆́коже престꙋ̑пницы. И҆́же бо ве́сь зако́нъ  соблюде́тъ, согрѣши́тъ же во є҆ди́номъ, бы́сть всѣ̑мъ  пови́ненъ. Рекі́й бо: не прелюбы̀ сотвори́ши, ре́клъ є҆́сть  и҆̀: не оу҆бїе́ши. а҆́ще же не прелюбы̀ сотвори́ши,  оу҆бїе́ши же, бы́лъ є҆сѝ престꙋ́пникъ зако́на. Та́кѡ  глаго́лите и҆ та́кѡ твори́те, ꙗ҆́кѡ зако́номъ свобо́днымъ  и҆мꙋ́щїи сꙋ́дъ прїѧ́ти. Сꙋ́дъ бо без̾ ми́лости не  сотво́ршемꙋ ми́лости: и҆ хва́литсѧ ми́лость на сꙋдѣ̀. 
На стїхо́внѣ стїхи̑ры, ст҃а́гѡ, гла́съ и҃. Поⷣ: Ѽ  пресла́внагѡ чꙋдесѐ! 
Бл҃же́нне бг҃ови́дче і҆а́кѡве, ꙳ ты̀ сло́ва гла́съ  а҆́бїе воспрїе́мъ, ꙳ ѡ҆ ѻ҆те́ческомъ небре́глъ є҆сѝ ꙳  оу҆гожде́нїи и҆ любвѝ: ꙳ ѡ҆ста́вль оу҆̀бо житїѧ̀  смꙋще́нїе, ꙳ въ мы́сленное же преше́дъ. мо́ре, ꙳ сїѐ  возмꙋти́лъ є҆сѝ бл҃гоче́стїѧ оу҆чє́нїи, ꙳ и҆ зарѧ́ми  премі́рными ꙳ твои́ми, бг҃облаже́нне. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Сло́ва самови́дче і҆а́кѡве, ꙳ нача́льника жи́зни, ꙳  и҆ ѻ҆ц҃ꙋ̀ бꙋ́дꙋщихъ оу҆гожда́ѧ дѣѧ̑нїи, ꙳ і҆сма́ила  всескве́рнаго ꙳ пе́рвенства, бл҃же́нне, лиши́лъ є҆сѝ, ꙳  чре́во ꙗ҆́кѡ бо́га вмѣнѧ́юща. ꙳ є҆го́же и҆ запѧ́лъ  є҆сѝ, ꙳ и҆ на́га показа́лъ є҆сѝ ѻ҆те́ческагѡ покро́ва,  ꙳ бл҃гослове́нїѧ же и҆ наслѣ́дїѧ неприча́стна. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. (с. 296) 
Кнѧ́зь поста́вленъ бы́лъ є҆сѝ, сла́вне, ꙳ ны́нѣ  по все́й землѝ, ꙳ ѡ҆ тебѣ̀ ꙗ҆́коже пре́жде написа́сѧ, ꙳  оу҆чени́къ бы́въ всѧ̑ сотво́ршагѡ, ꙳ и҆ ре́вностїю твое́ю  теплѣ́йшею, ꙳ и҆ дерзнове́нїемъ непобѣди́мымъ ꙳  оу҆бі́йство претерпѣ́лъ є҆сѝ, ꙳ ѿ честна́гѡ  двоена́десѧтихъ оу҆чени̑къ, бл҃же́нне, совокꙋпле́нїѧ, ꙳  пе́рвѣе оу҆бива́емый. 
Сла́ва, гла́съ а҃: 
Хрⷭ҇тꙋ̀ послѣ́довалъ є҆сѝ, бжⷭ҇твенный і҆а́кѡве,  и҆ мі́ръ возненави́дѣлъ є҆сѝ, сегѡ̀ оу҆че́нїѧ въ  сокро́вищи твое́мъ скры́въ, показа́лсѧ є҆сѝ а҆пⷭ҇лъ.  тѣ́мже ше́дъ во ꙗ҆зы́ки, и҆ си́хъ пре́лестїю и҆ страстьмѝ  ѡ҆мрачи́вшыѧсѧ дꙋ́шы, за́повѣдьми сп҃са просвѣти́лъ  є҆сѝ, вѣ́ровати въ трⷪ҇цꙋ є҆диносꙋ́щнꙋю. 
И҆ ны́нѣ, пра́здника. 
Тропа́рь, гла́съ г҃. 
А҆пⷭ҇ле ст҃ы́й і҆а́кѡве, молѝ ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
И҆́нъ тропа́рь, гла́съ то́йже: 
А҆пⷭ҇лъ хрⷭ҇то́въ бы́лъ є҆сѝ и҆збра́нный, и҆  бг҃осло́вꙋ возлю́бленномꙋ бра́тъ є҆диноро́дный, всехва́льне  і҆а́кѡве, пою́щымъ тѧ̀ грѣхѡ́въ ѡ҆ставле́нїе и҆спросѝ, и҆  дꙋша́мъ на́шымъ ве́лїю ми́лость. 
Сла́ва, и҆ ны́нѣ, пра́здника. 
На оу҆́трени, на Бг҃ъ гдⷭ҇ь, тропа́рь пра́здника  два́жды: Сла́ва, а҆пⷭ҇ла: И҆ ны́нѣ, пра́здника. 
По а҃-й каѳі́смѣ сѣда́ленъ а҆пⷭ҇ла. Сла́ва, и҆  ны́нѣ, пра́здника. 
По в҃-й каѳі́смѣ сѣда́ленъ, гла́съ д҃: 
Лꙋчꙋ̀ ꙗ҆́кѡ со́лнце пра́вды и҆спꙋсти́ тѧ хрⷭ҇то́съ,  просвѣти́ти всю̀ зе́млю, а҆пⷭ҇ле сла́вный і҆а́кѡве,  бжⷭ҇твенными твои́ми моли́твами ѡ҆зарѧ́еши, и҆ бжⷭ҇твеннымъ  свѣ́томъ невече́рнимъ всѣ́хъ просвѣща́еши, вѣ́рою  соверша́ющихъ свѧтꙋ́ю па́мѧть твою̀. 
Сла́ва, и҆ ны́нѣ, пра́здника. (с. 297) 
По полѷеле́и, сѣда́ленъ, гла́съ и҃. Подо́бенъ:  Премꙋ́дрости: 
Зарѧ́ми свы́ше напо́лнивсѧ, и҆ свѣ́тлостїю  бжⷭ҇твенною просвѣти́всѧ, а҆пⷭ҇ле і҆а́кѡве, на ѳавѡ́рстѣй  горѣ̀ преѡбразꙋ́ющагосѧ ви́дѣлъ є҆сѝ зижди́телѧ и҆  гдⷭ҇а, и҆ гла́съ оу҆слы́шати досто́йнѡ полꙋчи́лъ є҆сѝ.  тѣ́мже и҆ вели̑кимъ воздаѧ́нїємъ сподо́билсѧ є҆сѝ,  ꙗ҆́кѡ самови́децъ бы́въ и҆ оу҆чени́къ бл҃года́ти, и҆  свидѣ́тель та̑инъ бж҃їихъ. молѝ хрⷭ҇та̀ бг҃а, согрѣше́нїй  ѡ҆ставле́нїе дарова́ти чтꙋ́щымъ любо́вїю свѧтꙋ́ю па́мѧть  твою̀. 
Два́жды. 
Сла́ва, и҆ ны́нѣ, пра́здника. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю: Всѧ́кое дыха́нїе:  Є҆ѵⷢ҇лїе, і҆ѡа́нна, зача́ло ѯ҃з. По н҃-мъ ѱалмѣ̀,  стїхи́ра, гла́съ а҃: Хрⷭ҇тꙋ̀ послѣ́довалъ є҆сѝ:  пи́сана на стїхо́внѣ Сла́ва. 
Канѡ́нъ пра́здника, со і҆рмосо́мъ на ѕ҃. И҆ а҆пⷭ҇ла на  и҃. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца, спасѐ,  пѣ́снь бг҃ови воспѣва́юща. 
Твое́ю мре́жею ꙗ҆́кѡ лове́цъ и҆скꙋ́сенъ, ѿ  прегрѣше́нїй глꙋбины̀ возве́дъ, бл҃же́нне, дꙋ́шꙋ мою̀  просвѣтѝ свѣтолꙋ́чными сїѧ̑нїи, и҆ похвали́ти твою̀  досто́йнѡ, ѽ бг҃оѧвле́нне і҆а́кѡве, па́мѧть, оу҆ченичѐ,  сподо́би. 
Превѣ́чный, ѻ҆ц҃ꙋ̀ собезнача́льный,  пресоверше́нный же бг҃ъ, вопло́щсѧ ꙗ҆ви́сѧ на землѝ ꙗ҆́кѡ  чл҃вѣ́къ, и҆ содѣ́йственника бл҃года́ти показа̀,  бл҃же́нне, и҆ слꙋжи́телѧ тѧ̀ премꙋ́дра, си́лою є҆гѡ̀  оу҆крѣплѧ́ема. 
Разꙋмѣ̀ твоеѧ̀ дꙋшѝ бл҃горо́дїе, тѧ̀ провѣ́децъ  бг҃ъ, и҆ тве́рдость, оу҆ченичѐ, и҆ непобори́мꙋ мы́сль,  сла́вне, свои́мъ слꙋжи́телемъ лꙋ́чша поста́ви, ꙗ҆зы́кѡмъ  возвѣща́юща. (с. 298) 
Бг҃оро́диченъ: 
Совѣ́та вели́кагѡ, ѻ҆́ч҃е, а҆́гг҃лъ, ѿ дв҃ы  мт҃ре ꙗ҆́вльсѧ мі́рꙋ, пло́ть прїе́мь, ꙗ҆́кѡ  добродѣ́тельми оу҆кра́шена, оу҆ченика́ тѧ показꙋ́етъ, и҆  бг҃огла́сника, і҆а́кѡве, словеса̀ є҆гѡ̀ вѣті́йствꙋюща. 
Катава́сїѧ пра́здника. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Свы́ше тѧ̀ дыха́нїе нꙋ́ждное оу҆тѣ́шителѧ  разже́гше, мꙋ́дра бг҃огла́сника, вѣті́йствꙋюща ꙗ҆́вѣ  вели̑чїѧ показа̀, вопло́щшагѡсѧ сло́ва, є҆гѡ́же и҆  самови́децъ бы́лъ є҆сѝ. 
Тѧ̀ ꙗ҆́коже стрѣлꙋ̀ и҆збра́ннꙋ, сло́вомъ  и҆з̾ѡщре́ннꙋ, въ сердца̀ врагѡ́въ вонзѝ, растерза́ѧ дꙋ́шы  сопроти́вныхъ, премꙋ́дре, и҆ плѣнѧ́ѧ, таи́нниче, си́хъ  коры̑сти, і҆а́кѡве. 
Нескве́рныѧ твоеѧ̀ дꙋшѝ ти́хость влⷣцѣ  оу҆зрѣ́сѧ, и҆ пре́жде зва́нїѧ, бл҃же́нне, достопрїѧ́тенъ  є҆мꙋ̀ ꙗ҆ви́лсѧ є҆сѝ, ѽ і҆а́кѡве! и҆ смотре́нїѧ є҆гѡ̀  оу҆чени́къ бы́лъ є҆сѝ. 
Свѧще́ннымъ твои́мъ, мꙋ́дре, житїе́мъ и҆  свѣтоно́снымъ, є҆́же къ бг҃ꙋ сро́дствомъ, всебл҃же́нне,  оу҆краша́емь ꙗ҆́снѡ, и҆ соѻ́бщникъ показа́лсѧ є҆сѝ:  и҆змла́да бо ꙗ҆ви́лсѧ є҆сѝ сло́ва ссе́льникъ. 
Бг҃оро́диченъ: 
Две́рь ꙗ҆ви́сѧ мы́сленнаѧ, восто́ка свы́ше, сꙋ́щымъ  на землѝ ꙗ҆́вльшагѡсѧ, дв҃о: тобо́ю бо къ на́мъ сло́во  прїи́де, спастѝ всѣ́хъ ѿ безслове́сїѧ, пречⷭ҇таѧ. 
Конда́къ и҆ і҆́косъ пра́здника. Сѣда́ленъ а҆пⷭ҇ла,  гла́съ в҃: 
Оу҆лови́въ ꙗ҆зы́ки а҆пⷭ҇лъ сла́вный, и҆ наꙋчи́въ  концы̀ земны̑ѧ тебѣ̀ кла́нѧтисѧ со ѻ҆ц҃е́мъ и҆ дх҃омъ,  хрⷭ҇тѐ бж҃е: тогѡ̀ ра́ди оу҆твердѝ цр҃ковь твою̀, и҆  вѣ̑рнымъ низпослѝ бл҃гослове́нїе твоѐ, є҆ди́не  ми́лостиве и҆ чл҃вѣколю́бче. (с. 299) 
Сла́ва, и҆ ны́нѣ, пра́здника, и҆лѝ бг҃оро́диченъ: 
Премꙋ́дрость и҆ сло́во въ твое́мъ чре́вѣ заче́нши  неѡпа́льнѡ, мт҃и бж҃їѧ, мі́рꙋ родила̀ є҆сѝ мі́ръ  содержа́щаго, и҆ во ѡ҆б̾ѧ́тїѧхъ понесла̀ є҆сѝ всѧ̑  носѧ́щаго, пита́телѧ всѣ́хъ и҆ творца̀ тва́ри. тѣ́мже  молю́ тѧ, всест҃а́ѧ дв҃о, и҆ вѣ́рнѡ сла́влю тѧ̀,  и҆зба́витисѧ мѝ ѿ прегрѣше́нїй, и҆ въ де́нь сꙋда̀,  є҆гда̀ предста́ти и҆́мамъ предъ лице́мъ созда́телѧ моегѡ̀,  влⷣчце дв҃о чⷭ҇таѧ, твою̀ по́мощь тогда̀ пода́ждь мѝ: всѧ̑  бо мо́жеши, є҆ли̑ка хо́щеши, всепѣ́таѧ. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Проповѣ́дникъ хрⷭ҇то́въ бы́въ, бжⷭ҇твенный  і҆а́кѡве, ты̀ зва́нъ оу҆́бѡ, ско́рѡ послѣ́довалъ є҆сѝ,  ѻ҆те́ческꙋю любо́вь презрѣ́въ, и҆ вѣ̑чнаѧ и҆змѣни́въ  текꙋ́щими: тѣ́мъ неизрече́ннагѡ нбⷭ҇нагѡ наслѣ́дїѧ  сподо́билсѧ є҆сѝ, бл҃же́нне приснопа́мѧтне. 
Ѽ те́плагѡ жела́нїѧ твоегѡ̀ ко влⷣцѣ хрⷭ҇тꙋ̀! ты́  бо сегѡ̀ ѕѣлѡ̀ возжела́лъ є҆сѝ, сїѧ́нїемъ тогѡ̀  просвѣ́щсѧ, ꙗ҆́коже и҆ воѡбрази́тисѧ, и҆ ꙗ҆ви́тисѧ  всѣ̑мъ свѣ́тъ вторы́й, пе́рвагѡ зарѧ́ми ѡ҆зари́всѧ и҆  сла́вою, всече́стне, блаже́нне і҆а́кѡве. 
Житїѐ че́стно и҆мѣ́лъ є҆сѝ и҆ пречꙋ́дно,  жела́нїемъ бо жела́нїе неѡдержи́мо прїе́мь, жела̑нїи  бг҃онача́лїѧ соверше́ннагѡ бл҃же́нства дости́глъ є҆сѝ,  бг҃ови́дче, со безпло́тными поѧ̀: си́лѣ твое́й сла́ва,  чл҃вѣколю́бче. 
Всего̀ себѐ манове́нїю ѿда́въ влⷣчню,  оу҆ченичѐ бг҃озра́чне, добродѣ́тельми взѧ́лсѧ є҆сѝ  ꙗ҆вле́ннѡ къ высотѣ̀, и҆ бжⷭ҇твенномꙋ вои́стиннꙋ кра́ю: и҆  ѿтꙋ́дꙋ цѣле́бъ рѣ́ки и҆сточа́еши, па́мѧть твою̀ вѣ́рнѡ  сла́вѧщымъ. 
Бг҃оро́диченъ: 
Ты̀ вѣ́рныхъ похвала̀ є҆сѝ, безневѣ́стнаѧ, ты̀  предста́тельница, ты̀ и҆ прибѣ́жище хрⷭ҇тїа́нъ, стѣна̀ и҆  приста́нище: (с. 300) къ сн҃ꙋ бо твоемꙋ̀ мольбы̑ но́сиши,  всенепоро́чнаѧ, и҆ спаса́еши ѿ бѣ́дъ, вѣ́рою и҆ любо́вїю  бцⷣꙋ чⷭ҇тꙋю тебѐ зна́ющыѧ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Но́въ ꙗ҆́коже и҆лїа̀ ре́вностїю разжига́емь,  непоко́ршыѧсѧ проповѣ́данїю твоемꙋ̀ попали́ти восхотѣ́лъ  є҆сѝ, сла́вне: но возбранѝ тебѣ̀ хоти́тель милосе́рдїѧ,  наꙋча́ѧ кро́тости бл҃года́тнѣй. 
Вше́дъ добродѣ́телїю коне́чною впери́мь, любвѐ  ра́ди лꙋ́чшихъ прⷭ҇то́лъ влⷣки возжела́лъ є҆сѝ,  премꙋ́дре, нача̑льнаѧ держа́ти, не ꙗ҆́кѡ жела́ѧ сла́вы  сꙋ́етныѧ, но зрѣ́ти посредѝ є҆го́же возжела́лъ є҆сѝ. 
Превзы́де оу҆ста́вы, сп҃се, і҆а́кѡвъ  человѣ́чества, во твою́ бо си́лꙋ ꙗ҆́кѡ въ ри́зꙋ ѡ҆бле́ксѧ,  и҆сцѣле́нїѧ то́читъ рѣ́ки и҆ чꙋде́съ, и҆ просвѣща́етъ  вѣ́рою концы̀. 
Свѣ́телъ тѧ̀ ѻ҆́блакъ сло́ва, ѡ҆блиста́юща сла́вою  ѡ҆боже́на, на ѳавѡ́рстѣй горѣ̀ ѡ҆сѣнѝ, бл҃же́нне  і҆а́кѡве, и҆ гла́съ слы́шати ѻ҆ч҃ескїй сподо́билсѧ є҆сѝ,  и҆звѣствꙋ́ѧй тогѡ̀ сн҃овство̀. 
Пѣ́снь ѕ҃. І҆рмо́съ: 
Бе́здна грѣхѡ́въ и҆ прегрѣше́нїй бꙋ́рѧ мѧ̀  смꙋща́етъ, и҆ во глꙋбинꙋ̀ нꙋ́жднагѡ рѣ́етъ мѧ̀ ѿча́ѧнїѧ:  но твою̀ крѣ́пкꙋю рꙋ́кꙋ мнѣ̀ прострѝ, ꙗ҆́кѡ петро́ви, ѽ  оу҆пра́вителю, и҆ спасѝ. 
Стрꙋи̑, ꙗ҆́кѡ ѿ и҆сто́чника, и҆сцѣле́нїй  непреста́ннѡ и҆злива́ѧ, и҆ просвѣще́нїе оу҆че́нїѧ  бл҃гоче́стнѡ и҆сточа́ѧ, мꙋ́дре, дꙋ́шы бл҃гоче́стнѡ любо́вїю,  і҆а́кѡве, пристꙋпа́ющыѧ просвѣща́еши, пребл҃же́нне. 
Сосꙋ́дъ вмѣстѧ́щь влⷣка ѡ҆брѣ́тъ тѧ̀,  пребл҃же́нне, своегѡ̀ бога́тнагѡ и҆ честна́гѡ даѧ́нїѧ,  ѡ҆би́лꙋетъ дарова̑нїи, и҆́же па́че оу҆ма̀ та́инствъ,  слꙋжи́телю присносꙋ́щныѧ жи́зни. (с. 301) 
Оу҆мерщвле́нїе на́съ ра́ди влⷣка восхотѣ̀  воспрїѧ́ти, ме́ртвыхъ винꙋ̀ и҆́стиннагѡ воскрⷭ҇нїѧ, ꙗ҆́кѡ  мꙋ́дра таи́нника, бл҃же́нне, тѧ̀ взѧ́тъ содѣ́тельника, въ  нощѝ, въ не́йже предаѧ́шесѧ. 
Бг҃оро́диченъ: 
Бе́зднꙋ щедро́тъ ро́ждшаѧ, бцⷣе дв҃о, ѿ  печа́льныхъ житїѧ̀ дꙋ́шꙋ мою̀ спасѝ, и҆ ра́дости дꙋхо́вныѧ  двє́ри мѝ ѿве́рзи: на тѧ́ бо є҆ди́нꙋ наде́ждꙋ мою̀  возложи́хъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Гла́съ бжⷭ҇твенный слы́шавъ призыва́ющь тѧ̀, любо́вь  ѻ҆тца̀ презрѣ́лъ є҆сѝ, и҆ прите́клъ є҆сѝ ко хрⷭ҇тꙋ̀,  і҆а́кѡве, съ сро́дникомъ твои́мъ, сла́вне: съ ни́мже  сподо́билсѧ є҆сѝ ви́дѣти гдⷭ҇не бжⷭ҇твенное  преѡбраже́нїе. 
І҆́косъ: 
Вкꙋ́пѣ сы́й съ бра́томъ въ се́лѣхъ нбⷭ҇ныхъ, и҆̀же  ст҃а̑ѧ ны́нѣ а҆га́рѧны попира́ющыѧ, нога́ми скве́рными и҆  нечи́стыми ходѧ́щыѧ, бжⷭ҇твенными ва́шими моли́твами  ѿжени́те, и҆ мꙋчи́телємъ оу҆мышлє́нїѧ ѿсѣ́кше, и҆  и҆̀же ѿ ни́хъ мно́жества ра́ди согрѣше́нїй на́шихъ,  держи́мыхъ ны́нѣ, свобожде́нїѧ сподо́бите: ꙗ҆́кѡ да во  є҆ди́но собра́вшесѧ, ви́димъ гдⷭ҇не бжⷭ҇твенное  преѡбраже́нїе. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Ча́шꙋ и҆спи́лъ є҆сѝ, ꙗ҆́коже ѡ҆бѣща́лсѧ влⷣцѣ  хрⷭ҇тꙋ̀, креще́нїемъ сегѡ̀ ты̀ крести́лсѧ є҆сѝ,  бг҃облаже́нне. є҆мꙋ́же ны́нѣ оу҆се́рднѡ зове́ши,  ра́дꙋѧсѧ: бл҃гослове́нъ бг҃ъ ѻ҆тє́цъ на́шихъ. 
Заре́ю ѡ҆сїѧ́емь бг҃овидѣ́нїѧ ꙗ҆ви́лсѧ є҆сѝ,  і҆а́кѡве, сегѡ̀ ра́ди тѧ̀ вѣнце́мъ црⷭ҇твїѧ бл҃года́тель  хрⷭ҇то́съ оу҆краша́етъ, со а҆́гг҃лы пою́ща: бл҃гослове́нъ  бг҃ъ ѻ҆тє́цъ на́шихъ. 
Сѐ тебѣ̀ и҆спо́лни ѡ҆бѣща̑нїѧ великода́вецъ, къ  немꙋ̀ возне́ссѧ подо́бїемъ страда́нїй є҆гѡ̀: є҆мꙋ́же  предстоѧ̀ ны́нѣ зове́ши ра́дꙋѧсѧ: бл҃гослове́нъ бг҃ъ  ѻ҆тє́цъ на́шихъ. (с. 302) 
Бг҃оро́диченъ: 
Дво́ицꙋ оу҆́бѡ є҆стество́мъ, но не лице́мъ, мт҃и,  проповѣ́дꙋемъ, и҆зъ тебє̀ воплоще́ннаго. є҆го́же пло́тїю  и҆з̾ѡбража́емъ, и҆ покланѧ́емсѧ зра́ка воѡбраже́нїю, тебє̀  ра́ди бг҃ꙋ прими́ршїисѧ, чⷭ҇таѧ. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
А҆враа́мское предложе́нїе ты̀, бг҃ови́дче, стѧжа́лъ  є҆сѝ, призва́вшемꙋ тѧ̀ хрⷭ҇тꙋ̀ послѣ́дꙋѧ: и҆ пресвѣ́телъ  слꙋжи́тель бы́лъ є҆сѝ є҆мꙋ̀, ꙗ҆́кѡ содѣ́телю и҆  и҆зба́вителю поѧ̀: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Крѣпча́йше ꙗ҆ви́сѧ гро́ма твоѐ провозглаше́нїе  зако́ннагѡ ѻ҆́браза, шꙋмѣ́нїе. хрⷭ҇та́ бо возгремѣ́лъ  є҆сѝ вселе́ннѣй все́й, бг҃а и҆ содѣ́телѧ, и҆  и҆зба́вителѧ, поѧ̀: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Оу҆диви́лсѧ є҆сѝ, сла́вне, мꙋче́нїѧ свѣ́тлостїю,  и҆ бл҃гоче́стїѧ и҆́стиннымъ просвѣще́нїемъ, ꙗ҆́кѡ кнѧ́зь  а҆пⷭ҇лъ поста́вленъ бы́лъ є҆сѝ по все́й землѝ, содѣ́телю  и҆ и҆зба́вителю поѧ̀: ѻ҆́троцы, бл҃гослови́те, свѧще́нницы,  воспо́йте, лю́дїе, превозноси́те хрⷭ҇та̀ во вѣ́ки. 
Бг҃оро́диченъ: 
Виті́йстїи ѧ҆зы́цы тебѐ воспѣ́ти не мо́гꙋтъ, ѽ  бг҃ороди́тельнице мр҃і́е бг҃оневѣ́сто! бг҃а бо родила̀  є҆сѝ сꙋ́щаго надъ всѣ́ми, ѻ҆трокови́це чⷭ҇таѧ,  содѣ́телѧ и҆ и҆зба́вителѧ, є҆мꙋ́же вопїе́мъ: ѻ҆́троцы,  бл҃гослови́те, свѧще́нницы, воспо́йте, лю́дїе, превозноси́те  во всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о и҆ землѝ оу҆диви́шасѧ  концы̀, ꙗ҆́кѡ бг҃ъ (с. 303) ꙗ҆ви́сѧ человѣ́кѡмъ пло́тски,  и҆ чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Свѧ́тѡ преше́дъ твоѐ житїѐ, ст҃ы́хъ селе́нїѧ  дости́глъ є҆сѝ, и҆дѣ́же ра́дꙋѧсѧ зарю̀ зри́ши  трисїѧ́ннꙋю, є҆ѧ́же наслажда́ѧсѧ, премꙋ́дре, и҆спо́лненъ  весе́лїѧ, пѣвцы̀ твоеѧ̀ ра́дости, пребл҃же́нне, покажѝ,  твои́ми моли́твами, ѽ і҆а́кѡве! 
Ви́дѣти тѧ̀ ѕлодѣ́и и҆ оу҆бі̑йцы, ꙗ҆́коже  твоегѡ̀ влⷣки пре́жде не терпѧ́ще: тѣ́хъ бо дѣѧ̑нїѧ  оу҆корѧ́ѧ, твоегѡ̀ житїѧ̀ предложе́нїемъ ѡ҆бличи́лъ є҆сѝ:  оу҆бива́ютъ мече́мъ подража́телѧ хрⷭ҇та̀, распѧ́таго  пло́тїю за человѣ́ки, ѽ бг҃оглаго́ливе пребл҃же́нне! 
Ѻ҆рꙋ́жїемъ нбⷭ҇нымъ томле́нъ бы́въ, ра́нами и҆́рѡдъ  поги́бе, ꙗ҆́кѡ твоѧ̑, сло́ве, слꙋжи́тели и҆ оу҆ченикѝ,  и҆̀хже а҆пⷭ҇лы наре́клъ є҆сѝ, оу҆бива́ти не дово́ленъ  бы́сть ѻ҆каѧ́нный: тѣ́мже тѧ̀, пра́ведномꙋ промышле́нїю  бл҃года́телѧ оу҆ди́вльшесѧ, велича́емъ. 
Бг҃оро́диченъ: 
Ꙗ҆ви́ласѧ є҆сѝ, ѽ дв҃о мт҃и бж҃їѧ, па́че  є҆стества̀ ро́ждши пло́тїю бг҃а сло́ва, є҆го́же ѻ҆ц҃ъ  ѿры́гнꙋ ѿ се́рдца своегѡ̀, пре́жде всѣ́хъ вѣ̑къ,  ꙗ҆́кѡ бла́гъ: є҆го́же ны́нѣ и҆ тѣле́съ превы́шша  разꙋмѣва́емъ, а҆́ще и҆ въ тѣ́ло ѡ҆блече́сѧ. 
Свѣти́ленъ. Подо́бенъ: Жєны̀ оу҆слы́шите: 
І҆а́кѡва воспое́мъ зеведе́ова всѝ: со хрⷭ҇то́мъ бо  взы́де на го́рꙋ ѳавѡ́рскꙋю, и҆ зри́тель бы́сть бжⷭ҇твеннагѡ  преѡбраже́нїѧ, и҆ соше́дъ, проповѣ́даше въ четвероконе́чнꙋю  всю̀, съ петро́мъ и҆ і҆ѡа́нномъ. 
Два́жды. 
Сла́ва, и҆ ны́нѣ, пра́здника. 
На хвали́техъ стїхи̑ры пра́здника, г҃, и҆ а҆пⷭ҇ла, г҃:  гла́съ и҃. 
Подо́бенъ: Ѽ пресла́внагѡ чꙋдесѐ! 
Бл҃же́нне, бг҃ови́дче і҆а́кѡве, ꙳ ты̀ сло́ва гла́съ  а҆́бїе воспрїе́мъ, ꙳ ѡ҆ ѻ҆те́ческомъ небре́глъ є҆сѝ ꙳  оу҆гожде́нїи и҆ любвѝ. ꙳ ѡ҆ста́вль оу҆̀бо житїѧ̀  смꙋще́нїе, ꙳ въ мы́сленное же (с. 304) преше́дъ мо́ре, ꙳  сїѐ возмꙋти́лъ є҆сѝ ꙳ благоче́стїѧ оу҆чє́нїи, ꙳ и҆  зарѧ́ми премі́рными твои́ми, бг҃облаже́нне. 
Сло́ва самови́дче і҆а́кѡве, ꙳ нача́льника жи́зни, ꙳  и҆ ѻ҆ц҃ꙋ̀ бꙋ́дꙋщихъ оу҆гожда́ѧ дѣѧ̑нїи, ꙳ і҆сма́ила  всескве́рнаго ꙳ пе́рвенства, блаже́нне, лиши́лъ є҆сѝ, ꙳  чре́во ꙗ҆́кѡ бо́га вмѣнѧ́юща: ꙳ є҆го́же и҆ запѧ́лъ  є҆сѝ, ꙳ и҆ на́га показа́лъ є҆сѝ ѻ҆те́ческагѡ покро́ва,  ꙳ благослове́нїѧ же и҆ наслѣ́дїѧ неприча́стна. 
Кнѧ́зь поста́вленъ бы́лъ є҆сѝ, сла́вне, ꙳ ны́нѣ  по все́й землѝ, ꙳ ѡ҆ тебѣ̀ ꙗ҆́коже пре́жде написа́сѧ, ꙳  оу҆чн҃и́къ бы́въ всѧ̑ сотво́ршагѡ, ꙳ и҆ ре́вностїю твое́ю  теплѣ́йшею, ꙳ и҆ дерзнове́нїемъ непобѣди́мымъ, ꙳  оу҆бі́йство претерпѣ́лъ є҆сѝ, ꙳ ѿ честна́гѡ  двоена́десѧтихъ оу҆чени̑къ, бл҃же́нне, совокꙋпле́нїѧ, ꙳  пе́рвѣе оу҆бива́емь. 
Сла́ва, а҆пⷭ҇ла, гла́съ ѕ҃, самогла́сенъ: 
Премꙋ́дрый ло́вче, ст҃ы́й оу҆ченичѐ, дѣ́лателю  сп҃совъ, и҆ сказа́телю тогѡ̀ стрⷭ҇те́й, и҆́же тва́рь вѣ́рою  ѡ҆бте́къ, и҆ прельщє́нныѧ ꙗ҆зы́ки собра́въ, и҆ бг҃ꙋ  приве́дъ, ꙗ҆́кѡ кади́ло до́брое на небеса̀ возве́лсѧ  є҆сѝ. тѣ́мже предстоѧ̀ сꙋдїѝ, молѝ и҆зба́витисѧ на́мъ  ѿ беззако́нїй на́шихъ, и҆ въ де́нь сꙋ́дный спасти́сѧ  мꙋче́нїѧ. 
И҆ ны́нѣ, пра́здника. Славосло́вїе вели́кое. 
На лїтꙋргі́и, Бл҃жє́нна пра́здника, пѣ́снь рѧдова́ѧ:  И҆ а҆пⷭ҇ла пѣ́снь г҃, на д҃. Прокі́менъ, гла́съ и҃: Во  всю̀ зе́млю и҆зы́де вѣща́нїе и҆́хъ: Сті́хъ: Нб҃са̀  повѣ́даютъ сла́вꙋ бж҃їю: А҆пⷭ҇лъ, дѣѧ́нїй, зача́ло к҃ѳ.  А҆ллилꙋ́їа, гла́съ а҃: И҆сповѣ́дѧтъ небеса̀ чꙋдеса̀  твоѧ̑, гдⷭ҇и. Є҆ѵⷢ҇лїе лꙋкѝ, зача́ло з҃і. Прича́стенъ:  Во всю̀ зе́млю: 


