МИНІ́А МѢ́СѦЦЪ І҆Ꙋ́НІЙ 
КІ́ЕВЪ. Въ тѷпогра́фїи кїево-пече́рской ла́ѵры.  ҂аѿч҃г го́да 
(с. 4) 
Во сла́вꙋ ст҃ы́ѧ, є҆диносꙋ́щныѧ, животворѧ́щїѧ и҆  нераздѣли́мыѧ трⷪ҇цы, ѻ҆ц҃а̀, и҆ сн҃а, и҆ ст҃а́гѡ дх҃а:  бл҃гослове́нїемъ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ а҆леѯі́ѧ моско́вскагѡ срѣ́тенскагѡ монастырѧ̀  свѧще́нно-а҆рхїмандрі́та напеча́тасѧ кни́га сїѧ̀, мині́а  мѣ́сѧцъ і҆ꙋ́нїй во гра́дѣ москвѣ̀, въ лѣ́то ѿ ржⷭ҇тва̀  по пло́ти бг҃а сло́ва ҂ацч҃ѕ 
Московский Сретенский монастырь, издательство  «Правило веры», 1996 
(с. 5) 
МѢ́СѦЦЪ І҆Ꙋ́НІЙ, 
и҆мѣ́ѧй дне́й л҃. 
Въ а҃-й де́нь, 
Ст҃а́гѡ мꙋ́ченика і҆ꙋсті́на фїлосо́фа: и҆ дрꙋга́гѡ  мꙋ́ченика і҆ꙋсті́на, и҆ и҆̀же съ ни́ми. 
А҆ллилꙋ́їа, и҆лѝ тропа́рь. 
И҆ преподо́бнагѡ ѻ҆ц҃а̀ на́шегѡ дїонѵ́сїа  глꙋши́цкагѡ, но́вагѡ чꙋдотво́рца. Слꙋ́жба є҆гѡ̀ пи́сана  по се́й слꙋ́жбѣ. 
На Гдⷭ҇и, воззва́хъ, а҆́ще по́стъ, пое́мъ стїхи̑ры  бцⷣы г҃, гла́съ в҃. Подо́бенъ: Є҆гда̀ ѿ дре́ва: И҆  ст҃а́гѡ г҃, гла́съ и҆ подо́бенъ то́йже. 
Є҆гда̀ неразꙋ́мїѧ ле́дъ всю̀ ѡ҆бдержа́ше тва́рь  навѣ̑ты вра́жїими, и҆ слꙋжи́мо бѧ́ше і҆́дѡльское  мно́жество: тогда̀, сла́внїи мꙋ́чєницы, оу҆се́рднымъ  се́рдцемъ и҆ теплото́ю бжⷭ҇твенныѧ вѣ́ры, сїѐ  оу҆ста́висте, любо́вїю пролива́юще кро́вь, за и҆злїѧ́вшаго  свою̀ кро́вь на крестѣ̀ ꙗ҆́вѣ. 
Є҆гда̀ манове́нїемъ бжⷭ҇твеннымъ, къ  вышеесте́ствєннымъ подвигѡ́мъ ѿлꙋчи́стесѧ, тѣлесѐ  тлѣ́ющагѡ ѿве́ргшесѧ, тогда̀ си́лою оу҆крѣплѧ́еми  всеси́льнагѡ, ѻ҆гнѧ̀ не оу҆жасо́стесѧ, ни меча̀  посѣка́ющагѡ. тѣ́мже бг҃ꙋ вы̑и прекло́нше, блаже́ннїи,  кончи́нꙋ съ ра́достїю прїѧ́сте. 
Пеѡ́нъ до́блїй страда́лецъ, валерїа́нъ и҆ харїтѡ́нъ,  и҆ харі́та съ ни́мъ, и҆ бжⷭ҇твенный і҆ꙋсті́нъ, є҆ѵе́лпїстъ  и҆ і҆ера́ѯъ сла́вный, ѻ҆де́ждꙋ ѿ крове́й бжⷭ҇твенныхъ  ѡ҆багри́вшїи, и҆ ѡ҆дѣ́ѧвшесѧ вкꙋ́пѣ, влⷣцѣ всѣ́хъ на  небесѣ́хъ, со а҆́гг҃лы цр҃ю̀ хрⷭ҇тꙋ̀ предстоѧ́тъ. (с. 6) 
И҆́ны стїхи̑ры бцⷣы, гла́съ и҆ подо́бенъ то́йже: 
Ра́дꙋйсѧ, солнцезра́чнаѧ ѕвѣздо̀, ра́дꙋйсѧ,  вино́внаѧ всѣ́хъ до́брыхъ, пренепоро́чнаѧ: ра́дꙋйсѧ,  вмѣсти́вшаѧ бг҃а невмѣсти́маго, ꙗ҆́же кла́съ прозѧ́бшаѧ  безсме́ртїѧ. ра́дꙋйсѧ, бжⷭ҇твенное носи́ло и҆ две́ре  всесвѣ́тлаѧ: ра́дꙋйсѧ, клѧ́твы оу҆бїе́нїе прароди́тельныѧ  на́шеѧ, ѻ҆трокови́це, благи́хъ хода́таица сꙋ́щи. 
Всѣ́хъ скорбѧ́щихъ ра́досте, и҆ ѡ҆би́димыхъ  предста́тельнице, и҆ оу҆бо́гихъ пита́тельнице, стра́нныхъ  же оу҆тѣше́нїе, и҆ же́зле слѣпы́хъ, немощны́хъ  посѣще́нїе, трꙋжда́ющихсѧ покро́ве и҆ застꙋ́пнице, и҆  си́рыхъ помо́щнице, мт҃и бг҃а вы́шнѧгѡ, ты̀ є҆сѝ  пречⷭ҇таѧ: потщи́сѧ, мо́лимсѧ, спасти́сѧ рабѡ́мъ твои̑мъ. 
Покро́въ и҆ застꙋпле́нїе на́мъ хрⷭ҇тїа́нѡмъ ты̀  є҆сѝ, и҆ прибѣ́жище держа́вно, мт҃и бг҃а вы́шнѧгѡ. Но и҆  ны́нѣ ꙗ҆́кѡ при́снѡ, бо́дренною твое́ю моли́твою, не  преста́й молѧ̀ спастѝ рабы̑ твоѧ̑ ѿ ѡ҆бстоѧ́нїй всѣ́хъ.  ꙗ҆́кѡ тѧ̀ съ бг҃омъ и҆́мамы застꙋпле́нїе всѝ хрⷭ҇тїа́не и҆  прибѣ́жище. 
Сла́ва, и҆ ны́нѣ, бг҃оро́диченъ: 
И҆но́гѡ держа́внагѡ прибѣ́жища, и҆ крѣ́пости  столпа̀, и҆ стѣны̀ неѡбори́мыѧ, вои́стиннꙋ не стѧжа́хомъ,  ра́звѣ тебє̀, пречⷭ҇таѧ, къ тебѣ̀ прибѣга́емъ, и҆ тебѣ̀  вопїе́мъ: влⷣчце, помозѝ, да не поги́бнемъ, покажѝ твою̀  бл҃года́ть на ны̀, и҆ крѣ́пости сла́вꙋ, и҆ милосе́рдїѧ  твоегѡ̀ вели́чество. 
Крⷭ҇тобг҃оро́диченъ: 
Дре́вꙋ кре́стномꙋ тѧ̀, і҆и҃се, пригвожде́на зрѧ́щи  неискꙋсобра́чнаѧ, пла́чꙋщи глаго́лаше: ча́до сла́дкое,  почто̀ ѡ҆ста́вилъ є҆сѝ менѐ, ро́ждшꙋю тѧ̀ є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆  просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же  бжⷭ҇твєнныѧ стра̑сти твоѧ̑ сла́вѧщїи. (с. 7) 
На стїхо́внѣ ѻ҆ктѡ́иха. Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  де́мѡнѡвъ немощны̑ѧ де́рзѡсти: тѣ́хъ моли́твами спасѝ  дꙋ́шы на́шѧ. 
КАНѠ́НЪ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Мꙋ́ченическими оу҆кра́шени свѣтлостьмѝ, чи́стомꙋ  предстоитѐ, мꙋ́чєницы, престо́лꙋ влⷣки всѣ́хъ, на́шихъ  согрѣше́нїй разрѣше́нїе подаю́ще. 
Благочести́вїи и҆́стины побѡ́рницы, предъ  мꙋчи́тельскимъ сꙋди́щемъ подви́гшесѧ є҆диномꙋ́дреннѡ,  низложи́ша пре́лесть дїа́волю си́лою дꙋхо́вною. 
Ра́нами, и҆ ꙗ҆́звами, и҆ скорбьмѝ, благозва́ннїи  и҆скꙋпи́ша великомꙋ́чєницы хрⷭ҇то́во црⷭ҇тво, въ не́мже  вѣнцено́сцы ны́нѣ живꙋ́тъ. 
Бг҃оро́диченъ: 
Оу҆щедрѧ́ѧ твои́хъ рꙋ́къ созда́нїе, въ ми́лости  бога́тый, во оу҆тро́бꙋ всели́лсѧ є҆сѝ неискꙋсомꙋ́жныѧ  дв҃ы, и҆ сїю̀ предста́тельницꙋ на́мъ показа́лъ є҆сѝ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. (с. 8) 
Оу҆твержде́нїе хрⷭ҇та̀ въ се́рдцы твое́мъ носѧ̀,  мꙋ́жески сопроти́вилсѧ є҆сѝ, і҆ꙋсті́не, и҆стѧза́ющемꙋ,  беззако́нновати пребеззако́ннѡ тебѣ̀ велѧ́щемꙋ. 
Ли́къ бг҃осїѧ́ненъ, во́инство бг҃оизбра́нное ст҃ы́хъ  мꙋ́чєникъ, ст҃ы́й собо́ръ собра́всѧ ны́нѣ, побѣдѝ врагѝ  безплѡ́тныѧ съ тѣ́ломъ. 
Тѣ́ло ра́намъ, веледꙋ́шнїи, преда́вше, ра́довахꙋсѧ,  прозрѧ́ще вѣ́чное наслажде́нїе, и҆ бꙋ́дꙋщꙋю сла́вꙋ, и҆  свѣ́тлость. 
Бг҃оро́диченъ: 
Ѻ҆́блаки дꙋшѝ моеѧ̀ разорѝ, со́лнце сла́вы  ле́гкїй ѻ҆́блаче, и҆ оу҆́мъ мо́й свѣ́томъ наста́ви,  почерне́нїемъ ѕло́бы ѡ҆мраче́нный. 
Сѣда́ленъ, гла́съ є҃. Подо́бенъ: Собезнача́льное  сло́во: 
І҆ꙋсті́нъ и҆ харїтѡ́нъ, пеѡ́нъ, є҆ѵе́лпїстъ,  харі́та и҆ і҆ера́ѯъ, и҆ валерїа́нъ, свѣти́льницы  свѣ́тлїи, ѡ҆зарѧ́ющїи концы̀ земны̑ѧ лꙋча́ми подвигѡ́въ  свои́хъ, велегла́снѡ да восхва́лѧтсѧ вѣ́рою, хрⷭ҇тꙋ̀  молѧ́щесѧ, спасти́сѧ на́мъ. 
Сла́ва, и҆ ны́нѣ, бг҃оро́диченъ: 
Те́плаѧ предста́тельнице и҆ непобѣди́маѧ,  оу҆пова́нїе и҆звѣ́стное и҆ непосты́дное, стѣно̀, и҆  покро́ве, и҆ приста́нище, прибѣга́ющымъ къ тебѣ̀,  приснодв҃о чⷭ҇таѧ, сн҃а твоего̀ и҆ бг҃а молѝ со а҆́гг҃лы,  оу҆мире́нїе да́ти мі́рови и҆ спасе́нїе, и҆ ве́лїю ми́лость. 
Крⷭ҇тобг҃оро́диченъ: 
На крⷭ҇тѣ̀ зрѧ́щи тѧ̀, хрⷭ҇тѐ, мт҃и твоѧ̀, во́лею  посредѣ̀ разбѡ́йникꙋ ви́сѧща, растерза́ющисѧ оу҆тро́бою  ма́терски, глаго́лаше: безгрѣ́шный сн҃е, ка́кѡ непра́веднѡ  на крⷭ҇тѣ̀, ꙗ҆́коже ѕлодѣ́й прогвожде́нъ є҆сѝ,  человѣ́ческїй ро́дъ хотѧ̀ ѡ҆живи́ти, ꙗ҆́кѡ благоꙋтро́бенъ; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. (с. 9) 
І҆ꙋсті́на, и҆ харїтѡ́на, и҆ харі́ты, и҆ пеѡ́на,  страда́нїємъ а҆́гг҃льстїи чи́нове оу҆диви́шасѧ. 
Сокрꙋша́ема тѣлеса̀ ра́нами, бжⷭ҇твенное  и҆схода́тайствоваша дѡ́блимъ блаже́нство. 
Ꙗ҆́коже мы́сленное оу҆́глїе, бжⷭ҇твеннымъ  ѻ҆гне́мъ попали́сте ле́сть, и҆ свѣти̑ла мі́ра, мꙋ́чєницы  ꙗ҆ви́стесѧ. 
Є҆ѵе́лпїста, і҆ера́ѯа, непрекло́нныхъ мꙋ́чєникъ  мꙋ́жествꙋ, тмы̀ кнѧ́зи оу҆боѧ́шасѧ. 
Бг҃оро́диченъ: 
И҆́же ѻ҆́гнь бжⷭ҇тва̀ во оу҆тро́бѣ, дв҃о,  прїе́мшаѧ, ѻ҆гнѧ̀ мѧ̀ и҆зба́ви и҆ мꙋ́ки. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Дх҃а бжⷭ҇твеннагѡ и҆спо́лнивсѧ, лꙋка́вствїѧ лю̑тыѧ  дꙋ́хи течє́нїи крове́й твои́хъ, мꙋ́чениче і҆ꙋсті́не,  оу҆дави́лъ є҆сѝ, блаже́нне, пострада́въ крѣ́пкѡ. 
Благода́ти тезоимени́таѧ, благода́ти бж҃їѧ  и҆спо́льна бы́сть: и҆ же́нскꙋю забы́вши ꙗ҆́вѣ не́мощь,  пострада̀ зако́ннѡ, и҆ сла́вꙋ полꙋчѝ. 
Ѡ҆благода́тивъ дꙋ́шꙋ и҆сповѣ̑данїи свѧще́нными,  притꙋпи́лъ є҆сѝ ве́тхагѡ врага̀ ѕло́бꙋ, харїтѡ́не  страда́льне, бжⷭ҇твенныхъ страстоте́рпцєвъ честно́е  оу҆добре́нїе. 
Бг҃оро́диченъ: 
Ꙗ҆́же сп҃са хрⷭ҇та̀ оу҆подо́бльшасѧ земны̑мъ  ро́ждшаѧ премно́жествомъ бога́тства милосе́рдїѧ: того̀  ꙗ҆́кѡ бг҃а, чⷭ҇таѧ, молѝ спастѝ рабы̑ твоѧ̑. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
І҆ꙋсті́на и҆ харїтѡ́на, пеѡ́на и҆ валерїа́на,  харі́ты же и҆ і҆ера́ѯа, и҆ є҆ѵе́лпїста, всѝ пресвѣ́тлꙋю  па́мѧть просла́вимъ. 
Безво́лненнѡ мꙋче́нїй пꙋчи́нꙋ бжⷭ҇твеннымъ  правле́нїемъ (с. 10) проидо́сте, мꙋ́чєницы, и҆ ко  приста́нищꙋ благоꙋти́шномꙋ хрⷭ҇то́ва црⷭ҇тва доидо́сте. 
Ꙗ҆́коже нелє́стныѧ ѕвѣ́зды сїѧ́юще, це́ркви  честны́мъ оу҆твержде́нїемъ, вселе́ннꙋю всю̀ свѣтосїѧ́нїемъ  страда́нїѧ просвѣща́ете. 
Бг҃оро́диченъ: 
Безмѣ́рнагѡ ѡ҆камене́нїѧ и҆зба́ви мѧ̀, ѡ҆держи́маго  мно́гими согрѣшє́нїи, бг҃ороди́тельнице влⷣчце, и҆  гее́нскомꙋ ѻ҆гню̀ подлежа́щаго. 
Конда́къ, гла́съ в҃: 
Премꙋ́дростїю бжⷭ҇твенныхъ твои́хъ слове́съ,  і҆ꙋсті́не, цр҃ковь бж҃їѧ всѧ̀ оу҆кра́сившисѧ, житїѧ̀  твоегѡ̀ свѣ́тлостїю мі́ръ ѡ҆свѣща́етъ: и҆злїѧ́нїѧ же ра́ди  кро́ве вѣне́цъ прїе́мъ, и҆ со а҆́гг҃лы предстоѧ̀ хрⷭ҇тꙋ̀,  молѝ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆  въ пла́мень са́ми поидо́ша, и҆ бо́ги и҆́хъ ѡ҆брꙋга́ша,  средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ:  оу҆слы́шасѧ оу҆жѐ оу҆́стъ ва́шихъ моли́тва. 
Пре́лести глꙋбинꙋ̀ крове́й рѣко́ю и҆зсꙋши́сте,  то́ки чꙋде́съ и҆сточи́сте, оу҆гаша́юще оу҆́глїе,  мꙋ́чєницы, лю́тыхъ страсте́й вопїю́щымъ всегда̀:  благослове́нъ бг҃ъ ѻ҆тє́цъ на́шихъ. 
Бжⷭ҇тва̀ ѻ҆гне́мъ любвѐ, мꙋ́дрїи, ве́щь ѕло́бы  доблемꙋ́дреннѡ попали́сте, и҆ ꙗ҆́кѡ ѻ҆гнесїѧ́нни  возсїѧ́вше, всѣ́хъ вопїю́щихъ сердца̀ благоче́стнѡ  просвѣти́сте: благослове́нъ бг҃ъ ѻ҆тє́цъ на́шихъ. 
Мꙋ́дростїю бж҃їею і҆ꙋсті́нъ мꙋ́дрый оу҆кра́шенъ,  є҆́ллинское ѡ҆бꙋѝ мꙋдрова́нїе благода́тїю, оу҆вѣ́ривъ  покланѧ́тисѧ трⷪ҇цѣ, и҆ правосла́внѡ зва́ти: благослове́нъ  бг҃ъ ѻ҆тє́цъ на́шихъ. 
Бг҃оро́диченъ: 
Дв҃о чⷭ҇тна́ѧ, неискꙋсобра́чнаѧ, чⷭ҇таѧ,  благослове́ннаѧ, низпа́дающихъ и҆справле́нїе, согрѣша́ющихъ  проще́нїе, спаси́ мѧ блꙋ́днаго, спасѝ сн҃ꙋ твоемꙋ̀ зовꙋ́ща:  благослове́нъ бг҃ъ ѻ҆тє́цъ на́шихъ. (с. 11) 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Ꙗ҆́коже въ пещѝ ѻ҆́гненнѣй, въ мꙋ́кахъ  терпѣли́внѡ и҆скꙋси́вшесѧ, страстоте́рпцы гдⷭ҇ни, па́че  зла́та вои́стиннꙋ бжⷭ҇твеннѡ, вопїю́ще, ѡ҆блиста́сте:  хрⷭ҇та̀ превозно́симъ во всѧ̑ вѣ́ки. 
Со і҆ꙋсті́номъ мꙋ́дрымъ да воспое́тсѧ харі́та, и҆  харїтѡ́нъ, и҆ пеѡ́нъ, и҆ і҆ера́ѯъ вели́кїй съ  валерїа́номъ, страда́нїемъ ле́сть ѿгна́вшїи, и҆  а҆́гг҃льскимъ ликѡ́мъ совокꙋ́пльшїисѧ. 
Къ вѣ́чнѣй жи́зни ведо́ми, мꙋ́дрїи, доблемꙋ́дреннѡ  вы̑и мечꙋ̀, є҆диномы́слїемъ дꙋшѝ, всѝ преклони́сте,  мꙋ́чєницы, ꙗ҆́кѡ жє́ртвы бг҃ꙋ приве́дшесѧ. 
Бг҃оро́диченъ: 
Живота̀ сꙋ́щи и҆сто́чникъ, ꙗ҆́кѡ во́дꙋ жи́зни  поро́ждши дꙋ́шꙋ мою̀ и҆ста́ѧвшꙋю грѣхо́внымъ пла́менемъ,  дв҃о бцⷣе, напо́й, да тѧ̀ сла́влю во всѧ̑ вѣ́ки. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Бжⷭ҇твенною сїѧ́ющи сла́вою стꙋ́день пре́лести  разрꙋши́сте, до́блїи страда́льцы, и҆ ѻ҆́бщницы бы́сте  свѧще́нныхъ страсте́й пло́ть прїи́мшагѡ на́съ ра́ди, съ  ни́мъ вѣ́чнѡ на нб҃сѣ́хъ ра́дꙋетесѧ. 
І҆ꙋсті́новѣ мꙋ́дрости и҆ харі́ты мꙋ́жествꙋ, и҆  харїтѡ́новѣ де́рзости вои́стиннꙋ, пеѡ́ны же и҆ і҆ера́ѯа  дѡ́блимъ подвигѡ́мъ, и҆ валерїа́на къ лю̑тымъ мно́гомꙋ  терпѣ́нїю, и҆ а҆́гг҃ли чꙋди́шасѧ. (с. 12) 
Ꙗ҆́коже на колесни́цꙋ бжⷭ҇твеннꙋю всѣ́дше сла́внѡ,  кро́вїю ва́шею къ нб҃сѝ ра́достнѡ востеко́сте, и҆ рꙋко́ю  живоно́сною побѣ̑дныѧ прїѧ́сте, мꙋ́дрїи, вѣнцы̀,  непреста́ннѡ ѡ҆ на́съ молѧ́щесѧ. 
Бг҃оро́диченъ: 
Неискꙋсомꙋ́жнѡ сло́во па́че сло́ва ро́ждшаѧ, дв҃о  неискꙋсобра́чнаѧ, чⷭ҇таѧ, напа́стей и҆змѝ на́съ и҆ всѧ́кихъ  бѣ́дъ, и҆ вре́да дꙋшетлѣ́нна, и҆ страсте́й, и҆  вѣ́чнꙋющагѡ пла́мене, и҆ ѡ҆сꙋжде́нїѧ. 
Слꙋ́жба преподо́бнагѡ ѻ҆ц҃а̀ на́шегѡ дїонѵ́сїа,  глꙋши́цкагѡ чꙋдотво́рца. 
Ве́черъ, Бл҃же́нъ мꙋ́жъ: На Гдⷭ҇и, воззва́хъ,  стїхи̑ры на ѕ҃, гла́съ д҃. 
Подо́бенъ: Да́лъ є҆сѝ зна́менїе: 
Пе́рвѣе пости́всѧ, ꙳ пло́ти взыгра̑нїѧ ꙳  воздержа́нїемъ оу҆мертви́лъ є҆сѝ: ꙳ второ́е побѣ́дꙋ  взѧ́лъ є҆сѝ на врагѝ, ꙳ и҆ низложи́лъ є҆сѝ и҆́хъ  кова̑рства твои́ми пѡ́двиги, ꙳ дїонѵ́сїе бг҃облаже́нне. ꙳  Тѣ́мже тѧ̀ вѣнча̀ сꙋгꙋ́быми вѣнцы̑ ꙳ і҆и҃съ  чл҃вѣколю́бецъ, ꙳ и҆ сп҃съ дꙋ́шъ на́шихъ. 
Стрꙋѧ́ми сле́зъ твои́хъ ꙳ сѣ́мѧ бжⷭ҇твенное  напои́лъ є҆сѝ, ꙳ ꙗ҆́кѡ землѧ̀ благоплодови́та,  бг҃одꙋхнове́нне, ꙳ стори́цею воздаѧ̀, ꙳ преподо́бїѧ пло́дъ  прозѧ́блъ є҆сѝ вои́стиннꙋ, ꙳ и҆ въ жи̑тницы собра́лъ  є҆сѝ мы́слєнныѧ, ꙳ си́лою дꙋхо́вною, ꙳ тебѐ претво́ршагѡ  премѣне́нїемъ лꙋ́чшимъ, ꙳ дїонѵ́сїе пресла́вне. 
Вѣ́рою и҆ любо́вїю, ꙳ ѽ празднолю́бцы, соше́дшесѧ  дне́сь, ꙳ ѱалмы̑ и҆ пѣ́сньми восхва́лимъ нбⷭ҇наго  человѣ́ка, земна́го а҆́гг҃ла. ꙳ къ немꙋ́же возопїе́мъ: ꙳ ѽ  всеблаже́нне (с. 13) преподо́бне, пꙋсты́нный жи́телю,  по́стникѡвъ похвало̀, ѡ҆ на́съ моли́сѧ ко гдⷭ҇ꙋ, ѻ҆́ч҃е  дїонѵ́сїе, ꙳ спасти́сѧ дꙋша́мъ на́шымъ. 
Сла́ва, гла́съ и҃: 
Прпⷣбне и҆ бг҃облаже́нне ѻ҆́ч҃е дїонѵ́сїе,  вои́стиннꙋ сподо́билсѧ є҆сѝ бжⷭ҇твенныѧ жи́зни, посто́мъ  и҆ бдѣ́нїемъ и҆знꙋрѧ́ѧ тѣ́ло твоѐ, ѻ҆́бразъ бы́въ  мона́хѡмъ: а҆́ще бо и҆ тѣле́сный ѧ҆зы́къ оу҆молчѐ, но  чꙋдеса̀ свидѣ́тельствꙋютъ, пꙋсты́нѧ проповѣ́дающи  хва́литсѧ, и҆мѣ́ющи въ себѣ̀ неѿе́млемое сокро́вище:  лю́дїе бо зрѧ́ще честнꙋ́ю ра́кꙋ моще́й твои́хъ и҆ чꙋдеса̀  быва́ємаѧ, прославлѧ́ютъ просла́вльшаго тѧ̀ гдⷭ҇а. Є҆мꙋ́же  моли́сѧ непреста́ннѡ, дарова́ти во́инствꙋ на́шемꙋ на врагѝ  побѣ̑ды, и҆ вселе́ннѣй ми́ръ и҆ ве́лїю ми́лость. 
И҆ ны́нѣ, бг҃оро́диченъ: Цр҃ь нбⷭ҇ный, за  чл҃вѣколю́бїе: 
А҆́ще н҃-ца, И҆ ны́нѣ, пра́здника. 
Вхо́дъ. Прокі́менъ днѐ. Чтє́нїѧ трѝ. 
Премꙋ́дрости соломѡ́ни чте́нїе. 
[Глава̀ є҃] Пра́вєдницы во вѣ́ки живꙋ́тъ, и҆ въ  гдⷭ҇ѣ мзда̀ и҆́хъ, и҆ попече́нїе и҆́хъ оу҆ вы́шнѧгѡ. Сегѡ̀  ра́ди прїи́мꙋтъ црⷭ҇твїе благолѣ́пїѧ, и҆ вѣне́цъ добро́ты  ѿ рꙋкѝ гдⷭ҇ни: занѐ десни́цею покры́етъ ѧ҆̀, и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѡрꙋжи́тъ тва́рь въ ме́сть врагѡ́мъ. Ѡ҆блече́тсѧ въ бронѧ̀  пра́вды, и҆ возложи́тъ шле́мъ, сꙋ́дъ нелицемѣ́ренъ:  прїи́метъ щи́тъ непобѣди́мый, преподо́бїе: поѡстри́тъ же  напра́сный гнѣ́въ во ѻ҆рꙋ́жїе: спобо́ретъ же съ ни́мъ  мі́ръ на безꙋ̑мныѧ: по́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ на  намѣ́ренїе полетѧ́тъ. И҆ ѿ каменоме́тныѧ ꙗ҆́рости,  и҆спо́лнь падꙋ́тъ гра́ды: вознегодꙋ́етъ на ни́хъ вода̀  морска́ѧ: рѣ́ки же потопѧ́тъ ѧ҆̀ на́глѡ. Сопроти́въ  ста́нетъ и҆̀мъ дх҃ъ си́лы, и҆ ꙗ҆́кѡ (с. 14) ви́хоръ  развѣ́етъ и҆̀хъ, и҆ ѡ҆пꙋстоши́тъ всю̀ зе́млю беззако́нїе,  и҆ ѕлодѣ́йство преврати́тъ престо́лы си́льныхъ. Слы́шите  оу҆̀бо, ца́рїе, и҆ разꙋмѣ́йте: навы́кните, сꙋдїи̑  концє́въ землѝ. Внꙋши́те, держа́щїи мно́жєства и҆  гордѧ́щїисѧ ѡ҆ наро́дѣхъ ꙗ҆зы̑къ: ꙗ҆́кѡ дана̀ є҆́сть ѿ  гдⷭ҇а держа́ва ва́мъ, и҆ си́ла ѿ вы́шнѧгѡ. 
Премꙋ́дрости соломѡ́ни чте́нїе. 
[Глава̀ г҃] Првⷣныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено, и҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Првⷣникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Бл҃гоꙋго́денъ бг҃ови бы́въ, возлю́бленъ  бы́сть: и҆ живы́й посредѣ̀ грѣ̑шникъ, преста́вленъ бы́сть:  восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, (с. 15) и҆ паре́нїе по́хоти  премѣнѧ́етъ оу҆́мъ неѕло́бивъ. Сконча́всѧ вма́лѣ,  и҆спо́лни лѣ̑та дѡ́лга: оу҆го́дна бо бѣ̀ гдⷭ҇еви дꙋша̀  є҆гѡ̀: сегѡ̀ ра́ди потща́сѧ ѿ среды̀ лꙋка́вствїѧ. Лю́дїе  же ви́дѣвше, и҆ не разꙋмѣ́вше, нижѐ поло́жше въ  помышле́нїи таково́е: ꙗ҆́кѡ бл҃года́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ꙗ҆ви́всѧ ѿ ма́тернихъ пеле́нъ, ꙳ бг҃оно́се  преподо́бне дїонѵ́сїе, ꙳ сосꙋ́дъ, ѻ҆́ч҃е, бы́лъ є҆сѝ, ꙳  и҆ до́мъ прест҃а́гѡ дх҃а. 
Сті́хъ: Честна̀ пред̾ гдⷭ҇емъ сме́рть преподо́бныхъ  є҆гѡ̀. 
Носѧ̀ на ра̑мꙋ твоє́ю гдⷭ҇ень крⷭ҇тъ, ꙳ дїонѵ́сїе  ѻ҆́ч҃е преподо́бне, ꙳ бѣсо́вское мечта́нїе ꙳ до конца̀  потреби́лъ є҆сѝ, ꙳ и҆ вѣ̑рнымъ и҆сцѣле́нїе дарова́лъ  є҆сѝ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Пре́лесть лꙋка́выхъ бѣсѡ́въ ꙳ ѡ҆бличи́лъ є҆сѝ  крⷭ҇тною си́лою, ꙳ бо́дренными моли́твами и҆ сле́зными  и҆стѡ́чники, ꙳ цр҃кви вѣ́рныхъ ѡ҆богати́лъ є҆сѝ, ꙳  бг҃облаже́нне дїонѵ́сїе. 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мѡ, оу҆́мъ  влⷣкꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю ꙗ҆́кѡ мо́щно возше́лъ є҆сѝ: мꙋ́жески  бо є҆стество̀ понꙋ́дивъ, потща́лсѧ є҆сѝ хꙋ́ждшее  покори́ти лꙋ́чшемꙋ, и҆ пло́ть порабо́тити дꙋ́хꙋ. Тѣ́мже  мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее. И҆ ны́нѣ на нб҃сѣ́хъ,  зерца́лѡмъ разрѣ́шшымсѧ, ѻ҆́ч҃е на́шъ дїонѵ́сїе, чи́стѣ  зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же  вѣ́рою и҆ любо́вїю чтꙋ́щихъ тѧ̀. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: (с. 16) 
А҆́ще н҃-ца: И҆ ны́нѣ, пра́здника. Тропа́рь, гла́съ  а҃: 
Бж҃е́ственною любо́вїю ѿ ю҆́ности распала́емь,  дїонѵ́сїе преподо́бне, всѧ̑ ꙗ҆̀же въ мі́рѣ кра̑снаѧ  возненави́дѣвъ, хрⷭ҇та̀ є҆ди́наго возлюби́лъ є҆сѝ: и҆  сегѡ̀ ра́ди во внꙋ́треннюю пꙋсты́ню всели́лсѧ є҆сѝ, со  ѕвѣрьмѝ живы́й ве́сь хрⷭ҇тꙋ̀: ѿѻнꙋ́дꙋже и҆ всеви́дѧщее  ѻ҆́ко твоѧ̑ трꙋды̀ ви́дѣвъ, да́ромъ чꙋде́съ и҆ по  преставле́нїи ѡ҆богати́лъ тѧ̀ є҆́сть. Тѣ́мже вопїе́мъ тѝ:  молѝ непреста́ннѡ ѡ҆ всѣ́хъ на́съ, честнꙋ́ю па́мѧть твою̀  при́снѡ въ пѣ́снехъ почита́ющихъ. 
Сла́ва, и҆ ны́нѣ, бг҃оро́диченъ: Гаврїи́лꙋ  вѣща́вшꙋ тебѣ̀, дв҃о: 
На оу҆́трени, по а҃-й стїхоло́гїи, сѣда́ленъ, гла́съ  г҃. Подо́бенъ: Красотѣ̀: 
Сою́зомъ любвѐ привѧза́всѧ хрⷭ҇тꙋ̀, земна̑ѧ же и҆  мимотекꙋ̑щаѧ возненави́дѣвъ, пꙋсты́нное ѡ҆ѕлобле́нїе  оу҆се́рднѡ под̾ѧ́лъ є҆сѝ: бѣсѡ́вскаѧ же ѡ҆полчє́нїѧ,  и҆ и҆́хъ многоко́зненнꙋю си́лꙋ до конца̀ посрами́лъ є҆сѝ,  и҆ подвигополо́жникъ хрⷭ҇то́съ дарова́нїемъ чꙋде́съ  ѡ҆богати́ тѧ. Тѣ́мже тѧ̀ почита́емъ, дїонѵ́сїе бг҃омꙋ́дре. 
Два́жды. (с. 17) 
Сла́ва, и҆ ны́нѣ, бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющь на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. Тѣ́мже ꙗ҆́кѡ  винꙋ́ тѧ до́брыхъ бл҃жа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, благода́тнаѧ. 
По в҃-й стїхоло́гїи, сѣда́ленъ, гла́съ а҃. Подо́бенъ:  Ли́къ а҆́гг҃льскїй: 
Житїѐ благоче́стнѡ на землѝ стѧжа́въ, прїѧ́телище  чи́сто дх҃ꙋ ты̀ ꙗ҆ви́лсѧ є҆сѝ, просвѣща́ѧ вѣ́рою къ  тебѣ̀ притека́ющыѧ, блаже́нне. Тѣ́мже молѝ твоего̀  влⷣкꙋ, просвѣти́ти дꙋ́шы на́съ воспѣва́ющихъ тѧ̀,  дїонѵ́сїе преподо́бне, ѻ҆́ч҃е на́шъ. 
Два́жды. 
Сла́ва, и҆ ны́нѣ, бг҃оро́диченъ: 
Всѣ́хъ творца̀, и҆ бг҃а, и҆ содѣ́телѧ,  всенепоро́чнаѧ чⷭ҇таѧ, дх҃омъ бж҃е́ственнымъ въ ложесна́хъ  заче́нши, безъ и҆стлѣ́нїѧ родила̀ є҆сѝ. є҆го́же  сла́вѧще, тѧ̀ воспѣва́емъ, дв҃о, ꙗ҆́кѡ пала́тꙋ цр҃ѧ̀  всѣ́хъ, и҆ мі́рꙋ застꙋпле́нїе. 
По полѷеле́и, сѣда́ленъ, гла́съ и҃. Подо́бенъ:  Премꙋ́дрости: 
Ѡ҆кормлѧ́емь си́лою вседѣ́тельною, и҆ вѣ́триломъ  кре́стнымъ ѡ҆бложе́нъ, легкѡ̀ преплы́лъ є҆сѝ житїѧ̀ мо́ре,  и҆ къ бж҃е́ствєннымъ вои́стиннꙋ приста́нищємъ дости́глъ  є҆сѝ, добродѣ́телей кꙋ́плю мно́гꙋ стѧжа́въ, ю҆́же всѣ́хъ  влⷣцѣ прине́слъ є҆сѝ, и҆́же, благі́й ра́бе, слы́шалъ  є҆сѝ. Недꙋ́гꙋющихъ и҆сцѣли́лъ є҆сѝ, ско́рчившихсѧ  рꙋ́цѣ и҆спра́вилъ є҆сѝ, слѣпы̑ѧ просвѣща́ѧ, нѣмы̑мъ  повелѣ́лъ є҆сѝ вопи́ти: дїонѵ́сїе преподо́бне, молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти чтꙋ́щымъ  любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бл҃гости. Тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ, моли́сѧ прилѣ́жнѡ ѡ҆ всѣ́хъ рабѣ́хъ  твои́хъ, непреста́ннѡ молѧ́щихтисѧ, бцⷣе пречⷭ҇таѧ, молѧ́щи  є҆го̀ при́снѡ, согрѣше́нїй ѡ҆ставле́нїе дарова́ти  воспѣва́ющымъ досто́йнѡ сла́вꙋ твою̀. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Честна̀ предъ гдⷭ҇емъ сме́рть прпⷣбныхъ є҆гѡ̀. Сті́хъ:  Что̀ возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми;  Всѧ́кое дыха́нїе: Є҆ѵⷢ҇лїе матѳе́а, зача́ло м҃г. 
Ѱало́мъ н҃. Стїхи́ра, гла́съ в҃: 
Ра́дꙋйсѧ, преподо́бне ѻ҆́ч҃е дїонѵ́сїе, всече́стне,  и҆́же зако́нъ (с. 18) гдⷭ҇ень до́брѣ и҆звы́клъ є҆сѝ, и҆  вѣ́рꙋ соблю́лъ є҆сѝ невреди́мꙋ, хода́тай ꙗ҆ви́всѧ ѡ҆  ста́дѣ твое́мъ хрⷭ҇тꙋ̀ бг҃ꙋ. того̀ молѝ оу҆мири́ти мі́ръ,  и҆ спастѝ дꙋ́шы на́шѧ. 
Канѡ́нъ бцⷣы на ѕ҃: И҆ ст҃а́гѡ на и҃. 
Гла́съ и҃. 
Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца, спасѐ,  пѣ́снь бг҃ови воспѣва́юща. 
Ѡ҆заре́нїемъ ст҃а́гѡ дх҃а ѡ҆зарѝ бл҃гоче́стнѡ  любо́вїю пѣ́сньми восхвалѧ́ющихъ тѧ̀, по́стникѡвъ похвало̀,  мона́шествꙋющихъ сла́во, пꙋсты́ни оу҆краси́телю,  бл҃гоче́стїѧ оу҆чи́телю, дїонѵ́сїе. 
Ѿ ю҆́ности жела́нїе къ бг҃ꙋ возложи́въ, и҆ къ  немꙋ̀ ра́дꙋѧсѧ возше́лъ є҆сѝ, и҆мѣ́ѧ всѐ твоѐ  помышле́нїе, взыгра́нїе пло́ти и҆ страсте́й нахожде́нїе  воздержа́нїемъ оу҆мертви́лъ є҆сѝ, дїонѵ́сїе прехва́льне. 
Попра́въ ѕмі́ѧ, тогѡ̀ сѣ̑ти легкѡ̀ прелетѣ́лъ  є҆сѝ, кри́лы бл҃гоче́стїѧ впери́всѧ, ѻ҆́ч҃е: живо́тъ бо  ра́дꙋѧсѧ ѡ҆б̾ѧ́лъ є҆сѝ ѿ са́да крⷭ҇тнагѡ, блаже́нне  дїонѵ́сїе. 
Бг҃оро́диченъ: 
Оу҆ста́ви неꙋста́вное помышле́нїе смꙋще́нїѧ,  пречⷭ҇таѧ дв҃о, мт҃и бж҃їѧ, къ сн҃ꙋ твоемꙋ̀ направлѧ́ющи  движє́нїѧ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ по́стъ тѧ̀ дꙋ́хъ  мо́й. 
Во свѣ́тѣ невеще́ственнѣ и҆ мы́сленнѣ, ѿ  печа́лей веще́ственныхъ восте́къ къ нбⷭ҇нымъ  невеще́ствєннымъ чинѡ́мъ, преподо́бне, моли́твами твои́ми  на́съ просвѣтѝ. 
Воздержа́нїѧ сла́дость и҆ска́павъ, ѿри́нꙋлъ є҆сѝ  го́ресть страсте́й: тѣ́мже па́че ме́да и҆ со́та наслади́лъ  є҆сѝ, ѻ҆́ч҃е, чꙋ̑вствїѧ на̑ша. (с. 19) 
Возше́дъ на высотꙋ̀ добродѣ́телей, до́лꙋ влекꙋ́щыѧ  ѡ҆плева́лъ є҆сѝ сла̑сти, сла́дость показа́всѧ спасе́нїѧ,  ѻ҆́ч҃е преподо́бне, ста́дꙋ твоемꙋ̀ просѝ грѣхѡ́въ  ѡ҆ставле́нїѧ. 
Бг҃оро́диченъ: 
Премꙋ́дрость и҆ сло́во ѻ҆́ч҃ее несказа́ннѡ родила̀  є҆сѝ, дꙋшѝ моеѧ̀ лю́тꙋю и҆сцѣлѝ ꙗ҆́звꙋ, и҆ серде́чнꙋю  болѣ́знь оу҆толѝ. 
Сѣда́ленъ, гла́съ и҃: 
Красоты̑ мїрскі̑ѧ ѿ млады́хъ ногте́й, преподо́бне,  возненави́дѣвъ, є҆ди́наго хрⷭ҇та̀ ѿ се́рдца возлюби́лъ  є҆сѝ, и҆ томꙋ̀ все́ю дꙋше́ю прилѣпи́всѧ, ꙗ҆́кѡ  безпло́тенъ на землѝ пожи́лъ є҆сѝ съ пло́тїю: сла́вꙋ же  мимотекꙋ́щꙋю, и҆ бога́тство нивочто́же вмѣни́въ, нбⷭ҇ное  бога́тство воспрїѧ́лъ є҆сѝ, и҆ сла́вꙋ вѣ́чнꙋю. Тѣ́мже и҆  оу҆блажа́емъ ст҃о́е твоѐ оу҆спе́нїе, и҆ въ не́мъ  торжествꙋ́юще вопїе́мъ тѝ: бг҃обл҃же́нне ѻ҆́ч҃е на́шъ  дїонѵ́сїе, молѝ хрⷭ҇та̀ бг҃а, согрѣше́нїй ѡ҆ставле́нїе  дарова́ти чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. Тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Дꙋше́вное ѡ҆чища́ѧ чꙋ́вство, и҆ разширѧ́ѧ  бжⷭ҇твенными (с. 20) видѣ̑нїи, бж҃е́ственныхъ дарова́нїй  сподо́билсѧ є҆сѝ, бг҃облаже́нне, къ ра́цѣ моще́й твои́хъ  притека́ющымъ, дїонѵ́сїе преподо́бне, подае́ши ско́рое  и҆сцѣле́нїе. 
Зако́нѡмъ бж҃їимъ повинꙋ́ѧсѧ, прпⷣбне, къ  смотре́нїю безпло́тныхъ и҆ мы́сленныхъ твоѐ хꙋдо́жество  оу҆пра́вилъ є҆сѝ, преходѧ̀ вы́нꙋ ѿ сла́вы въ сла́вꙋ,  ѿ си́лы, ѻ҆́ч҃е, въ си́лꙋ. 
Бг҃оꙋго́днѡ пожи́въ, пꙋсты̑ни ꙗ҆́кѡ гра́ды  сотвори́лъ є҆сѝ, потрє́бны и҆ дꙋшеполє́зны, и҆сто́чникъ  и҆сцѣле́нїй пролива́ѧ вѣ́рою покланѧ́ющымсѧ ра́цѣ моще́й  твои́хъ. 
Бг҃оро́диченъ: 
Новора́сленный безсме́ртїѧ ра́й, и҆ красе́нъ  вои́стиннꙋ показа́ласѧ є҆сѝ, дв҃о: дре́во бо жи́зни въ  тебѣ̀ насади́сѧ бг҃онача́льно, є҆́же во чре́вѣ твое́мъ  носѧ́щи родила̀ є҆сѝ, всѣ̑мъ и҆ска́пающее спасе́нїѧ  наде́ждꙋ, вѣ́рнѡ, бцⷣе, и҆сповѣ́дающымъ тѧ̀. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннаго, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Оу҆гаси́въ пла́мень страсте́й росо́ю подвигѡ́въ  твои́хъ, ѻ҆́ч҃е блаже́нне дїонѵ́сїе, бога́тнѡ вже́глъ  є҆сѝ ѻ҆гне́мъ любвѐ вѣ́ры воздержа́нїѧ свѣти́льникъ,  просвѣще́нїе безстра́стїѧ, и҆ сы́нъ днѐ ꙗ҆ви́лсѧ є҆сѝ. 
Вѣ́ры гро́здъ бжⷭ҇твеннымъ дѣ́ланїемъ, ѻ҆́ч҃е,  воспита́лъ є҆сѝ, и҆ въ точи́лѣхъ поста́вивъ, и҆згне́лъ  є҆сѝ болѣ́зньми поще́нїѧ, и҆ ча́шꙋ напо́лнилъ є҆сѝ  дꙋхо́внꙋю воздержа́нїѧ, весели́ши сердца̀ ста́да твоегѡ̀. 
До́блественнѣ претерпѣ́въ бїє́нїѧ неви́димыхъ  врагѡ́въ, показа́лсѧ є҆сѝ сто́лпъ непоколеби́мь,  оу҆твержда́ѧ ста́до твоѐ па́лицею бжⷭ҇твенною, словесы̀  медото́чными, бл҃же́нне дїонѵ́сїе преподо́бне. (с. 21) 
Бг҃оро́диченъ: 
Є҆ди́на ро́ждши дв҃ою, є҆ди́на мꙋженеискꙋ́снаѧ  ꙗ҆ви́ласѧ є҆сѝ, всенепоро́чнаѧ, во оу҆тро́бѣ сло́во  ѻ҆́ч҃ее прїе́мши безнача́льное, млеко́мъ дои́ши, чⷭ҇таѧ,  чꙋ́до стра́шно! дѣ́вствꙋеши, и҆ зако́ны ѡ҆бновлѧ́еши  є҆стества̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
И҆сцѣле́нїй рѣ́ки и҆сточа́еши, стра̑сти  земноро́дныхъ бж҃е́ственнѡ ѡ҆чища́еши, ра́дꙋющесѧ вѣ́рою,  восхвалѧ́емъ твоѧ̑ по́двиги, чꙋ́дне. 
Зако́ннѡ ѿ всѣ́хъ содѣ́телѧ десни́цею вѣнча́лсѧ  є҆сѝ, преподо́бне дїонѵ́сїе, небе́сный граждани́не,  а҆́гг҃лѡмъ равностоѧ́телю. 
Нетлѣ́ннагѡ и҆ бжⷭ҇твеннагѡ пребыва́нїѧ, и҆  непости́жныхъ наслажда́ѧсѧ ны́нѣ бл҃ги́хъ. а҆́гг҃лѡмъ  собесѣ́дниче, дїонѵ́сїе бг҃омꙋ́дре, восхвалѧ́ющыѧ тѧ̀  спаса́й. 
Бг҃оро́диченъ: 
Бг҃а ро́ждши, всѧ́кїѧ тва́ри влⷣчце, ꙗ҆́кѡ  вои́стиннꙋ є҆ди́на бцⷣе, превы́шши ꙗ҆ви́ласѧ є҆сѝ. 
Конда́къ, гла́съ и҃. 
Всѐ твоѐ оу҆́мное жела́нїе къ бг҃ꙋ впери́въ,  томꙋ̀ невозвра́тнѡ ѿ дꙋшѝ послѣ́довалъ є҆сѝ, въ  пꙋсты́ню всели́всѧ, и҆ та́мѡ а҆́гг҃льски пожи́въ, мнѡ́гимъ  пꙋ́ть бы́лъ є҆сѝ ко спасе́нїю: сегѡ̀ ра́ди и҆ хрⷭ҇то́съ  тебѐ просла́ви, и҆ да́ромъ чꙋде́съ ѡ҆богатѝ. тѣ́мже всѝ  вопїе́мъ тѝ: ра́дꙋйсѧ, дїонѵ́сїе преподо́бне, пꙋсты́нный  жи́телю. 
І҆́косъ: 
Хра́мъ бг҃ꙋ, ꙗ҆́кѡ вои́стиннꙋ себѐ содѣ́лавъ,  ѻ҆́ч҃е, и҆ вы́шнѧгѡ і҆ерꙋсали́ма ꙗ҆ви́всѧ граждани́нъ,  бж҃е́ственными добродѣ́тельми твои́ми безпло́тныхъ че́сти  сподо́билсѧ (с. 22) є҆сѝ. тѣ́мже и҆ мы̀ зрѧ́ще чꙋдеса̀,  похвале́нїю достѡ́йнаѧ, ꙗ҆̀же оу҆дивлѧ́ютъ на́съ, и҆  наꙋча́ютъ тебѣ̀ зва́ти такова̑ѧ: ра́дꙋйсѧ, бл҃гочести́вагѡ  ѻ҆тца̀ ѻ҆́трасль, и҆ ма́тере бл҃гоговѣ́йныѧ вѣ́твь:  ра́дꙋйсѧ, цѣломꙋ́дрїѧ сто́лпе, и҆́мже бѣсѡ́вскаѧ шата̑тїѧ  и҆скорени́шасѧ: ра́дꙋйсѧ, свѣти́льниче многосвѣ́тлый:  ра́дꙋйсѧ, ꙗ҆́кѡ оу҆вѧди́лъ є҆сѝ плотска̑ѧ мꙋдрова̑нїѧ:  ра́дꙋйсѧ, пꙋсты́ни до́брое прозѧбе́нїе: ра́дꙋйсѧ,  пра́ведныхъ бж҃е́ственное наслажде́нїе: ра́дꙋйсѧ, ꙗ҆́кѡ  презрѣ́лъ є҆сѝ текꙋ̑щаѧ и҆ тлѣ̑ннаѧ: ра́дꙋйсѧ, ꙗ҆́кѡ на  нб҃сѣ́хъ со а҆́гг҃лы живе́ши: ра́дꙋйсѧ, ꙗ҆́кѡ  мона́шествꙋющихъ и҆звѣ́стное пра́вило: ра́дꙋйсѧ лѣнѧ́щихсѧ  къ бг҃ꙋ дерзнове́нїе: ра́дꙋйсѧ, и҆сто́чниче чꙋде́съ  бг҃ото́чный: ра́дꙋйсѧ, чⷭ҇тны́й дх҃а сосꙋ́де, наста́вниче  на́шегѡ спасе́нїѧ: ра́дꙋйсѧ, дїонѵ́сїе преподо́бне,  пꙋсты́нный жи́телю. 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Вре́мєннаѧ ѿложи́въ, вѣ́чными оу҆краси́лсѧ  є҆сѝ: со а҆́гг҃лы ликꙋ́еши, ꙗ҆́кѡ а҆́гг҃льское пожи́въ  житїѐ, съ ни́миже пое́ши: бл҃гослове́нъ бг҃ъ ѻ҆тє́цъ  на́шихъ. 
Непреста́ннѡ мо́лимъ, дїонѵ́сїе бг҃омꙋ́дре, ѡ҆  ста́дѣ твое́мъ прилѣ́жнѡ моли́сѧ, тебѐ на моли́твꙋ  призыва́ющихъ и҆ плоды̀ приносѧ́щихъ, и҆ любо́вїю пою́щихъ:  бл҃гослове́нъ бг҃ъ ѻ҆тє́цъ на́шихъ. 
Въ ѕла́цѣ вы́шнѧгѡ црⷭ҇твїѧ ста́до твоѐ, ѻ҆́ч҃е,  воспита́лъ є҆сѝ, и҆ жезло́мъ оу҆че́нїй оу҆па́слъ є҆сѝ  вѣ́рнѡ пою́щыѧ: бл҃гослове́нъ бг҃ъ ѻ҆тє́цъ на́шихъ. 
Бг҃оро́диченъ: 
И҆зба́ви на́съ, хрⷭ҇тѐ, ѿ стрⷭ҇те́й и҆ бѣ́дъ, и҆  ѡ҆бстоѧ́нїй, и҆ недꙋ́гѡвъ многоѻбра́зныхъ, моли́твами  пречⷭ҇тыѧ твоеѧ̀ (с. 23) мт҃ре и҆ преподо́бнагѡ дїонѵ́сїа,  взыва́ющихъ: бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Сто́лпъ тѧ̀ ѡ҆дꙋшевле́нъ ꙗ҆́кѡ вои́стиннꙋ, и҆  ѻ҆́бразъ воздержа́нїѧ, ѻ҆́ч҃е, стѧжа́вше, всѝ твою̀,  дїонѵ́сїе, па́мѧть почита́емъ. 
Собо́ръ ра́дꙋетсѧ мона́шескїй, и҆ ликꙋ́етъ  преподо́бныхъ со́нмъ, съ ни́миже пра́ведныхъ вѣне́цъ  досто́йнѡ воспрїѧ́лъ є҆сѝ. 
Оу҆кра́шенъ добродѣ́тельми, въ невѣ́стницѣ  неизрече́нныѧ сла́вы возле́глъ є҆сѝ, пѣ́снь воспѣва́ѧ  хрⷭ҇тꙋ̀ во вѣ́ки всѧ̑. 
Бг҃оро́диченъ: 
Поглоще́на болѣ́зньми, и҆ па́дша возста́ви,  бг҃ома́ти, ꙗ҆́кѡ да тѧ̀ сла́влю во всѧ̑ вѣ́ки. 
Пѣ́снь ѳ҃. І҆рмо́съ: 
Чтⷭ҇ꙋю сла́внѡ почти́мъ, лю́дїе, бцⷣꙋ, ѻ҆́гнь  бж҃ества̀ прїи́мшꙋю во чре́вѣ неѡпа́льнѡ, пѣ́сньми  велича́емъ. 
Недꙋ́гꙋющихъ въ паде́нїи вра́чь ѿ бг҃а показа́лсѧ  є҆сѝ, и҆ ѡ҆чи́стникъ, бл҃же́нне, и҆ прогони́тель лꙋка́выхъ  дꙋхѡ́въ, бг҃оно́се дїонѵ́сїе, тѣ́мъ тѧ̀ всѝ велича́емъ. 
Ꙗ҆́кѡ тлѣ́нно жили́ще, зе́млю ѡ҆ста́вивъ, ѻ҆́ч҃е,  всели́лсѧ є҆сѝ въ зе́млю кро́ткихъ, и҆ съ ни́ми  ра́дꙋешисѧ, бж҃е́ственнагѡ наслажда́ѧсѧ, ѻ҆́ч҃е, сїѧ́нїѧ. 
Неꙋкло́ненъ къ вѣ́рѣ предѣ́лъ, и҆ ѻ҆́бразъ  воздержа́нїѧ и҆мꙋ́ще, по́двиги твоѧ̑ къ зижди́телю  вои́стиннꙋ, пѣ́сньми тѧ̀ велича́емъ. 
Бг҃оро́диченъ: 
Въ тѧ̀ всели́всѧ, всенепоро́чнаѧ, пе́рвѣе  родонача̑льныѧ ѕлоѻбра́знѡ запе́ншаго, человѣкоꙋбі́йцꙋ  низложѝ роди́выйсѧ, и҆ всѣ́хъ на́съ спасѐ. 
Свѣти́ленъ: 
Пристра́стїѧ мїрска́гѡ ꙗ҆́кѡ ѿ скве́рны  оу҆клони́лсѧ є҆сѝ, (с. 24) разꙋ́мнагѡ сл҃нца  свѣтоза́рнаѧ лꙋча̀ возсїѧ̀, свѣти́льникъ многосвѣ́тлый,  пꙋсты́нное воспита́нїе, и҆ чистоты̀ ѻ҆би́телище, хрⷭ҇тѡ́вы  добрѡ́ты ꙗ҆́снѡ зрѧ̀, є҆гѡ́же сїѧ́нїемъ оу҆́мъ тво́й  ѡ҆зари́лъ є҆сѝ, и҆ сла́вою ѡ҆богати́лсѧ є҆сѝ нб҃сною,  дїонѵ́сїе сла́вне. Мо́лимъ тѧ̀, въ ми́рѣ сохранє́нымъ  бы́ти па́мѧть твою̀ почита́ющымъ. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ и҆мꙋ́щи милосе́рдїе и҆ ми́лость ве́лїю,  при́зри, препѣ́таѧ бцⷣе дв҃о, на моѐ смире́нїе, и҆  страсте́й молвꙋ̀, и҆ собла́знъ житїѧ̀ разорѝ,  ѻ҆трокови́це, и҆ ѻ҆гнѧ̀ гее́нскагѡ и҆зба́ви мѧ̀ моли́твами  твои́ми. 
На хвали́техъ стїхи̑ры на д҃, гла́съ в҃. Подо́бенъ:  Є҆гда̀ ѿ дре́ва: 
Дїонѵ́сїе, мона́хѡвъ оу҆добре́нїе, прозѧбе́нїе  кра́сное пꙋсты́ни, преподо́бныхъ похвало̀, вѣ́рныхъ  оу҆твержде́нїе, любо́вїю творѧ́щихъ твою̀ всечестнꙋ́ю  па́мѧть, и҆ къ ра́цѣ моще́й твои́хъ пристꙋпа́ющихъ,  и҆зба́ви ѡ҆бстоѧ́нїѧ всѧ́кагѡ и҆ ѻ҆́гненнагѡ ѡ҆сꙋжде́нїѧ. 
Два́жды. 
Трⷪ҇цѣ хра́мъ са́мъ себѐ содѣ́лалъ є҆сѝ,  ѻ҆́ч҃е бг҃обл҃же́нне, въ пꙋсты̑ни непрохѡ́дныѧ заше́дъ,  ꙗ҆́кѡ мѡѷсе́й въ сїна́йскꙋю го́рꙋ, всели́лсѧ є҆сѝ:  и҆дѣ́же прїи́мъ бж҃е́ственный зако́нъ, мона́хѡвъ же  мно́жество вои́стиннꙋ наꙋчи́лъ є҆сѝ и҆зрѧ́дномꙋ житїю̀: и҆  ны́нѣ прикаса́ющымсѧ къ ра́цѣ моще́й твои́хъ, подае́ши  всѣ̑мъ и҆сцѣле́нїе. 
И҆мѣ́ѧ дерзнове́нїе ко хрⷭ҇тꙋ̀ бг҃ꙋ, моли́сѧ ѡ҆  ста́дѣ твое́мъ, преподо́бне, сохрани́тисѧ ѿ и҆скꙋше́нїй  вра́жїихъ, и҆ ꙗ҆зы́ческихъ нахожде́нїй, ѻ҆гнѧ̀ и҆ меча̀,  и҆ всѧ́кагѡ прило́га, и҆ навѣ́та лꙋка́вагѡ: тебе́ бо гра́дъ  и҆ покро́въ и҆мꙋ́ще, на тѧ̀ наде́ждꙋ съ бг҃омъ стѧжа́хомъ,  бл҃же́нне. 
Сла́ва, гла́съ и҃. Самогла́сенъ. 
На нб҃о текꙋ́щꙋю возше́дъ колесни́цꙋ, чꙋ́дне,  добродѣ́телей дости́глъ є҆сѝ кра́йнее, житїѧ̀  воздержа́нїемъ: и҆зъ (с. 25) пꙋсты́ни смотрѧ́ѧ вы́шнѧгѡ  і҆ерⷭ҇ли́ма красѡты̀, и҆ болѣ́зненныхъ подвигѡ́въ досто́йнѡ  по́чєсти воспрїи́мъ, съ нб҃сными ра́дꙋешисѧ чинонача̑лїи,  преблаже́нне, вѣ́чныхъ бла̑гъ наслѣ́дникъ ꙗ҆ви́лсѧ  є҆сѝ, нбⷭ҇нагѡ црⷭ҇твїѧ жи́тель бы́въ. Моли́сѧ, бг҃оно́се  дїонѵ́сїе, сп҃сꙋ всѣ́хъ, оу҆мири́ти мі́ръ и҆ спастѝ дꙋ́шы  на́шѧ. 
И҆ ны́нѣ: Влⷣчце, прїимѝ моли́твꙋ: 
А҆́ще ли пѧтьдесѧ́тница, И҆ ны́нѣ, пра́здника.  Славосло́вїе вели́кое. И҆ ѿпꙋ́стъ. 
На лїтꙋргі́и: Блажє́нна, ѿ канѡ́на пѣ́снь г҃-ѧ и҆  ѕ҃-ѧ: Прокі́менъ: Честна̀ предъ гдⷭ҇емъ: Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ  къ гала́тѡмъ, зача́ло сг҃і. А҆ллилꙋ́їа, гла́съ ѕ҃:  Блаже́нъ мꙋ́жъ боѧ́йсѧ гдⷭ҇а, въ за́повѣдехъ є҆гѡ̀  восхо́щетъ ѕѣлѡ̀. Є҆ѵⷢ҇лїе лꙋкѝ, зача́ло к҃д.  Прича́стенъ: Въ па́мѧть вѣ́чнꙋю бꙋ́детъ пра́ведникъ: 


(с. 25) 
Мѣ́сѧца тогѡ́же во в҃-й де́нь. 
И҆́же во ст҃ы́хъ, ѻ҆ц҃а̀ на́шегѡ нїки́фора,  патрїа́рха кѡнстанті́нѧ гра́да, и҆сповѣ́дника: 
И҆ ст҃а́гѡ великомꙋ́ченика і҆ѡа́нна но́вагѡ, мꙋ́чена  въ бѣлѣгра́дѣ. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры и҆сповѣ́дника, гла́съ д҃. Подо́бенъ:  Ꙗ҆́кѡ до́блѧ: 
И҆́стины водрꙋже́нїе, ꙳ и҆ вѣ́ры оу҆твержде́нїе, ꙳  и҆ догма́тѡвъ предложи́телѧ тѧ̀ зна́емъ, ꙳ благоче́стїѧ  согла́сника, ꙳ чистоты̀ селе́нїе, ꙳ и҆ прїѧ́телище  и҆збра́нное, (с. 26) благово́нїе дх҃а, ꙳ и҆ превели́кое  сокро́вище оу҆че́нїй, ꙳ и҆ ѡ҆снова́нїе хрⷭ҇то́вы цр҃кве, ꙳  свѧщенноѧвле́нне бг҃одꙋхнове́нне. 
А҆по́столѡвъ прее́мника, ꙳ страда́льцєвъ  є҆динонра́вна, ꙳ по́стникѡвъ є҆диноревни́телѧ восхвалѧ́емъ  тѧ̀, ꙳ и҆ оу҆чи́телей печа́ть, ꙳ и҆ бжⷭ҇твенное  и҆з̾ѡбраже́нїе, ꙳ хрⷭ҇то́ва тайноводи́телѧ, ꙳ ст҃и́телю  бл҃же́нне, и҆ бг҃ото́чнꙋю рѣкꙋ̀ разꙋмѣ́нїй, ꙳  беззако́нникѡвъ и҆ хꙋ́льникѡвъ мы̑сли потоплѧ́юща,  премꙋ́дре. 
Премꙋ́дрости тала́нтъ ꙳ оу҆мно́живъ, пребога́те, ꙳  ра́дости сподо́билсѧ є҆сѝ гдⷭ҇а твоегѡ̀, ꙳ и҆спещре́нъ  бл҃года́тїю ꙳ бж҃е́ственнагѡ сїѧ́нїѧ, и҆ заре́ю мы́сленнѡ  сїѧ́ѧ дх҃о́вною, ꙳ ны́нѣ предстои́ши десни́цѣ  жизноно́снѣй, ꙳ ѿтꙋ́дꙋ лꙋча́ми всегда̀ ѡ҆блиста́емь,  сла́вне. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Въ бжⷭ҇твенныхъ незаходи́мыхъ внꙋ́трь, ꙳ и҆́стинныѧ  же ски́нїи, ꙳ ю҆́же гдⷭ҇ь водрꙋзѝ, ꙳ ꙗ҆́кѡ свѧще́нникъ  зако́ненъ ꙳ вше́лъ є҆сѝ, преподо́бне ꙳ не чꙋжде́ю,  ѻ҆́ч҃е, кро́вїю, но твое́ю, ꙳ хрⷭ҇тꙋ̀ подо́бѧсѧ,  совѣ́тномꙋ не поко́рсѧ томле́нїю, є҆́юже бг҃ꙋ, ѻ҆́ч҃е,  оу҆годи́лъ є҆сѝ до конца̀. 
Сло́вомъ и҆ дѣѧ́нїемъ оу҆кра́шенъ, ꙳ и҆ свѧще́нною  твое́ю ѻ҆де́ждею, и҆ оу҆че́нїѧ пра́востїю, нїки́форе  всемꙋ́дре, ꙳ премꙋ́дрости пита́телю, и҆сповѣ́данїемъ си́хъ  прїѧ́лъ є҆сѝ, ꙳ заточє́нїи и҆стѧза́емь, терпѣ́лъ є҆сѝ  оу҆се́рднѡ, ꙳ по́мысла крѣ́постїю лю̑таѧ, ꙳ всѧ̑  приходѧ̑щаѧ, блаже́нне. 
Ѻ҆рга́нъ ꙗ҆ви́лсѧ є҆сѝ дх҃а, ꙳ бг҃одохнове́нными  гла́сы ѡ҆глаша́емь свы́ше, ꙳ и҆ возглаша́ѧ несказа́нное  сп҃са та́инство, ꙳ и҆ бж҃е́ственнаѧ трꙋба̀, ꙳ вои́стиннꙋ и҆  наро́читаѧ, ꙳ велегла́снѡ на́мъ проповѣ́дающи сло́ва  воплоще́нїе, ꙳ є҆́же па́че достиже́нїѧ, ꙳ и҆ вы́ше оу҆ма̀  всѧ̑, ꙳ и҆ по́мысла, прече́стне. 
Сла́ва, и҆ ны́нѣ, бг҃оро́диченъ: 
Спаси́ мѧ, влⷣчце пречⷭ҇таѧ, ꙗ҆́же сп҃са хрⷭ҇та̀  неизрече́ннѡ (с. 27) ро́ждшаѧ: ꙳ тѧ́ бо є҆ди́нꙋ стѧжа́хъ  предста́тельницꙋ, ꙳ и҆ неѡбори́мꙋю стѣ́нꙋ, ꙳ и҆ покро́въ,  и҆ ра́дованїе, ꙳ и҆ дꙋшѝ моеѧ̀ бж҃е́ственное оу҆тѣше́нїе.  ꙳ Ты̀ оу҆́бѡ мѧ̀ и҆зба́ви неꙋсыпа́ющагѡ че́рвїѧ, ꙳ и҆  ѻ҆гнѧ̀ вѣ́чнꙋющагѡ, ꙳ мт҃и хрⷭ҇та̀ бг҃а. 
Крⷭ҇тобг҃оро́диченъ: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко,  ꙳ оу҆вы̀ мнѣ̀, вопїѧ́ше, ꙳ ча́до сла́дкое, ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  милосе́рдїемъ твои́мъ; 
Тропа́рь, гла́съ д҃: 
Пра́вило вѣ́ры и҆ ѻ҆́бразъ кро́тости, воздержа́нїѧ  оу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же веще́й  и҆́стина: сегѡ̀ ра́ди стѧжа́лъ є҆сѝ смире́нїемъ высѡ́каѧ,  нището́ю бога̑таѧ, ѻ҆́ч҃е нїки́форе, молѝ хрⷭ҇та̀ бг҃а,  спасти́сѧ дꙋша́мъ на́шымъ. 
Канѡ́нъ, є҆гѡ́же краегране́сїе: 
Нїки́фора ꙗ҆́кѡ побѣдоно́сна пѣ́сньми пою̀.  Ѳеофа́нъ. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Дѣѧ́нїе видѣ́нїѧ показа́лъ є҆сѝ, ꙗ҆́вѣ  восхожде́нїе: дꙋ́шꙋ бо согласи́лъ є҆сѝ дѣ́тельнѡ,  нїки́форе пребога́те, къ видѣ́нїю и҆зрѧ́днѡ кра́йнемꙋ  возлетѣ́лъ є҆сѝ. 
Оу҆мертви́въ ꙗ҆̀же на землѝ мꙋдрова̑нїѧ  воздержа́нїемъ ты̀, и҆ дꙋ́шꙋ напра́вилъ є҆сѝ  прилѣжа́нїемъ, нїки́форе бг҃одохнове́нне, ко приста́нищємъ  дости́глъ є҆сѝ невла́емагѡ наслажде́нїѧ. 
Недꙋ́говавъ мамѡ́ны є҆́ресїю ле́въ ѻ҆каѧ́нный, и҆  къ (с. 28) тве́рдомꙋ тебѣ̀ ка́мени прира́жсѧ, нїки́форе  бг҃опрїѧ́тне, разсы́пасѧ вско́рѣ при а҆́дѣ пребезꙋ́мный. 
Бг҃оро́диченъ: 
И҆сцѣлѝ сокрꙋше́нїе, пренепоро́чнаѧ,  человѣ́чества, творца̀ ро́ждши, всѧ̑ ны̀ и҆спра́вльшаго,  низве́ржєнныѧ паде́нїемъ пра́ѻтєцъ, бг҃оневѣ́стнаѧ. 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ, хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ, па́че тебє̀, чл҃вѣколю́бче. 
Оу҆краси́въ добродѣ́тельми твои́ми житїѐ твоѐ,  и҆ свѣти́льникъ сло́ва жи́зни, ꙗ҆́вѣ храни́тель бы́въ,  хрⷭ҇то́во всесщ҃е́нное ста́до наста́вль. 
Бг҃оглаго́ливый ѻ҆́гненный ѧ҆зы́къ тво́й  бж҃е́ственный ѻ҆гне́мъ разꙋ́мнымъ тернѡ́вныѧ попалѝ  є҆́рєси, бг҃омꙋ́дре ѻ҆́ч҃е сла́вне. 
Любомꙋ́дрїемъ премꙋ́дрости глꙋбинꙋ̀ и҆спыта́въ,  оу҆че́нїй твои́хъ плени́цами, ѿмета́ющыѧсѧ ѻ҆́браза  хрⷭ҇то́ва, ꙗ҆́снѡ придави́лъ є҆сѝ, досточꙋ́дне. 
Бг҃оро́диченъ: 
И҆сповѣ́дающе ѻ҆ц҃ꙋ̀ превѣ́чномꙋ сн҃а  собезнача́льна, напослѣ́докъ и҆зъ твоеѧ̀ оу҆тро́бы  ро́ждшасѧ, пречⷭ҇таѧ, вои́стиннꙋ сла́вимъ тѧ̀ бж҃їю мт҃рь. 
Сѣда́ленъ, гла́съ и҃. Подо́бенъ: Премꙋ́дрости: 
Слове́съ твои́хъ бл҃года́ть разꙋ́мныхъ, и҆  оу҆че́нїй высота̀ та́йныхъ, бж҃е́ственнагѡ на́мъ бы́сть  восхожде́нїѧ лѣ́ствица: дꙋхо́внꙋ бо, ѻ҆́ч҃е, стѧжа́лъ  є҆сѝ трꙋбꙋ̀, се́ю проповѣ́далъ є҆сѝ бж҃е́ствєннаѧ  оу҆чє́нїѧ. Тѣ́мже и҆ на мѣ́стѣ всели́лсѧ є҆сѝ  ѕла́чнѣ, ѕвѣ́рѧ ѿгна́лъ є҆сѝ пра́щею слове́съ твои́хъ,  нїки́форе бл҃же́нне: молѝ хрⷭ҇та̀ бг҃а, грѣхѡ́въ  ѡ҆ставле́нїе пода́ти чтꙋ́щымъ всечестнꙋ́ю твою̀ па́мѧть. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене (с. 29) ро́ждшꙋю бг҃а пло́тїю, всѝ оу҆блажа́емъ  ро́ди человѣ́честїи: ѻ҆́гнь бо всели́сѧ въ тѧ̀ бжⷭ҇тва̀,  и҆ ꙗ҆́кѡ младе́нца млеко́мъ пита́еши зижди́телѧ и҆ гдⷭ҇а.  тѣ́мъ а҆́гг҃льскїй и҆ человѣ́ческїй ро́дъ, досто́йнѡ  сла́вимъ прест҃о́е рождество̀ твоѐ, и҆ согла́снѡ вопїе́мъ  тѝ: молѝ хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ рождествꙋ̀ твоемꙋ̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше, пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй ѡ҆ставле́нїе вѣ́рою  пою́щымъ бж҃е́ствєнныѧ стра̑сти твоѧ̑. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Си́лою бжⷭ҇твенною чє́люсти, свѧщенноѧвле́нне,  нечести́выхъ сокрꙋши́лъ є҆сѝ, тве́рдымъ твои́мъ сло́вомъ  си́хъ побѣди́въ, и҆ чествова́ти наꙋчи́лъ є҆сѝ бжⷭ҇твенный  сп҃са ѻ҆́бразъ. 
И҆сповѣ́данїемъ бжⷭ҇твенное свѧще́нство, свѣ́тлѡ  оу҆ѧсни́лъ є҆сѝ, ѻ҆́ч҃е нїки́форе, льво́во сꙋровство̀  загражда́ѧ, таи́нниче неизрече́нныхъ, бг҃опрїѧ́тне. 
Ю҆́ношески проти́вльсѧ, нїки́форе, благочести́выми  оу҆чє́нїи чⷭ҇тны́ѧ цр҃кве, ра́ною слове́съ твои́хъ во́лки  ѿгна́лъ є҆сѝ, вѣ́рꙋ пра́вꙋю корче́мствꙋющыѧ. 
Бг҃оро́диченъ: 
Воплоще́на безпло́тнаго пе́рвѣе, ро́ждши сло́ва  бж҃їѧ, всенепоро́чнаѧ, ѡ҆бра́дованнаѧ, мі́ръ ѡ҆бнови́ла  є҆сѝ. тѣ́мже тѧ̀, бг҃оневѣ́сто, вѣ́рою правосла́вною  почита́емъ. (с. 30) 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Оу҆́мъ и҆мѣ́ѧ чи́стъ на нб҃са̀ восходѧ́щъ, ра́зꙋма  и҆ премꙋ́дрости неꙋвѧда́ющїй цвѣ́тъ ѡ҆б̾ѧ́лъ є҆сѝ,  всеблаже́нне. 
И҆сцѣле́нїе дꙋша́мъ правосла̑внымъ ѡ҆роси́лъ є҆сѝ  слове́съ твои́хъ, бг҃оѧвле́нне, зе́млю же неразꙋ́мныхъ  ѡ҆прове́рглъ є҆сѝ твои́ми оу҆чє́нїи. 
Сло́во дѣ́ѧтельно и҆ живо́тъ и҆мѣ́ѧ неѿе́млемь,  ꙗ҆́кѡ со́лнце ѡ҆блиста́ѧ, чⷭ҇тны́ѧ цр҃кве просвѣща́еши  оу҆твержде́нїе. 
Бг҃оро́диченъ: 
Разрѣше́нїе клѧ́твы прама́тере ты̀ была̀ є҆сѝ,  пренепоро́чнаѧ, заче́нши на́съ благослове́ньми бжⷭ҇твенными  вѣнча́вшаго. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Свѣтоно́снѡ зарѧ́ми сїѧ́ѧ дꙋхо́вными, цр҃квамъ,  бг҃омꙋ́дре, ꙗ҆ви́лсѧ є҆сѝ сто́лпъ, нб҃сѝ ра́венъ, и҆  ѻ҆́блакъ къ наслѣ́дїю веды́й нбⷭ҇номꙋ. 
Всю̀ твою̀ жи́знь бг҃ꙋ ѡ҆свѧти́лъ є҆сѝ, пребыва́ѧ  по все́й вселе́ннѣй нача́льникъ, просла́вилсѧ є҆сѝ,  свѧщенноѧвле́нне ѻ҆́ч҃е блаже́нне. 
Растерза́етъ плетє́нїѧ безбо́жныхъ є҆ресе́й твоѐ  бг҃одохнове́нное сло́во, ѻ҆бою́дꙋ ѻ҆́стрымъ мече́мъ  оу҆тѣ́шителѧ, свѣ́тъ же и҆́стины всѣ̑мъ предпоказа̀. 
Бг҃оро́диченъ: 
Зако́ни пресла́внѡ є҆стества̀ разрѣша́ютсѧ: дв҃а  бо ражда́етъ, и҆ пита́етъ ѻ҆трокови́ца, неискꙋсобра́чнѡ  заче́нши всѣ́хъ зижди́телѧ и҆ гдⷭ҇а. (с. 31) 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Побѣ́ды вѣне́цъ, ѽ нїки́форе! съ нб҃сѐ,  пресла́вне, ꙗ҆́кѡ прїе́мъ ѿ бг҃а, спаса́й вѣ́рою  почита́ющыѧ тѧ̀, ꙗ҆́кѡ свѧщеннонача́льника хрⷭ҇то́ва и҆  оу҆чи́телѧ. 
І҆́косъ: 
Ꙗ҆́коже невоева́нъ гра́дъ бж҃їй на горѣ̀, вели́кїй  і҆ера́рхъ стоѧ̀ водрꙋже́нъ ꙗ҆ви́сѧ, соблюда́ѧ мі́ръ  моли́твами, полкѝ безбо́жныхъ побѣди́въ, пребы́сть  невреди́мь, ѿ врагѡ́въ стрѣлѧ́нїй неꙋѧ́звенъ, всѣ́хъ  цр҃ѧ̀ и҆ гдⷭ҇а внꙋ́трь въ се́рдцы носѧ̀. тѣ́мже и҆  оу҆ѧснѧ́етъ чтꙋ́щыѧ хрⷭ҇та̀ на і҆кѡ́нѣ, съ высоты̀  добродѣ́телей, и҆ столпа̀ дѣ́лъ, пра́щею мета́етъ на  полкѝ врагѡ́въ, двє́ри же милосе́рдїемъ ѿверза́етъ,  вѣ́рою пою́щымъ сего̀, ꙗ҆́кѡ свѧти́телѧ хрⷭ҇то́ва и҆  оу҆чи́телѧ. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Цр҃ковь тѧ̀ жи́вꙋ бг҃а жива́гѡ вѣ́мы, внꙋ́трь  ꙗ҆́кѡ свѣти́льника и҆мꙋ́ща златоза́рна, трⷪ҇цы позна́нїе:  благослове́нъ є҆сѝ въ хра́мѣ сла́вы твоеѧ̀, гдⷭ҇и. 
Є҆реті́чествꙋющихъ ѧ҆зыкобѡ́лїѧ низложи́лъ є҆сѝ,  оу҆вѣрѧ́ѧ чти́ти і҆кѡ́нꙋ хрⷭ҇то́вꙋ, нїки́форе, взыва́ющыѧ:  благослове́нъ є҆сѝ въ хра́мѣ сла́вы твоеѧ̀, гдⷭ҇и. 
Премꙋ́дрости бога́тство, и҆ житїѐ и҆мѣ́ѧ  бжⷭ҇твенно, всѐ преминꙋ́лъ є҆сѝ чꙋ́вство мы́сленнѡ,  хрⷭ҇тꙋ̀ ны́нѣ бесѣ́дꙋеши: благослове́нъ є҆сѝ въ хра́мѣ  сла́вы твоеѧ̀, гдⷭ҇и. 
Бг҃оро́диченъ: 
Нераздѣлѧ́юще соединє́ннаѧ, нижѐ слива́юще,  є҆ди́наго хрⷭ҇та̀ сла́вимъ, и҆зъ тебє̀ воплоще́ннаго  сло́ва, зовꙋ́ще: благослове́нъ є҆сѝ въ хра́мѣ сла́вы  твоеѧ̀, гдⷭ҇и. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, (с. 32) тогда̀ оу҆́бѡ  ѡ҆бразꙋ́емое, ны́нѣ же дѣ́йствꙋемое, вселе́ннꙋю всю̀  воздвиза́етъ пѣ́ти тебѣ̀: гдⷭ҇а по́йте, дѣла̀, и҆  превозноси́те є҆го̀ во всѧ̑ вѣ́ки. 
Кро́вїю хрⷭ҇то́вою и҆зба́вленъ, ра́зꙋмомъ и҆́же  є҆гѡ̀ ра́ди под̾ѧ́тъ сме́рть: со́вѣсти бо прине́слъ  є҆сѝ мꙋче́нїе и҆сповѣ́данїѧ благода́тїю сїѧ́ѧ: гдⷭ҇а  по́йте, дѣла̀, взыва́ѧ, и҆ превозноси́те є҆го̀ во всѧ̑  вѣ́ки. 
Тѣ́ломъ и҆ дꙋше́ю ѡ҆чище́нъ, сло́вꙋ всеви́дцꙋ  сло́вомъ поже́рлъ є҆сѝ, сїѐ пре́жде безпло́тно и҆  безнача́льно показꙋ́ѧ, и҆ ми́лостивна бы́вша чл҃вѣ́ка  по́слѣжде: гдⷭ҇а по́йте, дѣла̀, взыва́ѧ, и҆ превозноси́те  є҆го̀ во всѧ̑ вѣ́ки. 
Да наслѣ́дїе нбⷭ҇ное, и҆ сла́вꙋ неизмѣ́ннꙋю  оу҆лꙋчи́ши, сла́вне, сла́вꙋ оу҆вѧда́емꙋю, ѻ҆́ч҃е,  ѡ҆ста́вилъ є҆сѝ, и҆згна́нїе и҆ ѡ҆ѕлобле́нїе терпѧ̀  до́блественнѣ, мꙋ́дре, взыва́ѧ: гдⷭ҇а по́йте, дѣла̀, и҆  превозноси́те є҆го̀ во всѧ̑ вѣ́ки. 
Бг҃оро́диченъ: 
Є҆ди́нꙋ голꙋби́цꙋ чи́стꙋ тѧ̀ жени́хъ мы́сленный  ѡ҆брѣ́те, всенепоро́чнаѧ, крі́нъ благово́ннѣйшїй, цвѣ́тъ  прекра́снѣйшїй и҆ свѣтоно́сенъ черто́гъ, невѣ́стꙋ  приведѐ. тѣ́мже тѧ̀ дв҃ꙋ пое́мъ, и҆ превозно́симъ во всѧ̑  вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ, веселѧ́щесѧ, тѧ̀, бцⷣе,  велича́емъ. 
Ѡ҆брѣ́лъ є҆сѝ блаже́нный коне́цъ, преше́дшымъ  зерца́лѡмъ, и҆́стинѣ ꙗ҆́вльшейсѧ, видѣ́нїемъ нетлѣ́нныѧ  добро́ты: є҆ѧ́же ны́нѣ насыща́ѧсѧ, твои́ми моли́твами  на́съ помина́й. 
Ра́кꙋ ѡ҆бстꙋпи́вше бжⷭ҇твеннꙋю бг҃оно́снагѡ  нїки́фора, прїиди́те, хрⷭ҇тоно́снїи, оу҆се́рднѡ, ꙗ҆́кѡ  побѣдоно́сца сего̀ воспои́мъ, и҆ тогѡ̀ торжество̀ съ  весе́лїемъ пра́зднꙋимъ. 
Всѧ́кꙋ добродѣ́тель оу҆держа́въ, при кончи́нѣ  подвигѡ́въ (с. 33) и҆сповѣ́данїѧ вѣнце́мъ,  сщ҃енномꙋ́чениче, ꙗ҆ви́лсѧ є҆сѝ оу҆кра́шенъ, и҆́мже  оу҆добре́нъ твоемꙋ̀ влⷣцѣ ны́нѣ предстои́ши. 
Бг҃оро́диченъ: 
Ꙗ҆́кѡ ко́рень и҆ и҆сто́чникъ, и҆ винꙋ̀ нетлѣ́нїѧ,  тѧ̀, дв҃о, всѝ вѣ́рнїи вѣ́дꙋще, хвала́ми почита́емъ: ты́  бо ѵ҆поста́сное безсме́ртїе на́мъ и҆сточи́ла є҆сѝ. 
Свѣти́ленъ. Подо́бенъ: Оу҆чн҃икѡ́мъ зрѧ́щымъ: 
Ꙗ҆́кѡ побѣдоно́сецъ и҆зрѧ́денъ страсте́й,  нїки́форе, вѣне́цъ сꙋгꙋ́бъ прїѧ́лъ є҆сѝ ѿ хрⷭ҇та̀  сп҃са: ꙗ҆́кѡ є҆́ресь бг҃обо́рнꙋю бжⷭ҇твєнныѧ і҆кѡ́ны  ѿмета́ющихъ, премꙋ́дре низлага́ѧ, ст҃и́телю, и҆  страда́лецъ, ꙗ҆́кѡ благоче́стїѧ побо́рникъ, ѻ҆́ч҃е. ѡ҆  на́съ оу҆̀бо молѝ, чтꙋ́щихъ тѧ̀, блаже́нне. 
Сла́ва, и҆ ны́нѣ, бг҃оро́диченъ: 
Ѻ҆ч҃ескихъ не ѡ҆ста́вль нѣ́дръ, а҆́ще и҆  воплоти́лсѧ є҆сѝ ѿ дв҃ы, гдⷭ҇и: и҆́бо спастѝ менѐ  па́дшаго, преклони́въ нб҃са̀ соше́лъ є҆сѝ, и҆ и҆схи́тити  хотѧ̀ ѿ оу҆́стъ ѕвѣ́рѧ мы́сленнагѡ, и҆ є҆гѡ̀  оу҆давлє́нїи держи́маго. тѣ́мже и҆зба́вльсѧ, сла́влю  твою̀ си́лꙋ. 
Слꙋ́жба ст҃а́гѡ великомꙋ́ченика і҆ѡа́нна но́вагѡ,  мꙋ́ченнагѡ въ бѣлѣгра́дѣ. 
На ма́лѣй вече́рни поста́вимъ стїхѝ д҃, и҆ пое́мъ  стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Нбⷭ҇ныхъ чинѡ́въ слико́вника, ꙳ и҆ мꙋ́ченикѡмъ  сострада́льца, ꙳ премꙋ́драго во́ина благоче́стїѧ, ꙳ и҆  и҆́стиннаго проповѣ́дника хрⷭ҇то́ва, ꙳ і҆ѡа́нна  великоимени́таго, ꙳ восхва́лимъ, вѣ́рнїи, ра́дꙋющесѧ. 
Два́жды. (с. 34) 
Хрїстїа́нъ забра́ло крѣ́пкое, ꙳ столпа̀  непоколеби́маго мꙋчи́тельскими ласка̑нїи, ꙳ кꙋпца̀  всеизрѧ́днаго, ꙳ на нетлѣ́нныхъ и҆змѣни́вшаго тлѣ̑ннаѧ, ꙳  и҆ на́съ свы́ше назира́юща, вѣ́рнѡ оу҆блажи́мъ. 
Пе́рваго пострада́телѧ всѝ і҆ѡа́нна ꙳ свѣ́тлаго  храбо́рника, ꙳ ны́нѣ на́мъ возсїѧ́вшаго ꙳ и҆́стиннаго  страда́нїѧ лꙋча́ми, ꙳ воспое́мъ веселѧ́щесѧ, ꙳ и҆ тогѡ̀  моще́мъ кла́нѧющесѧ. 
Сла́ва, гла́съ ѕ҃: 
Прїиди́те, мꙋчениколю́бцы всѝ, прїиди́те, ли́къ  соста́вимъ, вѣнцы̀ похвала́ми плетꙋ́ще, и҆ честнꙋ́ю главꙋ̀  і҆ѡа́нна вѣнча́юще: се́й бо всехрабо́рникъ хрⷭ҇то́вою  воѡрꙋжи́всѧ вѣ́рою, въ по́двигъ вни́де мꙋ́жественнѣ, и҆  хрⷭ҇та̀ и҆сповѣ́да сн҃а бж҃їѧ и҆ бг҃а, творца̀ и҆ сꙋдїю̀  всѧ́ческихъ, пе́рсскꙋю до конца̀ горды́ню низложи́въ, и҆  мꙋчи́телѧ попра́въ свои́мъ терпѣ́нїемъ, мꙋ́ченикѡвъ бы́сть  ѻ҆́бразъ и҆ надписа́нїе: и҆ ны́нѣ хрⷭ҇тꙋ̀ мо́литсѧ ѡ҆  дꙋша́хъ на́шихъ. 
И҆ ны́нѣ, бг҃оро́диченъ. А҆́ще н҃-ца: И҆ ны́нѣ,  пра́здника. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѿ восто́чныхъ къ сѣ́вєрнымъ, ꙳ ꙗ҆́коже со́лнце  возсїѧ́лъ є҆сѝ, ꙳ зарѧ́ми страда́нїѧ, ꙳ всѣ́хъ привлачѧ̀  ꙳ сердца̀ и҆ помышлє́нїѧ ꙳ къ твои̑мъ чꙋдесє́мъ, сла́вне. 
Сті́хъ: Првⷣникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Сѣ́вєрнаѧ племена̀ всѧ̑, ꙳ є҆ли́кѡ  благочєсти́ваѧ, ꙳ дꙋхо́внѣ ликовствꙋ́йте, пѣ́сньми ꙳  і҆ѡа́нна сла́вѧще, ꙳ ва́съ возлю́бльшаго. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Послѣ̑днимъ си̑мъ временѡ́мъ ꙳ ты̀ красота̀  показа́лсѧ є҆сѝ ꙳ мꙋ́ченикѡвъ страда̑нїѧ ѡ҆бновлѧ́ѧ, ꙳ и҆  до конца̀ низлага́ѧ ꙳ пре́лесть, блаже́нне,  дꙋшегꙋби́тельнꙋю. (с. 35) 
Сла́ва, и҆ ны́нѣ, бг҃оро́диченъ: 
Бцⷣꙋ тѧ̀ и҆́стиннꙋю мꙋ́чєницы и҆сповѣ́даша, ꙳ со  і҆ѡа́нномъ сла́внымъ, ꙳ мр҃і́е бг҃оневѣ́сто: ꙳ мы́ же тѝ  припа́даемъ, грѣхѡ́въ просѧ́ще проще́нїѧ. 
На вели́цѣй вече́рни: Блаже́нъ мꙋ́жъ: 
На Гдⷭ҇и, воззва́хъ, поста́вимъ стїхѡ́въ и҃: и҆  пое́мъ стїхи̑ры, гла́съ в҃. 
Подо́бенъ: Кі́ими похва́льными: 
Кі́ими благохва́льными пѣ́сньми ꙳ воспое́мъ  і҆ѡа́нна, и҆́стиннаго во́ина цр҃ѧ̀ вели́кагѡ, ꙳ свѣ́тлаго  храбо́рника, ꙳ хрⷭ҇то́ва всеизрѧ́днаго страда́льца; ꙳  оу҆тверди́телѧ вѣ́ры, ꙳ и҆ низложи́телѧ ле́сти, ꙳  терпѣли́ваго во и҆скꙋше́нїихъ, ꙳ и҆ въ мꙋ́кахъ  непристра́шнаго, ꙳ нечести́выхъ наказа́телѧ стра́шнаго, ꙳ и҆  благочєсти́вымъ помо́щника те́плаго, ꙳ и҆́мже хрⷭ҇то́съ  на́мъ да́рꙋетъ ве́лїю ми́лость. 
Кі́ими похва́льными вѣнцы̀ ꙳ вѣнча́емъ і҆ѡа́нна; ꙳  мꙋ́ченикѡвъ ѡ҆бновле́нїе, ꙳ и҆скꙋ́снаго борца̀, ꙳  благоче́стїѧ бори́телѧ, ꙳ врага̀ низложи́вшаго, ꙳ кро́вїю  зе́млю ѡ҆свѧ́щшаго, ꙳ и҆ воздꙋ̑шныѧ кнѧ́зи оу҆страши́вшаго,  ꙳ и҆ нбⷭ҇нымъ причта́вшагосѧ а҆́гг҃лѡмъ, ꙳ столпа̀  всезлата́го, ꙳ ѡ҆ не́мже содержа́тсѧ страны̑ сѣ́вєрныѧ: ꙳  и҆́мже хрⷭ҇то́съ си́хъ врагѝ побѣжда́етъ, ꙳ и҆мѣ́ѧй  ве́лїю ми́лость. 
Кі́ими благососта́вными гла́сы ꙳ просла́вимъ  і҆ѡа́нна; ꙳ высокопа́рнаго ѻ҆рла̀ ꙳ слове́съ премꙋ́дростїю,  ꙳ є҆гѡ́же крило́ма зла́та междора́мїѧ, ꙳ трꙋбꙋ̀  благоче́стїѧ, ꙳ бж҃їѧ сло́ва ꙳ та̑инства возгремѣ́вшаго, ꙳  меча̀ и҆з̾ѡщре́ннаго ꙳ прⷪ҇ро́ческими велѣ̑нїи, ꙳ и҆́мже  пе́рсское возноше́нїе ꙳ хрⷭ҇то́съ низложѝ, ꙳ и҆мѣ́ѧй  ве́лїю ми́лость. 
Кі́ими пѣ́сньми и҆ добро́тами ꙳ оу҆вѧзе́мъ  і҆ѡа́нна чꙋ́днаго; ꙳ пло́ть да́вшаго ꙳ къ ра́намъ  содробле́нїѧ, ꙳ на́съ ра́ди плещѝ на ра̑ны да́вшаго, ꙳ и҆  кро́вь неща́днѡ (с. 36) и҆злїѧ́вшаго ꙳ за и҆стощи́вшаго  себѐ до ра́бїѧ ѻ҆́браза, ꙳ мꙋчи́телѧ оу҆ди́вльшаго ꙳  преесте́ственнымъ терпѣ́нїемъ, ꙳ и҆ того̀ посра́мльша ꙳  сопротивле́нїемъ крѣ́пкимъ: ꙳ є҆го́же хрⷭ҇то́съ бг҃ъ  вѣнцы̀ нетлѣ́нїѧ вѣнча̀, ꙳ и҆мѣ́ѧй ве́лїю ми́лость. 
Сла́ва, гла́съ и҃: 
Дне́сь честно́е торжество̀ нбⷭ҇наѧ пра́зднꙋютъ  мы́сленнѡ, земна̑ѧ къ весе́лїю созыва́юще, въ па́мѧть  до́блѧгѡ подви́жника і҆ѡа́нна, терпѣли́вагѡ а҆дама́нта:  и҆знемого́ша бо рꙋ́ки бїю́щихъ, и҆ сꙋдїѧ̀ оу҆трꙋди́сѧ,  мꙋ̑ки оу҆мышлѧ́ѧ. ѻ҆́нъ же вы́ше всѣ́хъ пребыва́ше, стоѧ̀  ꙗ҆́кѡ ле́въ посредѣ̀ по́двига, и҆ мꙋчи́телѧ оу҆страша́ѧ  и҆сповѣ́данїемъ хрⷭ҇то́вымъ, благодерзнове́ннѡ бо къ немꙋ̀  вопїѧ́ше: не коснѝ, ѽ є҆па́рше, сѐ тѝ пло́ть къ  томле́нїю! ты̀ оу҆́бѡ довѡ́льны ра̑ны наносѝ, хрⷭ҇то́съ же  вѣнцы̀ нетлѣ̑нны да́рꙋетъ мнѣ̀, є҆го́же проповѣ́даю со  ѻ҆ц҃е́мъ и҆ ст҃ы́мъ дх҃омъ. 
И҆ ны́нѣ, бг҃оро́диченъ: а҆́ще н҃-ца, и҆ ны́нѣ,  пра́здника. 
Вхо́дъ. Прокі́менъ днѐ. Чтє́нїѧ трѝ. 
Прⷪ҇ро́чества и҆са́їина чте́нїе. 
[Глава̀ м҃г] Та́кѡ гл҃го́летъ гдⷭ҇ь: всѝ  ꙗ҆зы́цы собра́шасѧ вкꙋ́пѣ, и҆ соберꙋ́тсѧ кнѧ́зи ѿ ни́хъ:  кто̀ возвѣсти́тъ сїѧ̑ въ ни́хъ; и҆лѝ ꙗ҆̀же ѿ нача́ла,  кто̀ слы̑шана сотвори́тъ ва́мъ; да приведꙋ́тъ свидѣ́тели  своѧ̑ и҆ ѡ҆правдѧ́тсѧ, и҆ да оу҆слы́шатъ, и҆ да рекꙋ́тъ  и҆́стинꙋ. Бꙋ́дите мѝ свидѣ́тели, и҆ а҆́зъ свидѣ́тель,  глаго́летъ гдⷭ҇ь бг҃ъ, и҆ ѻ҆́трокъ, є҆го́же и҆збра́хъ, да  позна́ете и҆ вѣ́рꙋете мѝ, и҆ разꙋмѣ́ете, ꙗ҆́кѡ а҆́зъ  є҆́смь: пре́жде менє̀ не бы́сть и҆́нъ бг҃ъ, и҆ по мнѣ̀ не  бꙋ́детъ: А҆́зъ є҆́смь бг҃ъ, и҆ нѣ́сть ра́звѣ менє̀  спаса́ѧй. А҆́зъ возвѣсти́хъ и҆ спасо́хъ, оу҆ничижи́хъ и҆  не бѣ̀ въ ва́съ чꙋ́ждїй. Вы̀ мнѣ̀ свидѣ́тели, и҆ а҆́зъ  гдⷭ҇ь бг҃ъ: и҆ є҆щѐ ѿ нача́ла а҆́зъ є҆́смь, и҆ (с. 37)  нѣ́сть ѿ рꙋ́къ мои́хъ и҆збавлѧ́ѧй, сотворю̀, и҆ кто̀  ѿврати́тъ то̀; Си́це глаго́летъ гдⷭ҇ь бг҃ъ, и҆збавлѧ́ѧй  ва́съ, свѧты́й і҆зра́илевъ. 
Премꙋ́дрости соломѡ́ни чте́нїе. 
[Глава̀ г҃] Првⷣныхъ дꙋ́шы въ рꙋцѣ̀ бж҃їей, и҆ не  прико́снетсѧ и҆́хъ мꙋ́ка. Непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ: и҆ є҆́же ѿ на́съ ше́ствїе, сокрꙋше́нїе, ѻ҆ни́ же  сꙋ́ть въ ми́рѣ. И҆́бо предъ лице́мъ человѣ́ческимъ а҆́ще  и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено, и҆ вма́лѣ нака́зани бы́вше, вели́кими  благодѣ́тельствовани бꙋ́дꙋтъ: ꙗ҆́кѡ бг҃ъ и҆скꙋсѝ ѧ҆̀, и҆  ѡ҆брѣ́те и҆̀хъ достѡ́йны себѣ̀. Ꙗ҆́кѡ зла́то въ горни́лѣ  и҆скꙋсѝ и҆̀хъ, и҆ ꙗ҆́кѡ всепло́дїе же́ртвенное прїѧ́тъ  ѧ҆̀. И҆ во вре́мѧ посѣще́нїѧ и҆́хъ возсїѧ́ютъ и҆ ꙗ҆́кѡ  и҆́скры по сте́блїю потекꙋ́тъ. Сꙋ́дѧтъ ꙗ҆зы́кѡмъ, и҆  ѡ҆блада́ютъ людьмѝ, и҆ воцр҃и́тсѧ гдⷭ҇ь въ ни́хъ во вѣ́ки.  Надѣ́ющїисѧ на́нь разꙋмѣ́ютъ и҆́стинꙋ, и҆ вѣ́рнїи въ  любвѝ пребꙋ́дꙋтъ є҆мꙋ̀: ꙗ҆́кѡ благода́ть и҆ ми́лость въ  преподо́бныхъ є҆гѡ̀, и҆ посѣще́нїе во и҆збра́нныхъ є҆гѡ̀. 
Премꙋ́дрости соломѡ́ни чте́нїе. 
[Глава̀ д҃] Првⷣникъ, а҆́ще пости́гнетъ  сконча́тисѧ, въ поко́и бꙋ́детъ. Ста́рость бо честна̀ не  многолѣ́тна, нижѐ въ числѣ̀ лѣ́тъ и҆счита́етсѧ: сѣди́на  же є҆́сть мꙋ́дрость человѣ́кѡмъ, и҆ во́зрастъ ста́рости  житїѐ нескве́рное. Бл҃гоꙋго́денъ бг҃ови бы́въ, возлю́бленъ  бы́сть: и҆ живы́й посредѣ̀ грѣ̑шникъ, преста́вленъ бы́сть:  восхище́нъ бы́сть, да не ѕло́ба и҆змѣни́тъ ра́зꙋма є҆гѡ̀,  и҆лѝ ле́сть прельсти́тъ дꙋ́шꙋ є҆гѡ̀. Раче́нїе бо ѕло́бы  помрача́етъ дѡ́браѧ, и҆ паре́нїе по́хоти премѣнѧ́етъ  оу҆́мъ неѕло́бивъ. Сконча́всѧ вма́лѣ, и҆спо́лни лѣ̑та  дѡ́лга: оу҆го́дна бо бѣ̀ гдⷭ҇еви дꙋша̀ є҆гѡ̀: сегѡ̀ ра́ди  потща́сѧ ѿ среды̀ лꙋка́вствїѧ. (с. 38) Лю́дїе же  ви́дѣвше, и҆ не разꙋмѣ́вше, нижѐ поло́жше въ помышле́нїи  таково́е: ꙗ҆́кѡ бл҃года́ть и҆ ми́лость въ преподо́бныхъ  є҆гѡ̀, и҆ посѣще́нїе во и҆збра́нныхъ є҆гѡ̀. 
На лїті́и стїхи̑ры, гла́съ а҃, самогла̑сны: 
Сѣ́вєрнаѧ всѧ̑, ра́дꙋйтесѧ, и҆ веселѧ́щесѧ  взыгра́йте, посредѣ̀ себє̀ и҆мꙋ́ще ѕвѣздꙋ̀ незаходи́мꙋю  и҆ многосвѣ́тлꙋю, со́лнєчныѧ зари̑ превосходѧ́щꙋю,  і҆ѡа́нна великоимени́таго, благочести́вагѡ ко́рене  мꙋ́ченическꙋю вѣ́твь, многопло́днꙋю и҆ и҆збра́ннꙋю, мно́гѡ  хрⷭ҇та̀ возлю́бльшаго, и҆ ѿ негѡ̀ мно́жае возлю́бленна  бы́вшаго, и҆ на́мъ просѧ́ща ве́лїѧ ми́лости. 
Благочести́выхъ ро́дове всѝ, дꙋхо́внѡ  ликовствꙋ́юще, ѻ҆́бщꙋю по́льзꙋ восхвали́те, въ наро́читомъ  днѝ сегѡ̀ пра́здника, посредѣ̀ себѐ и҆мꙋ́ще, ꙗ҆́кѡ  ши́покъ благово́нный, тогѡ̀ ст҃о́е и҆ многострада́льное  тѣ́ло, ны́нѣ просла́вленное сла́вою нетлѣ́нїѧ, и҆  цѣльбы̑ подаю́ща дꙋшє́внымъ страсте́мъ и҆ тѣлє́снымъ. 
Востѡ́чнаѧ, сѣ́вєрнымъ сликовствꙋ́йте, и҆ не  высѡ́каѧ мꙋ́дрствꙋйте: и҆́бо со́лнце дрꙋго́е здѣ̀  пресла́внѡ показа́сѧ, не къ за́падѡмъ творѧ́ще тече́нїе, и҆  под̾ зе́млю оу҆стремлѧ́ющесѧ, но къ нб҃сє́мъ восхо́дъ  и҆мѣ́юще ѿ землѝ, невеще́ствєннымъ спребыва́юще  оу҆мовѡ́мъ: и҆ ѿтꙋ́дꙋ на́съ ѡ҆зарѧ́етъ, соблюда́етъ и҆  ѡ҆свѧща́етъ, и҆ ѿ хрⷭ҇та̀ про́ситъ ве́лїѧ ми́лости. 
Сла́ва, гла́съ є҃: 
Вострꙋ́бимъ дх҃о́вною цѣвни́цею, въ  пра́зднественнѣй па́мѧти, і҆ѡа́нна доблемꙋ́дреннаго во́ина,  ꙗ҆̀же ѻ҆́крестъ созыва́юще съ высо́кимъ проповѣ́данїемъ,  и҆ глаго́люще: сѐ и҆́же на землѝ пострада́вый, и҆ ны́нѣ  на нб҃сѣ́хъ црⷭ҇твꙋѧй. Прїиди́те, бра́тїе, семꙋ̀  поревнꙋ́йте, и҆ поревнова́вше послѣ́дꙋйте оу҆се́рдїю,  мꙋ́чєницы бы́вше произволе́нїемъ, сѐ ми́лостыни сокро́вище  пребога́тое, прїиди́те, (с. 39) ца́рїе и҆ кнѧ́зи, сего̀  подража́йте, да и҆ подѡ́бнымъ вѣнцє́мъ приѡбщите́сѧ:  бога́тїи и҆ ни́щїи, здра́вїи и҆ недꙋ́жнїи, почерпи́те  ѻ҆би́льнѡ и҆сцѣлє́нїѧ ѿ ковче́га сщ҃е́ннагѡ, ꙗ҆́кѡ ѿ  нетлѣ́нна и҆сто́чника, въ сла́вꙋ бг҃ꙋ и҆ сп҃сꙋ,  прославлѧ́ющемꙋ того̀ просла́вльшаго. 
И҆ ны́нѣ, бг҃оро́диченъ: А҆́ще н҃-ца, И҆ ны́нѣ,  пра́здника. 
На стїхо́внѣ стїхи̑ры, гла́съ д҃. Подо́бенъ: Ꙗ҆́кѡ  до́блѧ: 
Ꙗ҆́кѡ бл҃гонаро́читъ ѻ҆ве́нъ, ꙳ морскꙋ́ю преплы́лъ  є҆сѝ пꙋчи́нꙋ, ꙳ и҆ же́ртва прине́слсѧ є҆сѝ жива̀ и҆  ѡ҆дꙋшевле́нна, ꙳ на́съ ра́ди, сла́вне, закла́вшемꙋсѧ ꙳ бж҃їю  а҆́гнцꙋ: ꙳ ѿ негѡ́же прїе́мь трꙋдѡ́въ твои́хъ по́чєсти, ꙳  молѝ ѿ тлѝ и҆ бѣ́дъ и҆зба́витисѧ, ꙳ вѣ́рою и҆ любо́вїю  творѧ́щымъ ꙳ пречестнꙋ́ю па́мѧть твою̀. 
Сті́хъ: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, оу҆мно́житсѧ. 
Ни сꙋровство̀ мꙋчи́телѧ, ꙳ ни же́злєннаѧ бїє́нїѧ,  ꙳ ни пло́ти содроблє́нїѧ, ꙳ ни крове́й пото́цы, ꙳ твою̀  тве́рдость возмого́ша, сла́вне, ѿ хрⷭ҇та̀ ѿврати́ти, ꙳  па́че же вопїѧ́лъ є҆сѝ къ мꙋ́чащымъ: ꙳ раздежи́те мѧ̀  мꙋ́ками, ꙳ ꙗ҆́коже горни́ломъ и҆скꙋси́тельнымъ, ꙳ да зла́то  и҆скꙋше́но ꙗ҆влю́сѧ созда́вшемꙋ. 
Сті́хъ: Насажде́ни въ домꙋ̀ гдⷭ҇ни, во дво́рѣхъ  бг҃а на́шегѡ процвѣтꙋ́тъ. 
Ни вери́гъ тѧ́жести, ꙳ ни темни́цы ѕлосмра́дїе, ꙳ ни  влача́щихъ безчеловѣ́чїе, ꙳ твоѐ благостоѧ́нїе ѿ твоегѡ̀  влⷣки, ꙳ блаже́нне, поколеба́ша: ꙳ темни́цꙋ бо черто́гъ  свѣ́телъ, ꙳ вери̑ги же гри́внꙋ зла́тꙋ, ꙳ влаче́нїе же  го́рькое колесни́цꙋ ца́рскꙋю, ꙳ хрⷭ҇та̀ ра́ди вмѣнѧ́лъ  є҆сѝ. 
Сла́ва, гла́съ г҃: 
Страстоте́рпческїѧ лꙋчы̀ возсїѧ́вше, прите́кше  наслади́тесѧ, бра́тїе: ѿ нб҃съ бо къ на́мъ соше́дъ  неви́димѡ, (с. 40) и҆збра́нный во́инъ хрⷭ҇то́въ і҆ѡа́ннъ, и҆  трапе́зꙋ предложи́въ дꙋхо́внꙋю, всѣ́хъ оу҆чрежда́етъ  ѻ҆би́льнѡ, проти́вꙋ коегѡ́ждо проше́нїѧ, и҆ припаде́мъ  вѣ́рою тогѡ̀ мо́щи, ѡ҆б̾е́млюще, и҆ моле́бнѣ глаго́люще:  многострада́льне и҆ треблаже́нне, це́рковь, ю҆́же возлюби́лъ  є҆сѝ, въ не́йже честны̑мъ твои̑мъ моще́мъ ста́ти  и҆зво́лилъ є҆сѝ, съ бг҃овѣнча́нными господа́ми на́шими,  возлю́бльшими тѧ̀ и҆ прине́сшими, сохранѧ́й и҆ покрыва́й  твои́мъ къ бг҃ꙋ дерзнове́нїемъ. 
И҆ ны́нѣ, бг҃оро́диченъ: А҆́ще н҃-ца, И҆ ны́нѣ,  пра́здника. 
Тропа́рь, гла́съ д҃: 
Житїѐ на землѝ до́брѣ ѡ҆кормлѧ́ѧ, страда́льче,  ми́лостынѧми и҆ ча́стыми моли́твами, и҆ слеза́ми, па́ки же  ко страда́нїю мꙋ́жески оу҆стреми́всѧ, пе́рсское ѡ҆бличи́лъ  є҆сѝ нече́стїе. Тѣ́мже цр҃кве бы́лъ є҆сѝ  оу҆твержде́нїе, и҆ хрⷭ҇тїа́нъ похвало̀, і҆ѡа́нне  приснопа́мѧтне. 
На оу҆́трени, по а҃-й стїхоло́гїи, сѣда́ленъ, гла́съ  а҃. 
Подо́бенъ: Гро́бъ тво́й: 
Гро́бъ тво́й, свѧ́те, дрꙋгі́й бы́сть сїлѡа́мъ  вѣ́рою приходѧ́щымъ, и҆сцѣле́нїе точѧ̀ недꙋ́гѡмъ  тѣлє́снымъ, и҆ страсте́мъ дꙋшє́внымъ: тѣ́мже дне́сь  соше́дшесѧ, твою̀ ст҃ꙋ́ю соверша́емъ па́мѧть, сла́вѧще  є҆ди́наго бг҃а на́шего. 
Два́жды. 
Сла́ва, и҆ ны́нѣ, бг҃оро́диченъ: 
Тебѐ, бг҃ома́ти, і҆ѡа́ннъ вѣнцено́сецъ посредѝ  сꙋди́ща свѣ́тлѡ и҆́стиннꙋю бцⷣꙋ и҆сповѣ́да, ѿ трⷪ҇цы  є҆ди́наго ро́ждшꙋю, и҆ дв҃ꙋ пребы́вшꙋю: тѣ́мже,  всепѣ́таѧ, съ ни́мъ твоего̀ сн҃а и҆ бг҃а молѝ, грѣхѡ́въ  дарова́ти на́мъ проще́нїе. 
По в҃-й стїхоло́гїи, сѣда́ленъ гла́съ г҃. Подо́бенъ:  Красотѣ̀: 
Красе́нъ на́мъ вои́стиннꙋ ѿ бг҃а дарова́лсѧ є҆сѝ  па́че зла́та и҆ топа́зїѧ, і҆ѡа́нне честнѣ́йшїй, всѣ́хъ  ѻ҆́чи (с. 41) оу҆́мныѧ и҆ сердє́чныѧ привлачѧ̀ къ  разꙋмѣ́нїю чꙋде́съ твои́хъ страда́нїй. тѣ́мже любо́вїю  зове́мъ тѝ: ра́дꙋйсѧ, на́ша похвало̀ пресвѣ́тлаѧ. 
Два́жды. 
Сла́ва, и҆ ны́нѣ, бг҃оро́диченъ: 
Красотѣ̀ дѣ́вства твоегѡ̀, и҆ пресвѣ́тлой  чистотѣ̀ твое́й гаврїи́лъ оу҆диви́всѧ, вопїѧ́ше тѝ,  бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же  воз̾именꙋ́ю тѧ̀; недоꙋмѣва́ю и҆ оу҆жаса́юсѧ. тѣ́мже  ꙗ҆́кѡ повелѣ́нъ бы́хъ, вопїю́ ти: ра́дꙋйсѧ, благода́тнаѧ. 
По полѷеле́и сѣда́ленъ, гла́съ д҃. Подо́бенъ:  Оу҆диви́сѧ: 
Оу҆диви́сѧ мꙋчи́тель, пачеесте́ственное зрѧ̀ въ  тебѣ̀ терпѣ́нїе, воспрїѧ́ша тѧ̀ а҆́гг҃ли, вѣнцы̀  ѡ҆блага́юще, посрами́шасѧ бѣ́сове твое́ю до́блестїю.  Є҆го́же бо мнѧ́хꙋ ласка́ньми низложи́ти, си́мъ побѣжде́ни  бы́ша и҆ падо́ша, оу҆тверди́шасѧ вѣ́рнїи твои́мъ  и҆сповѣ́данїемъ: и҆́же сего̀ тогда̀ оу҆крѣпи́вый,  просвѣтѝ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀ зрѧ̀,  и҆ внима́ше мы́слїю и҆́же на рꙋно̀ до́ждь, въ безсѣ́менномъ  зача́тїи твое́мъ, бцⷣе, кꙋпинꙋ̀ ѻ҆гне́мъ неѡпали́мꙋю,  же́злъ а҆арѡ́новъ прозѧ́бшїй, и҆ свидѣ́тельствꙋѧ  ѡ҆брꙋ́чникъ тво́й и҆ храни́тель, сщ҃е́нникѡмъ взыва́ше: дв҃а  ражда́етъ, и҆ по ржⷭ҇твѣ̀ па́ки дв҃ою пребыва́етъ. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ.  Возвесели́тсѧ првⷣникъ ѡ҆ гдⷭ҇ѣ, и҆ оу҆пова́етъ на  него̀. Сті́хъ: Оу҆слы́ши, бж҃е, гла́съ мо́й, внегда̀  моли́тимисѧ къ тебѣ̀. Є҆ѵⷢ҇лїе лꙋкѝ, зача́ло р҃ѕ. 
По н҃-мъ ѱалмѣ̀ стїхи́ра, гла́съ ѕ҃: 
Дне́сь цр҃ковь торжествꙋ́етъ, страстоте́рпца  красѧ́щисѧ по́двиги, ꙗ҆́кѡ многоцѣ́нною ѻ҆де́ждею, и҆  вопїе́тъ хва́лѧщисѧ: сицєва̀ моѧ̑ рождє́нїѧ, таковы̑ моѝ  сы́нове, и҆̀хже пе́рвѣе породи́хъ кр҃ще́нїемъ, воспита́хъ  же стра́хомъ (с. 42) гдⷭ҇нимъ, и҆ ны́нѣ мꙋ́ченики ви́ждꙋ,  и҆́стинѣ вѣне́чники и҆збра̑нны, да мо́лѧтсѧ ѡ҆ вселе́ннѣй  ко гдⷭ҇ꙋ. 
Канѡ́нъ бцⷣы на ѕ҃, гла́съ в҃: Нетре́нꙋ,  неѻбы́чнꙋ: 
И҆ ст҃а́гѡ на и҃, є҆гѡ́же краегране́сїе: 
Но́вомꙋ мч҃никꙋ но́вꙋ приношꙋ̀ хвалꙋ̀, въ  бг҃оро́дичнахъ же, григо́рїе. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑ и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Новоѧвле́нъ мч҃никъ, бл҃же́нне і҆ѡа́нне, вселе́ннѣй  напослѣ́докъ ꙗ҆ви́лсѧ є҆сѝ. тѣ́мже мѝ пода́ждь сло́во  твое́ю бл҃года́тїю, твоѧ̑ по́двиги воспѣ́ти по достоѧ́нїю. 
Ѻ҆чи́ма мы́сленныма предстоѧ̀ на сꙋди́щи,  мꙋ́ченикѡвъ зрѣ́лъ є҆сѝ честно́е сосло́вїе, тебѐ  призыва́ющихъ ра́достнѡ, і҆ѡа́нне, и҆ подо́бными вѣнцы̀  оу҆краша́ющихъ. 
Во́инствомъ досточꙋ́днымъ твоегѡ̀ сопротивле́нїѧ  побѣ̑днаѧ прїѧ́хомъ, на мꙋчи́телѧ є҆стествꙋ̀: соверше́ннѣ  бо посра́мленъ бы́въ, не ктомꙋ̀ мꙋчи́тєльскаѧ дерза́ти  начина́етъ. 
Ѡ҆дѣ́ѧвсѧ въ бронѧ̀ и҆сповѣ́данїѧ вѣ́ры, и҆  шле́мъ возложи́въ бл҃года́ти свѣтлѣ́йшїй, ѧ҆зы́комъ же,  і҆ѡа́нне, бг҃овѣща́ннымъ и҆ честны́мъ, ꙗ҆́коже мече́мъ  ссѣ́клъ є҆сѝ безꙋ́мнаго є҆па́рха. 
Бг҃оро́диченъ: 
Гора̀ превысо́каѧ, ю҆́же ви́дѣ данїи́лъ, ка́мень  ѿ горы́ же ѿсѣче́сѧ мꙋ́жескꙋ рꙋкꙋ̀ кромѣ̀, тебѐ  проѡбразова̀, бцⷣе: безъ мꙋ́жа бо на́мъ пло́тїю родила̀  є҆сѝ є҆мманꙋ́ила. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣй твое́й сла́вѣ вѣнцє́въ  сла́вы сподо́би. 
Мꙋ́ками ꙗ҆́кѡ зла́то чⷭ҇тно́е и҆скꙋси́лсѧ є҆сѝ,  страда́льче (с. 43) сла́вне, и҆ цр҃ю̀ си́лъ прине́слсѧ  є҆сѝ всепло́дїе словесѝ и҆́стинно, вмѣ́стѡ ѻ҆гнѧ̀  ѻ҆лта́рнагѡ мече́мъ и҆стлѣ́емо. 
Ѡ҆ влⷣцѣ пе́рвѣе и҆ гдѣ̀ не насы́тишасѧ і҆ꙋде́є  законопрестꙋ́пнїи и҆ прⷪ҇рокоꙋбі́йственнїи: но и҆ тогѡ̀  мꙋ́ченика влачи́ма неми́лостивнѡ ѿ слꙋ́гъ нече́стїѧ  текꙋ́ще закла́хꙋ. 
Є҆па́рхъ сѣ̑ти простира́ше, словесы̀  ласка́тельными къ ловле́нїю страда́льца премꙋ́драгѡ, но  ѻ҆́нъ вопїѧ́ше къ немꙋ̀: преста́ни на мно́зѣ бꙋесло́вѧ,  а҆́зъ бо тва́ри не поклоню́сѧ па́че созда́вшагѡ. 
Ма́слина плодови́таѧ въ цр҃кви жива́гѡ бг҃а твои́хъ  моще́й ра́ка ны́нѣ ꙗ҆ви́сѧ, ѿ неѧ́же ѡ҆бира́емъ  разли̑чнаѧ недꙋ́гѡвъ и҆сцѣлє́нїѧ, и҆́же тобо́ю  ѡ҆бога́щшїисѧ, и҆ чꙋдесы̀ твои́ми красѧ́щїисѧ. 
Бг҃оро́диченъ: 
Речѐ бж҃е́ственный і҆езекі́иль: и҆ бꙋ́детъ две́рь  затворе́на, и҆ сїѐ на тебѣ̀ и҆спо́лнисѧ, влⷣчце: вни́де  бо несказа́ннѡ въ тѧ̀ ѻ҆́ч҃ее сло́во, и҆ мі́рꙋ ꙗ҆ви́сѧ  плотоно́сецъ и҆зъ тебє̀, дв҃о, сохрани́въ тѧ̀ во ѻ҆бои́хъ. 
Сѣда́ленъ, гла́съ и҃. Подо́бенъ: Премꙋ́дрости: 
Премꙋ́дрости рачи́тель бы́въ, сокро́вище  добродѣ́телей, ѿѻнꙋ́дꙋже и҆ поче́рплъ є҆сѝ  бжⷭ҇твєннаѧ разꙋмѣ̑нїѧ. тѣ́мже и҆ вре́мени призва́вшꙋ, къ  подвигѡ́мъ оу҆се́рднѡ совле́клсѧ є҆сѝ, прїе́млѧ  мꙋ́ченичєскїѧ ра̑ны, пло́ти содробле́нїе, и҆ крове́й  и҆стоща́нїе, и҆ ны́нѣ живе́ши въ неизрече́ннѣ свѣ́тѣ съ  мꙋ́ченики. Сегѡ̀ ра́ди вопїе́мъ тѝ: молѝ хрⷭ҇та̀ бг҃а,  грѣхѡ́въ ѡ҆ставле́нїе дорова́ти покланѧ́ющымсѧ вѣ́рою  ст҃ы̑мъ моще́мъ твои̑мъ. 
Два́жды. 
Сла́ва, и҆ ны́нѣ, бг҃оро́диченъ: 
Помышлѧ́ю сꙋ́дъ и҆ бою́сѧ, и҆спыта́нїѧ трепе́щꙋ  стра́шнагѡ, и҆ оу҆жаса́юсѧ мꙋ́ки, и҆ ѻ҆гнѧ̀ болѣ́зни,  тмы́ же и҆ та́ртара. Оу҆вы̀, что̀ сотворю̀; стꙋ́дъ ка́кѡ  претерплю̀, є҆гда̀ кни̑ги разгнꙋ́тсѧ и҆ дѣѧ̑нїѧ  ѡ҆блича́тсѧ; Сегѡ̀ ра́ди (с. 44) припа́даю тѝ, бцⷣе  пречⷭ҇таѧ, предста́ни мѝ тогда̀, нꙋ́жды ѻ҆́ныѧ и҆зима́ющи:  тебе́ бо и҆́мамъ прибѣ́жище, влⷣчце. 
Пѣ́снь д҃. І҆рмо́съ: 
Сѣдѧ́й въ сла́вѣ на престо́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Оу҆́дица льсти́ваѧ ѧ҆зы́къ бѧ́ше мꙋчи́телѧ,  вра́жїими подви́жимь ко́зньми, преложи́ти великодꙋ́шнаго  спѣша́щь: но бездѣ́ленъ ѡ҆бличи́сѧ, страда́льцꙋ въ  ра́дости зовꙋ́щꙋ: сла́ва си́лѣ твое́й, гдⷭ҇и. 
Что́ ми мнѡ́гаѧ словеса̀, и҆ ѡ҆бѣща́нїѧ тлѣ́ємаѧ,  ꙗ҆̀же безꙋ́мнѣ предлага́еши, і҆ѡа́ннъ къ мꙋчи́телю  вопїѧ́ше; сїѧ̑ всѧ̑ мнѣ̀ же́лчи горча̑йша, сла́достнѡ  взыва́ющꙋ: сла́ва си́лѣ твое́й, гдⷭ҇и. 
Є҆гда̀ ра̑ны мно́жайшыѧ на мои́хъ процвѣтꙋ́тъ  пло́техъ, тогда̀ вѣнцє́мъ свѣтлѣ́йшымъ оу҆пова́ю  сподо́битисѧ, страда́лецъ къ пе́рсꙋ глаго́лаше: не коснѝ  про́чее, ѽ ѕломꙋ́дренне! а҆́зъ бо вопїю̀: сла́ва си́лѣ  твое́й, гдⷭ҇и. 
Ника́коже тебє̀ послꙋ́шаю къ па́гꙋбѣ привлача́ща,  ѻ҆гнеслꙋжи́телю і҆ѡа́ннъ вѣща́ше, оу҆мрꙋ́ же па́че  оу҆се́рднѡ за оу҆ме́ршаго менє̀ ра́ди, съ мꙋ́ченики  свѣ́тлѡ вопїю̀: сла́ва си́лѣ твое́й, гдⷭ҇и. 
Бг҃оро́диченъ: 
И҆з̾ѡбразова́ше въ чермнѣ́мъ проше́ствїе дре́вле  і҆и҃лево безмꙋ́жное твоѐ ржⷭ҇тво̀, всецр҃и́це: ꙗ҆́коже бо  ѻ҆́нъ тогда̀ про́йде немо́креннѡ, та́кѡ и҆ хрⷭ҇то́съ  безсѣ́меннѡ ѿ твои́хъ пречⷭ҇тыхъ крове́й произы́де, дв҃о. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а всѣ̑мъ воспѣва́ющымъ тѧ̀ ми́ръ  подава́ющаѧ. (с. 45) 
И҆знемого́ша бїю́ще слꙋги̑ страстоте́рпчєскїѧ  плѡ́ти, оу҆трꙋди́сѧ и҆ мꙋчи́тель, томле́нїѧ и҆зыскꙋ́ѧ: но  ѻ҆́нъ до́блественнѣ терпѧ́ше, красꙋ́ѧсѧ ра́нами, ꙗ҆̀же за  любо́вь под̾ѧ́тъ гдⷭ҇а своегѡ̀. 
Ко́ль стра́шно же и҆ сла́вно ѡ҆ хрⷭ҇тѣ̀  сопротивле́нїе твоѐ, є҆мꙋ́же оу҆́бѡ почꙋди́шасѧ племена̀,  ѡ҆брѣ̑тшаѧсѧ на по́двизѣ, и҆ похвали́ша терпѣ́нїе, пе́рсы  же посрами́шасѧ со і҆ꙋдє́и, стꙋдо́мъ ѡ҆бо́лкшесѧ. 
Ѻ҆́крестъ стоѧ́хꙋ мнѡ́жества, зрѧ́ще быва́емое,  сла́вне, и҆ мꙋчи́тель предсѣдѧ́ше, тебѐ приѡбрѣстѝ  надѣ́ѧсѧ: по погрѣшѝ безꙋ́мный тща́нїѧ, всꙋ́е претѧ̀  непрестра́шномꙋ, и҆ вотщѐ бїѧ̀ а҆дама́нта. 
Є҆па́рха ѕлочести́вагѡ безꙋ́мномꙋ велѣ́нїю  рꙋга́ѧсѧ бжⷭ҇твенный і҆ѡа́ннъ, пре́лесть ѡ҆блича́ше  пе́рсскїѧ горды́ни, со́лнцꙋ, глаго́лѧ, не поклоню́сѧ, тва́ри  сꙋ́щи, человѣ́кѡмъ рабо́тающей, бо́льшемꙋ рꙋ́къ бж҃їихъ  созда́нїю. 
Бг҃оро́диченъ: 
Горѣ̀ бѧ́ше соприсносꙋ́щенъ ѻ҆ц҃ꙋ̀ и҆ бг҃ꙋ, бг҃ъ  сло́во, и҆ съ на́ми бг҃ъ и҆ чл҃вѣ́къ, бцⷣе, тобо́ю соше́дъ  къ на́шемꙋ смире́нїю, свобожда́ѧ ѿ клѧ́твы пра́дѣднїѧ: тебе́ бо ви́дѣ патрїа́рхъ і҆а́кѡвъ  лѣ́ствицꙋ нбⷭ҇нꙋю. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Ника́коже поколеба́ша столпа̀ благоче́стїѧ,  свирѣ́пство повелѣва́ющагѡ, нижѐ па́лицами бїє́нїѧ, но  ни ра̑ны, ни сме́рть нꙋ́жднѣйшаѧ. 
Ѻ҆́кꙋ херꙋві́мскꙋ оу҆ма̀ твоегѡ̀ чистота̀  оу҆подо́бисѧ: до́лѣ бо мꙋ́жески терпѣ́лъ є҆сѝ  мꙋчє́нїѧ, и҆ горѣ̀ предстоѧ́лъ є҆сѝ влⷣцѣ, и҆́же  посла̀ тебѣ̀ вѣне́цъ побѣди́тельный. (с. 46) 
Взыгра́шасѧ свѣ́тлѡ мꙋ́ченичестїи тогда̀ ли́кове,  ви́дѣвше твоѐ дерзнове́нїе, и҆ прини́кше кꙋ́пнѡ со  а҆́гг҃лы, неви́димѡ оу҆крѣплѧ́хꙋ тѧ̀ въ по́двизѣ. 
Оу҆́жа желѣ̑знаѧ і҆ѡа́ннъ страда́лецъ и҆зѧ́щный  зла́та ѻ҆гѡ́рлїѧ вмѣнѧ́еши ѧ҆̀, и҆ ꙗ҆̀же ѿ і҆ꙋдє́й  ка́меней мєта́нїѧ, степе́ни къ нбⷭ҇номꙋ ше́ствїю. 
Бг҃оро́диченъ: 
Ѻ҆бра́знѣ рꙋно̀ гедеѡ́нъ прїѧ́тъ ѡ҆роше́но, твоѐ  предвозвѣща́ѧ чꙋ́до: сни́де бо ꙗ҆́кѡ до́ждь на рꙋно̀,  бцⷣе, є҆ди́ный ѿ трⷪ҇цы во оу҆тро́бꙋ твою̀ воплоща́емь. 
Конда́къ, гла́съ д҃. Подо́бенъ: Вознесы́йсѧ: 
Морскꙋ́ю пла́ваѧ пꙋчи́нꙋ кꙋ́плею, ѿ восто́ка  тща́лсѧ є҆сѝ къ сѣ́верꙋ: но бг҃ꙋ призва́вшꙋ тѧ̀, ꙗ҆́коже  матѳе́й мы́тницꙋ, ты́ же кꙋ́плю ѡ҆ста́вль, и҆ томꙋ̀  послѣ́довалъ є҆сѝ кро́вїю мꙋче́нїѧ, вре́менными  и҆скꙋпи́въ непроходи̑маѧ, и҆ вѣне́цъ прїѧ́лъ є҆сѝ  непобѣди́мый. 
І҆́косъ: 
Премꙋ́дрый зижди́тель и҆ влⷣка, и҆ господи́нъ  вїногра́да мы́сленнагѡ, ꙗ҆́коже прест҃ы́ми свои́ми оу҆сты̑  во при́тчи вїногра́да глаго́летъ: ꙗ҆́кѡ во  є҆диныйна́десѧть ча́съ дѣ́лавшымъ подо́бнꙋю дадѐ цѣ́нꙋ,  ꙗ҆́коже и҆ ѿ пе́рвагѡ дѣ́лавшымъ. ны́нѣ дѣ́лы  и҆звѣстѝ въ при́тчи кры́емое, і҆ѡа́нна показа́въ свѣ́тла  мꙋ́ченика, на са́мый оу҆жѐ послѣ́докъ лѣ̑тнымъ  ты́сѧщамъ, подо́бнѡ пе́рвымъ страда́льцємъ просла́ви  нетлѣ́нїемъ, и҆ и҆сцѣле́нїѧ да́ромъ: вре́менными бо  и҆скꙋпи́въ непроходи̑маѧ, и҆ вѣне́цъ но́ситъ непобѣди́мый. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Приноси̑маѧ тѝ страда́нїѧ, і҆ѡа́нне досточꙋ́дне,  младе́нєцъ стрѣлѧ̑нїѧ мꙋ́жески вмѣнѧ́лъ є҆сѝ, ра́достнѡ  поѧ̀: препѣ́тый ѻ҆тцє́въ гдⷭ҇ь и҆ бг҃ъ, благослове́нъ  є҆сѝ. (с. 47) 
Рꙋ́кꙋ ча́стѡ простира́ѧ къ мꙋчи́телю, і҆ѡа́ннъ  глаго́лаше: что̀ всꙋ́е трꙋди́шисѧ, безстꙋ́дне; мꙋ́ки бо  творѧ̀ мнѣ̀, пестра̑ ѡ҆дѣѧ̑нїѧ, и҆ сме́рть вѣне́цъ  безсме́ртїѧ. 
И҆́стиненъ а҆́зъ мꙋ́ченикъ, и҆́стиннагѡ хрⷭ҇та̀ бг҃а  на́шегѡ, страда́лецъ взыва́ше: влечє́нїѧ бо цвѣ́ты  благовѡ́нны вмѣнѧ́ю, и҆ крѡ́вныѧ стрꙋи̑, ба́ню креще́нїѧ. 
Но́щь ѿ менє̀ сꙋ́дитсѧ житїѐ є҆́же во пло́ти,  і҆ѡа́ннъ любомꙋ́дрствоваше: ско́рѡ оу҆́бѡ про́чее пло́ти  разрѣши́ мѧ соꙋ́за, да ꙗ҆́же со хрⷭ҇то́мъ жи́знь  наслѣ́дꙋю. 
Бг҃оро́диченъ: 
Ри́торствꙋющїй ѧ҆зы́къ безгла́сенъ и҆ недви́жимь,  и҆́же ѡ҆ тебѣ̀ зри́мъ, бг҃ора́дованнаѧ: не и҆́мать бо  пости́гнꙋти непостижи́магѡ зача́тїѧ неизрече́нное рожде́нїе. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть, тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Оу҆блажи́ша тѧ̀ царѝ, благослови́ша тѧ̀  свѧти́тели, слы́шаще твоѐ мꙋ́жественное терпѣ́нїе, и҆ ко  хрⷭ҇тꙋ̀ хода́таѧ стѧжа́вше тѧ̀: и҆ ны́нѣ приходѧ́ще  честны̑мъ твои̑мъ моще́мъ покланѧ́ютсѧ. 
Шата́шасѧ и҆ногда̀ ꙗ҆зы́цы съ людьмѝ  законопрестꙋ́пными, на хрⷭ҇та̀ и҆ гдⷭ҇а поꙋча́ющесѧ  тщє́тнаѧ, и҆ ны́нѣ собра́шасѧ, пе́рсы оу҆́бѡ і҆ѡа́нна  влача́ще, і҆ꙋдє́и же закала́юще. 
Ꙗ҆́тъ бы́сть тобо́ю и҆ оу҆держа́нъ, и҆ до конца̀  низложе́нъ ѕмі́й безпло́тный во пло́ти твои́мъ терпѣ́нїемъ.  и҆ тогѡ̀ крѣ́пость оу҆гасѐ, и҆ лю́тое мꙋчи́тельство,  хрⷭ҇тꙋ̀ въ пло́ть ѡ҆бо́лкшꙋсѧ. 
Хвалѧ́сѧ ꙗ҆́звами хрⷭ҇то́выми, къ вѣ̑чнымъ  восте́клъ є҆сѝ (с. 48) ѻ҆би́телемъ, въ багрѧни́цꙋ  ѡ҆дѣ́ѧнъ, мꙋ́чениче, ѿ крове́й твои́хъ ѡ҆багре́нꙋю, и҆  свѣ́тлѡ цр҃ю̀ си́лъ предстои́ши, съ мꙋ́ченики ликꙋ́ѧ. 
Бг҃оро́диченъ: 
И҆са́їи оу҆́гль дре́вле по́сланъ бы́сть, клеща́ми  носи́мь ѿ серафі́ма, каса́ющсѧ томꙋ̀, и҆ грѣхѝ  ѡ҆ставлѧ́ющь: клеща́ же ты̀ є҆сѝ, дв҃о, бжⷭ҇твенный  оу҆́гль носи́вшаѧ, во ѡ҆ставле́нїе грѣхѡ́въ  человѣ́чествꙋ. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чи́стаѧ  приснодв҃о. 
Во́инъ и҆́стинный хрⷭ҇то́ва проповѣ́данїѧ бы́лъ  є҆сѝ, і҆ѡа́нне, и҆ ле́сти потреби́тель безбо́жїѧ. тѣ́мже  и҆ ны́нѣ моли́твами твои́ми потребѝ ва́рварское воста́нїе,  во́инствꙋ на́шемꙋ подъ но́ги сїѐ, сла́вне, низлага́ѧ. 
А҆́ще и҆ разсѣ́ѧни бы́ша сщ҃є́нныѧ твоѧ̑ плѡ́ти,  мꙋ́дре, а҆́ще и҆ крѡ́ви и҆злїѧ́шасѧ, но побѣди́тєльнаѧ на  тебѣ̀ преидо́ша. тѣ́мъ на на́съ востаю́щихъ си́лою твое́ю  посрамѝ, и҆ во́инство на́ше ꙗ҆вѝ побѣди́телѧ. 
Лꙋ́къ сокрꙋшѝ нечести́выхъ, во́ине непобѣди́ме,  непра́веднѡ дви́жимый на твоѐ достоѧ́нїе, є҆́же себѣ̀  и҆збра́лъ є҆сѝ возлюби́въ, и҆ ѻ҆те́чество на́ше  оу҆твердѝ: да и҆ мы̀ ти́хѡ и҆ ми́рнѡ препро́водимъ  жи́тельство. 
Ю҆́же жела́хомъ па́мѧть свѣтоза́рнꙋю твою̀ и҆  честнꙋ́ю, прїѧ́хомъ и҆ ѡ҆блобыза́хомъ ра́дꙋющесѧ дꙋ́хомъ, и҆  и҆гра́юще мо́лимсѧ, блаже́нне: мѣ́сто сїѐ и҆ лю́ди,  и҆дѣ́же и҆зво́ли сла́витисѧ, сохранѧ́й невре́днѡ, со  ѻ҆те́чествомъ на́шимъ. 
Бг҃оро́диченъ: 
Є҆го́же прⷪ҇ро́цы провозвѣсти́ша всѝ  многоѻбра́знѣ, (с. 49) воплоща́ема на́съ ра́ди, тобо́ю  ви́дѣхомъ, бцⷣе, бг҃а на́мъ соверше́нна, и҆збавлѧ́ющаго  человѣ́ки ѿ клѧ́твы пра́дѣднїѧ: мы́ же твои́ми  моли́твами вѣ́чныѧ гее́нны да и҆зба́вимсѧ. 
Свѣти́ленъ. Подо́бенъ: Пло́тїю оу҆снꙋ́въ: 
Свѣ́тꙋ невече́рнемꙋ предстоѧ̀, блаже́нне, съ  мꙋ́ченическими ли̑ки, воспѣва́ющыѧ тѧ̀ въ па́мѧти твое́й  ѿ и҆скꙋше́нїѧ спаса́й моли́твами твои́ми. 
Два́жды. 
Сла́ва, и҆ ны́нѣ, бг҃оро́диченъ. 
Незаходи́магѡ свѣ́та носи́ло, приснодѣ́во,  просвѣ́щшагѡ сѣдѧ́щихъ во тмѣ̀ невѣ́дѣнїѧ пре́лести,  ѡ҆зарѝ и҆ на́мъ грѣ̑шнымъ свѣ́тъ сн҃а твоегѡ̀. 
На хвали́техъ, Всѧ́кое дыха́нїе: поста́вимъ стїхѝ  д҃: и҆ пое́мъ стїхи̑ры, гла́съ а҃. Подо́бенъ: Всехва́льнїи  мꙋ́чєницы: 
Прехва́льне і҆ѡа́нне, ꙳ тебѐ ни свирѣ́пство  мꙋчи́телѧ, ꙳ ни слове́съ ласка̑нїѧ, ꙳ ни мꙋ́къ прещє́нїѧ, ꙳  ни гѡ́рькаѧ бїє́нїѧ, ѿ хрⷭ҇та̀ ѿторго́ша, ꙳ є҆го́же  ѿ младе́нства возлюби́лъ є҆сѝ: ꙳ є҆мꙋ́же и҆ моли́сѧ, ꙳  дарова́ти дꙋша́мъ на́шымъ ми́ръ и҆ ве́лїю ми́лость. 
Два́жды. 
Мнѣ̀ ничто́же сладча́йше, ꙳ нижѐ  предпочте́ннѣйше, ꙳ і҆ѡа́нне, глаго́лалъ є҆сѝ мꙋ́чащымъ,  ꙳ ни сла́ва преходѧ́щаѧ, ꙳ ни бога́тство тлѣ́нное, ꙳ па́че  хрⷭ҇та̀ нбⷭ҇нагѡ цр҃ѧ̀: є҆го́же молѝ, ꙳ дарова́ти дꙋша́мъ  на́шымъ ми́ръ ꙳ и҆ ве́лїю ми́лость. 
Ѻ҆́бразъ бы́сть мꙋ́ченичествꙋ въ лѣ́тѣхъ  послѣ́днихъ, ꙳ благоро́днѣйшїй мꙋ́ченикъ, ꙳ къ ре́вности  распала́ѧ ꙳ дꙋ́шы боголюбе́зныхъ ꙳ страда́нїй свои́хъ  сла́вою пребога́тою: хрⷭ҇тꙋ́ же мо́литсѧ, ꙳ дарова́ти  дꙋша́мъ на́шымъ ми́ръ ꙳ и҆ ве́лїю ми́лость. 
Сла́ва, гла́съ в҃: 
Прїиди́те, мꙋчениколю́бцы, наслади́мсѧ мы́сленнѡ  дꙋхо́вныѧ дне́сь трапе́зы, ю҆́же на́мъ предложѝ мꙋ́ченикъ  і҆ѡа́ннъ, є҆ѧ́же и҆ а҆́гг҃ли наслажда́ютсѧ, по ре́кшемꙋ  прⷪ҇ро́кꙋ: (с. 50) хлѣ́бъ а҆́гг҃льскїй ꙗ҆дѐ. съ ни́миже  и҆ дꙋ́хомъ водворѧ́етсѧ, и҆ на́мъ про́ситъ ѿ сп҃са хрⷭ҇та̀  грѣхѡ́въ ѡ҆ставле́нїѧ, тогѡ̀ честнꙋ́ю па́мѧть  соверша́ющымъ. 
И҆ ны́нѣ, бг҃оро́диченъ: 
Славосло́вїе вели́кое, и҆ є҆ктєнїѝ, и҆ ѿпꙋ́стъ. 
На лїтꙋргі́и, блажє́нна, пѣ́снь г҃, и҆ ѕ҃-ѧ.  Прокі́менъ: Возвесели́тсѧ пра́ведникъ ѡ҆ гдⷭ҇ѣ, и҆  оу҆пова́етъ на него̀. Сті́хъ: Оу҆слы́ши, бж҃е, гла́съ  мо́й, внегда̀ моли́тимисѧ къ тебѣ̀. А҆пⷭ҇толъ ко  є҆фесе́ємъ, зача́ло сл҃г. А҆ллилꙋ́їа, гла́съ д҃:  Воззва́ша пра́веднїи, и҆ гдⷭ҇ь оу҆слы́ша и҆̀хъ.  Є҆ѵⷢ҇лїе матѳе́а, зача́ло л҃ѕ. Прича́стенъ: Въ па́мѧть  вѣ́чнꙋю: 


(с. 50) 
Мѣ́сѧца тогѡ́же въ г҃-й де́нь. 
Ст҃а́гѡ мꙋ́ченика лꙋкїллїа́на, и҆ и҆̀же съ ни́мъ. 
Стїхи̑ры, гла́съ а҃. Подо́бенъ: Всехва́льнїи  мч҃ницы: 
Господоꙋбі́йственныхъ тѧ̀ ꙳ лю́тїи ѻ҆́троцы  преда́ша, ꙳ за́вистїю та́емїи, сла́вне, ꙳ и҆ мꙋ́жествовавъ  непобѣди́мѡ, ꙳ раѧ̀ прїѧ́лъ є҆сѝ, ꙳ ѽ лꙋкїллїа́не,  наслажде́нїе. ꙳ тѣ́мже моли́сѧ ꙳ дарова́ти дꙋша́мъ на́шымъ  ми́ръ ꙳ и҆ ве́лїю ми́лость. 
Дѣ́ти всесвѧщє́нныѧ, ꙳ ꙗ҆́коже ѻ҆ц҃ꙋ̀  повинꙋ́ющесѧ тебѣ̀, ꙳ съ тобо́ю пострада́ша тве́рдѡ, ꙳ и҆  сла́внаѧ и҆ преподо́бнаѧ па́ѵла, ꙳ мꙋ́ченица досточꙋ́днаѧ: ꙳  съ ни́миже ны́нѣ живе́ши на нб҃сѣ́хъ, ꙳ хрⷭ҇та̀ молѝ ꙳  дарова́ти дꙋша́мъ на́шымъ ми́ръ и҆ ве́лїю ми́лость. 
И҆сцѣле́нїй во́ды ꙳ твоѧ̀ ра́ка притека́ющымъ  и҆сточа́етъ (с. 51) всегда̀, ꙳ мꙋ́чениче многострада́льне, ꙳  и҆ ѡ҆мыва́етъ стра̑сти, ꙳ и҆ потоплѧ́етъ полкѝ дє́мѡнскїѧ  ꙳ дѣ́йствомъ дх҃а ст҃а́гѡ. ꙳ тѣ́мже моли́сѧ ꙳ дарова́ти  дꙋша́мъ на́шымъ ми́ръ и҆ ве́лїю ми́лость. 
Стїхи̑ры бцⷣы, гла́съ и҆ подо́бенъ то́йже: 
Ра́дꙋйсѧ, стра́нное слы́шанїе, чⷭ҇таѧ: ꙳ ра́дꙋйсѧ,  дре́во ст҃о́е, ꙳ раѧ̀ бг҃осажде́нное: ꙳ ра́дꙋйсѧ,  потребле́нїе лꙋка́выхъ де́мѡнѡвъ: ꙳ ра́дꙋйсѧ, ѻ҆рꙋ́жїе  ѻ҆бою́дꙋ ѻ҆́строе, ꙳ врага̀ главꙋ̀ ѿсѣ́кши ꙳ стра́ннымъ  рождество́мъ твои́мъ, ꙳ всест҃а́ѧ пренепоро́чнаѧ, ꙳  оу҆стра́ншыѧсѧ ны̀ воззовѝ. 
Недꙋ́говавшꙋю, прест҃а́ѧ, лю́тѣ, ꙳ дꙋ́шꙋ мою̀  страстьмѝ лꙋка́выми, и҆сцѣлѝ, ꙳ ꙗ҆́же цѣли́телѧ и҆  сп҃са ꙳ всѣ́хъ хрⷭ҇та̀ ро́ждшаѧ, ꙳ всѧ́кꙋ ꙗ҆́зю  и҆сцѣли́вшаго, ꙳ оу҆ѧ́звленнаго дїа́вольскимъ  ѕломы́слїемъ, ꙳ и҆ сме́рти на́съ и҆змѣ́ншаго. 
Прест҃ы́й хра́ме бж҃їй, ꙳ нб҃съ ши́ршїй, ꙳ и҆  херꙋві̑мъ ст҃ѣ́йшїй, бг҃ора́дованнаѧ ꙳ всест҃а́ѧ  ѻ҆трокови́це, ꙳ оу҆́мъ мо́й ѡ҆благодатѝ, ꙳ и҆ просвѣтѝ  сердє́чныѧ ѻ҆́чи ꙳ подаю́щи мѝ благопрїѧ́тными  хода́тайствы твои́ми ꙳ согрѣше́нїй всѣ́хъ проше́нїе. 
Сла́ва, и҆ ны́нѣ, бг҃оро́диченъ: 
Оу҆вы̀ мнѣ̀, что̀ бꙋ́дꙋ, ꙳ оу҆́мъ и҆ дꙋ́шꙋ, ꙳ и҆  тѣ́ло же ѡ҆скверни́въ прегрѣше́ньми; ꙳ что̀ сотворю̀; ꙳  ка́кѡ же и҆збѣжꙋ̀ пла́мене нестерпи́магѡ, ꙳ нерѣши́мыхъ  оу҆́зъ и҆ вѣ́чныхъ; ꙳ но, ѽ всенепоро́чнаѧ, ꙳ пре́жде  конца̀ молѝ сн҃а твоего̀ ꙳ пода́ти мѝ ѡ҆ставле́нїе. 
Крⷭ҇тобг҃оро́диченъ: 
Своего̀ а҆́гнца, ꙳ а҆́гница и҆ непоро́чнаѧ влⷣчца,  ꙳ на крⷭ҇тѣ̀ ꙗ҆́кѡ ви́дѣ зра́ка не и҆мꙋ́ща, нижѐ  добро́ты, ꙳ оу҆вы̀ мнѣ̀, рыда́ющи глаго́лаше, ꙳ гдѣ̀  добро́та твоѧ̀ за́йде, сладча́йшїй; ꙳ гдѣ̀ благолѣ́пїе, ꙳  гдѣ̀ благода́ть блиста́ющаѧ ꙳ ѻ҆́браза твоегѡ̀, ꙳ сн҃е  мо́й любе́знѣйшїй; (с. 52) 
Канѡ́нъ, є҆гѡ́же краегране́сїе: 
Лꙋкїллїа́на мꙋ́ченика пою̀ сла́вꙋ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Сло́ва тѧ̀ бж҃їѧ оу҆го́дника, мꙋ́ченикѡвъ же сла́вꙋ  воспѣва́ю, лꙋкїллїа́не: тѣ́мже мнѣ̀ моли́твами твои́ми  пода́ждь ѡ҆чище́нїе ѕлы́хъ и҆ и҆сцѣле́нїе. 
Все́ю мы́слїю же и҆ дꙋше́ю ве́сь прилѣпи́лсѧ є҆сѝ  любвѝ хрⷭ҇то́вѣ, и҆ і҆́дѡльскїѧ пре́лєсти и҆ не́мѡщи,  мꙋ́дре, пренебре́глъ є҆сѝ. 
Па́че всеѧ̀ сла́вы земны́ѧ, томи́тельнагѡ безсла́вїѧ  жела́ѧ, нестарѣ́емꙋю сла́вꙋ, бг҃облаже́нне, нбⷭ҇нꙋю  наслѣ́дилъ є҆сѝ. 
Бг҃оро́диченъ: 
Лѣ́ствица, ю҆́же ви́дѣ і҆а́кѡвъ, ты̀ є҆сѝ,  бг҃оро́дице: тобо́ю бо сꙋ́щымъ на землѝ сло́во соедини́сѧ,  и҆ на высотꙋ̀ человѣ́ческое сꙋщество̀ привлечѐ. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
І҆ꙋ́да предадѐ и҆зба́вителѧ хрⷭ҇та̀ дре́вле  бг҃оꙋбі́йцамъ: ты́ же ны́нѣ беззакѡ́ннымъ і҆ꙋде́ємъ  пре́данъ бы́лъ є҆сѝ. 
Словесы̀ тѧ̀ льсте́цъ прельсти́ти ласка́тельными  покꙋша́ѧсѧ, ꙗ҆ви́сѧ твои́ми словесы̀, ꙗ҆́коже ка́менїемъ,  страда́льче, бїе́мь. 
Свѣти́льникъ пресвѣ́телъ стра́ждꙋщымъ съ тобо́ю  бы́лъ є҆сѝ, свѣ́тлѡ наставлѧ́ѧ на бжⷭ҇твєнныѧ стєзѝ  та́мошнѧгѡ наслажде́нїѧ. 
Бг҃оро́диченъ: 
Ми́лостивꙋ бы́ти мѝ, молю́сѧ, твои́ми, влⷣчце,  дерзнове́ньми, и҆зъ тебє̀ рожде́нномꙋ, въ де́нь сꙋда̀. (с.  53) 
Сѣда́ленъ гла́съ а҃. Подо́бенъ: Гро́бъ тво́й,  сп҃се: 
Ѻ҆гню̀ приближа́ѧсѧ, ника́коже ѡ҆пали́лсѧ є҆сѝ,  ѽ лꙋкїллїа́не, страда́льче доблемꙋ́дренне! ро́сꙋ бо  стѧжа́лъ є҆сѝ бж҃їю оу҆стꙋжа́ющꙋю. Тѣ́мже соверши́лъ  є҆сѝ є҆́же па́че є҆стества̀ по́двиги ра́дꙋѧсѧ, со  младє́нцы ст҃ы́ми, съ ни́миже на́съ помина́й. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами, пода́ти ѡ҆ставле́нїе  грѣхѡ́въ на́шихъ всѣ́хъ, и҆ и҆справле́нїе житїѧ̀, вѣ́рою  и҆ любо́вїю при́снѡ тѧ̀ сла́вѧщымъ. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Блиста́еши словесы̀ твои́ми, и҆ просвѣща́еши мі́ръ  страда̑нїи твои́ми: мꙋчи́телей же сопротивле́нїе, ꙗ҆́кѡ  мглꙋ̀ ѿгонѧ́еши непостоѧ́ннꙋю. 
Но́вый ꙗ҆ви́лсѧ є҆сѝ вѣ́рою а҆враа́мъ, и҆́же  дре́вле ѡ҆правда́сѧ ѡ҆ хрⷭ҇тѣ̀: позна́нїемъ бо зижди́телѧ  твоегѡ̀, ѿве́рглъ є҆сѝ всѐ сꙋ́етство. 
Всегꙋби́телѧ тѧ̀ ле́сти, и҆ болѣ́зненныхъ страсте́й  и҆сцѣли́телѧ вѣ́рнїи стѧжа́вше, мꙋ́чениче сла́вне,  насыща́емсѧ всегда̀ и҆сцѣле́нїй. 
Бг҃оро́диченъ: 
Па́че оу҆ма̀ та́инство ржⷭ҇тва̀ твоегѡ̀,  приснодв҃о: во оу҆тро́бѣ бо заче́нши бг҃а, неизрече́ннымъ  сло́вомъ породила̀ є҆сѝ. (с. 54) 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Є҆ди́не врачꙋ̀ дꙋ́шъ и҆ тѣле́съ, хрⷭ҇тѐ,  мꙋ́ченикѡвъ мольба́ми страсте́й мои́хъ болѣ̑зни и҆сцѣлѝ. 
Цвѣ́тъ свѧще́ненъ дѣ́ланїемъ дх҃а показа́лсѧ  є҆сѝ, мꙋ́чениче сла́вне, благоплѡ́дїѧ во страда́нїихъ  предлага́ѧ. 
Глаго́лы живѡ́тныѧ въ се́рдцы и҆мѣ́ѧ, мꙋ́дре,  мꙋчи́тєльскаѧ прещє́нїѧ твои́мъ сопротивле́нїемъ  оу҆мертви́лъ є҆сѝ, сла́вне. 
Бг҃оро́диченъ: 
Стѣ́нꙋ неѡбори́мꙋ и҆ приста́нище, и҆  оу҆тверже́нїе, и҆ наде́ждꙋ, бг҃ома́ти чⷭ҇таѧ, и҆  бж҃е́ственное ѻ҆рꙋ́жїе и҆мꙋ́ще тѧ̀, спаса́емсѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Возвы́сивъ твоѐ мы́сленнѡ бжⷭ҇твенное дꙋшѝ  жела́нїе, ко ѻ҆гню̀ томи́тельномꙋ де́рзостнѣ  оу҆стреми́лсѧ є҆сѝ, и҆ росо́ю дх҃а, съ дѣтьмѝ  прохлади́лсѧ є҆сѝ, страда́льче всеблаже́нне. 
Оу҆крѣпи́вшисѧ мꙋ́ченица мꙋ́драѧ па́ѵла наказа̑нїи  твои́ми, мꙋ́жествовавши терпѣли́внѡ на льсти́ваго: и҆  вѣне́цъ прїѧ́тъ пра́вды ѿ рꙋкѝ страстополо́жника  хрⷭ҇та̀. 
Зрѧ̀ твоѐ непрекло́нное, ꙗ҆́кѡ го́рꙋ сїѡ́нъ  неподви́жимꙋ, не терпѧ́ше вра́гъ: но ве́сь посрами́сѧ, и҆ къ  землѝ попира́емь ѿ тебє̀, бг҃омꙋ́драѧ, въ по́двизѣ  стира́етсѧ. 
Бг҃оро́диченъ: 
Зачала̀ є҆сѝ вои́стиннꙋ бжⷭ҇твенное сло́во во  оу҆тро́бѣ твое́й, и҆ сего̀ па́че є҆стества̀ родила̀  є҆сѝ, пречⷭ҇таѧ. Є҆го́же моли́твами твои́ми млⷭ҇тива  сотворѝ, ѿ бѣ́дъ всѧ̑ и҆зба́вити рабы̑ твоѧ̑. (с. 55) 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Съ па́ѵломъ вопїѧ́лъ є҆сѝ, мч҃ниче: не разлꙋчи́тъ  мѧ̀ ѿ любвѐ хрⷭ҇то́вы ни бѣда̀, ни ско́рбь, ни ра̑ны, ни  ме́чь. тѣ́мже и҆ взыва́лъ є҆сѝ: ѻ҆тє́цъ на́шихъ бж҃е,  бл҃гослове́нъ є҆сѝ. 
Два́жды. 
На ка́мени оу҆тверди́лъ є҆сѝ и҆сповѣ́данїѧ  бж҃е́ственнагѡ но́ги твоѧ̑, непоколеби́мь ꙗ҆ви́всѧ молво́ю  бѣ́дъ. тѣ́мже взыва́лъ є҆сѝ: ѻ҆тє́цъ на́шихъ бж҃е,  благослове́нъ є҆сѝ. 
Бг҃оро́диченъ: 
И҆зба́вихомсѧ, дв҃о, всѝ ѿ страсте́й и҆ бѣ́дъ,  и҆ ѡ҆бстоѧ́нїй, и҆ недꙋ̑гъ многоѻбра́зныхъ, мольба́ми  твои́ми, пречⷭ҇таѧ бг҃ома́ти, взыва́ющїи: ѻ҆тє́цъ на́шихъ  бж҃е, благослове́нъ є҆сѝ. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
При бж҃е́ственныхъ ꙗ҆́кѡ вои́стиннꙋ и҆схо́дищахъ,  насажде́нъ бы́въ вѣ́рою гдⷭ҇нею, дре́во ꙗ҆ви́лсѧ є҆сѝ,  преблаже́нне, живоно́сное. 
Оу҆краси́вшесѧ страда́льцы добро́тою чⷭ҇тна́гѡ  хрⷭ҇то́ва и҆сповѣ́данїѧ, вѣне́цъ съ нб҃сѐ прїѧ́ша  досто́йнѡ. 
Бг҃оро́диченъ: 
Прекло́ншагосѧ болѣ́зньми, и҆ па́дшасѧ возста́ви  мѧ̀, бг҃ома́ти: ꙗ҆́кѡ да тѧ̀ сла́влю во всѧ̑ вѣ́ки. 
Пѣ́снь ѳ҃. І҆рмо́съ: 
Велича́емъ тѧ̀ всенепоро́чнꙋю мт҃рь хрⷭ҇та̀ бг҃а  на́шегѡ, ю҆́же ѡ҆сѣнѝ дх҃ъ ст҃ы́й. 
Слове́снагѡ раѧ̀ цвѣ́ты, ви́дѧще хрⷭ҇тѡ́вы  бл҃говѡ́нныѧ мꙋ́ченики дне́сь, хвала́ми велича́емъ. (с. 56) 
Свѣтоно́сцы ꙗ҆́вльшесѧ и҆́стиннѡ, цр҃кве хрⷭ҇та̀  бг҃а мꙋ́чєницы, сїѧ́ютъ и҆сповѣ́данїѧ свѣ́томъ. 
Стрⷭ҇те́й болѣ̑зни моли́твами стрⷭ҇тоте́рпєцъ  и҆сцѣли́вый, и҆ моѧ̑ ны́нѣ и҆сцѣлѝ болѣ̑зни,  чл҃вѣколю́бче. 
Бг҃оро́диченъ: 
Тебѐ стѣ́нꙋ и҆ покро́въ, и҆ небꙋ́рное приста́нище,  всенепоро́чнаѧ, вѣ́рнїи стѧжа́хомъ, є҆́юже и҆  спаса́емсѧ. 


(с. 56) 
Мѣ́сѧца тогѡ́же въ д҃-й де́нь. 
И҆́же во ст҃ы́хъ, ѻ҆ц҃а̀ на́шегѡ митрофа́на,  патрїа́рха кѡнстанті́нѧ гра́да. 
На Гдⷭ҇и, воззва́хъ, стїхи̑ры, гла́съ ѕ҃.  Подо́бенъ: Всѐ ѿло́жше: 
Ве́сь ѡ҆сщ҃е́нъ ꙳ бг҃оно́сецъ показа́сѧ, ꙳  пома́занїе бж҃їе ст҃о́е, ꙳ ст҃ы́мъ дх҃омъ ѡ҆бложе́нъ, ꙳ и҆  свѣ́тлѡ входѧ̀ вы́нꙋ ꙳ во ст҃а̑ѧ ст҃ы́хъ, ꙳ бг҃онача́льными  свѣтлостьмѝ ѡ҆зарѧ́емь, ꙳ бл҃года́ти причаща́ѧсѧ ст҃ы́хъ  та̑инъ, ꙳ ꙗ҆́кѡ и҆́стинный ст҃и́тель пресла́венъ, ꙳ со  дерзнове́нїемъ молѧ́сѧ ꙳ ѡ҆ дꙋша́хъ на́шихъ. 
Просвѣти́сѧ житїѐ твоѐ ꙳ добродѣ́тельными  свѣтлостьмѝ, ꙳ вѣ̑рныѧ просвѣти́лъ є҆сѝ, ꙳ и҆ ле́сти  тмꙋ̀ разгна́лъ є҆сѝ: ꙳ и҆́стинное бо ꙗ҆ви́лсѧ є҆сѝ  свѣтоза́рное со́лнце, ꙳ ст҃и́телю преблаже́нне митрофа́не:  ꙳ и҆ ны́нѣ всели́лсѧ є҆сѝ, ꙳ и҆дѣ́же сїѧ́етъ свѣ́тъ  невече́рнїй, ꙳ и҆ сы́нъ днѐ благода́тїю дх҃а ст҃а́гѡ бы́въ.  ꙳ Тѣ́мже твою̀ бж҃е́ственнꙋю па́мѧть и҆ свѣтоно́снꙋю, ꙳  че́стнѡ соверша́юще, приснопа́мѧтне, ꙳ любо́вїю почита́емъ.  (с. 57) 
Оу҆́мъ тво́й манове́нїемъ, є҆́же къ бг҃ꙋ, ꙳  бг҃омꙋ́дре, вѣ́рою оу҆добрѧ́емь ꙳ свѣ́телъ ꙗ҆ви́сѧ,  всесла́вне, ꙳ въ ме́ртвеннѣмъ тѣ́лѣ и҆ тлѣ́ннѣмъ, ꙳  премꙋ́дре, нетлѣ́нїю поꙋчи́всѧ, ꙳ притѧжа́лъ є҆сѝ  безпло́тныхъ свѣ́тлѡсти, ꙳ и҆ страсте́й внѣ̀ бы́въ, ꙳  безстра́стїемъ оу҆краша́ѧсѧ, митрофа́не, ꙳ ѻ҆́ч҃е  ст҃и́телю премꙋ́дре, ꙳ свѣ́тлый свѣти́льниче, ꙳ и҆  моли́твенниче ѡ҆ чтꙋ́щихъ любо́вїю па́мѧть твою̀. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Ра́дꙋйсѧ, зако́на и҆сполне́нїе: ꙳ ра́дꙋйсѧ, хра́ме  ст҃ы́ѧ трⷪ҇цы, ꙳ невѣ́сто нетлѣ́ннаѧ: ꙳ ра́дꙋйсѧ,  бжⷭ҇твенное носи́ло всѣ́хъ цр҃ѧ̀: ꙳ ра́дꙋйсѧ, ѻ҆гню̀  невеще́ственный, ꙳ ꙗ҆́кѡ клеща̀ носѧ́щи на рꙋка́хъ твои́хъ  оу҆́глѧ, ꙳ но́вый раю̀, вертогра́дъ затворе́нный, ꙳  трапе́за бж҃е́ственнаѧ пресвѣ́тлаѧ, ꙳ голꙋби́це  нескве́рнаѧ, ꙳ престо́ле вы́шнѧгѡ, ꙳ ѻ҆́дръ бжⷭ҇твенный  мы́сленный, ꙳ ю҆́же дх҃ъ ст҃ы́й, ѻ҆трокови́це, ѡ҆сѣнѝ. 
Крⷭ҇тобг҃оро́диченъ: 
А҆́гнца своего̀, ꙳ а҆́гница нескве́рнаѧ дре́вле, и҆  непоро́чнаѧ влⷣчца, ꙳ на крⷭ҇тѣ̀ воздви́жена ꙗ҆́кѡ  оу҆зрѣ̀, ꙳ ма́терски восклица́ше, ꙳ и҆ дивѧ́щисѧ вопїѧ́ше:  ꙳ ча́до сладча́йшее, ꙳ что̀ видѣ́нїе сїѐ но́вое и҆  пресла́вное; ꙳ ка́кѡ собо́ръ безблагода́тный сꙋди́щꙋ  пїла́товꙋ предаде́ тѧ, ꙳ и҆ ѡ҆сꙋжда́етъ на сме́рть всѣ́хъ  живота̀; ꙳ но воспѣва́ю твоѐ неизрече́нное, ꙳ сло́ве,  схожде́нїе. 
Тропа́рь, гла́съ д҃: 
Пра́вило вѣ́ры, и҆ ѻ҆́бразъ кро́тости,  воздержа́нїѧ оу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина. Сегѡ̀ ра́ди стѧжа́лъ є҆сѝ смире́нїемъ  высѡ́каѧ, нището́ю бога̑таѧ, ѻ҆́ч҃е сщ҃еннонача́льниче  митрофа́не, молѝ хрⷭ҇та̀ бг҃а, спасти́сѧ дꙋша́мъ на́шымъ.  (с. 58) 
Канѡ́нъ, є҆гѡ́же краегране́сїе: 
Вели́кагѡ митрофа́на пою̀ сла́вꙋ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Съ вы́шними ли̑ки ꙗ҆́кѡ ст҃и́тель, ꙗ҆́кѡ бж҃їй  слꙋжи́тель предстоѧ̀, ѡ҆ на́съ прилѣ́жнѡ моли́сѧ, полꙋчи́ти  на́мъ вѣ̑чнаѧ блага̑ѧ моли́твами твои́ми. 
И҆збра́нъ бы́въ гдⷭ҇еви слꙋжи́ти честно́мꙋ  є҆ѵⷢ҇лїю, блаже́нне митрофа́не, во благоразꙋ́мїи лю́ди,  оу҆чє́нїи премꙋ́дрыми, ѻ҆́ч҃е, возрасти́лъ є҆сѝ. 
Ра́зꙋмомъ бж҃їимъ ѡ҆бога́щсѧ, сло́во живо́тное ѿ  се́рдца и҆сточи́лъ є҆сѝ, напоѧ́ѧ дꙋ́шы ѡ҆лѧдѣ́вшыѧ  страстьмѝ, премꙋ́дре ст҃и́телю бж҃їй, митрофа́не  бг҃облаже́нне. 
Бг҃оро́диченъ: 
Свѧще́нный ли́къ прⷪ҇ро́ческїй проѧвлѧ́ше  и҆здале́ча, хотѧ́щꙋю тѧ̀ бы́ти бж҃їю и҆́стиннꙋю  роди́тельницꙋ, чⷭ҇таѧ, вы́шшꙋю херꙋві̑мъ и҆ всеѧ̀ тва́ри. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
И҆ска́паѧ бжⷭ҇твеннꙋю сла́дость и҆зъ оу҆сте́нъ  твои́хъ, ѻ҆́ч҃е, и҆ го́рькагѡ безбо́жїѧ и҆зсꙋши́лъ є҆сѝ  ка̑пли, напои́въ бл҃гочести́выхъ питїе́мъ бж҃їѧгѡ ра́зꙋма,  блаже́нне. 
Бж҃їимъ сꙋдо́мъ произбра́нъ бы́въ, ст҃и́тель  показа́лсѧ є҆сѝ, безкрѡ́вны жє́ртвы бг҃ꙋ приносѧ̀,  поже́ршемꙋсѧ на́съ ра́ди, ѻ҆́ч҃е ст҃и́телю митрофа́не. 
Гро́бъ, и҆дѣ́же лежи́тъ чⷭ҇тно́е тѣ́ло твоѐ,  благово́нїе (с. 59) и҆сточа́етъ, ꙗ҆́кѡ ра́й бж҃їй,  ѡ҆благоꙋха́ѧ вѣ̑рныѧ, ст҃и́телю пресла́вне и҆ всече́стне  митрофа́не. 
Бг҃оро́диченъ: 
Разꙋмѣ́ти ржⷭ҇тва̀ твоегѡ̀, чⷭ҇таѧ, неизречє́нныѧ  глꙋбины̑ недоꙋмѣ́етъ оу҆́мъ человѣ́чь: бг҃ъ бо себѐ  смири́въ щедро́тъ ра́ди, во чре́вѣ твое́мъ всего́ мѧ  ѡ҆бновѝ. 
Конда́къ, гла́съ в҃: Подо́бенъ: Вы́шнихъ и҆щѧ̀: 
Вѣ́рꙋ хрⷭ҇то́вꙋ ꙗ҆́снѡ ты̀ проповѣ́далъ є҆сѝ,  и҆ сїю̀ соблюда́ѧ, во мно́жество вои́стиннꙋ возрасти́лъ  є҆сѝ вѣ́рное твоѐ ста́до. тѣ́мже со а҆́гг҃лы,  митрофа́не, сра́дꙋешисѧ, хрⷭ҇тꙋ̀ молѧ́сѧ непреста́ннѡ ѡ҆  всѣ́хъ на́съ. 
Та́же сѣда́ленъ, гла́съ и҃. Подо́бенъ:  Премꙋ́дрости: 
Надъ страстьмѝ црⷭ҇твовавъ плотски́ми, ст҃и́тель  ꙗ҆ви́лсѧ є҆сѝ бг҃оподо́бенъ, и҆ ца́рствꙋющїй гра́дъ  пресла́внѡ оу҆па́слъ є҆сѝ, ѿгна́въ полкѝ  є҆реті́чєскїѧ, преподо́бне, па́лицею слове́съ  бж҃е́ственныхъ, бг҃одохнове́нне: тѣ́мже по кончи́нѣ  неконча́емꙋю бл҃года́ть досто́йнѡ наслѣ́довалъ є҆сѝ,  ст҃и́телю блаже́нне. Сегѡ̀ ра́ди вопїе́мъ тѝ: молѝ хрⷭ҇та̀  бг҃а, грѣхѡ́въ ѡ҆ставле́нїе дарова́ти чтꙋ́щымъ всечестнꙋ́ю  твою̀ па́мѧть. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бл҃гости. Тѣ́мже, пречⷭ҇таѧ, и҆́же и҆зъ тебє̀  воплоще́нномꙋ безъ сѣ́мене, моли́сѧ прилѣ́жнѡ ѡ҆ всѣ́хъ  рабѣ́хъ твои́хъ, непреста́ннѡ молѧ́щихтисѧ, бцⷣе  пречⷭ҇таѧ, молѧ́щи є҆го̀ при́снѡ, согрѣше́нїй ѡ҆ставле́нїе  дарова́ти воспѣва́ющымъ досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше пла́чꙋщи, и҆ го́рькѡ  рыда́ющи, вопїѧ́ше: мі́ръ (с. 60) оу҆́бѡ ра́дꙋетсѧ,  прїе́млѧ тобо́ю и҆збавле́нїе, оу҆тро́ба же моѧ̀ гори́тъ,  зрѧ́щи твоѐ распѧ́тїе, є҆́же терпи́ши за милосе́рдїе  ми́лости. Долготерпѣли́ве гдⷭ҇и, ми́лости бе́здно и҆  и҆сто́чниче неисчерпа́емый, оу҆милосе́рдисѧ и҆ да́рꙋй  согрѣше́нїй ѡ҆ставле́нїе вѣ́рою пою́щымъ бжⷭ҇твєнныѧ  стрⷭ҇ти твоѧ̑. 
Пѣ́снь д҃. І҆рмо́съ: 
Хрⷭ҇то́съ моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Ты̀ и҆спо́лненъ ст҃а́гѡ дх҃а, сщ҃е́нный ѻ҆́ч҃е  митрофа́не, лꙋка̑выѧ дꙋ́хи ѿ человѣ̑къ ѿгна́лъ є҆сѝ,  вѣ̑рны же дꙋхо́вными оу҆чє́нїи твои́ми сотвори́лъ є҆сѝ. 
Є҆ди́ницꙋ несозда́ннꙋю бг҃осло́вилъ є҆сѝ, тремѝ  ли̑цы раздѣлѧ́емꙋ, непресѣко́мꙋ и҆ несмѣ́снꙋ, просвѣща́ѧ  благочести̑выѧ свѧще́нными бг҃ослѡ́вїи твои́ми. 
Оу҆мертви́въ пе́рвѣе плотска̑ѧ мꙋдрова̑нїѧ  воздержа́нїемъ и҆ трꙋды̑, ст҃и́тель бж҃е́ственъ показа́лсѧ  є҆сѝ, и҆ предста́тель трⷪ҇цѣ всесвѧще́нъ. 
Бг҃оро́диченъ: 
Клѧ́тва разори́сѧ пра́бабнѧѧ тобо́ю, бг҃ома́ти: ты́  бо на́мъ, пречⷭ҇таѧ, и҆сто́чника породила̀ є҆сѝ ст҃ы́ни,  присносꙋ́щнаго живота̀. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Бж҃їѧ бжⷭ҇твеннѣ соверша́ѧ, и҆ чистѣ́йшимъ  по́мысломъ чи̑стымъ прикаса́ѧсѧ, непоро́ченъ ꙗ҆ви́лсѧ  є҆сѝ слꙋжѧ̀ бг҃ꙋ, ꙗ҆́кѡ бж҃їй ст҃и́тель сщ҃е́ннѣйшїй. 
І҆́дѡльстїи оу҆гѡ́дницы, бы́ша оу҆гѡ́дницы бг҃ꙋ,  твои́ми оу҆чє́нїи чⷭ҇тны́ми, и҆̀хже ѿ недосто́йныхъ  и҆зима́ѧ, досто́инъ ꙗ҆ви́лсѧ є҆сѝ оу҆го́дникъ бг҃ꙋ  вседержи́телю. 
Бл҃года́тїю призва́нъ бы́въ, разрꙋши́лъ є҆сѝ  безбо́жїѧ і҆́дѡльскаѧ, ѡ҆дожде́нїемъ слове́съ твои́хъ,  преподо́бне, (с. 61) ѡ҆лѧденѣ̑вшаѧ сердца̀ плодонѡ́сна  содѣ́лалъ є҆сѝ бж҃їею благода́тїю. 
Бг҃оро́диченъ: 
По ржⷭ҇твѣ̀ твое́мъ стра́ннѣмъ пребыла̀ є҆сѝ  дв҃ою, ꙗ҆́коже пре́жде: бг҃ъ бо бѣ̀ рожде́йсѧ, и҆  претворѧ́ѧй всѧ̑ во́лею, безмꙋ́жнаѧ мр҃і́е бг҃оневѣ́стнаѧ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Ѧ҆зы́къ тво́й дх҃омъ и҆з̾ѡщре́нъ разꙋ́мнѡ, ꙗ҆́кѡ  тро́сть скоропи́сца, написа̀ въ сердца́хъ благочести́выхъ  сло́во благода́тное, всесвѧще́нне ѻ҆́ч҃е, бж҃їимъ  манове́нїемъ. 
Бжⷭ҇твєннымъ поꙋча́ѧсѧ, ꙗ҆́кѡ входѧ̀ въ  мы́слєннаѧ ст҃а̑ѧ ст҃ы́хъ, вѣ́рныхъ соверша́еши дх҃омъ,  трⷪ҇ческою заре́ю, свѧще́нный ѻ҆́ч҃е, всесоверше́ннѣйшїй  митрофа́не. 
Стрꙋѧ́ми велѣ́нїй твои́хъ загради́въ мꙋ̑тнаѧ  нечести́выхъ велѣ̑нїѧ, ꙗ҆́кѡ рѣка̀ показа́лсѧ є҆сѝ  ми́рнаѧ, благоче́стїемъ напоѧ́ѧ составлє́нїѧ вѣ́рныхъ,  свѧти́телю всече́стне. 
Бг҃оро́диченъ: 
Сло́во во чре́вѣ твое́мъ всели́сѧ безъ сѣ́мене, и҆  чл҃вѣ́къ ꙗ҆ви́сѧ соверше́нъ, ѡ҆бновлѧ́ѧ є҆стество̀  боголѣ́пнѡ, ꙗ҆́коже са́мъ вѣ́сть є҆ди́нъ, бг҃опрїѧ́тнаѧ  ѻ҆трокови́це всенепоро́чнаѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ѿ младе́нства ꙗ҆ви́лсѧ є҆сѝ че́стенъ сосꙋ́дъ,  ст҃и́тель бы́въ и҆збра́нъ бг҃ꙋ, є҆мꙋ́же съ весе́лїемъ  взыва́лъ є҆сѝ: ра́венъ є҆сѝ, хрⷭ҇тѐ, ѻ҆ц҃ꙋ̀ и҆ дх҃ꙋ. 
І҆́косъ: 
Тако́въ подоба́ше на́мъ а҆рхїере́й, и҆ таи́нникъ  сло́ва и҆ слꙋжи́тель, є҆го́же па́ѵелъ взыва́етъ,  бжⷭ҇твенный ѻ҆рга́нъ хрⷭ҇то́въ, слꙋ́жбы приносѧ̀ всегда̀  бг҃ꙋ, ꙗ҆́кѡ непоро́ченъ и҆ че́стенъ: тѣ́ломъ оу҆́бѡ  тлѣ́ннымъ ви́димь ѡ҆бложи́мь, со (с. 62) безпло́тными же  бесѣ́дꙋѧ въ слꙋже́нїи, и҆ лю́демъ согрѣшє́нїѧ ѿе́млѧ,  мѣ́риломъ пра́веднымъ, ꙗ҆́коже вели́кїй ст҃и́тель ны́нѣ  митрофа́нъ ꙗ҆ви́сѧ на́мъ, проповѣ́давъ со дерзнове́нїемъ:  ра́венъ є҆сѝ, хрⷭ҇тѐ, ѻ҆ц҃ꙋ̀ и҆ дх҃ꙋ. 
Пѣ́снь з҃. І҆рмо́съ: Росода́тельнꙋ оу҆́бѡ пе́щь  содѣ́ла а҆́гг҃лъ преподѡ́бнымъ ѻ҆трокѡ́мъ, халдє́и же  ѡ҆палѧ́ющее велѣ́нїе бж҃їе мꙋчи́телѧ оу҆вѣща̀ вопи́ти:  бл҃гослове́нъ є҆сѝ, бж҃е ѻ҆тє́цъ на́шихъ. 
Просвѣща́емь дх҃о́вною благода́тїю, ꙗ҆̀же къ  бжⷭ҇твенномꙋ манове́нїю причащє́нїи, свѣтода́тельнаѧ бы́лъ  є҆сѝ ѕвѣзда̀, просвѣща́ѧ, мꙋ́дре, пою́щыѧ: благослове́нъ  бг҃ъ ѻ҆тє́цъ на́шихъ. 
Свѧтѣ́йшаѧ цр҃ковь бы́въ ѡ҆зарѧ́ема  добродѣ́тельными дѣѧ̑нїи, живꙋ́щꙋ и҆мѣ́лъ є҆сѝ въ  тебѣ̀, свѧще́нне, трⷪ҇цꙋ несозда́ннꙋю, вопїѧ̀:  благослове́нъ бг҃ъ ѻ҆тє́цъ на́шихъ. 
Дрема́нїе ѿ ѻ҆́чїю ѿри́нꙋвъ бжⷭ҇твенными  бодростьмѝ, бж҃їѧ сїѧ̑нїѧ прїѧ́лъ є҆сѝ ѿ а҆́гг҃ла  свѣ́та, сто́лпъ и҆ подпо́ръ вѣ̑рнымъ, свѧти́телѧ и҆́стинна  соверша́юща тѧ̀. 
Бг҃оро́диченъ: 
Сѣдѧ́й въ нѣ́дрѣхъ роди́телѧ неѡпи́санъ, въ  нѣ́дрѣхъ твои́хъ, пречⷭ҇таѧ, ны́нѣ сѣди́тъ ѡ҆пи́санъ,  твои́мъ ѡ҆бложе́нъ зра́комъ, за спасе́нїе а҆да́мле ѡ҆пи́санъ  бы́въ. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ  во всѧ̑ вѣ́ки. 
Го́рдаго ѕмі́ѧ смире́нїемъ твои́мъ смири́лъ є҆сѝ,  блаже́нне, возвыша́емь къ бг҃ꙋ чи́стыми твои́ми ра̑зꙋмы:  тѣ́мже тѧ̀ чти́мъ, хрⷭ҇та̀ превозносѧ́ще во вѣ́ки. 
Воплоще́нно сло́во бг҃осло́вилъ є҆сѝ, и҆ лю́ди ѿ  (с. 63) рабо́тныѧ ле́сти спа́слъ є҆сѝ, ѿгонѧ́ѧ  і҆́дѡльскаѧ нечє́стїѧ, ѻ҆́ч҃е ст҃и́телю митрофа́не,  премꙋ́дре и҆ бг҃оно́се. 
Житїѐ твоѐ влⷣцѣ твоемꙋ̀ и҆мѣ́ѧ подо́бно, и҆  сло́во житїю̀ и҆мѣ́ѧ подо́бѧщеесѧ, и҆спо́лненъ бы́въ дне́й  дꙋхо́вныхъ, ѻ҆́ч҃е, въ вы̑шнѧѧ преше́лъ є҆сѝ покѡ́ища. 
Бг҃оро́диченъ: 
И҆зба́вльшесѧ пе́рвыѧ клѧ́твы твои́мъ ржⷭ҇тво́мъ,  преблагослове́ннаѧ ѻ҆трокови́це бг҃ора́дованнаѧ, гла́съ  гаврїи́ловъ возсыла́емъ тѝ: ра́дꙋйсѧ, вина̀ всѣ́хъ  спасе́нїѧ. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Въ зе́млю кро́ткихъ ты̀ всели́лсѧ є҆сѝ, ст҃и́телю,  кро́токъ и҆ неѕло́бивъ бы́въ, съ вы́шними совокꙋплѧ́ѧсѧ  вѡ́инствы, ве́сь оу҆кра́шенъ добродѣ́тельными  свѣтлостьмѝ, и҆ свѣ́томъ добродѣ́телей преѡдѣ́ѧнъ. 
Зри́ши бж҃їѧ и҆ а҆́гг҃льскїѧ свѣ́тлѡсти, патрїа̑рхъ  и҆ мꙋ́чєникъ, и҆ а҆пⷭ҇льскїѧ красѡты̀, молѧ̀ съ ни́ми  чл҃вѣколю́бца, ѡ҆ставле́нїе грѣхѡ́въ и҆ житїѧ̀  и҆справле́нїе дарова́ти на́мъ, преподо́бне, хва́лѧщымъ тѧ̀. 
Ꙗ҆́вѣ престо́лъ пе́рвѣе оу҆краси́лъ є҆сѝ  свѣ́тлѡ всѣ́хъ предсѣдѧ́щихъ градѡ́въ, въ не́мже пожи́въ  ꙗ҆́кѡ а҆́гг҃лъ, и҆ ст҃и́тельствомъ се́й оу҆краси́въ,  пома́завъ, ѡ҆ст҃и́лъ є҆сѝ, соверши́въ лю́ди бг҃омꙋ̑дры. 
Бг҃оро́диченъ: 
Ꙗ҆́коже ка́плѧ нбⷭ҇наѧ, во твоѐ чре́во, дв҃о,  до́ждь сни́де и҆ и҆зсꙋшѝ пото́ки лє́стныѧ: ѡ҆дождѝ  нетлѣ́нїе всѣ̑мъ человѣ́кѡмъ, и҆ и҆збавле́нїе тобо́ю,  бг҃ора́дованнаѧ, дарова́сѧ. 
Свѣти́ленъ. Подо́бенъ: Жєны̀ оу҆слы́шите: 
Ѕвѣздꙋ̀ тѧ̀ многосвѣ́тлꙋю цр҃кве зна́емъ,  митрофа́не (с. 64) ст҃и́телю, патрїа́рхѡвъ свѣ́тлость:  а҆́рїево бо хꙋле́нїе собо́рнѣ низложи́лъ є҆сѝ,  правосла́вными оу҆чє́нїи цр҃ковь оу҆ѧсни́въ. тѣ́мже  вѣ́рнѡ тѧ̀ пое́мъ. 
Сла́ва, и҆ ны́нѣ, бг҃оро́диченъ: 
Премꙋ́дрость ѵ҆поста́снꙋю и҆ сло́во пресꙋ́щное, и҆  врача̀ дꙋ́шъ и҆ тѣле́съ ро́ждшаѧ, гное́нїе и҆ ꙗ҆́звы дꙋшѝ  моеѧ̀ и҆сцѣлѝ лю̑тыѧ и҆ лѣ̑тныѧ, и҆ се́рдца моегѡ̀  оу҆ста́ви болѣ̑зни, дв҃о. 


(с. 64) 
Мѣ́сѧца тогѡ́же въ є҃-й де́нь. 
Ст҃а́гѡ свѧщенномꙋ́ченика дѡроѳе́а, є҆пі́скопа  тѵ́рскагѡ. 
Стїхи̑ры, гла́съ и҃. Подо́бенъ: Мꙋ́чєницы твоѝ,  гдⷭ҇и: 
Скрижа̑ли бж҃їѧ дх҃а, бг҃облаже́нне, показа́лсѧ  є҆сѝ ѻ҆́ч҃е, бжⷭ҇твєннаѧ оу҆чє́нїѧ пи̑сана носѧ̀ въ  ра́зꙋмѣ бжⷭ҇твеннѣ, тѣ́хъ разгнꙋ́тїемъ просвѣти́лъ  є҆сѝ неразꙋ́мїемъ бѣ́дствꙋющыѧ. тѣ́мъ твои́ми моли́твами  просѝ на́мъ всѣ̑мъ, ѻ҆́ч҃е, ве́лїю ми́лость. 
Крове́й бжⷭ҇твенными течє́нїи ѡ҆багри́въ твою̀  свѧще́ннꙋю ѻ҆де́ждꙋ, дѡроѳе́е, вше́лъ є҆сѝ ра́дꙋѧсѧ въ  нбⷭ҇ный хра́мъ, ны́нѣ ꙗ҆ви́тисѧ бг҃ꙋ на́шемꙋ, подаю́щемꙋ  вѣнцы̀ страда́вшымъ. Того̀ прилѣ́жнѡ молѝ, всѣ̑мъ  низпосла́ти ве́лїю ми́лость. 
Житїѐ твоѐ равноа́гг҃льно, мꙋче́нїе же  просвѣще́нно, и҆́мже сподо́билсѧ є҆сѝ со а҆́гг҃лы  ликова́ти въ ра́дости, чꙋдесы̀ зе́млю, ѻ҆́ч҃е дѡроѳе́е,  бжⷭ҇твенными ѡ҆зарѧ́ѧ и҆ оу҆че́ньми: тѣ́мъ твои́ми  моли́твами просѝ дарова́ти всѣ̑мъ ве́лїю ми́лость. (с. 65) 
И҆́ны стїхи̑ры бцⷣы, гла́съ и҆ подо́бенъ то́йже: 
И҆схити́ мѧ, влⷣчце, и҆зъ рꙋкѝ ѕмі́ѧ  человѣкоꙋбі́йцы, борю́щагѡ мѧ̀ ле́стїю пожре́ти до конца̀:  сокрꙋшѝ чє́люсти сегѡ̀, молю́сѧ, и҆ кова̑рствїѧ разорѝ,  ꙗ҆́кѡ да и҆зба́вльсѧ сегѡ̀ ногте́й, велича́ю си́лꙋ твою̀. 
А҆́зъ є҆́смь дре́во непло́дное, всенепоро́чнаѧ,  неплодѧ́щее плода̀ спаси́тельнагѡ. тѣ́мже и҆ трепе́щꙋ  посѣче́нїѧ, да не ка́кѡ вве́рженъ бꙋ́дꙋ во ѻ҆́гнь  негаси́мый, ѻ҆каѧ́нный. тѣ́мже тѝ припа́даю: сегѡ̀  и҆зба́ви мѧ̀, и҆ плодоно́сна покажѝ, чⷭ҇таѧ, сн҃ꙋ твоемꙋ̀,  хода́тайствомъ твои́мъ. 
Оу҆ѧзвѝ се́рдце моѐ стрѣла̀ жела́нїѧ  смертоно́снаѧ, и҆ оу҆ѧзви́хсѧ ѿ неразꙋ́мїѧ, и҆  неисцѣ́льнѡ болю̀: мт҃и бж҃їѧ, не пре́зри менє̀  ѿча́ѧннагѡ, но и҆сцѣле́нїе да́ждь мѝ, ꙗ҆́кѡ ро́ждши  гдⷭ҇и и҆ сп҃са, є҆ди́наго милосе́рдаго. 
Сла́ва, и҆ ны́нѣ, бг҃оро́диченъ: 
Помышлє́нїѧ нечи̑ста и҆ оу҆стны̀ льсти̑вы, дѣла́  же моѧ̑ всѧ̑ ѡ҆сквернє́на, и҆ что̀ сотворю̀; ка́кѡ  оу҆срѧ́щꙋ сꙋдїю̀; влⷣчце дв҃о, молѝ сн҃а твоего̀ и҆  зижди́телѧ, и҆ гдⷭ҇а, ꙗ҆́кѡ да въ покаѧ́нїи прїи́метъ дꙋ́хъ  мо́й, ꙗ҆́кѡ є҆ди́нъ благоꙋтро́бенъ. 
Крⷭ҇тобг҃оро́диченъ: 
Ю҆́ница нескве́рнаѧ, ю҆нца̀ ви́дѧщи на дре́вѣ  пригвожда́ема во́лею, рыда́ющи жа́лостнѣ, оу҆вы̀ мнѣ̀,  вопїѧ́ше, люби́мѣйшее ча́до: что̀ тѝ со́нмъ воздадѐ  безблагода́тный є҆вре́йскїй, хотѧ̀ ѡ҆безча́дствовати ѿ  тебє̀, вселюбе́зне; 
Тропа́рь, гла́съ д҃. 
И҆ нра́вѡмъ прича́стникъ, и҆ престо́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ,  бг҃одохнове́нне, въ видѣ́нїѧ восхо́дъ: сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, свѧщенномꙋ́чениче дѡроѳе́е, молѝ хрⷭ҇та̀  бг҃а, спасти́сѧ дꙋша́мъ на́шымъ. (с. 66) 
Канѡ́нъ, є҆гѡ́же краегране́сїе: 
Да́ра бж҃їѧ тѧ̀, всебл҃же́нне ѻ҆́ч҃е, чествꙋ́ю.  Творе́нїе і҆ѡ́сифово. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ: 
Да́ръ бг҃ꙋ, всеблаже́нне, тебѐ сама́го прине́слъ  є҆сѝ, честнѣ́йшїй, житїе́мъ соверше́ннымъ и҆ честны́мъ  мꙋче́нїемъ, дѡроѳе́е. 
Ꙗ҆́коже зрѣ́лъ гро́здъ, ѻ҆́ч҃е, и҆згне́тъ мы́сль,  весе́лїѧ ча́шꙋ вѣ̑рнымъ оу҆чє́нїѧ предложи́лъ є҆сѝ. 
То́ки лє́стныѧ оу҆ста́вилъ є҆сѝ, дѡроѳе́е,  тече́ньми премꙋ́драгѡ твоегѡ̀ ѧ҆зы́ка, и҆ вѣ́рныхъ мы̑сли  напои́лъ є҆сѝ. 
Бг҃оро́диченъ: 
Ѡ҆дожди́ ми, дв҃о, молю́сѧ, ка̑пли оу҆миле́нїѧ,  прибы́вшꙋю мѝ скве́рнꙋ ѿмыва́ющыѧ, ꙗ҆́кѡ да сла́влю тѧ̀. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Но́щь ѿгна́лъ є҆сѝ сꙋ́етства всѧ́кꙋ, блиста̑нїи,  ѻ҆́ч҃е свѧти́телю, премꙋ́драгѡ проповѣ́данїѧ. 
Чꙋдесы̀ оу҆тверди́лъ є҆сѝ, и҆ свѧще́нными,  мꙋ́дре, оу҆чє́нїи, вѣ́рныхъ всѣ́хъ мы̑сли, ꙗ҆́кѡ  па́стырь свѧще́ненъ. 
Пома́за тѧ̀ гдⷭ҇ь свѧще́ннымъ, ѻ҆́ч҃е,  пома́занїемъ, и҆ своеѧ̀ бжⷭ҇твенныѧ цр҃кве  пастыренача́льника поста́ви. 
Бг҃оро́диченъ: 
Всѐ се́рдце моѐ бжⷭ҇твеннымъ свѣ́томъ просвѣтѝ,  две́ре свѣ́та, грѣхо́вное ѡ҆мраче́нїе ѿгонѧ́щи. 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенными догма̑ты при́снѡ сїѧ́ющь да́ръ ст҃ы́й  тебѐ сама́го прине́слъ є҆сѝ безсме́ртномꙋ цр҃ю̀,  пострада́въ, (с. 67) дѡроѳе́е, и҆ ѡ҆бита́еши ны́нѣ при́снѡ  веселѧ́сѧ, перворо́дныхъ въ го́рнѣй митропо́лїи. ѻ҆́ч҃е  преподо́бне, хрⷭ҇та̀ бг҃а молѝ, дарова́ти на́мъ ве́лїю  ми́лость. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же  по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀,  сохрани́въ всенепоро́чнꙋ є҆ди́нъ гдⷭ҇ь. того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Возноси́мꙋю ѡ҆плева́лъ є҆сѝ, преподо́бне, зи́мꙋ  безбо́жїѧ, и҆ теплото́ю бжⷭ҇твеннагѡ дх҃а невреди́мо се́рдце  соблю́лъ є҆сѝ. 
Сокрꙋши́шасѧ, дѡроѳе́е блаже́нне, предъ лице́мъ  твои́мъ го́ры нꙋ́ждныѧ дє́мѡнскїѧ, и҆ и҆ста́ѧша  ѕлочести́выхъ человѣ̑къ шата̑нїѧ. 
Терпѣ́лъ є҆сѝ ѡ҆скорблѧ́емь, ѿ гра́да во гра́дъ  и҆згони́мь: тѣ́мже блаже́ннꙋю оу҆лꙋчи́лъ є҆сѝ мꙋ́чєникъ  сла́вꙋ и҆ свѣ́тлость. 
Бг҃оро́диченъ: 
И҆скꙋше́нїй мѧ̀ спасѝ и҆ дꙋшетлѣ́нныѧ страсте́й  бꙋ́ри: ꙗ҆́кѡ да вѣ́рою оу҆блажа́ю тѧ̀, прест҃а́ѧ  ѻ҆трокови́це мт҃и дв҃о. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣтѝ мѧ̀ оу҆́тромъ  чл҃вѣколю́бїѧ твоегѡ̀, гдⷭ҇и. (с. 68) 
Смотрѧ́ѧ разꙋ́мнѡ воздаѧ̑нїѧ бжⷭ҇твєннаѧ, дѡроѳе́е,  вели̑кїѧ бѣды̑ и҆ напа̑сти претерпѣ́лъ є҆сѝ. 
Є҆ди́нствомъ бжⷭ҇тва̀ проповѣ́даѧ трⷪ҇цꙋ,  дѡроѳе́е, многобо́жнагѡ неи́стовства сꙋ́етное погꙋби́лъ  є҆сѝ шата́нїе. 
Не поклони́всѧ, мꙋ́чениче, дѣлѡ́мъ рꙋ́къ  беззако́нныхъ, терпѣ́лъ є҆сѝ и҆скꙋшє́нїѧ и҆ бѣды̑, и҆  ра̑ны, и҆ болѣ̑зни, дѡроѳе́е. 
Бг҃оро́диченъ: 
Восто́къ со́лнца, пре́жде денни́цы возсїѧ́вшагѡ  была̀ є҆сѝ, и҆́мже свѣ́тъ сꙋ́щїи во тмѣ̀ лю́тыхъ,  чⷭ҇таѧ, ви́дѣша. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многоми́лостиве хрⷭ҇тѐ бж҃е на́шъ. 
Се́рдце разжже́но дыха̑нїи дх҃а стѧжа́лъ є҆сѝ,  дꙋхѡ́въ, дѡроѳе́е, сопроти́вныхъ стремле́нїе разрꙋша́ющо. 
Ст҃ы́хъ житїѧ̑ свѧще́нными списа́ньми ꙗ҆ви́лъ  є҆сѝ, ѻ҆́ч҃е бг҃одохнове́нне, бжⷭ҇твеннымъ ра́зꙋмомъ  дꙋ́шꙋ просвѣща́ѧ. 
Глагѡ́лъ твои́хъ вѣща́нїе, и҆ кра́сныхъ оу҆че́нїй  си́ла, всю̀ ѡ҆бтечѐ, преблаже́нне, зе́млю, бжⷭ҇твенною  благода́тїю. 
Бг҃оро́диченъ: 
Дв҃о, є҆го́же родила̀ є҆сѝ бг҃а, чл҃вѣ́ка  бы́вша, того̀ молѝ и҆зба́вити мѧ̀ ѻ҆гнѧ̀ и҆ мꙋ́ки. 
Конда́къ, гла́съ є҃: 
Добродѣ́тельми сїѧ́ѧ, и҆ бжⷭ҇твенными оу҆чє́нїи  па́че со́лнца, и҆ страда̑нїи, блаже́нне, ѡ҆блиста́лъ є҆сѝ,  просвѣти́лъ є҆сѝ зе́млю, дѡроѳе́е, ѿгна́въ мглꙋ̀  многобо́жїѧ, и҆ лю̑тыѧ є҆́рєси. сегѡ̀ ра́ди па́мѧть твою̀  свѣ́тлѡ пра́зднꙋемъ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Ѕвѣзда̀ многосвѣ́тлаѧ ꙗ҆ви́лсѧ є҆сѝ,  свѣтлостьмѝ (с. 69) страда́нїй твои́хъ просвѣща́ѧ дꙋ́шы  вѣ́рнѡ, дѡроѳе́е, вопїю́щихъ: благослове́нъ є҆сѝ, гдⷭ҇и  бж҃е, во вѣ́ки. 
Стезѧ́ми пра́выми ходѧ̀, низве́рглъ є҆сѝ дє́бри  льсти́вагѡ, и҆ къ пꙋтє́мъ живѡ́тнымъ наставлѧ́ѧ вопїю́щыѧ:  бл҃гослове́нъ є҆сѝ, гдⷭ҇и бж҃е, во вѣ́ки. 
Оу҆гаси́лъ є҆сѝ тꙋ́чами крове́й твои́хъ,  всесла́вне, пе́щь преле́стнꙋю, и҆ на водѣ̀ жи́зни всели́лсѧ  є҆сѝ, взыва́ѧ: благослове́нъ є҆сѝ, гдⷭ҇и бж҃е, во  вѣ́ки. 
Бг҃оро́диченъ: 
И҆зба́ви соꙋ̑зъ грѣха̀ ѻ҆каѧ́ннꙋю мою̀ дꙋ́шꙋ,  бг҃ороди́тельнице, и҆ любвѝ бж҃їей припрѧзѝ соверше́ннѣ,  да вѣ́рнѡ сла́влю тѧ̀, бцⷣе, во вѣ́ки. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы, въ пещѝ со ѻ҆гне́мъ  пла́мень попира́юще, поѧ́хꙋ: благослови́те, дѣла̀ гдⷭ҇нѧ,  гдⷭ҇а. 
Хва́лѧщагосѧ ѕмі́ѧ въ ѕло́бѣ, смири́всѧ ѡ҆ гдⷭ҇ѣ,  ѻ҆́ч҃е, смири́лъ є҆сѝ, вопїѧ̀: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Во глꙋбо́цѣй тѧ̀ ста́рости, въ нестарѣ́ющихсѧ  поко́йныхъ мѣ́стѣхъ зижди́тель вселѝ, свѧще́нный ѻ҆́ч҃е,  мꙋ́ченикѡвъ оу҆краше́нїе. 
Житїѐ равноа́гг҃льно и҆мѣ́ѧ, со а҆́гг҃лы влⷣки  твоегѡ̀ престо́лꙋ ны́нѣ предстои́ши, вопїѧ̀: благослови́те,  всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Кра́снаѧ дв҃о ꙗ҆ви́ласѧ є҆сѝ, прекра́сное сло́во  поро́ждши, є҆мꙋ́же пое́мъ: бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
И҆спра́вилъ є҆сѝ ста́до хрⷭ҇то́во къ бжⷭ҇твєннымъ  приста́нищємъ: невре́дно соблю́дъ є҆̀ ѿ бꙋ́ри  сопроти́вныѧ, (с. 70) ꙗ҆́кѡ преизрѧ́денъ ст҃и́тель, и҆  бжⷭ҇твенныхъ, ѻ҆́ч҃е, и҆спо́лнитель, мꙋ́дре, повелѣ́нїй. 
Ꙗ҆́кѡ сщ҃еннодѣ́йственникъ чи́стъ, ꙗ҆́кѡ  мꙋ́ченикъ до́бль, ꙗ҆́кѡ чꙋдодѣ́йственникъ чꙋ́денъ, ꙗ҆́кѡ  бж҃е́ственныхъ словопи́сецъ, ꙗ҆́кѡ вѣ́ры непоколеби́мь  сто́лпъ, сла́вꙋ вѣ́чнꙋю, ѻ҆́ч҃е, оу҆лꙋчи́лъ є҆сѝ. 
На сꙋди́щи под̾е́мъ мнѡ́ги трꙋды̀ и҆ болѣ̑зни, къ  неболѣ́зненнѣй и҆ бжⷭ҇твеннѣй жи́зни ра́дꙋѧсѧ преше́лъ  є҆сѝ, ѡ҆боже́нїемъ ны́нѣ чи́стѡ прича́щсѧ, мꙋ́чениче  досточꙋ́дне дѡроѳе́е. 
Бг҃оза́рнаѧ па́мѧть твоѧ̀ возсїѧ̀ мі́рꙋ, ѡ҆зарѧ́ющи  вѣ̑рныѧ лꙋча́ми дарова́нїй: ю҆́же сла́вѧщыѧ ѻ҆́бщники ны̀  покажѝ, ѻ҆́ч҃е, въ тебѣ̀ бж҃е́ственныѧ свѣ́тлости. 
Бг҃оро́диченъ: 
Носѧ́щи хрⷭ҇та̀ на рꙋка́хъ, носѧ́щаго всѧ̑ ма́нїемъ  бж҃е́ственнымъ, чⷭ҇таѧ, того̀ при́снѡ молѝ, рꙋ́къ на́шихъ  воздѣѧ̑нїѧ и҆спра́вити, ꙗ҆́кѡ ѳѷмїа́мъ предъ лице́мъ  є҆гѡ̀. 


(с. 70) 
Мѣ́сѧца тогѡ́же въ ѕ҃-й де́нь. 
Преподо́бнагѡ ѻ҆ц҃а̀ на́шегѡ виссарїѡ́на  чꙋдотво́рца: 
И҆ преподо́бнагѡ і҆ларїѡ́на но́вагѡ, ѻ҆би́тели  далма́тскїѧ. 
На Гдⷭ҇и, воззва́хъ, стїхи̑ры, гла́съ и҃. Поⷣ:  Ѽ пресла́внагѡ чꙋдесѐ! 
Свѣ́тъ мона́шествꙋющихъ, виссарїѡ́не мꙋ́дре, ꙳ ты̀  добродѣ́тельными зарѧ́ми, ꙳ и҆ сїѧ́нїемъ бл҃года́ти, ꙳  пꙋсты́ни бы́лъ є҆сѝ ꙗ҆́кѡ свѣти́ло пресвѣ́тло. ꙳  Страсте́й мглы̀ и҆ тмы̀ ѕлолю́тыхъ, ꙳ тѧ̀ чтꙋ́щыѧ те́плѣ  и҆збавлѧ́й, ꙳ и҆ (с. 71) всѧ́кїѧ ско́рби и҆ напа́сти, ꙳  вѣ́рнѡ пою́щыѧ ꙳ твоѐ бж҃е́ственное оу҆спе́нїе. 
Неизрече́нныхъ пѡ́двигъ твои́хъ, ꙳ ты̀ бж҃е́ственною  любо́вїю, ꙳ терпѧ̀ стоѧ́нїе посредѣ̀ те́рнїѧ, ꙳ показа́лъ  є҆сѝ страда́льцємъ ра́вно сопротивле́нїе. ꙳ Го́рькагѡ  мо́рѧ оу҆слажда́еши во́ды, ꙳ и҆ дꙋ́шы напоѧ́еши въ жа́жди,  премꙋ́дре. ꙳ Прехо́диши вы́ше ні́ловыхъ быстри́нъ, ꙳ творѧ̀  немо́кренно, прехва́льне, ꙳ на вода́хъ ше́ствїе. 
Тѧ̀ подо́бника и҆лїѝ мꙋ́дромꙋ, ꙳ всѝ вѣ́дꙋще  ꙗ҆́вѣ, виссарїѡ́не, восхвалѧ́емъ, ꙳ ми́лостїю  бж҃е́ственною тебѣ̀ ꙳ съ нб҃сѐ ѡ҆дожди́лъ є҆сѝ водны̑ѧ  стрꙋи̑, ꙳ и҆ дождє́вныѧ и҆сто́чники, и҆ ро́сꙋ бжⷭ҇твеннꙋю,  ꙳ твои́ми чⷭ҇тны́ми моли́твами, подае́ши оу҆жѐ свы́ше, ꙳  ѻ҆́ч҃е пребл҃же́нне, всѣ̑мъ вѣ̑рнымъ ꙳ бл҃года́ть же и҆  си́лꙋ, ꙳ и҆ покро́въ неѡбори́мъ. 
И҆́ны стїхи̑ры прпⷣбнагѡ і҆ларїѡ́на, гла́съ д҃. Поⷣ:  Да́лъ є҆сѝ зна́менїе: 
Житїѐ нескве́рно, ꙳ терпѣ́нїе и҆ кро́тость, и҆  любо́вь нелицемѣ́рнꙋ, ꙳ воздержа́нїе безмѣ́рно, ꙳  всено́щное стоѧ́нїе, ꙳ оу҆миле́нїе бж҃е́ственное, ꙳ вѣ́рꙋ  и҆ наде́ждꙋ и҆́стиннꙋ, съ ми́лованїемъ, ѻ҆́ч҃е, стѧжа́въ, ꙳  ꙗ҆́кѡ а҆́гг҃лъ пожи́лъ є҆сѝ на землѝ съ тѣ́ломъ, ꙳  і҆ларїѡ́не бл҃же́нне, ꙳ моли́твенниче ѡ҆ дꙋша́хъ на́шихъ. 
Земны́й а҆́гг҃лъ, ꙳ и҆ нбⷭ҇ный человѣ́къ бы́лъ  є҆сѝ, прпⷣбне, ꙳ и҆сто́чникъ оу҆миле́нїѧ, ми́лованїѧ  стрꙋѧ̀, ꙳ пꙋчи́на чꙋде́съ, ꙳ грѣ́шникѡвъ и҆спорꙋ́чникъ, ꙳  ма́слина вои́стиннꙋ бж҃їѧ плодови́та, ꙳ є҆ле́емъ трꙋдѡ́въ  твои́хъ ꙳ оу҆маща́ѧ ли́ца, і҆ларїѡ́не чꙋ́дне, ꙳ вѣ́рнѡ  восхвалѧ́ющихъ тѧ̀. 
Оу҆́мъ тво́й сїѧ́ѧ ꙳ бжⷭ҇твенными разꙋмѣ̑нїи, ꙳  тѣле́сныхъ превы́ше страсте́й бы́лъ є҆сѝ, ꙳ несмѣ́шенъ  до́льними, ꙳ носѧ̀ начерта́нїе, ꙳ и҆ и҆з̾ѡбража́ѧ въ себѣ̀  бж҃е́ственнꙋю добро́тꙋ, ꙳ и҆ познава́емь ве́сь  свѣтови́дѣнъ, ꙳ дѣ́йствомъ дх҃а, і҆ларїѡ́не ѻ҆́ч҃е  на́шъ, ꙳ мона́шествꙋющихъ оу҆краше́нїе. (с. 72) 
Сла́ва, и҆ ны́нѣ, пра́здника, и҆лѝ бг҃оро́диченъ: 
Ра́дꙋйсѧ, сл҃нцезра́чнаѧ лꙋчѐ, ꙳ сл҃нца  незаходи́магѡ прⷭ҇то́ле, ꙳ ꙗ҆́же сл҃нце возсїѧ́вши  недоꙋмѣ́нное: ꙳ ра́дꙋйсѧ, оу҆́ме, ѡ҆блиста́ѧй  бж҃е́ственными сїѧ́ньми, ꙳ зарѐ мо́лнїйнаѧ, ѡ҆свѣти́вшаѧ  землѝ концы̀, ꙳ и҆́стинное зла́та блиста́нїе, ꙳ вседо́браѧ  и҆ пренепоро́чнаѧ, ꙳ свѣ́тъ невече́рнїй ꙳ вѣ̑рнымъ  ѡ҆блиста́вши. 
Крⷭ҇тобг҃оро́диченъ: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, ꙳ и҆ ре́бра и҆скопава́єма копїе́мъ ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ; ꙳ и҆ тщи́шисѧ безча́дствовати мѧ̀, вселюбе́знѣйшїй:  ꙳ оу҆дивлѧ́юсѧ, бл҃гоꙋтро́бне, твоемꙋ̀ во́льномꙋ распѧ́тїю. 
Тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: по  моли́твами и҆́хъ въ ми́рѣ оу҆пра́ви живо́тъ на́шъ. 
Канѡ́нъ ст҃а́гѡ виссарїѡ́на. Творе́нїе і҆ѡ́сифово. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Пое́тъ бг҃ꙋ це́рковь ликꙋ́ющи въ па́мѧти твое́й  дне́сь, бг҃одохнове́нне виссарїѡ́не, и҆ вѣ́рою сла́витъ  вели̑кїѧ, ѻ҆́ч҃е, по́двиги твоѧ̑. 
Ра́бъ бг҃ꙋ ꙗ҆́вльсѧ, порабо́тилъ є҆сѝ дꙋше́вными  си́лами стра̑сти тѣлє́сныѧ, и҆ свобо́дь всѧ́кїѧ ѕло́бы  ꙗ҆ви́лсѧ є҆сѝ, ѻ҆́ч҃е всечꙋ́дне. 
Оу҆краси́всѧ добро́тами пѡ́двигъ твои́хъ, сосꙋ́дъ  ꙗ҆ви́лсѧ є҆сѝ благопотре́бенъ бж҃е́ственнагѡ дх҃а, тогѡ̀  дѣ̑йствїѧ вмѣща́ющь, виссарїѡ́не бл҃же́нне. (с. 73) 
Бг҃оро́диченъ: 
Дꙋ́шъ льсте́цъ мѧ̀ привлечѐ въ поги́бельный ро́въ:  но мнѣ̀ прострѝ держа́внꙋю твою̀ рꙋ́кꙋ, и҆ ско́рѡ, бцⷣе,  къ свѣ́тꙋ возведѝ. 
И҆́нъ канѡ́нъ преподо́бнагѡ і҆ларїѡ́на. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Въ свѣ́тъ невеще́ственный и҆ разꙋ́мный ѿ тмы̀  сꙋ́щихъ веще́й востекі́й, і҆ларїѡ́не преподо́бне, моли́твами  твои́ми къ бг҃ꙋ мѧ̀ просвѣтѝ. 
Ѿ младе́нства сса́въ добродѣ́тель, воздержа́нїѧ  болѣ́зньми и҆ пѡ́ты по́стными въ мꙋ́жа дости́глъ є҆сѝ, и҆  въ мѣ́рꙋ дꙋхо́внꙋю во́зраста хрⷭ҇то́ва. 
Страсте́й пꙋчи́нꙋ преше́дъ, и҆ треволне́нїѧ  де́мѡнѡвъ и҆збѣ́гъ, во приста́нище оу҆стреми́лсѧ є҆сѝ  немо́кренно безстра́стїѧ, ѻ҆́ч҃е преподо́бне. 
Бг҃оро́диченъ: 
Сло́во безъ ма́тере и҆зъ ѻ҆ц҃а̀, безъ ѻ҆тца̀ сего̀  напослѣ́докъ бг҃омꙋ́жнѡ родила̀ є҆сѝ, є҆ди́на бг҃ома́ти,  ꙗ҆́кѡ превы́шши всеѧ̀ тва́ри. 
Пѣ́снь г҃. І҆рмо́съ: 
На ка́мени мѧ̀ вѣ́ры оу҆тверди́въ, разшири́лъ  є҆сѝ оу҆ста̀ моѧ̑ на врагѝ моѧ̑, возвесели́босѧ дꙋ́хъ  моѝ, внегда̀ пѣ́ти: нѣ́сть свѧ́тъ, ꙗ҆́коже бг҃ъ на́шъ,  и҆ нѣ́сть пра́веденъ, па́че тебє̀, гдⷭ҇и. 
Возше́лъ є҆сѝ на высотꙋ̀ безстра́стїѧ, вше́лъ  є҆сѝ во мра́къ бг҃овидѣ́нїѧ, прїѧ́лъ є҆сѝ въ се́рдцы  твое́мъ бж҃е́ственный зако́нъ: и҆́мже оу҆крѣ́пльсѧ,  свѣти́льникъ пресвѣ́телъ мона́шествꙋющихъ, преподо́бне,  бы́лъ є҆сѝ. 
Плодови́таѧ ма́слина въ домꙋ̀ бж҃е́ственнѣмъ  ꙗ҆́вѣ насажде́нъ ꙗ҆ви́лсѧ є҆сѝ, ѻ҆́ч҃е, є҆ле́емъ  по́двигѡвъ твои́хъ оу҆мастѝ на̑ша ли́ца, восхвалѧ́ющихъ  твоѧ̑, виссарїѡ́не преподо́бне, чꙋдеса̀. (с. 74) 
Нестѧжа́тельно пожи́въ, блаже́нне, житїѐ, пти́цамъ  подо́бно, ѻ҆́ч҃е, кри́лы же ѡ҆блегча́емь безстра́стїѧ,  вы́шнїѧ дости́глъ є҆сѝ ѻ҆би́тели ра́дꙋѧсѧ: сегѡ̀ ра́ди  вѣ́рою тѧ̀ оу҆блажа́емъ. 
Бг҃оро́диченъ: 
Лѣ́ностнѡ живо́тъ мо́й и҆зжи́въ, и҆ страстьмѝ  се́рдце ѡ҆скверни́въ, пристꙋпа́ю къ тебѣ̀, влⷣчце,  оу҆миле́нїемъ дꙋшѝ, и҆ молю́сѧ оу҆ще́дрити и҆ спасти́ мѧ,  покаѧ́нїѧ ѻ҆́бразы мѧ̀ оу҆тве́рждши. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Попали́лъ є҆сѝ оу҆́глемъ воздержа́нїѧ,  преподо́бне, страсте́й те́рнїе, и҆ прохлажда́еши вѣ́рныхъ  мꙋдрова̑нїѧ. 
Стрѣ́лы и҆з̾ѡщрє́ны добродѣ́тели стѧжа́въ  дꙋ́хомъ, ꙗ҆́кѡ си́ленъ, оу҆ѧзви́лъ є҆сѝ се́рдце лю́тагѡ  ратобо́рца. 
Ѻ҆рꙋ́жїемъ воздержа́нїѧ и҆ моли́твою, ꙗ҆́кѡ  бронѧ́ми, преподо́бне, воѡрꙋжи́всѧ, врагѡ́въ неви́димыхъ  побѣди́лъ є҆сѝ полкѝ. 
Бг҃оро́диченъ: 
Ми́лостивꙋ бы́ти мѝ, тѧ̀ молю̀, твои́ми, влⷣчце,  дерзнове́ньми, и҆зъ тебє̀ ро́ждшемꙋсѧ, въ де́нь сꙋ́дный. 
Конда́къ, і҆ларїѡ́на, гла́съ в҃. Подо́бенъ:  Твє́рдыѧ. 
Ѻ҆гра́ды живоно́сныѧ твоеѧ̀ па́жити па́стырски  невреди́мо ста́до соблю́лъ є҆сѝ, и҆ ꙗ҆ви́лсѧ є҆сѝ  высото́ю дѣ́лъ вели́къ, но́вый і҆ларїѡ́не, по благоче́стїи  мнѡ́ги мꙋ̑ки и҆ скѡ́рби прїе́мъ: тѣ́мъ во всера́достный  живо́тъ всели́лсѧ є҆сѝ го́рнѧгѡ сїѡ́на, молѝ за ны̀,  преподо́бне. 
Сѣда́ленъ, виссарїѡ́на, гла́съ а҃. Подо́бенъ:  Гро́бъ тво́й: 
Воздержа́нїѧ ѻ҆гне́мъ попали́въ стра̑сти, свѣща̀  свѣтла̀ безстра́стїѧ ꙗ҆ви́лсѧ є҆сѝ, тмꙋ̀ дꙋ́шъ на́шихъ  ѿгонѧ́щи благода́тїю. тѣ́мже дне́сь свѣтоно́снꙋю твою̀  па́мѧть пра́зднꙋемъ весе́лїемъ се́рдца, виссарїѡ́не ѻ҆́ч҃е  на́шъ. (с. 75) 
Сла́ва, і҆ларїѡ́на, гла́съ д҃. Подо́бенъ: Ско́рѡ  предварѝ: 
Бг҃ꙋ ѡ҆свѧти́лъ є҆сѝ твою̀ жи́знь, всебл҃же́нне,  бы́въ и҆зрѧ́денъ сщ҃еннодѣ́йственникъ вои́стиннꙋ хрⷭ҇то́въ,  сщ҃е́нниче. тѣ́мже по мно́гихъ по́тѣхъ и҆ болѣ́знехъ,  ра́дꙋѧсѧ въ невеще́ствєннаѧ преста́вилсѧ є҆сѝ селє́нїѧ:  и҆ ны́нѣ и҆сточа́еши на́мъ стрꙋи̑ и҆сцѣле́нїй. 
И҆ ны́нѣ, пра́здника, и҆лѝ бг҃оро́диченъ: 
Дв҃о всенепоро́чнаѧ, ꙗ҆́же пресꙋ́щнаго бг҃а  ро́ждшаѧ, со безпло́тными того̀ непреста́ннѡ молѝ,  ѡ҆ставле́нїе прегрѣше́нїй, и҆ и҆справле́нїе житїѧ̀ да́ти  на́мъ пре́жде конца̀, вѣ́рою и҆ любо́вїю пою́щымъ тѧ̀ по  до́лгꙋ, є҆ди́на всепѣ́таѧ. 
Крⷭ҇тобг҃оро́диченъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла  є҆сѝ во́лею сн҃а и҆ бг҃а твоего̀: є҆го́же благослове́ннаѧ  молѧ́щи не преста́й, проще́нїе прегрѣше́нїй на́мъ  дарова́ти. 
Пѣ́снь д҃. І҆рмо́съ: 
Пою́ тѧ, слꙋ́хомъ бо, гдⷭ҇и, оу҆слы́шахъ и҆  оу҆жасо́хсѧ, до менє́ бо и҆́деши, менѐ и҆щѧ̀  заблꙋ́ждшаго: тѣ́мъ мно́гое твоѐ снизхожде́нїе, є҆́же на  мѧ̀, прославлѧ́ю, многоми́лостиве. 
Ка̑пли и҆сцѣле́нїй прїѧ́лъ є҆сѝ ѿ пꙋчи́ны  бл҃года́тей, ѿсю́дꙋ преложи́лъ є҆сѝ во́дꙋ морскꙋ́ю,  моли́твою твое́ю, мꙋ́дре, на сла́дость, и҆сцѣлѧ́ѧ  оу҆ченикꙋ̀ твоемꙋ̀ жа́ждꙋ, досточꙋ́дне. 
Ника́коже да́же до ста́рости ѡ҆скꙋдѣ́лъ є҆сѝ въ  житїѝ, бг҃омꙋ́дре ѻ҆́ч҃е, въ пꙋсты́нѧхъ и҆ гора́хъ  заблꙋжда́ѧ хотѣ́нїемъ, и҆ща́й бг҃а, свѣтлостьмѝ па́че  оу҆́мныхъ чꙋде́съ, тѧ̀ просвѣ́щша. 
Бы́лъ є҆сѝ смире́нъ и҆ ѡ҆хꙋжде́нъ, возноси́мь  безстра́стїемъ. тѣ́мже разрази́лъ є҆сѝ возношє́нїѧ  де́мѡнѡвъ, свѣти́льникъ мона́шествꙋющихъ, ѻ҆́ч҃е, бы́въ,  благоче́стнѡ вѣ́рою восхвалѧ́ющихъ тѧ̀. (с. 76) 
Бг҃оро́диченъ: 
Стра̑сти дꙋшѝ моеѧ̀ и҆сцѣлѝ, возраста́ющыѧ мѝ  преѻкаѧ́ннѡ: по́мыслъ просвѣтѝ, дале́че ѿгонѧ́щи тмꙋ̀,  чⷭ҇таѧ, де́мѡнѡвъ ѡ҆скорблѧ́ющихъ мѧ̀, и҆ всегда̀ сѣ̑ти  дѣ́лающихъ мѝ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Насажде́нъ бы́въ при вода́хъ воздержа́нїѧ, ѻ҆́ч҃е  бл҃же́нне, лоза̀ ꙗ҆ви́лсѧ є҆сѝ благора́слена,  благоче́стїѧ гро́здїе предлага́ющаѧ. 
Ве́сь бжⷭ҇твенъ бы́въ и҆ дх҃оно́сенъ, ве́сь и҆зше́лъ  є҆сѝ къ бг҃ꙋ, і҆ларїѡ́не всебл҃же́нне: тѣ́мже со а҆́гг҃лы  ликꙋ́еши при́снѡ. 
На ка́мени вѣ́ры поста́вилъ є҆сѝ стѡпы̀ се́рдца  твоегѡ̀, и҆ непоколеби́мь пре́былъ є҆сѝ, прилѡ́гъ  де́мѡнскихъ не оу҆жаса́ѧсѧ. 
Бг҃оро́диченъ: 
Херꙋві̑мъ превы́шшꙋю тѧ̀ и҆ серафі̑мъ пое́мъ,  пречⷭ҇таѧ: є҆гѡ́же бо трепе́щꙋтъ, носи́ла є҆сѝ пло́тїю  бг҃а на́шего на рꙋкꙋ̀ твоє́ю. 
Пѣ́снь є҃. І҆рмо́съ: 
Просвѣще́нїе во тмѣ̀ лежа́щихъ, спасе́нїе  ѿча́ѧнныхъ, хрⷭ҇тѐ, сп҃се мо́й, къ тебѣ̀ оу҆́тренюю,  цр҃ю̀ ми́ра, просвѣти́ мѧ сїѧ́нїемъ твои́мъ: и҆но́гѡ бо,  ра́звѣ тебє̀, бо́га не зна́ю. 
Просвѣще́нїе все́льшеесѧ, пребл҃же́нне,  оу҆тѣ́шителѧ внꙋ́трь дꙋшѝ твоеѧ̀, ведꙋ́щꙋю къ ца́рствꙋ  показа̀ стезю̀, въ не́йже ше́ствꙋѧ, де́мѡнѡвъ ловле́нїѧ и҆  помраче́нїѧ дꙋше́внагѡ оу҆клони́лсѧ є҆сѝ. 
Но́въ ꙗ҆́вльсѧ і҆исꙋ́съ, бг҃оно́се, со́лнца  тече́нїе оу҆ста́вилъ є҆сѝ мольбо́ю свѣтосїѧ́нною,  бжⷭ҇твенными словесы̀ оу҆краша́емь, блаже́нне, и҆ чꙋде́съ  заре́ю просвѣща́емь, и҆ бж҃їими чꙋдесы̀ мно́гими  оу҆добрѧ́емь. 
Въ кни́зѣ живо́тнѣй написа́лсѧ є҆сѝ досто́йнѡ,  напи̑саннаѧ всѧ̑ сконча́въ въ бжⷭ҇твенныхъ кни́гахъ. тѣ́мже  (с. 77) вопїю́ ти: рꙋкописа́нїе, ѻ҆́ч҃е, ѕѡ́лъ мои́хъ  твои́ми расто́ргни ко всеви́дцꙋ бг҃ꙋ мольба́ми. 
Бг҃оро́диченъ: 
Стопа́мъ послѣ́дꙋѧ, собо́ръ преподо́бныхъ, и҆зъ  чре́ва твоегѡ̀ возсїѧ́вшемꙋ неизрече́ннымъ ржⷭ҇тво́мъ, дв҃о  мт҃и съ нбⷭ҇ными ли̑ки сочта́сѧ: съ ни́миже моли́сѧ, и҆  и҆спросѝ на́мъ ѡ҆чище́нїе, чтꙋ́щымъ тѧ̀. 
И҆́нъ. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Ѻ҆́ко серде́чное неꙋсы́пно въ бжⷭ҇твенныхъ  за́повѣдехъ соблю́лъ є҆сѝ незазо́рнѡ, сла́вне. 
На го́рꙋ добродѣ́телей воздержа́нїемъ, бг҃оно́се,  дѣ́тельнѡ восте́клъ є҆сѝ къ боговидѣ́нїю восхожде́нїѧ. 
Є҆ле́й расточи́въ ни́щымъ, ѿ се́рдца, і҆ларїѡ́не  преподо́бне, бога́тство небе́сное поче́рплъ є҆сѝ. 
Бг҃оро́диченъ: 
Сло́ва ковче́гъ тѧ̀ показа̀, бцⷣе, зако́на гдⷭ҇и,  въ ѻ҆́ньже несказа́ннѡ всели́сѧ. 
Пѣ́снь ѕ҃. І҆рмо́съ: 
Ко гдⷭ҇ꙋ ѿ ки́та і҆ѡ́на возопѝ: ты́ мѧ возведѝ  и҆зъ глꙋбины̀ а҆́да, молю́сѧ, да ꙗ҆́кѡ и҆зба́вителю, во  гла́сѣ хвале́нїѧ, и҆́стины же дꙋ́хомъ пожрꙋ̀ тебѣ̀. 
Не ѡ҆скꙋдѣ́лъ є҆сѝ мнѡ́гимъ приближа́ѧсѧ  подвигѡ́мъ: ноще́й бо, преподо́бне, и҆ дне́й четы́редесѧть  пребы́лъ є҆сѝ стоѧ̀, непрекло́ненъ нꙋ́ждными нꙋ́ждами  є҆стества̀. 
Оу҆мертви́въ твоѧ̑ оу҆́ды, ꙗ҆̀же на землѝ,  чꙋ́дне, живы́мъ дѣ́йствомъ и҆сцѣле́нїѧ ѡ҆богати́лсѧ  є҆сѝ, и҆ живе́ши на небесѣ́хъ, оу҆мерщвлѧ́ющихъ всегда̀  дꙋ́шъ на́шихъ стра̑сти и҆сцѣлѧ́ѧ. 
Житїѐ твоѐ рыда́ѧ при́снѡ сконча́лъ є҆сѝ:  жела́нїе бо бжⷭ҇твенное тѧ̀, ѻ҆́ч҃е, внꙋ́трь распалѝ. и҆  ны́нѣ на небесѣ́хъ ѡ҆брѣ́лъ є҆сѝ оу҆тѣше́нїе, съ  преподо́бными ли̑ки совокꙋплѧ́ѧсѧ. (с. 78) 
Бг҃оро́диченъ: 
Гдⷭ҇ь и҆зъ тебє̀ пло́тїю ражда́етсѧ, всѣ́хъ  гпⷭ҇жꙋ̀ тѧ̀ тва́рей содѣ́лавъ: є҆го́же молѝ, чⷭ҇таѧ,  ѡ҆блада́ющагѡ и҆зба́вити врага̀ дꙋ́шы на́шѧ. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Мы́сленнаго голїа́ѳа, ѕло́бою возносѧ́щагосѧ  без̾ѻрꙋ́жнымъ твои́мъ сплете́нїемъ, вѣ́рнѡ пра́щею  оу҆би́лъ є҆сѝ, и҆ сегѡ̀ и҆сто́ргъ побѣди́тєльнаѧ  ѻ҆рꙋ̑жїѧ, ꙗ҆́кѡ вельмѝ хва́лѧщасѧ посѣ́клъ є҆сѝ. 
Вели́комꙋ въ добродѣ́телехъ поревнова́лъ є҆сѝ  і҆ларїѡ́нꙋ, и҆ сегѡ̀ дꙋхо́внѡ стопа́мъ возслѣ́дꙋѧ,  воздержа́нїемъ, преподо́бне, верхо́венъ ꙗ҆ви́лсѧ є҆сѝ, и҆  ста́дꙋ воѻбраже́нїе. 
Пѡ́ты воздержа́тельными оу҆́глїе стрѣ́лъ врага̀  погаси́лъ є҆сѝ до конца̀, и҆ ѻ҆́гнь вѣ́ры вже́гъ,  попали́лъ є҆сѝ невѣ́рїѧ є҆реті́чєскаѧ шата̑нїѧ. 
Бг҃оро́диченъ: 
Зачала̀ є҆сѝ вои́стиннꙋ бж҃їѧ сло́ва во  оу҆тро́бѣ твое́й, и҆ сего̀ па́че є҆стества̀,  всенепоро́чнаѧ, родила̀ є҆сѝ. є҆го́же моли́твами  оу҆молѝ, ѡ҆ и҆̀же вои́стиннꙋ бцⷣꙋ воспѣва́ющихъ тѧ̀. 
Конда́къ виссарїѡ́на, гла́съ в҃. Подо́бенъ:  Тве́рдыѧ: 
Вы́шнихъ си́лъ подража́въ, преподо́бне, ѻ҆́бразомъ  пти́цъ житїѐ пожи́лъ є҆сѝ, вре́мєннаѧ въ забы́тїи  положи́въ, непреста́ннымъ жела́нїемъ влеко́мъ къ небє́снымъ  добро́тамъ хрⷭ҇та̀ цр҃ѧ̀, до́ндеже того̀ дости́глъ є҆сѝ,  виссарїѡ́не, молѝ непреста́ннѡ ѡ҆ всѣ́хъ на́съ. 
Пѣ́снь з҃. І҆рмо́съ: 
Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆  въ пла́мень са́ми поидо́ша, и҆ бо́ги и҆́хъ ѡ҆брꙋга́ша,  средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ:  оу҆слы́шасѧ оу҆жѐ оу҆́стъ ва́шихъ моли́тва. 
Ѡ҆бнови́въ дꙋ́шꙋ воздержа́нїѧ благочести́вымъ,  ѻ҆́ч҃е, (с. 79) ра́ломъ, кла́съ многопло́денъ воздѣ́лалъ  є҆сѝ, въ жи́тницахъ соблюда́емь небе́сныхъ, и҆ пита́еши  вѣ́рнѡ воспѣва́ющыѧ: благослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
Свѣ́тꙋ сраствори́всѧ невеще́ственномꙋ, чи́стъ  свѣ́тъ бы́лъ є҆сѝ, и҆ быстринꙋ̀ рѣчнꙋ́ю преше́лъ є҆сѝ,  ѡ҆мочи́въ ника́коже стопы̑ твоѧ̑: по стезѧ́мъ же пра̑вымъ,  бг҃омꙋ́дре виссарїѡ́не, ходи́лъ є҆сѝ, грѣха̀ мꙋ̑тныѧ  и҆зсꙋши́въ во́ды. 
Ѽ чꙋ́до стра́шно! ка́кѡ непива́ємыѧ и҆ногда̀  во́ды, пїє́мы сотвори́лъ є҆сѝ бжⷭ҇твеннымъ  назнамена́нїемъ, и҆ рѣчнꙋ́ю быстринꙋ̀ преше́лъ є҆сѝ,  тече́нїе же оу҆держа́лъ є҆сѝ со́лнечное, висарїѡ́не  бг҃омꙋ́дре, бг҃озна̑менїи свѧще́нными велича́емь. 
Бг҃оро́диченъ: 
Мꙋ́дрость бж҃їѧ ѵ҆поста́снаѧ и҆зъ тебє̀, чⷭ҇таѧ,  роди́сѧ, и҆ ѕловѣ̑рныѧ мꙋдрецы̀ потребѝ, и҆ оу҆мꙋдрѝ  мно́жество мона́шествꙋющихъ и҆ преподо́бныхъ, воспѣва́ти  благода́тїю, благослове́ннаѧ, ꙗ҆́же бг҃а пло́тїю ро́ждшаѧ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Въ ѕла́цѣ вы́шнѧгѡ црⷭ҇тва ста́до, ѻ҆́ч҃е,  воспита́лъ є҆сѝ, и҆ жезло́мъ оу҆че́нїй ѕвѣ́ри ѿгна́въ  є҆реті́чєскїѧ, пѣ́лъ є҆сѝ: ѻ҆тє́цъ на́шихъ бж҃е,  благослове́нъ є҆сѝ. 
Чꙋде́съ зарю̀ просте́ръ, разорѧ́еши недꙋ́гꙋющихъ  мглꙋ̀, и҆ здра́вїѧ лꙋчѝ подае́ши дне́сь, и҆ цѣльбы̑  зовꙋ́щымъ: ѻ҆тє́цъ на́шихъ бж҃е, благослове́нъ є҆сѝ. 
Въ вы́шнюю вше́лъ є҆сѝ бра́чнꙋю трапе́зꙋ цр҃ѧ̀  хрⷭ҇та̀, во ѻ҆де́ждꙋ ѡ҆дѣ́ѧнъ, досто́йнѡ зовꙋ́щемꙋ. тѣ́мъ  и҆ возле́глъ є҆сѝ вопїѧ̀: ѻ҆тє́цъ на́шихъ бж҃е,  благослове́нъ є҆сѝ. 
Бг҃оро́диченъ: 
Па́че є҆стества̀ и҆ сло́ва, влⷣкꙋ всѣ́хъ родила̀  є҆сѝ, и҆ (с. 80) пита́еши ѿ сосцꙋ̑ твоє́ю, всѣ̑мъ во  бла́го вре́мѧ гото́вѧщаго трапе́зꙋ: є҆го́же прилѣ́жнѡ,  пречⷭ҇таѧ, ѡ҆ на́съ молѝ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Свѣ́тъ тебѣ̀ возсїѧ̀ ꙗ҆́вѣ, ꙗ҆́коже  пра́ведникꙋ, и҆ ра́дость, и҆ весе́лїе, ꙗ҆́кѡ пла́кавшꙋ,  ѻ҆́ч҃е, на землѝ прилѣ́жнѡ, и҆ стра́ннꙋ сеѧ̀ бы́вшꙋ  нестѧжа́нїемъ, и҆ всѧ́цѣмъ ѕлострада́нїемъ. 
Ве́сь ѿню́дъ сраствори́всѧ коне́чными жела̑нїи,  преподо́бне ѻ҆́ч҃е: гра́ды же и҆ пꙋсты̑ни во оу҆миле́нїи  мно́зѣ прохожда́лъ є҆сѝ, до́ндеже митропо́лїю дости́глъ  є҆сѝ вы́шнюю, свѣ́тлѡ оу҆краша́емь. 
Оу҆́тро возсїѧ́лъ є҆сѝ на́мъ, свѣ́тлыми  добродѣ́тели просвѣщє́нїи, на́шѧ мы̑сли просвѣща́ѧ  при́снѡ. тѣ́мже твою̀ свѣтоно́снꙋю дне́сь, ѻ҆́ч҃е  виссарїѡ́не, соверша́емъ па́мѧть. 
Бг҃оро́диченъ: 
Но́ва родила̀ є҆сѝ сн҃а, собезнача́льна, чⷭ҇таѧ,  ѻ҆ц҃ꙋ̀ безнача́льномꙋ, и҆ ѡ҆бнови́ла є҆сѝ є҆ди́на  ѡ҆бветша́вшее на́ше є҆стество̀ лю́тыми престꙋплє́нїи:  тѣ́мже тѧ̀ согла́снѡ пое́мъ, бцⷣе. 
И҆́нъ. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Сле́зными стрꙋѧ́ми страсте́й взыгра̑нїѧ, и҆  неꙋста̑вныѧ по́мыслы потопи́лъ є҆сѝ, и҆ пꙋчи́на бы́лъ  є҆сѝ долготерпѣ́нїѧ, преподо́бне, къ тишинѣ̀ веды́й  ти́хостнѣй вопїю́щыѧ: ѻ҆́троцы, благослови́те,  свѧще́нницы, воспо́йте, лю́дїе, превозноси́те во всѧ̑  вѣ́ки. (с. 81) 
Ꙗ҆́коже терпѣли́ва а҆дама́нта, воздержа́нїю  и҆мꙋ́ще твоѧ̑ наказа̑нїѧ, і҆ларїѡ́не преподо́бне, сердца̀  оу҆твержда́емъ, и҆ страсте́й полкѝ побѣжда́емъ, ѧ҆зы́комъ  вѣ́рнѡ вопїю́ще: ѻ҆́троцы, благослови́те, свѧще́нницы,  воспо́йте, лю́дїе, превозноси́те во всѧ̑ вѣ́ки. 
Воздержа́нїемъ, преподо́бне, пло́ти благостра́стїе  оу҆держа́нїемъ и҆знꙋри́въ, премꙋ́дре, и҆спо́лнилъ є҆сѝ  дх҃а дꙋше́вное дѣ́йство, и҆ къ безстра́стїѧ стезѧ́мъ  дости́глъ є҆сѝ, зовы́й: ѻ҆́троцы, благослови́те,  сщ҃е́нницы, воспо́йте, лю́дїе, превозноси́те во всѧ̑ вѣ́ки. 
Бг҃оро́диченъ: 
Подъ кро́въ, влⷣчце, ст҃ы́хъ кри́лъ твои́хъ  ѡ҆ѕло́бленнїи всѝ прибѣга́емъ, лю́тыми согрѣшє́нїи, и҆  напа́стьми и҆ скорбьмѝ. тѧ́ бо предста́тельницꙋ и҆мꙋ́ще  вопїе́мъ: ѻ҆́троцы, благослови́те, свѧще́нницы, воспо́йте,  лю́дїе, превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшагѡ ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи є҆диномꙋ́дреннѡ пѣ́сньми велича́емъ. 
Крѣ́пѡсти низложи́лъ є҆сѝ льсти́вагѡ, крѣ́постїю  препоѧ́санъ дꙋхо́вною, и҆ ꙗ҆ви́лсѧ є҆сѝ си́ленъ на  стра̑сти, преблаже́нне: сегѡ̀ ра́ди чꙋде́съ благода́ти  прїе́мъ ѿ бг҃а, вѣ̑рнымъ и҆сцѣлѣва́еши неисцѣ̑льныѧ  недꙋ́ги. 
Ꙗ҆ви́сѧ твоѧ̀ ве́лїѧ сла́ва ꙗ҆́же по бз҃ѣ все́й  тва́ри, просвѣща́ѧ вѣ̑рныѧ свѧще́нными оу҆подоблє́нїи  непоро́чнагѡ твоегѡ̀ житїѧ̀, бг҃омꙋ́дре виссарїѡ́не,  вои́стиннꙋ мона́хѡвъ оу҆краше́нїе, и҆ ѻ҆тцє́въ  верхо́вниче. 
Стенѧ̀, пла́чѧ и҆ сѣ́тꙋѧ, оу҆миле́нїемъ сле́знымъ  кропѧ̀ зе́млю при́снѡ, ѻ҆́ч҃е бг҃омꙋ́дре, соверша́лъ  є҆сѝ, до́ндеже ѡ҆брѣ́лъ є҆сѝ бжⷭ҇твенное оу҆тѣше́нїе,  во гра́дѣ бж҃їи со всѣ́ми ст҃ы́ми, преподо́бне, всели́всѧ.  (с. 82) 
Процвѣ́лъ є҆сѝ, ѻ҆́ч҃е, ꙗ҆́кѡ крі́нъ  добродѣ́тельными благовѡ́нїи, на́шѧ ѡ҆благово́нствꙋй дꙋ́шы.  тѣ́мже сотворѧ́емъ па́мѧть твою̀, ѕлосмра́дїѧ согрѣше́нїй  про́симъ и҆зба́витисѧ, тебє̀ ра́ди, виссарїѡ́не, и҆  всѧ́кагѡ де́мѡнскагѡ ѡ҆ѕлобле́нїѧ. 
Бг҃оро́диченъ: 
Оу҆мовре́днѡ согрѣша́ѧ, неиспра́вленъ пребыва́ю,  мно́гимъ нечꙋ́вствомъ ѡ҆б̾юродѣ́въ. тѣ́мже зовꙋ́ ти,  влⷣчце: въ таковѣ́й нꙋ́жди сꙋ́ща посѣти́ мѧ ны́нѣ, и҆  оу҆врачꙋ́й стра̑сти смире́ннагѡ се́рдца моегѡ̀. 
И҆́нъ. І҆рмо́съ: 
Оу҆жасе́сѧ ѡ҆ се́мъ не́бо и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
И҆сто́чника тѧ̀ чꙋде́съ, ꙗ҆́кѡ вои́стиннꙋ хрⷭ҇то́съ  показа̀, блаже́нне, болѣ́знєнныѧ сквє́рны ѡ҆чища́юща  страсте́й, и҆ недꙋ́гѡвъ болѣ̑зни потоплѧ́юща оу҆до́бь.  тѣ́мже и҆ рѣкꙋ́ тѧ дꙋше́вныхъ ѡ҆чище́нїй нарица́емъ всѝ,  преблаже́нне. 
Процвѣ́тъ, ꙗ҆́кѡ фі́нїѯъ дꙋхо́внѡ, въ домꙋ̀  бж҃їи, пресла́вне, пло́дъ прине́слъ є҆сѝ воздержа́нїѧ  ꙗ҆́коже сла́дость, и҆́мже сердца̀, премꙋ́дре, наслади́лъ  є҆сѝ ста́да твоегѡ̀ слове́снагѡ. тѣ́мже и҆ вѣнцы̀  нбⷭ҇ныѧ сла́вы, ѻ҆́ч҃е воспрїѧ́лъ є҆сѝ, приснопа́мѧтне. 
Воздержа́нїѧ показа́лсѧ є҆сѝ, ѻ҆́ч҃е, пра́вило,  и҆ кро́тости ꙗ҆ви́лсѧ є҆сѝ ѻ҆́бразъ, и҆ ти́хъ всѣ̑мъ,  і҆ларїѡ́не, наста́вникъ: и҆ мою̀ мольба́ми ко гдⷭ҇ꙋ  оу҆кротѝ бꙋ́рю страсте́й, и҆ пода́ждь просѧ́щемꙋ глꙋбо́кїй  ми́ръ, ꙗ҆́кѡ да досто́йнѡ оу҆блажа́ю тѧ̀. 
Бг҃оро́диченъ: 
Тѧ̀ ѻ҆рꙋ́жїе въ бѣда́хъ и҆ напа́стехъ, приста́нище  и҆ стѣ́нꙋ въ ско́рбехъ, и҆ щи́тъ во бранѣ́хъ и҆́мамы  разꙋ́мный, и҆ вели́ко ѡ҆чисти́лище въ лю́тыхъ согрѣше́нїихъ  и҆ нахожде́нїихъ. тѣ́мъ тѧ̀ бцⷣꙋ по до́лгꙋ чти́мъ, и҆  велича́емъ ржⷭ҇тво̀ твоѐ. 


(с. 83) 
Мѣ́сѧца тогѡ́же въ з҃-й де́нь. 
Ст҃а́гѡ сщ҃енномꙋ́ченика ѳеодо́та, є҆пⷭ҇копа  а҆гкѵ́рскагѡ. 
Стїхи̑ры, гла́съ а҃. Подо́бенъ: Нбⷭ҇ныхъ чинѡ́въ. 
Ра́достнымъ се́рдцемъ ꙳ и҆ тве́рдымъ по́мысломъ, ꙳  подвигѡ́мъ, мꙋ́чениче, бл҃годерзнꙋ́лъ є҆сѝ вои́стиннꙋ, ꙳  не оу҆боѧ́всѧ мꙋчи́тельныхъ болѣ́зней, ни нꙋ́ждныѧ  сме́рти. ꙳ тѣ́мже зако́ннѡ пострада́въ, ꙳ свѣ́тлѡ  вѣнча́лсѧ є҆сѝ, ѳеодо́те. 
И҆скꙋше́ньми пло́ти твоеѧ̀ ꙳ оу҆ѧзви́лъ є҆сѝ  сꙋпоста́ты, блаже́нне, ꙳ и҆ сострѣлѧ́лъ є҆сѝ си́хъ  ѡ҆бличє́нїи сердца̀: ꙳ ка́плѧми же и҆злїѧ́нїй крове́й  твои́хъ, ꙳ пото́ки и҆зсꙋши́лъ є҆сѝ до конца̀, ꙳ безбо́жїѧ,  пребл҃же́нне. 
Терпѣли́внѡ свѣща́ми ѡ҆палѧ́емь ꙳ и҆ ра́нами  хребе́тъ сокрꙋша́емь, ꙳ мꙋ́чениче, претерпѣ́лъ є҆сѝ  зовы́й: ꙳ хрⷭ҇то́вы любвѐ ѿню́дъ ничто́же мѧ̀ разлꙋчи́тъ,  ꙳ ни сме́рть, ни живо́тъ, ꙳ нижѐ всѧ́ка и҆́на мꙋ́ка. 
И҆́ны стїхи̑ры прест҃ы́ѧ бцⷣы, гла́съ и҆ подо́бенъ  то́йже: 
Ѡ҆держи́ми падє́нїи ненаде́жными, чⷭ҇таѧ, ꙳ тѧ̀  предста́тельницꙋ є҆ди́нꙋ и҆мꙋ́ще, дв҃о, ꙳ вопїе́мъ  благода́рственнѡ: ꙳ ѡ҆чи́сти ны̀, прест҃а́ѧ бг҃оневѣ́сто: ꙳  ты́ бо є҆сѝ мі́рꙋ прибѣ́жище, ꙳ и҆ застꙋпле́нїе ро́дꙋ  на́шемꙋ. 
Жезло́мъ твоегѡ̀ предста́тельства, ꙳  бг҃ороди́тельнице чⷭ҇таѧ, ꙳ ѕвѣри̑ныѧ стра̑сти ꙳  ѻ҆каѧ́нныѧ дꙋшѝ моеѧ̀ ѿженѝ вско́рѣ, ꙳ ми́рнѡ живо́тъ  мо́й оу҆правлѧ́ющи, ꙳ и҆ ст҃о́мꙋ мѧ̀ ста́дꙋ и҆збра́нныхъ  твои́хъ ѻ҆ве́цъ причтѝ. (с. 84) 
Согрѣше́нїй пꙋчи́ною потоплѧ́емь, ꙳ къ ти́хомꙋ  приста́нищꙋ ꙳ пречⷭ҇тыѧ твоеѧ̀ моли́твы, бг҃ороди́тельнице,  прибѣ́гъ, ꙳ взыва́ю тѝ: спаси́ мѧ, ꙳ держа́внꙋю твою̀  пода́вши десни́цꙋ ꙳ рабꙋ̀ твоемꙋ̀, пренепоро́чнаѧ. 
Сла́ва, и҆ ны́нѣ: 
Нра́вомъ гнилы́мъ попо́лзсѧ, ни́цъ лежꙋ̀, ꙳ и҆ къ  твое́й дв҃о, притека́ю тишинѣ̀, ꙳ ѿ бꙋ́ри сопроти́вныѧ ꙳  и҆ и҆скꙋше́нїй многоѻбра́зныхъ мѧ̀ и҆зба́ви, ꙳ да пою̀  твою̀ благода́ть непреста́ннѡ, ꙳ бцⷣе мт҃и приснодв҃о. 
Крⷭ҇тобг҃оро́диченъ: 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆  долготерпѣ́нїе тогѡ̀ смотрѧ́ющи, ꙳ глаго́лаше пла́чꙋщи мт҃и  чⷭ҇таѧ: ꙳ оу҆вы̀ мнѣ̀, ча́до сладча́йшее, ꙳ что̀ сїѧ̑  стра́ждеши непра́веднѡ, сло́ве бж҃їй, ꙳ да спасе́ши  человѣ́чество; 
Тропа́рь, гла́съ д҃: 
И҆ нра́вѡмъ прича́стникъ, и҆ прⷭ҇то́лѡмъ  намѣ́стникъ а҆пⷭ҇лѡмъ бы́въ, дѣѧ́нїе ѡ҆брѣ́лъ є҆сѝ,  бг҃одохнове́нне, въ видѣ́нїѧ восхо́дъ, сегѡ̀ ра́ди сло́во  и҆́стины и҆справлѧ́ѧ, и҆ вѣ́ры ра́ди пострада́лъ є҆сѝ  да́же до кро́ве, сщ҃енномꙋ́чениче ѳеодо́те: молѝ хрⷭ҇та̀  бг҃а, спасти́сѧ дꙋша́мъ на́шымъ. 
Канѡ́нъ, є҆гѡ́же краегране́сїе: 
Бж҃їе даѧ́нїе бы́лъ є҆сѝ и҆́стиннѡ, блаже́нне.  Творе́нїе і҆ѡ́сифово. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Бг҃осїѧ́ннꙋю тѧ̀ ѕвѣздꙋ̀ мы́сленное показа́въ  сл҃нце, на высотѣ̀ своеѧ̀ цр҃кве, всю̀ зе́млю блиста́ньми,  бл҃же́нне, твои́хъ страда́нїй оу҆ѧснѝ. (с. 85) 
Ѿ ю҆́на во́зраста возложе́нъ бы́въ бг҃ꙋ, ѳеодо́те,  бг҃ода́нными добродѣ́тельми дꙋ́шꙋ просвѣти́лъ є҆сѝ  ꙗ҆́вѣ, и҆ мі́ръ чⷭ҇тны́ми страда̑нїи оу҆краси́лъ є҆сѝ. 
Сла́вный мꙋ́ченикъ смотрѧ́ѧ льсти́вагѡ мрє́жи  простє́рты на землѝ, всю́дꙋ прохожда́ше, дꙋ́шы оу҆че́ньми  бл҃гочести́выхъ оу҆твержда́ѧ благода́тїю. 
Бг҃оро́диченъ: 
Премно́гимъ милосе́рдїемъ нб҃са̀ прекло́нь, сни́де  сн҃ъ бж҃їй, и҆ и҆зъ тебє̀ воплоти́сѧ, чⷭ҇таѧ, спаса́ѧ  человѣ́ка ѿ пре́лести ѕмїи́ны. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Вы́нꙋ взира́ѧ къ бг҃ꙋ ѻ҆чесы̀ оу҆́мными,  приснопа́мѧтне мꙋ́чениче, не чꙋ́лъ є҆сѝ ра́нъ тѣлесѝ  приближа́ющихсѧ, и҆ мꙋ́ками всю́дꙋ ѡ҆держи́мь. 
Ника́коже, мꙋ́чениче, прилѡ́ги болѣ́зненными  поколеба́лсѧ є҆сѝ, ни ласка̑нїи беззако́нныхъ, на ка́мени  тве́рдыѧ вѣ́ры хрⷭ҇то́вы водрꙋже́нъ, сла́вне ѳеодо́те. 
Сокрꙋша́ѧ тѣ́ло мно́гими ра́нами гони́тель, не  возмо́же ѿню́дъ твоеѧ̀ крѣ́пости дꙋше́вныѧ разсла́бити,  бж҃е́ственною любо́вїю сп҃са, бл҃же́нне, оу҆твержда́емь. 
Бг҃оро́диченъ: 
Ви́дѣвъ твоегѡ̀ и҆здале́ча ли́къ прⷪ҇ро́ческїй  бг҃огла́сный та́инства глꙋбинꙋ̀, многоѻбра́зными гла̑сы  бг҃ꙋ мт҃рь чⷭ҇тꙋю тѧ̀ проповѣ́дꙋетъ, пречⷭ҇таѧ  бг҃оневѣ́сто. 
Сѣда́ленъ гла́съ а҃. Подо́бенъ: Гро́бъ тво́й: 
Многосвѣ́тлаѧ ѕвѣзда̀, дарова̑нїи чꙋде́сными, и҆  страда̑нїи свѧще́нными ѡ҆зарѧ́ѧ тва́рь, ѳеодо́те бл҃же́нне,  вои́стиннꙋ бы́лъ є҆сѝ. тѣ́мже дне́сь свѣтоно́снꙋю твою̀  па́мѧть пра́зднꙋюще, въ весе́лїи се́рдца хрⷭ҇та̀ велича́емъ.  (с. 86) 
Сла́ва, и҆ ны́нѣ, пра́здника, и҆лѝ бг҃оро́диченъ: 
Безневѣ́стнаѧ чⷭ҇таѧ бцⷣе дв҃о, є҆ди́на вѣ́рныхъ  предста́тельнице и҆ покро́ве, бѣ́дъ и҆ скорбе́й, и҆ лю́тыхъ  ѡ҆бстоѧ́нїй всѣ́хъ и҆зба́ви, на тѧ̀ оу҆пова́нїе,  ѻ҆трокови́це и҆мꙋ́щихъ: и҆ дꙋ́шы на́шѧ спасѝ бжⷭ҇твенными  моли́твами твои́ми. 
Крⷭ҇тобг҃оро́диченъ: 
Нескве́рнаѧ а҆́гница, а҆́гнца и҆ па́стырѧ повѣ́шена  на дре́вѣ ме́ртва зрѧ́щи, пла́чꙋщи вѣща́ше, ма́терски  восклица́ющи: ка́кѡ претерплю̀ твоѐ є҆́же па́че сло́ва,  сн҃е мо́й, сни́тїе и҆ вѡ́льныѧ стрⷭ҇ти, бж҃е пребл҃гі́й; 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Мꙋ́дростїю слове́съ твои́хъ, и҆ дѣ́лъ бл҃года́тїю,  тмы̀ предста́телѧ ꙗ҆́вѣ посрами́лъ є҆сѝ, ѳеодо́те, и҆  побѣ́дꙋ взѧ́лъ є҆сѝ на него̀, сла́внѡ подви́гсѧ. 
Ѻ҆гне́мъ страда́нїй твои́хъ ꙗ҆́вѣ запали́лъ  є҆сѝ многобо́жнꙋю ле́сть: и҆ ꙗ҆́кѡ свѣща̀ дх҃омъ  ст҃ы́мъ, мꙋ́чениче, вже́гсѧ та́йнѡ, подсо́лнечнꙋю  просвѣти́лъ є҆сѝ. 
Крѣ́пкѡ, сла́вне, въ ре́бра стрꙋ́жемь, и҆  ѕѣ́льными болѣ́зньми ꙗ҆́кѡ вои́стиннꙋ всю́дꙋ ѡ҆крꙋже́нъ,  непоколе́блемь оу҆мо́мъ позна́лсѧ є҆сѝ, вѣ́ры ра́ди,  приснопа́мѧтне. 
Бг҃оро́диченъ: 
Сохрани́въ нетлѣ́ннꙋ тѧ̀ по ржⷭ҇твѣ̀, ꙗ҆́коже  пре́жде ржⷭ҇тва̀, дв҃о, содѣ́тель, всели́сѧ въ ложесна̀  твоѧ̑, и҆ и҆стлѣ́вшыѧ мно́гими согрѣшє́нїи ѡ҆бновѝ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Терпѣ́нїемъ твои́мъ, мꙋ́чениче мꙋ́дре,  беззако́ннꙋющихъ (с. 87) стремлє́нїѧ, и҆ мꙋ́къ  ѡ҆ѕлоблє́нїѧ, и҆ ѡ҆палє́нїѧ ꙗ҆́вѣ терпѣ́лъ є҆сѝ,  бжⷭ҇твеннымъ посо́бїемъ ѡ҆гражде́нъ. 
Проповѣ́дꙋѧ сло́во благочести́вое, пꙋ̑тнаѧ  шє́ствїѧ дале́че, мч҃ниче бг҃омꙋ́дре, ше́ствовалъ є҆сѝ,  и҆ заблꙋждє́нныѧ къ свѣ́тꙋ ѡ҆брати́лъ є҆сѝ, тмо́ю  води̑мыѧ сꙋ́етства. 
Воздви́женъ бы́въ ꙗ҆́коже а҆́гнецъ, мꙋ́чениче, на  дре́во, желѣ́зныхъ ногте́й терпи́ши терза̑нїѧ, ꙗ҆́коже  безпло́тенъ, бл҃же́нне, оу҆мерщвле́нїѧ дебельство̀  совлача́ѧ. 
Бг҃оро́диченъ: 
Воплоще́нно вои́стиннꙋ сло́во ѻ҆́ч҃ее, ѿ  чи́стыхъ, чⷭ҇таѧ дв҃о, крове́й твои́хъ родила̀ є҆сѝ, во  двою̀ совершє́ннꙋ є҆стєствꙋ̀, є҆ди́ной же ѵ҆поста́си,  бг҃ора́дованнаѧ. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Пома́залъ є҆сѝ словесы̀ твои́ми свѧще́нными,  чи̑стыѧ къ подвигѡ́мъ жєны̀, и҆ низло́жше, мꙋ́чениче,  врага̀ мꙋ́жескими борє́нїи, нетлѣ́нїѧ вѣнцы̀ и҆сплето́ша. 
Крѣ́постїю дх҃а дꙋ́шꙋ ѡ҆гради́въ, лꙋка́вствїѧ дꙋ́хи  терпѣ́нїемъ ра́нъ низложи́лъ є҆сѝ, и҆ побѣ́ды вѣне́цъ  ѿ бг҃а прїѧ́лъ є҆сѝ, досточꙋ́дне. 
Ка́плѧми крове́й твои́хъ, і҆́дѡльскїй пла́мень,  мꙋ́чениче хрⷭ҇то́въ погаси́лъ є҆сѝ, и҆ росо́ю болѣ́зней  твои́хъ, бл҃гочести́выхъ дꙋ́шы ѡ҆роси́лъ є҆сѝ, ѿ  пла́мене пре́лести и҆зба́вивъ. 
Бг҃оро́диченъ: 
И҆́же все́й ѿню́дъ разꙋ́мнѣй ꙗ҆́кѡ бг҃ъ, и҆  ви́димѣй тва́ри, во оу҆тро́бꙋ твою̀ всели́сѧ вои́стиннꙋ,  и҆ пло́ть бы́сть, человѣ́ки назида́ѧ, приснодв҃о. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  преподѡ́бнымъ (с. 88) ѻ҆трокѡ́мъ, халдє́и же ѡ҆палѧ́ющее  велѣ́нїе бж҃їе мꙋчи́телѧ оу҆вѣща̀ вопи́ти: бл҃гослове́нъ  є҆сѝ, бж҃е ѻ҆тє́цъ на́шихъ. 
Ѻ҆гне́мъ, бг҃облаже́нне, болѣ́зней твои́хъ  запале́нїе і҆́дѡльское оу҆гаси́лъ є҆сѝ: кро́вными же  потѡ́ки погрꙋзи́лъ є҆сѝ врагѝ безплѡ́тныѧ, ѳеодо́те,  вопїѧ̀: бл҃гослове́нъ є҆сѝ, бж҃е ѻ҆тє́цъ на́шихъ. 
Ꙗ҆́кѡ ѳѷмїа́мъ бл҃гово́ненъ прине́слсѧ є҆сѝ,  мꙋ́дре, подвигополо́жникꙋ твоемꙋ̀, бж҃е́ственною  благода́тїю, ѕлосмра́днꙋю ле́сть низлага́ѧ. тѣ́мъ пое́ши  ра́достнѡ: благослове́нъ є҆сѝ, бж҃е ѻ҆тє́цъ на́шихъ. 
Соблю́дъ твоѧ̑ словеса̀ фо́ртъ свѧты́й, бг҃оно́сномꙋ  фо́ртонꙋ ѿдаде́ тѧ, хра́мꙋ на воздви́женїе чⷭ҇тнꙋ, на  ѡ҆чище́нїе всѣ́хъ благочести́выхъ, въ снабдѣ́нїе дꙋша́мъ,  мꙋ́чениче ѳеодо́те. 
Бг҃оро́диченъ: 
Є҆ди́нꙋ носѧ́щаго ѵ҆поста́сь родила̀ є҆сѝ сло́ва,  мт҃и дв҃о, сꙋгꙋ́ба и҆мꙋ́ща хотѣ̑нїѧ, и҆ є҆сте́ствєннаѧ  є҆гѡ̀ свѡ́йства ꙗ҆́вѣ: бг҃ъ бо є҆́сть и҆ чл҃вѣ́къ,  на́съ ра́ди воплоти́выйсѧ. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ  во всѧ̑ вѣ́ки. 
Непоколеби́мь сто́лпъ, забра́ло непрекло́нно,  непобѣди́маѧ стѣна̀, степе́нь вѣ́ры, да́нїе  бж҃е́ственное, благоче́стїѧ побо́рникъ, пре́лести гꙋби́тель  показа́лсѧ є҆сѝ, страстоно́сче. 
Правле́нїемъ бж҃е́ственныѧ бл҃года́ти, премꙋ́дре,  мꙋ́къ преше́лъ є҆сѝ вели́кꙋю пꙋчи́нꙋ, и҆ ти̑хаѧ ра́дꙋѧсѧ  дости́глъ є҆сѝ, сла́вне, приста̑нища го́рнѧгѡ црⷭ҇твїѧ. 
Шє́ствїѧ и҆ стєзѝ твоѧ̑ напра́вишасѧ ко хрⷭ҇тꙋ̀  всѣ́хъ бг҃ꙋ и҆ гдⷭ҇ꙋ: є҆мꙋ́же въ рꙋ́цѣ дх҃ъ тво́й  пре́далъ є҆сѝ, мꙋ́чениче страстоно́сче ѳеодо́те  треблаже́нне. (с. 89) 
Бг҃оро́диченъ: 
Ри́торѡвъ ѧ҆зы́къ та́инства твоегѡ̀ недоꙋмѣ́ннꙋю  глꙋбинꙋ̀ и҆зрещѝ не мо́жетъ: сло́во бо бж҃їе па́че сло́ва  родила̀ є҆сѝ, пречⷭ҇таѧ дв҃о, во спасе́нїе всѣ́хъ. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Да сла́вы оу҆лꙋчи́ши ѻ҆́ныѧ, стрⷭ҇тоте́рпче,  ви́димꙋю ра́дꙋѧсѧ преѡби́дѣлъ є҆сѝ, и҆ бж҃е́ственнымъ  ма́нїемъ къ ра́намъ ѿлꙋчи́всѧ, не оу҆жа́слсѧ є҆сѝ  мꙋчи́тельныхъ ви̑дъ, и҆ сме́рти го́рькїѧ. тѣ́мже съ  мꙋ́чєники вѣнча́лсѧ є҆сѝ подви́гсѧ. 
Ꙗ҆ви́лсѧ є҆сѝ хра́мъ, мꙋ́чениче, чи́стъ трⷪ҇цы,  зда́нїемъ дѣѧ̑нїи, ѳеодо́те пребога́те, бжⷭ҇твенными,  страда́нїй же свѣ́тлыхъ сїѧ́нїемъ оу҆кра́шенъ. тѣ́мже  хра́мы дє́мѡнскїѧ и҆стꙋка̑нныѧ, мꙋ́дре, бж҃е́ственною  оу҆тѣ́шителѧ си́лою, ꙗ҆́вѣ низве́рглъ є҆сѝ. 
И҆ска́пающаѧ гора̀ бж҃е́ственнꙋю сла́дость,  ꙗ҆ви́лсѧ є҆сѝ и҆сто́чникъ чꙋде́съ, пꙋчи́на же, сла́вне,  бжⷭ҇твенныхъ дарова́нїй, стрꙋѧ̀ свѣтла̀ ст҃а́гѡ дх҃а, дꙋ́шы  напоѧ́ѧ, и҆ потоплѧ́ѧ стра̑сти, и҆ всѣ̑мъ хода́тайствꙋѧ,  мꙋ́чениче, бл҃гоче́стнѡ пою́щымъ тѧ̀ ра́дованїе. 
Бг҃оро́диченъ: 
Гла́сомъ а҆́гг҃ла родила̀ є҆сѝ безнача́льнаго  сло́ва, прїе́мшаго пло́ть, оу҆́мнꙋ же и҆ ѡ҆дꙋшевле́ннꙋ,  дв҃о всечⷭ҇таѧ, ѿ чⷭ҇тыхъ крове́й твои́хъ, и҆ безплѡ́тныѧ  врагѝ низло́жшаго, и҆ спа́сшаго на́съ всѣ́хъ, и҆́стиннꙋю  бцⷣꙋ и҆сповѣ́дающихъ тѧ̀. 


(с. 90) 
Мѣ́сѧца тогѡ́же въ и҃-й де́нь. 
Ст҃а́гѡ великомꙋ́ченика ѳео́дѡра стратила́та. 
Стїхи̑ры на ѕ҃, гла́съ в҃. Подо́бенъ: Є҆гда̀ ѿ  дре́ва: 
Ве́сь приве́лъ є҆сѝ себѐ тебѣ̀ да́вшемꙋ,  пребл҃же́нне, жи́знь соверше́ннꙋ, ꙗ҆́кѡ всепло́дїе жи́во и҆  ѡ҆дꙋшевле́но, и҆ же́ртвꙋ благопрїѧ́тнꙋ и҆ пречи́стꙋ. тѣ́мже  моли́твенникъ бы́лъ є҆сѝ благопрїѧ́тенъ, бꙋ́ри и҆зима́ѧ  всѧ̑ вѣ́рою пою́щыѧ тѧ̀, мꙋ́чениче, и҆ призыва́ющыѧ тѧ̀,  ѳео́дѡре. 
Сѣ́мѧ воздѣ́лавъ прилѣ́жнѡ всѣ́ѧнное сло́ва, въ  чи́стѣй твое́й дꙋшѝ, сїѐ оу҆мно́жилъ є҆сѝ болѣ́зньми  страда́нїѧ, и҆ мꙋ́дрѣ положе́нъ въ нбⷭ҇ныхъ жи́тницахъ,  нетлѣ́нно ѡ҆брѣ́лъ є҆сѝ наслажде́нїе: є҆гѡ́же ны́нѣ  насыща́ѧсѧ, бл҃же́нне, твои́ми ко крⷭ҇тꙋ̀ хода́тайствы  вѣ́рнѡ пою́щыѧ тѧ̀ спаса́й. 
Мꙋ́чениче стрⷭ҇тоте́рпче хрⷭ҇то́въ, и҆̀же въ  разли́чныхъ нꙋ́ждахъ спаса́й мольба́ми твои́ми, всѧ́ко  оу҆́бѡ ѡ҆бстоѧ́нїе ѿрѣва́ѧ, и҆ ѿгонѧ̀ дꙋшегꙋби́тельнꙋю  печа́ль, бл҃года́ть же и҆ ми́лость на́мъ просѧ̀: ꙗ҆́кѡ да  моли́твами твои́ми спа́сшїисѧ, ра́дꙋющесѧ воспое́мъ всѝ  честны̑ѧ по́двиги твоѧ̀, ѳео́дѡре. 
И҆́ны стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Страда́лецъ до́блественный, ꙳ во́инъ непобѣди́мь, ꙳  дх҃омъ ст҃ы́мъ показа́лсѧ є҆сѝ, ꙳ низло́жь бори́телѧ ꙳  мꙋ́дростїю слове́съ твои́хъ, ꙳ и҆ дѣ́лъ твои́хъ мꙋ́дрѣ  терпѣли́вными ꙗ҆вле́ньми. ꙳ тѣ́мже прїѧ́лъ є҆сѝ вѣнцы̀  побѣ̑дныѧ, ꙳ и҆ съ вы́шними ли̑ки сочета́лсѧ є҆сѝ, ꙳  великомꙋ́чениче ѳео́дѡре. (с. 91) 
Бжⷭ҇твенный сто́лпъ бы́лъ є҆сѝ, ꙳ благоче́стїѧ,  пребога́те, ꙳ ѕлочести́выхъ ка́пищъ возгнꙋша́всѧ, ꙳ и҆  ѻ҆вча̀ всесоверше́нно, ꙳ и҆ заколе́нїе благопрїѧ́тно, ꙳  закла́вшемꙋсѧ тебє̀ ра́ди чи́стѣ приводи́мь, ꙳  просла́вльшемꙋ ст҃ꙋ́ю твою̀ па́мѧть, ꙳ и҆ чꙋде́съ сокро́вище  тѧ̀ сꙋ́щымъ въ мі́рѣ ꙳ дарова́вшемꙋ, ѳео́дѡре. 
На кре́стъ воздви́женъ, ꙳ и҆ пло́ти стрꙋ́жемѣ, ꙳ и҆  ѻ҆́стрыми стрѣла́ми оу҆ѧзвлѧ́емь, ꙳ и҆ на дре́вѣ  протѧза́емь, ꙳ и҆ мечи̑ оу҆сѣка́емь, ꙳ и҆ всѧ́кими  хитростьмѝ болѣ́зней ѡ҆крꙋжа́емь, ꙳ непрекло́ненъ и҆  непобѣди́мь ꙗ҆ви́лсѧ є҆сѝ ꙳ си́лою на крестѣ̀  пригвожде́ннагѡ, ꙳ сла́ва мꙋ́ченикѡвъ ѳео́дѡре. 
Сла́ва, гла́съ є҃: 
Дне́сь возсїѧ̀ па́че денни́цы честна́ѧ па́мѧть  страстоте́рпца хрⷭ҇то́ва, вѣ́рныхъ сердца̀ неви́димѡ  просвѣща́ющи, и҆ ѻ҆́блаки дꙋ́шъ ѿгонѧ́ющи дѣ́йствомъ  благода́ти дх҃а. къ немꙋ́же, мꙋчениколю́бцы, воззове́мъ:  ра́дꙋйсѧ, и҆́же вѣ̑рнымъ ꙗ҆́вльсѧ бг҃одарова́ннаѧ  благода́ть, и҆ чꙋде́съ мно́жєства простира́ѧ къ тебѣ̀  притека́ющымъ, ѳео́дѡре блаже́нне: хрⷭ҇та̀ непреста́ннѡ  молѧ̀, не ѡ҆скꙋдѣ́й вѣ́чныхъ бла̑гъ полꙋчи́ти, вѣ́рою  творѧ́щымъ па́мѧть твою̀. 
И҆ ны́нѣ, пра́здника, и҆лѝ бг҃оро́диченъ, и҆лѝ  крⷭ҇тобг҃оро́диченъ. 
Подо́бенъ: Ра́дꙋйсѧ: 
А҆́гнца своего̀ а҆́гница и҆ногда̀ зрѧ́щи, къ  заколе́нїю тща́щасѧ, оу҆се́рднѡ послѣ́доваше, сїѧ̑  вопїю́щи є҆мꙋ̀: ка́мѡ и҆́деши, ча́до моѐ сладча́йшее,  хрⷭ҇тѐ; чесѡ̀ ра́ди ско́рое тече́нїе сїѐ,  долготерпѣли́ве, тече́ши нелѣ́ностнѡ; і҆и҃се  возжелѣ́ннѣйшїй, безгрѣ́шне, многоми́лостиве гдⷭ҇и,  да́ждь мѝ сло́во, рабѣ̀ твое́й, сн҃е мо́й  вселюбе́знѣйшїй. не пре́зри, ще́дре, молчѧ̀, тѧ̀ стра́ннѡ  ро́ждшꙋю, бж҃е всеще́дре, да́рꙋѧй мі́рови ве́лїю ми́лость.  (с. 92) 
На стїхо́внѣ ѻ҆ктѡ́иха. Сла́ва, гла́съ и҃.  Самогла́сенъ: 
Бж҃їихъ дарѡ́въ ꙗ҆́кѡ тезоимени́та, и҆ того̀  наслѣ́дника блаже́нства, всѝ восхва́лимъ, вѣ́рнїи, и҆  оу҆блажи́мъ по достоѧ́нїю ѳео́дѡра до́блѧго  великомꙋ́ченика, вселе́нныѧ побо́рника: мо́литбосѧ хрⷭ҇тꙋ̀  бг҃ꙋ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ. 
Подо́бенъ: Ѽ пресла́внагѡ чꙋдесѐ! 
Не терплю̀, ча́до, ꙳ ви́дѧщи тѧ̀ на дре́вѣ  оу҆снꙋ́вша, ꙳ бо́дрость всѣ̑мъ подаю́щаго, ꙳ ꙗ҆́кѡ да  дре́вле престꙋпле́нїѧ плодо́мъ, ꙳ сно́мъ поги́бельнымъ  оу҆снꙋ́вшымъ, ꙳ бжⷭ҇твеннꙋю и҆ спаси́тельнꙋю бо́дрость  пода́си, ꙳ дв҃а глаго́лаше пла́чꙋщисѧ, ꙳ ю҆́же велича́емъ. 
Тропа́рь, гла́съ д҃: 
Воинствосло́вїемъ и҆́стиннымъ, страстоте́рпче,  нбⷭ҇нагѡ цр҃ѧ̀ воево́да предо́брый бы́лъ є҆сѝ, ѳео́дѡре:  ѻ҆рꙋ́жїѧми бо вѣ́ры ѡ҆полчи́лсѧ є҆сѝ мꙋ́дреннѡ, и҆  побѣди́лъ є҆сѝ де́мѡнѡвъ полкѝ, и҆ побѣдоно́сный  ꙗ҆ви́лсѧ є҆сѝ страда́лецъ: тѣ́мже тѧ̀ вѣ́рою при́снѡ  оу҆блажа́емъ. 
На оу҆́трени ѻ҆́ба канѡ́на ѻ҆ктѡ́иха, безъ  мꙋ́ченичнѡвъ: и҆ ст҃а́гѡ, на ѕ҃. 
Канѡ́нъ ст҃а́гѡ, є҆гѡ́же краегране́сїе: 
Пою́ тѧ дарѡ́въ бжⷭ҇твенныхъ тезоимени́та, хвала́ми  бжⷭ҇твенными. 
Творе́нїе ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ невла́жными стопа́ми дре́внїй  пѣшеше́ствовавъ і҆и҃ль, крⷭ҇тоѻбра́зными мѡѷсе́овыма  рꙋка́ма а҆мали́ковꙋ си́лꙋ въ пꙋсты́ни побѣди́лъ є҆́сть. 
Мꙋ́ченикъ ꙗ҆́вѣ свѣтлостьмѝ оу҆краша́емь,  добротво́рцꙋ предстои́ши хрⷭ҇тꙋ̀, ѿ негѡ̀ оу҆добрѧ́емь,  ꙗ҆́кѡ дарѡ́въ тезоимени́тъ бжⷭ҇твенныхъ, мꙋ́чениче  ѳео́дѡре. 
Бжⷭ҇твенными воѡрꙋжи́всѧ, ѳео́дѡре, ѻ҆рꙋ̑жїи  вѣ́ры, (с. 93) вра̑жїѧ ссѣ́клъ є҆сѝ тве́рдѡ  дꙋшетлѣ̑нныѧ полкѝ: и҆ побѣди́тель бы́въ съ мꙋ́чєники  вѣнча́лсѧ є҆сѝ. 
Свѣ́тлое твоеѧ̀ дꙋшѝ хра́брство показꙋ́ѧ  ѕлочести́вомꙋ, бг҃омꙋ́дре, цр҃ю̀, премꙋ́дростїю слове́съ  твои́хъ, и҆ благода́тїю дѣ́лъ, сего̀ посрами́лъ є҆сѝ,  ѳео́дѡре. 
Бг҃оро́диченъ: 
Безъ сѣ́мене ѻ҆́ч҃ею во́лею ѿ бжⷭ҇твеннагѡ дх҃а,  бж҃їѧ зачала̀ є҆сѝ сн҃а, и҆ пло́тїю родила̀ є҆сѝ, и҆́же  и҆зъ ѻ҆ц҃а̀ безъ ма́тере, на́съ же ра́ди и҆зъ тебє̀ безъ  ѻ҆тца̀. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Ѡ҆полче́нїе ѕлочести́вое. ꙗ҆́кѡ воево́да си́ленъ  побѣди́лъ є҆сѝ, и҆ стропти́вагѡ ѕмі́ѧ всѧ̑ хи́трѡсти  попра́лъ є҆сѝ. 
Ꙗ҆́кѡ оу҆се́рденъ дꙋше́ю, оу҆мышле́нїемъ  благочести́вымъ, сла́вне, ѕлочести́выхъ погꙋби́лъ є҆сѝ  прелюбодѣ́йствєннаѧ чти̑лища. 
Крѣ́постїю по́мысла лю́тыхъ наношє́нїѧ  претерпѣ́лъ є҆сѝ, животво́рнѣй ме́ртвости  подвигополо́жника подо́бѧсѧ. 
Бг҃оро́диченъ: 
Ты̀ є҆ди́на сꙋ́щымъ на землѝ, па́че є҆стества̀  благи́хъ хода́таица, мт҃и бж҃їѧ была̀ є҆сѝ. тѣ́мже тѝ,  ра́дꙋйсѧ, вопїе́мъ. 
Сѣда́ленъ, гла́съ и҃. Подо́бенъ: Премꙋ́дрости: 
Бжⷭ҇твенное всеѻрꙋ́жїе воспрїи́мъ, и҆ і҆́дѡльскꙋю  ле́сть низложи́въ, а҆́гг҃лы возста́вилъ є҆сѝ восхвали́ти  по́двиги твоѧ̑: и҆́бо бжⷭ҇твенною любо́вїю оу҆́мъ  распали́въ, на ѻ҆́гненнꙋю сме́рть до́блественнѡ дерзнꙋ́лъ  є҆сѝ. тѣ́мже тезоимени́тнѡ просѧ́щымъ тѧ̀ дае́ши  бжⷭ҇твєннаѧ дарова̑нїѧ, страстоте́рпче ѳео́дѡре. сегѡ̀  ра́ди вопїе́мъ тѝ: молѝ хрⷭ҇та̀ бг҃а, грѣхѡ́въ  ѡ҆ставле́нїе пода́ти чтꙋ́щымъ любо́вїю па́мѧть твою̀. 
Два́жды. (с. 94) 
Сла́ва, и҆ ны́нѣ, пра́здника и҆лѝ бг҃оро́диченъ: 
Въ напа̑сти многоплетє́нныѧ впа́дъ ѿ вра̑гъ  ви́димыхъ и҆ неви́димыхъ, бꙋ́рею ѡ҆держи́мь безчи́сленныхъ  согрѣше́нїй мои́хъ: и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀  бла́гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ моли́сѧ прилѣ́жнѡ ѡ҆ всѣ́хъ рабѣ́хъ свои́хъ,  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ, согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Крⷭ҇тобг҃оро́диченъ: 
Дв҃а и҆ мт҃и і҆и҃сова на дре́вѣ зрѧ́щи творца̀,  стенѧ́ше слезѧ́щи, и҆ лю́тѣ оу҆ѧзвлѧ́шесѧ, дꙋ́шꙋ и҆ тѣ́ло  растерза́ющи, бїю́щисѧ, и҆ къ немꙋ̀ вопїю́щи го́рькѡ, и҆  взыва́ющи: оу҆вы̀ мнѣ̀, ѽ сн҃е мо́й! ка́кѡ претерплю̀  стра́сть твою̀, гво́здїе и҆ копїѐ, ꙗ҆́же безъ болѣ́зни  тѧ̀ ро́ждши; но потщи́сѧ воста́ти, и҆ ви́дѣти тѧ̀, сн҃е  мо́й и҆ бж҃е, и҆ ѿ рыда́нїѧ преста́ти и҆ болѣ́зни, и҆  пою́щїи твоѧ̑ стрⷭ҇ти согрѣше́нїй разрѣше́нїе прїи́мꙋтъ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Оу҆ѧзви́лъ є҆сѝ ѕмі́ѧ, оу҆ѧзви́ти тѧ̀ хотѧ́щаго,  и҆ терпѣли́выми сопротивлє́нїи, мꙋ́ченикъ ꙗ҆ви́лсѧ  є҆сѝ, поѧ̀ прилѣ́жнѡ тѧ̀ оу҆крѣ́пльшемꙋ: сла́ва си́лѣ  твое́й, гдⷭ҇и. 
И҆знꙋри́въ пло́ть мно́гими ра́нами, по́мыслъ  непрекло́ненъ поста́вилъ є҆сѝ, треблаже́нне, поѧ̀  оу҆се́рднѡ, тѧ̀ оу҆крѣ́пльшемꙋ: сла́ва си́лѣ твое́й,  гдⷭ҇и. 
Оу҆краси́лсѧ є҆сѝ страда́ньми влⷣки, твоѧ̑  честна̑ѧ страда̑нїѧ, премꙋ́дре, совокꙋ́пль: и҆ сподо́билсѧ  є҆сѝ тогѡ̀ свѣ́тлости, и҆ жела́емыѧ красоты̀. 
Бг҃оро́диченъ: 
Неискꙋсобра́чнѡ родила̀ є҆сѝ, ѽ дв҃о, и҆ по  рождествѣ̀ (с. 95) ꙗ҆ви́ласѧ є҆сѝ дѣ́вствꙋющи па́ки.  тѣ́мже немо́лчными гла̑сы, є҆́же ра́дꙋйсѧ, тебѣ̀,  влⷣчце, вѣ́рою несꙋмнѣ́нною взыва́емъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Кропле́нїемъ плотски́хъ крове́й оу҆ста́вилъ є҆сѝ  де́мѡнскꙋю на па́гꙋбꙋ приноси́мꙋю кро́вь, непобѣди́ме  ѳео́дѡре. 
Ѽ нра́ва благочести́ва! ѽ до́блественна ра́зꙋма!  ѽ вѣ́ры теплѣ́йшїѧ честна́гѡ страстоте́рпца, є҆́юже бг҃а  полꙋчѝ! 
Оу҆́мъ и҆мѣ́ѧ свѣ́томъ бж҃їимъ ѡ҆сїѧ́емь,  побо́рника ѕло́бы ѡ҆мрачи́лъ є҆сѝ ѕмі́ѧ, бг҃оно́се  ѳео́дѡре. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ,  тѧ̀ оу҆твержде́нїе и҆ наде́ждꙋ на́шегѡ спасе́нїѧ,  бг҃оневѣ́сто, стѧжа́хомъ. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Побѣди́лъ є҆сѝ оу҆се́рдїемъ де́рзостнымъ  низлага́ющихъ, на крестѣ̀ просте́ртъ, и҆ гвоздьмѝ  пробода́емь, блаже́нне, и҆з̾ѡбража́ѧ спаси́тельнꙋю стра́сть  зижди́телѧ. 
Зако́ннѡ стра́ждꙋщемꙋ хрⷭ҇то́съ тебѣ̀ ꙗ҆влѧ́етсѧ  въ темни́цѣ затворе́нꙋ, воздвиза́ѧ ꙗ҆́кѡ подвигополо́жникъ  къ подвигѡ́мъ на врагѝ борє́нїѧ, пресла́вне. 
Же́ртвꙋ чи́стꙋ и҆ ст҃ꙋ, и҆ непоро́чнꙋ, тебє̀ ра́ди  во́лею себѐ же́ртвꙋ прине́сшемꙋ приве́лъ є҆сѝ себѐ,  страстоте́рпче ѳео́дѡре. 
Бг҃оро́диченъ: 
Ѽ чꙋ́до всѣ́хъ чꙋде́съ новѣ́йшее! ꙗ҆́кѡ дв҃а во  оу҆тро́бѣ, всѧ̑ содержа́щаго, неискꙋсомꙋ́жнѡ заче́нши, не  тѣсновмѣстѝ. (с. 96) 
Конда́къ, гла́съ в҃. Подо́бенъ: Вы́шнихъ и҆щѧ̀: 
Мꙋ́жествомъ дꙋшѝ въ вѣ́рꙋ ѡ҆болкі́йсѧ, и҆ глаго́лъ  бж҃їй а҆́ки копїѐ въ рꙋ́кꙋ взе́мъ, врага̀ побѣди́лъ  є҆сѝ, мꙋ́ченикѡвъ преве́лїй ѳео́дѡре, съ ни́ми хрⷭ҇тꙋ̀  бг҃ꙋ молѧ́сѧ не преста́й ѡ҆ всѣ́хъ на́съ. 
І҆́косъ: 
Страда́льцєвъ пресвѣ́тлꙋю добро́тꙋ, прїиди́те  всѝ, пѣ́сненными вѣнцы̑, вѣ́рнїи, ѳео́дѡра вѣнча́емъ:  да́ръ бо бж҃їй вели́къ мі́рꙋ ꙗ҆ви́сѧ сїѧ́ньми чꙋде́съ.  врага́ бо побѣ́ждь велїа́ра страда̑нїи честны́ми,  ѡ҆дождѧ́етъ вмѣ́стѡ кро́вныхъ ка́плей и҆сцѣле́нїй то́ки:  съ си́ми оу҆́бѡ всѣ́ми ра́дꙋетсѧ хрⷭ҇тꙋ̀, и҆ дае́тъ ми́ръ  неѡскꙋде́нъ. тѣ́мъ вопїе́мъ є҆мꙋ̀: молѝ непреста́ннѡ ѡ҆  всѣ́хъ на́съ. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Въ пещѝ твои́хъ подвигѡ́въ, мꙋ́чениче сла́вне,  ве́щь ѕлоче́стїѧ попали́лъ є҆сѝ, и҆ свѣти́ло  благоче́стїѧ, поѧ̀, бы́лъ є҆сѝ: благослове́нъ є҆сѝ въ  хра́мѣ сла́вы твоеѧ̀, гдⷭ҇и. 
Ꙗ҆́кѡ воево́да, ꙗ҆́кѡ смы́сленъ, и҆ тре́звеникъ  дѣ́ломъ, царѧ̀ несмы́сленна и҆ ѕлочести́ва премо́глъ  є҆сѝ, и҆ показа́лъ є҆сѝ сего̀ некрѣ́пка, оу҆крѣпи́всѧ  си́лою дꙋхо́вною. 
Зако́нъ побѣжда́етсѧ похвала́ми вели́чества  твоегѡ̀: ты́ бо пресвѣ́тлыми просїѧ́лъ є҆сѝ ѡ҆блиста̑нїи  мꙋче́нїѧ, влⷣцѣ твоемꙋ̀ вопїѧ̀, ѳео́дѡре: благослове́нна  держа́ва твоегѡ̀ влады́чества. 
Бг҃оро́диченъ: 
Вы́шнѧгѡ ѡ҆свѧще́нное бжⷭ҇твенное селе́нїе,  ра́дꙋйсѧ: тобо́ю бо даде́сѧ ра́дость, бцⷣе, зовꙋ́щымъ:  благослове́на ты̀ въ жена́хъ є҆сѝ, всенепоро́чнаѧ влⷣчце. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: (с. 97) ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
На тѧ̀ оу҆пова́въ, менє̀ ра́ди кре́стъ и҆ сме́рть  претерпѣ́вшаго, на кре́стъ воздвиго́хсѧ, влⷣко, и҆  оу҆ѧзвлѧ́емь стрѣлѧ́ньми, и҆ лю̑тымъ прикаса́ѧсѧ ра́намъ,  гдⷭ҇и, вопїѧ́лъ є҆сѝ, мꙋ́чениче, стражда̀, доблемꙋ́дренне  ѳео́дѡре. 
Приве́лъ є҆сѝ же́ртвꙋ чи́стꙋ тебѐ зижди́телю  твоемꙋ̀, ра́дꙋѧсѧ, ѳео́дѡре, и҆ ѿлꙋчи́всѧ, сла́вне, къ  црⷭ҇твꙋ нбⷭ҇номꙋ, съ мꙋ́чєники свѧще́ннѡ взыва́ѧ всегда̀:  благослови́те, всѧ̑ дѣла̀ гдⷭ҇нѧ, гдⷭ҇а. 
Ꙗ҆́кѡ крі́нъ, ꙗ҆́кѡ ши́покъ разꙋ́мный, вонѧ́ми  страда́нїй твои́хъ благоꙋха́еши на́съ, ѿгонѧ̀ благода́тїю  всегда̀ ѕлосмра́дїе страсте́й на́шихъ, и҆ понꙋжда́ѧ вопи́ти  благово́нною дꙋше́ю: благослови́те, всѧ̑ дѣла̀ гдⷭ҇нѧ,  гдⷭ҇а. 
Бг҃оро́диченъ: 
Ты̀ є҆ди́на во всѣ́хъ родѣ́хъ, дв҃о пречⷭ҇таѧ,  мт҃и ꙗ҆ви́ласѧ є҆сѝ бж҃їѧ: ты̀ бжⷭ҇тва̀ была̀ є҆сѝ  жили́ще, всенепоро́чнаѧ, не ѡ҆па́льшисѧ ѻ҆гне́мъ  непрестꙋ́пнагѡ свѣ́та. тѣ́мже вси́ тѧ благослови́мъ,  мр҃і́е бг҃оневѣ́сто. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Ны́нѣ со блаже́нными собѡ́ры, и҆ мꙋ́ченическими  ли̑ки, ꙗ҆́кѡ оу҆кра́шенъ страда́ньми, соводворѧ́ѧсѧ и҆  свеселѧ́сѧ, вѣне́цъ носѧ̀, предстои́ши жела́емомꙋ тебѣ̀,  ѳео́дѡре. 
Къ высотѣ̀ нбⷭ҇нѣй взѧ́тсѧ, ѡ҆ земны́хъ небре́гъ,  и҆ жела́емагѡ тебѣ̀ конца̀ сподо́билсѧ є҆сѝ, то̀ са́мое  соверше́нїе жела́нїй, ѳео́дѡре, воспрїе́мъ ра́дꙋѧсѧ. 
И҆мы́й къ бг҃ꙋ дерзнове́нїе, ꙗ҆́кѡ до́бль и҆ мꙋ́дръ  (с. 98) страда́лецъ, восхвалѧ́ющымъ тѧ̀ любо́вїю  согрѣше́нїй ѡ҆ставле́нїе просѝ, ѿ страсте́й и҆ скорбе́й  всѣ́хъ на́съ и҆збавлѧ́ѧ. 
Є҆ди́наго тѧ̀ безсме́ртна сло́ва пло́тїю  пострада́вша и҆ оу҆ме́рша, мꙋ́ченикъ бг҃омꙋ́дрый  возжела́въ, безсме́ртїѧ твоегѡ̀ полꙋчи́въ, на нб҃са̀  всели́сѧ, къ зижди́телю всѣ́хъ всеси́льнꙋ. 
Бг҃оро́диченъ: 
Благослове́ннꙋю мр҃і́ю, и҆ бж҃їю мт҃рь дв҃ꙋ,  прїиди́те всѝ, вѣ́рою и҆ любо́вїю непреста́ннѡ  восхва́лимъ, є҆ѧ́же ра́ди ѡ҆брѣ́тше вѣ́чное ра́дованїе. 
Свѣти́ленъ. Подо́бенъ: Нб҃о ѕвѣзда́ми: 
Ты̀ красе́нъ добро́тою, и҆ воево́да благомо́щенъ, и҆  сла́вный во страда́льцѣхъ во́инъ, прине́слсѧ є҆сѝ  хрⷭ҇тꙋ̀, и҆ мі́рꙋ да́ръ бжⷭ҇твенный, ѳео́дѡре, показа́лсѧ  є҆сѝ. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Держа́внымъ твои́мъ кро́вомъ, ѿ вра̑гъ навѣ́та,  на́съ, чⷭ҇таѧ, твоѧ̑ рабы̑ сохранѧ́й всѧ̑ неврє́дны: тѧ́ бо  стѧжа́хомъ є҆ди́нꙋ прибѣ́жище въ нꙋ́ждахъ. 
На стїхо́внѣ ѻ҆ктѡ́иха. Сла́ва, гла́съ и҃: 
Страда́льческїй соста́вль по́двигъ, на пре́лесть  мꙋ́жествовалъ є҆сѝ, ѳео́дѡре, ѻ҆гневѣща́ннымъ ѧ҆зы́комъ  твои́мъ посрами́лъ є҆сѝ лїкїні́ево безчеловѣ́чество.  тѣ́мже и҆ со а҆́гг҃лы ра́дꙋѧсѧ, блаже́нне, молѝ хрⷭ҇та̀  бг҃а, да ми́лостивъ бꙋ́детъ на́мъ въ де́нь сꙋ́дный. 
И҆ ны́нѣ, пра́здника, и҆лѝ бг҃оро́диченъ,  крⷭ҇тобг҃оро́диченъ: пи́санъ ве́черъ на стїхо́внѣ. 
На лїтꙋргі́и блажє́нна пра́здника, и҆лѝ ѻ҆ктѡ́иха,  и҆ ст҃а́гѡ пѣ́снь г҃-ѧ. Прокі́менъ, гла́съ з҃:  Возвесели́тсѧ пра́ведникъ ѡ҆ гдⷭ҇ѣ: Сті́хъ:  Оу҆слы́ши, бж҃е, гла́съ мо́й, внегда̀ моли́тимисѧ къ  тебѣ̀: А҆пⷭ҇лъ къ тїмоѳе́ю, зача́ло сч҃в. А҆ллилꙋ́їа,  гла́съ д҃: Пра́ведникъ ꙗ҆́кѡ фі́нїѯъ процвѣте́тъ,  ꙗ҆́кѡ ке́дръ, и҆́же въ лїва́нѣ, (с. 99) оу҆мно́житсѧ.  Є҆ѵⷢ҇лїе матѳе́а, зача́ло л҃ѕ. Прича́стенъ: Въ па́мѧть  вѣ́чнꙋю бꙋ́детъ пра́ведникъ: 


(с. 99) 
Мѣ́сѧца тогѡ́же въ ѳ҃-й де́нь. 
И҆́же во ст҃ы́хъ, ѻ҆ц҃а̀ на́шегѡ кѷрі́лла,  а҆рхїепі́скопа а҆леѯандрі́йскагѡ: 
И҆ преподо́бнагѡ ѻ҆ц҃а̀ на́шегѡ кѷрі́лла, и҆гꙋ́мена  бѣлоезе́рскагѡ. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры ст҃и́телѧ, на ѕ҃, гла́съ д҃. Подо́бенъ:  Ꙗ҆́кѡ до́блѧ: 
Сїѧ̑нїи дх҃о́вными ꙳ просвѣти́въ тво́й оу҆́мъ, ꙳  свѣтолꙋ́чно сл҃нце бы́лъ є҆сѝ, ꙳ ꙗ҆́коже лꙋчѝ  оу҆чє́нїѧ, ꙳ во всѧ̑ концы̀ простира́ѧ, ꙳ и҆ вѣ́рныхъ  ѡ҆зарѧ́ѧ ꙳ и҆сполне́нїе, пребл҃же́нне, ꙳ и҆ ѿгонѧ́ѧ тмꙋ̀,  бг҃оно́се, є҆ресе́й, ꙳ си́лою ѿ дв҃ы возсїѧ́вшагѡ. 
Благосказа́нїемъ слове́съ твои́хъ, ꙳ свѧще́нне  кѷрі́лле, ꙳ цр҃ковь всѧ̀ оу҆краша́етсѧ, ꙳ и҆ благоче́стнѡ  оу҆добрѧ́етсѧ кра́сными добро́тами, ꙳ и҆ почита́етъ  свѧще́ннѡ ꙳ твою̀ ст҃ꙋ́ю и҆ бл҃гонаро́читꙋю па́мѧть, ꙳  правосла́вныхъ похвало̀, ꙳ ѻ҆тцє́въ верхо́вниче, ꙳ и҆́же  на собо́рѣ всест҃ы́ѧ побо́рниче. 
Ѻ҆́гненными твои́ми оу҆чє́нїи ꙳ є҆ресе́й всѧ́ка  хвра́стнаѧ ꙳ попалѧ́етсѧ ве́щь, премꙋ́дре, ꙳ разꙋ́мными  глꙋбина́ми ꙳ погрꙋжа́етсѧ во́инство ꙳ неповинꙋ́ющихсѧ  ѕлочести́выхъ, ꙳ сщ҃е́нне кѷрі́лле, ꙳ оу҆че́ньми  оу҆краша́етсѧ вѣ́рныхъ всегда̀ цр҃ковь, ꙳ велегла́снѡ  чтꙋ́щи тѧ̀. (с. 100) 
Сла́ва, гла́съ ѕ҃: 
Благі́й ра́бе и҆ вѣ́рный, дѣ́лателю вїногра́да  хрⷭ҇то́ва, ты̀ и҆ тѧготꙋ̀ дневнꙋ́ю поне́слъ є҆сѝ, ты̀ и҆  да́нный тебѣ̀ тала́нтъ возрасти́лъ є҆сѝ, и҆ по тебѣ̀  прише́дшымъ не зави́дѣлъ є҆сѝ. Тѣ́мже врата̀ нбⷭ҇наѧ  ѿверзо́шасѧ тебѣ̀, вни́ди въ ра́дость гдⷭ҇а твоегѡ̀, и҆  молѝ ѡ҆ на́съ, кѷрі́лле ѻ҆́ч҃е на́шъ. 
И҆ ны́нѣ, пра́здника, и҆лѝ бг҃оро́диченъ.  Крⷭ҇тобг҃оро́диченъ. 
Подо́бенъ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле, ꙳ и҆  непоро́чнаѧ влⷣчца, ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ мт҃ерски восклица́ше, ꙳ и҆ дивѧ́щисѧ вопїѧ́ше:  ꙳ ча́до сладча́йшее, что̀ зрѣ́нїе сїѐ, ꙳ но́вое и҆  пресла́вное; ꙳ ка́кѡ со́нмъ безблагода́тный сꙋди́щꙋ  пїла́товꙋ предаде́ тѧ, ꙳ и҆ ѡ҆сꙋжда́етъ на сме́рть, ꙳  живота̀ всѧ́ческихъ; ꙳ но воспѣва́ю твоѐ неизрече́нное, ꙳  сло́ве, снизхожде́нїе. 
На стїхо́внѣ ѻ҆ктѡ́иха. Сла́ва, гла́съ ѕ҃: 
Чл҃вѣ́че бж҃їй, и҆ вѣ́рный ра́бе, слꙋго̀ гдⷭ҇ень,  мꙋ́жꙋ жела́нїй, сосꙋ́де и҆збра́нный, сто́лпе и҆  оу҆твержде́нїе цр҃кве, црⷭ҇твїѧ наслѣ́дниче, не премолчѝ,  вопїѧ̀ за ны̀ ко гдⷭ҇ꙋ. 
И҆ ны́нѣ, пра́здника, и҆лѝ бг҃оро́диченъ.  Крⷭ҇тобг҃оро́диченъ. 
Подо́бенъ: Тридне́венъ: 
Ви́дѧщи тѧ̀ распина́ема, хрⷭ҇тѐ, тебѐ ро́ждшаѧ,  вопїѧ́ше: что̀ стра́нное є҆́же ви́жꙋ та́инство, сн҃е мо́й;  ка́кѡ на дре́вѣ оу҆мира́еши пло́тїю повѣ́шенъ, жи́зни  пода́телю; 
Тропа́рь, гла́съ и҃: 
Правосла́вїѧ наста́вниче, бл҃гоче́стїѧ оу҆чи́телю  и҆ чистоты̀, вселе́нныѧ свѣти́льниче, а҆рхїере́ѡвъ  бг҃одꙋхнове́нное оу҆добре́нїе, кѷрі́лле премꙋ́дре,  оу҆че́ньми твои́ми всѧ̑ просвѣти́лъ є҆сѝ: цѣвни́це  дꙋхо́внаѧ, молѝ хрⷭ҇та̀ бг҃а, спасти́сѧ дꙋша́мъ на́шымъ.  (с. 101) 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на  ѕ҃, є҆гѡ́же краегране́сїе: 
Зрѣ́нїй кѷрі́ллъ бж҃е́ственныхъ цѣвни́ца.  Ѳеофа́ново. 
Гла́съ д҃. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй пѣшеше́ствовавъ і҆и҃ль, крестоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Ѿ бг҃а свѣтода́тельнꙋ благода́ть, кѷрі́лле,  прїе́мъ, и҆ свѣ́телъ свѣти́льникъ ꙗ҆́вльсѧ, словє́сныѧ  ѡ҆блиста́лъ є҆сѝ на́мъ лꙋчы̀, па́мѧтїю твое́ю: ꙗ҆́кѡ да  досто́йнѡ тѧ̀ воспое́мъ. 
И҆спо́лнилсѧ є҆сѝ свѣтоѧвле́нїѧ, кѷрі́лле  премꙋ́дре, дх҃о́внагѡ, ꙗ҆́кѡ за́повѣдей хрⷭ҇то́выхъ  храни́тель, ѿ страсте́й ѡ҆чище́нъ, пребж҃е́ственныѧ бы́лъ  є҆сѝ вои́стиннꙋ трⷪ҇цы жили́ще. 
Ꙗ҆́кѡ ре́вности и҆ дерзнове́нїѧ и҆спо́лненъ,  кѷрі́лле сла́вне, бг҃обѡ́рнаѧ всѧ̑ нело́жнѡ ѧ҆зыковрє́дїѧ  и҆з̾ѡбличи́лъ є҆сѝ, ѕлочести́выхъ є҆ресе́й, по пра́вѣй  вѣ́рѣ борѧ́сѧ. 
Бг҃оро́диченъ: 
И҆сцѣли́ла є҆сѝ сокрꙋше́нїе, всенепоро́чнаѧ,  человѣ́чества, творца̀ ро́ждшаѧ всѣ́хъ, возве́дшаго ны̀  низве́ржєнныѧ паде́нїемъ пра́ѻч҃имъ, бг҃оневѣ́сто. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Оу҆крѣплѧ́емь ѡ҆ хрⷭ҇тѣ̀, кѡ́зни лꙋка́вагѡ ѕмі́ѧ,  тве́рдымъ оу҆мо́мъ, кѷрі́лле, ꙗ҆́коже тка́нїе паꙋчи́нное  расто́ргнꙋлъ є҆сѝ. 
Ти́нꙋ страсте́й ѿ дꙋшѝ ѿтрѧ́слъ є҆сѝ,  кѷрі́лле, низло́жь всѧ́кагѡ по́мысла возноше́нїе, на  хрⷭ҇та̀ превозноша́ющеесѧ. 
Ꙗ҆́кѡ благополꙋ́ченъ страда́лецъ, ѻ҆́ч҃е,  оу҆клони́лсѧ є҆сѝ (с. 102) тве́рдѡ, всѧ́кагѡ плотска́гѡ  сладостра́стїѧ, ꙗ҆́кѡ тще́тнагѡ и҆ пакостнотво́рнагѡ. 
Бг҃оро́диченъ: 
Є҆ди́нꙋ въ жена́хъ тѧ̀ бл҃гослове́ннꙋю, ꙗ҆́кѡ  бж҃їе селе́нїе, всебл҃голѣ́пнѡ всѝ ра́достїю просла́вимъ. 
Сѣда́ленъ, гла́съ г҃. Подо́бенъ: Красотѣ̀  дѣ́вства: 
Сто́лпъ и҆ же́ртва цр҃кве хрⷭ҇то́вы, ѻ҆́ч҃е, бы́въ,  сїю̀ непоколеби́мꙋ ѿ и҆скꙋше́нїй лꙋка́вагѡ премꙋ́дрѡ  соблю́лъ є҆сѝ: все́ бо нестѡ́рїево ѕлодѣ́йство разори́лъ  є҆сѝ, и҆ бг҃ома́терь бцⷣꙋ проповѣ́далъ є҆сѝ. тѣ́мже  тѧ̀, соше́дшесѧ, почита́емъ, кѷрі́лле бг҃облаже́нне. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Ꙗ҆́кѡ невоздѣ́ланнаѧ, дв҃о, лоза̀, краснѣ́йшїй  гро́здъ прозѧбла̀ є҆сѝ, и҆сточа́ющь на́мъ вїно̀ спасе́нїѧ,  всѣ́хъ веселѧ́щее дꙋ́шы же и҆ тѣлеса̀. тѣ́мже ꙗ҆́кѡ  винꙋ́ тѧ до́брыхъ блажа́ще при́снѡ, со а҆́гг҃ломъ вопїе́мъ  тѝ: ра́дꙋйсѧ, бл҃года́тнаѧ. 
Крⷭ҇тобг҃оро́диченъ: 
Неискꙋсобра́чнаѧ чⷭ҇таѧ и҆ мт҃и твоѧ̀, хрⷭ҇тѐ,  ви́дѧщи тѧ̀ ме́ртва ви́сѧща на крⷭ҇тѣ̀, мт҃рски пла́чꙋщи  глаго́лаше: что̀ тебѣ̀ воздадѐ є҆вре́йскїй беззако́нный  собо́ръ и҆ неблагода́рный, и҆́же мно́гихъ и҆ вели́кихъ  твои́хъ, сн҃е мо́й, дарѡ́въ наслади́выйсѧ; пою̀ твоѐ  бжⷭ҇твенное снизхожде́нїе. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Побѣди́вша стра̑сти дꙋшетлѣ̑нныѧ, и҆ по́мыслъ  оу҆держа́вша плотскі́й, бг҃оно́сне кѷрі́лле, ви́дѣвъ  хрⷭ҇то́съ, бж҃е́ственныѧ тѧ̀ цр҃кве предсѣда́телѧ, ѻ҆́ч҃е,  поста́ви. 
Наслѣ́довавъ, ꙗ҆́кѡ сн҃ъ возлю́бленъ, ѻ҆те́ческꙋю  ма́рковꙋ добродѣ́тель, и҆ престо́ла бы́лъ є҆сѝ  прее́мникъ, бжⷭ҇твеннагѡ стопа́мъ є҆ѵⷢ҇лі́ста послѣ́дꙋѧ. 
Ѿ хрⷭ҇та̀ оу҆́бѡ ꙗ҆́кѡ ѻ҆вча̀ оу҆пасе́нъ  бы́въ, ꙗ҆́коже (с. 103) па́стырь оу҆па́слъ є҆сѝ ста́до,  ѻ҆́ч҃е, словесы̀ дꙋшепита́тельными твои́ми, ꙗ҆́кѡ трава́ми  и҆ цвѣты̑ бога́тнѡ напита́ѧ бл҃года́ти. 
Бг҃оро́диченъ: 
Воплоще́нно безпло́тное пре́жде ро́ждши сло́во  бж҃їе, всепѣ́таѧ ѡ҆бра́дованнаѧ, мі́ръ ѡ҆бнови́ла є҆сѝ.  Тѣ́мже тѧ̀, бг҃оневѣ́сто, вѣ́рою правосла́вною  проповѣ́дꙋемъ. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Тече́нїю вои́стиннꙋ ѕѣ́льномꙋ, наводнѧ́ющемꙋ  рѣ́ки, твоѐ, ѽ кѷрі́лле, оу҆подо́бисѧ сло́во,  ѕлосла́вныхъ ѿвраща́ѧ оу҆хищре́нїе. 
Ра́внѣ ме́рзское а҆́рїево раздѣле́нїе, ѽ  кѷрі́лле, скве́рное же саве́ллїево слїѧ́нїе, и҆зъ глꙋбины̀  и҆зве́рглъ є҆сѝ. 
Словеса̀ богатотвѡ́рнаѧ, ꙗ҆́кѡ зла́то ѡ҆ста́вилъ  є҆сѝ, ѽ кѷрі́лле, сокрѡ́вища же, ꙗ҆́коже ка́мєнїѧ  честна̑ѧ твоѧ̑, цр҃кви хрⷭ҇то́вѣ. 
Бг҃оро́диченъ: 
Да кропи́тъ нб҃о весе́лїе и҆ бл҃года́ть на землѝ:  возда́стъ бо є҆́й ны́нѣ весе́лїе въ высотꙋ̀, є҆ди́нꙋ  бг҃ома́терь. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Клеща́ми серафі́мъ прⷪ҇ро́кꙋ оу҆́гль, цр҃кви же  хрⷭ҇то́вѣ твои́ма рꙋка́ма подае́ши, свѧщеннотаи́нниче,  є҆́же ѿ бж҃е́ственнагѡ ѻ҆гнѧ̀, оу҆́глїе ѡ҆чище́нїѧ. 
Є҆динопредѣ̑льныѧ ꙗ҆́кѡ самѱѡ́нъ  и҆ноплеме́нники не потреби́лъ є҆сѝ, и҆норѡ́дныѧ же всѧ̑  и҆носла́вныхъ оу҆чє́нїѧ низложи́лъ є҆сѝ, и҆ держа́вꙋ  правосла̑внымъ да́лъ є҆сѝ, кѷрі́лле. 
Собо́рꙋ бг҃оизбра́нномꙋ ꙗ҆́вѣ  предводи́тельствовавъ, (с. 104) ѕлоче́стїе несто́рїево,  хрїстобо́рнꙋю де́рзость, ѻ҆́ч҃е, низложи́лъ є҆сѝ,  ре́вностїю дыха́ѧ по и҆́стиннѣй бг҃ома́тери. 
Бг҃оро́диченъ: 
Ра́зꙋма нетлѣ́ннагѡ пло́дъ прозѧбла̀ є҆сѝ,  бг҃ороди́тельнице, мі́рꙋ присноживо́тный хода́тай нетлѣ́нїѧ  ꙗ҆влѧ́емь, вѣ́рою и҆ любо́вїю пою́щихъ тѧ̀. 
Конда́къ, гла́съ ѕ҃. Подо́бенъ: Є҆́же ѡ҆ на́съ: 
Бе́зднꙋ на́мъ оу҆че́нїй бг҃осло́вїѧ и҆сточи́лъ  є҆сѝ ꙗ҆́вѣ, ѿ и҆стѡ́чникъ сп҃совыхъ, є҆́рєси  погрꙋжа́ющꙋю, бл҃же́нне кѷрі́лле, и҆ ста́до невреди́мо ѿ  треволне́нїй спаса́ющꙋю, страна́мъ бо всѣ̑мъ наста́вникъ,  преподо́бне, ꙗ҆́кѡ бжⷭ҇твєннаѧ ꙗ҆влѧ́ѧ. 
І҆́косъ: 
Краснѡ̀ при оу҆́трени показꙋ́етсѧ вельмѝ сл҃нце,  сꙋ́що свѣтоно́сно, тма̀ ѿгонѧ́етсѧ, и҆ лꙋна̀  ѡ҆хꙋжда́етсѧ, но́щь бо не состои́тсѧ: оу҆ѧснѧ́етъ де́нь,  просвѣща́етъ во́здꙋхъ, нб҃о красно̀ показꙋ́етъ на́мъ,  зе́млю оу҆добрѧ́ѧ, цвѣтѡ́мъ творѧ̀ и҆зраще́нїе: мо́ре же  ѡ҆блиста́етъ, и҆ вкꙋ́пѣ ве́сь оу҆краша́етъ мі́ръ, є҆́же  во все́мъ сегѡ̀ свѣтлѣ́йши кѷрі́ллъ, є҆гѡ́же мꙋ́драѧ  оу҆чє́нїѧ спаса́ютъ поднбⷭ҇нꙋю: ѡ҆зарѧ́етъ бо то́й  вѣ́рныхъ дꙋ́шы, и҆ побѣжда́етъ бл҃гоче́стнѡ є҆́рєси  при́снѡ: страна́мъ бо то́й наста́вникъ, ꙗ҆́кѡ  бж҃е́ствєннаѧ ꙗ҆влѧ́ѧ. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Въ сїна́йстѣй горѣ̀, во мра́къ дре́вле вше́дъ,  зако́нъ прїѧ́тъ, бл҃же́нне кѷрі́лле, мѡѷсе́й,  оу҆бива́ющїй пи́сменемъ: ты́ же разгнꙋ́лъ є҆сѝ  сокрове́ннꙋю добро́тꙋ дх҃а. 
Законоположе́нїѧ гада́ньми, ꙗ҆́коже младе́нцємъ  пе́рвѣе, ѻ҆́ч҃е, да́ннагѡ покрыва́лꙋ покрове́нїѧ, ꙗ҆́коже  ши́пки разꙋмѣ́нїѧ ты̀ ѿкры́лъ є҆сѝ, сказа́въ ѻ҆́бразы  ꙗ҆́вственнѣйше. (с. 105) 
Въ несли́тномъ соедине́нїи бжⷭ҇твенномъ, и҆  несѣко́мѣмъ ꙗ҆́вѣ, ѻ҆́ч҃е, раздѣле́нїи, трѝ оу҆́бѡ  бг҃осло́вствꙋѧй ѵ҆поста̑си, ре́клъ є҆сѝ, кѷрі́лле,  непремѣ̑нныѧ же въ сꙋществѣ̀ є҆ди́номъ и҆ бж҃ествѣ̀. 
Бг҃оро́диченъ: 
Ви́дѣша а҆́гг҃ли, бг҃омт҃и, стра̑ннаѧ ржⷭ҇тво́мъ  твои́мъ, є҆стество̀ тлѣ́нное ро́да земна́гѡ къ  нетлѣ́нномꙋ па́ки текꙋ́ще житїю̀ и҆ сла́вѣ нбⷭ҇нѣй. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ: ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. 
Ꙗ҆́кѡ волна̀ морска́ѧ вои́стиннꙋ, въ тебѣ̀  и҆стечѐ премꙋ́дрости и҆сто́чникъ: и҆́бо приснотекꙋ́щыѧ  потеко́ша рѣ́ки ѿ чре́ва твоегѡ̀, ѻ҆́ч҃е, оу҆че́нїй  бл҃гочести́выхъ, ꙗ҆́коже проречѐ хрⷭ҇то́съ: прехо́дѧтъ бо  песка̀ твоѧ̑ словеса̀ бг҃оизбра̑ннаѧ. 
Па́стырь и҆ оу҆чи́тель мꙋ́дръ цр҃кве ꙗ҆ви́лсѧ  є҆сѝ, ѻ҆́ба, кѷрі́лле, ꙗ҆́вѣ разгнꙋ́лъ є҆сѝ,  преподо́бне, завѣ́ты: ꙗ҆́кѡ бо а҆гкѵ́рꙋ, и҆ ѻ҆те́чєскаѧ  наслѣ̑дїѧ твоѧ̑ и҆мꙋ́щи словеса̀, вопїе́тъ: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Сло́ва вопло́щшагѡсѧ на́съ ра́ди, всехитреца̀, ты̀  неизрече́нномꙋ наꙋча́еши соедине́нїю, кѷрі́лле,  нераздѣ́льное, неслїѧ́нное, по ко́ейждо во́ли ра́внѣ  оу҆клони́лъ є҆сѝ, вопїѧ̀, бл҃гослови́те, всѧ̑ дѣла̀  гдⷭ҇нѧ, гдⷭ҇а. 
Бг҃оро́диченъ: 
Є҆стество́мъ непристꙋ́пный всю́дꙋ, сн҃ъ и҆ сло́во  бж҃їе въ тѧ̀ всели́сѧ, чⷭ҇таѧ, и҆ ѡ҆бо́лксѧ, пречⷭ҇таѧ, въ  на́ше сꙋщество̀, ꙗ҆́кѡ милосе́рдъ, ꙗ҆ви́сѧ  бл҃гопристꙋ́пенъ пло́тїю, и҆ водвори́сѧ съ на́ми вопїю́щими:  бл҃гослови́те, всѧ̑ дѣла̀ гдⷭ҇нѧ, гдⷭ҇а. (с. 106) 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть, ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ:  тѣ́мъ тѧ̀ всѝ велича́емъ. 
Возноше́нїе на хрⷭ҇то́въ взе́млющеесѧ ра́зꙋмъ, и҆  сегѡ̀ бг҃ома́терь, кѷрі́лле, всѧ́кꙋ держа́вꙋ низложи́лъ  є҆сѝ, нестѡ́рїа безбо́жнагѡ, сн҃о́внюю дво́ицꙋ, та́коже и҆  слїѧ́нїе безгла́вныхъ є҆сте́ствъ. 
Си́лою ра́зꙋма, и҆ просвѣще́нїемъ бл҃года́ти,  трⷪ҇цꙋ є҆диносꙋ́щнꙋю, сн҃а же воплоще́нна бг҃а бг҃осло́вилъ  є҆сѝ, бл҃же́нне: ꙗ҆ви́вжесѧ бцⷣы побо́рникъ, въ вы́шнихъ  ны́нѣ прославлѧ́ешисѧ. 
Свы́ше ны̀ пѣвцы̀, приснопа́мѧтне, назира́еши,  ѻ҆́ч҃е, мило́стивнѡ, побѣ̑ды во́инствꙋ подаѧ̀, и҆  возвыша́ѧ моли́твами твои́ми ро́гъ правосла́вныхъ,  оу҆ѧснѧ́ѧ же твою̀ па́мѧть велича́ющыѧ. 
Бг҃оро́диченъ: 
Оу҆тѣснѧ́емь падє́нїи мно́гими, препѣ́таѧ, и҆  лю́тостїю бѣ́дъ, ны́нѣ тебѣ̀ хвале́нїй же́ртвꙋ приноша́ю,  и҆ прилѣ́жнѡ взыва́ю тѝ: ст҃а́ѧ бцⷣе, помози́ ми, тѧ́ бо  сла́вѧ, пѣ́снь скончава́ю. 
Свѣти́ленъ. Подо́бенъ: Оу҆ченикѡ́мъ: 
Чꙋ́вство и҆ ра́зꙋмъ преминꙋ́вшаго, и҆ глꙋбинѣ̀ дх҃а  наꙋ́чшасѧ, бжⷭ҇твеннаго тайнопи́сца пребжⷭ҇твенныѧ трⷪ҇цы  воспое́мъ, ꙗ҆́кѡ ст҃и́телѧ гдⷭ҇нѧ, и҆ побо́рника  благоче́стїѧ. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
И҆́же твоегѡ̀, непоро́чнаѧ бцⷣе, ѻ҆́браза не  цѣлꙋ́етъ съ любо́вїю, во ѻ҆́гнь вмета́етсѧ гее́нскїй,  ꙗ҆́коже безꙋ́мный нестѡ́рїй: мы́ же тѧ̀, прест҃а́ѧ,  ѡ҆блобыза́емъ любо́вїю. 
На стїхо́внѣ ѻ҆ктѡ́иха. Сла́ва, гла́съ ѕ҃: 
Наслѣ́дниче бж҃їй, соприча́стниче хрⷭ҇то́въ,  слꙋжи́телю (с. 107) гдⷭ҇ень, кѷрі́лле ѻ҆́ч҃е на́шъ, по  и҆́мени твоемꙋ̀ та́кѡ и҆ житїѐ твоѐ: спросїѧ́ бо сѣди́нѣ  ра́зꙋмъ, свидѣ́тельствоваше свѣ́тлость лица̀ твоегѡ̀  дꙋше́вное неѕло́бїе, и҆звѣ́ствоваше кро́тость сло́во  молчали́вое, жи́знь твоѧ̀ сла́вна, и҆ оу҆спе́нїе со  ст҃ы́ми, молѝ ѡ҆ дꙋша́хъ на́шихъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ: 
Подо́бенъ: Тридне́венъ: 
Предстоѧ́щи оу҆ дре́ва и҆ногда̀ во вре́мѧ распѧ́тїѧ  дв҃а, съ дѣ́вственнымъ оу҆ченико́мъ, и҆ пла́чꙋщи,  вопїѧ́ше: оу҆вы̀ мнѣ̀, ка́кѡ стра́ждеши, всѣ́хъ, хрⷭ҇тѐ,  сы́й безстра́стїе; 
На лїтꙋргі́и: Блажє́нна, пра́здника, и҆лѝ  ѻ҆ктѡ́иха: и҆ ст҃а́гѡ, пѣ́снь г҃-ѧ. Прокі́менъ, гла́съ а҃:  Оу҆ста̀ моѧ̑ возглаго́лютъ премꙋ́дрость: Сті́хъ:  Оу҆слы́шите сїѧ̑, всѝ ꙗ҆зы́цы: А҆пⷭ҇лъ ко  є҆вре́ємъ, зача́ло тл҃д. А҆ллилꙋ́їа, гла́съ в҃: Оу҆ста̀  пра́веднагѡ поꙋча́тсѧ премꙋ́дрости: Сті́хъ: Зако́нъ бг҃а  є҆гѡ̀ въ се́рдцѣ є҆гѡ̀. Є҆ѵⷢ҇лїе матѳе́а, зача́ло  а҃і. Прича́стенъ: Въ па́мѧть вѣ́чнꙋю бꙋ́детъ  пра́ведникъ: 
Слꙋ́жба преподо́бнагѡ ѻ҆ц҃а̀ на́шегѡ кѷрі́лла,  и҆гꙋ́мена бѣлоезе́рскагѡ. 
На ма́лѣй вече́рни: на Гдⷭ҇и, воззва́хъ,  стїхи̑ры, гла́съ а҃. 
Подо́бенъ: Всехва́льнїи мꙋ́чєницы: 
Ѻ҆́ч҃е блаже́нне кѷрі́лле, ꙳ въ моли́твахъ и҆  бдѣ́нїихъ, и҆ въ воздержа́нїи прилѣ́жномъ, ꙳ тѣ́ло съ  дꙋше́ю гдⷭ҇еви чи́сто предста́вилъ є҆сѝ, ꙳ и҆ ѿтꙋ́дꙋ  жили́ще и҆ до́мъ дх҃а прест҃а́гѡ бы́лъ є҆сѝ. ꙳ тѣ́мже  ꙗ҆́кѡ преподѡ́бнымъ сожи́тель и҆ пра́вєднымъ, ꙳ вѣне́цъ  ѿ рꙋкѝ гдⷭ҇ни досто́йнѡ (с. 108) прїѧ́лъ є҆сѝ: ꙳  є҆го́же молѝ, бг҃омꙋ́дре, ꙳ дарова́ти дꙋша́мъ на́шымъ  ми́ръ ꙳ и҆ ве́лїю ми́лость. 
Два́жды. 
И҆́же непра́веднѡ и҆ разбо́йнически по́сланный ꙳  тебѐ ѡ҆скорби́ти, преподо́бне, ꙳ ви́дѣ бжⷭ҇твеннꙋю си́лꙋ  тогѡ̀ напра́сное сꙋровство̀ возбранѧ́ющꙋ: ꙳ ѿѻнꙋ́дꙋже  позна̀ своѐ безчеловѣ́чное согрѣше́нїе, ꙳ и҆ къ тебѣ̀  притечѐ покаѧ́нїемъ, ꙳ ты́ же ми́лостивнѡ є҆го̀ наказа́лъ  є҆сѝ. ꙳ бг҃облаже́нне, ѡ҆ на́съ молѝ, ꙳ дарова́ти дꙋша́мъ  на́шымъ ми́ръ ꙳ и҆ ве́лїю ми́лость. 
Ѻ҆́ч҃е кѷрі́лле, ꙳ и҆́же и҆ногда̀ человѣ́ка  вра́жїѧ совѣ́та послꙋ́шавша, ꙳ и҆ ѻ҆гне́мъ па́кость  хотѧ́ща тебѣ̀ сотвори́ти, ꙳ но по́мощь бж҃їю съ тобо́ю  быва́ющꙋю позна́вша, ꙳ и҆ къ тебѣ̀ прибѣ́гша покаѧ́нїемъ,  ꙳ любо́вїю прїѧ́лъ є҆сѝ, ꙳ и҆ ми́лостивнѡ наказа́въ, ꙳  твоемꙋ̀ ста́дꙋ ѻ҆́наго сочта́лъ є҆сѝ. ꙳ тѣ́мже молѝ, ꙳  дарова́ти дꙋша́мъ на́шымъ ми́ръ ꙳ и҆ ве́лїю ми́лость. 
Сла́ва, гла́съ ѕ҃: 
Преподо́бне ѻ҆́ч҃е, ꙗ҆вле́нїемъ бж҃їѧ мт҃ре  наставлѧ́емь, и҆ тоѧ̀ сїѧ́ньми ѡ҆зарѧ́емь, пꙋсты́ню  ꙗ҆вле́ннꙋю тебѣ̀ ѿ тоѧ̀ дости́глъ є҆сѝ, и҆ въ не́й  трꙋдолю́бнѣ подвиза́всѧ, вше́лъ є҆сѝ въ незаходи́мый  свѣ́тъ ра́зꙋма, и҆дѣ́же мнѡ́ги ревни́тели житїю̀ твоемꙋ̀  сотвори́лъ є҆сѝ. тогѡ̀ ра́ди и҆ по сме́рти дарова̑нїѧ  прїѧ́тъ бѣ́сы прогонѧ́ти: и҆ и҆сцѣлє́нїѧ разли́чныхъ  недꙋ́гѡвъ человѣ́кѡмъ да́рꙋеши, вѣ́рою ѿ дꙋшѝ  притека́ющымъ къ хра́мꙋ твоемꙋ̀ всечестно́мꙋ, и҆ мо́лишисѧ  спастѝ почита́ющихъ любо́вїю па́мѧть твою̀. 
И҆ ны́нѣ, бг҃оро́диченъ: А҆́ще н҃-ца, И҆ ны́нѣ,  пра́здника. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ꙗ҆́кѡ преходѧ́щꙋю жи́знь, ꙳ ꙗ҆́же на землѝ,  преѡби́дѣлъ є҆сѝ, блаже́нне, ꙳ и҆ та́мѡ бжⷭ҇твенныѧ  оу҆лꙋчи́ти сподо́бивсѧ, ꙳ тоѧ̀ сїѧ́нїе прїѧ́лъ є҆сѝ,  бг҃оно́се. (с. 109) 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Хрⷭ҇то́вы ра́ди любвѐ, ꙳ преподо́бне кѷрі́лле, ꙳  пло́ти рачи́тельное оу҆мертви́лъ є҆сѝ мꙋдрова́нїе, ꙳ и҆  дꙋ́шꙋ свобо́днꙋ ѿ страсте́й бг҃ꙋ предста́вилъ є҆сѝ. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Бо́дренными моли́твами, ꙳ и҆ сле́зными и҆стѡ́чники,  ꙳ цр҃кви вѣ́рныхъ ѡ҆богати́лъ є҆сѝ, ꙳ бг҃облаже́нне. 
Сла́ва, и҆ ны́нѣ, бг҃оро́диченъ: 
Вы́шнїи тѧ̀ ли́цы, ꙳ бцⷣе дв҃о, ꙳ пою́тъ съ  ни́жними, ꙳ сла́вѧще непреста́ннѡ ꙳ ржⷭ҇тво̀ твоѐ  пречи́стое. 
Тропа́рь, пи́санъ на вели́цѣй вече́рни. 
На вели́цѣй вече́рни пое́мъ, Бл҃же́нъ мꙋ́жъ: 
Стїхи̑ры на и҃, гла́съ д҃. Подо́бенъ: Зва́нный  свы́ше: 
Є҆гда̀ пречи́стыѧ гла́сомъ ꙳ по́званъ бы́въ  бг҃омт҃ре, ꙳ тогда̀ всѧ̑ сꙋ̑щаѧ, ꙳ ꙗ҆́кѡ не сꙋ̑щаѧ  преѡби́дѣлъ є҆сѝ, ꙳ и҆ въ пꙋсты́ню да́льнюю всели́лсѧ  є҆сѝ, преподо́бне, ꙳ и҆дѣ́же и҆ тѣлє́снаѧ мꙋдрова̑нїѧ,  ꙳ по́стническими трꙋды̑ ꙳ дꙋ́хꙋ повинꙋ́лъ є҆сѝ, ꙳ и҆  стада̀ оу҆чени̑къ твои́хъ ꙳ въ то́й оу҆мно́живъ, ꙳ хрⷭ҇тꙋ̀  приве́лъ є҆сѝ. ꙳ того̀ молѝ, блаже́нне кѷрі́лле, ꙳  спастѝ и҆ просвѣти́ти дꙋ́шы на́шѧ. 
Два́жды. 
Є҆гда̀ пречⷭ҇тыѧ гла́съ оу҆слы́шалъ є҆сѝ,  пребога́те, ꙳ тогда̀ стремле́нїе плотско́е ꙳ ѡ҆бꙋзда́лъ  є҆сѝ, преподо́бне ѻ҆́ч҃е, ꙳ и҆ ꙗ҆́кѡ и҆лїа̀ дре́вле  оу҆́мъ ѡ҆чи́щь, ꙳ въ пꙋсты́ню всели́лсѧ є҆сѝ, ꙳ и҆ та́мѡ  непреста́ными моли́твами ꙳ къ бг҃ꙋ прибли́жилсѧ є҆сѝ, ꙳  стопа́мъ вели́кагѡ а҆нтѡ́нїа послѣ́дꙋѧ. ꙳ тѣ́мъ и҆ по  сме́рти чꙋдесы̀ сїѧ́ѧ, ꙳ хрⷭ҇тꙋ̀ моли́сѧ, ꙳ спастѝ и҆  просвѣти́ти дꙋ́шы на́шѧ. 
Бжⷭ҇твенный гла́съ ꙳ є҆гда̀ оу҆слы́шалъ є҆сѝ,  блаже́нне кѷрі́лле, ꙳ тогда̀ кре́стъ тво́й взе́мъ, ꙳  послѣ́довалъ є҆сѝ хрⷭ҇тꙋ̀, ꙳ (с. 110) и҆ любо́вїю къ  немꙋ̀ распала́емь, ꙳ кро́токъ и҆ смире́нъ се́рдцемъ бы́лъ  є҆сѝ. ꙳ тѣ́мже и҆ кро́ткихъ селє́нїѧ наслѣ́довалъ  є҆сѝ, ꙳ и҆ ѿтꙋ́дꙋ и҆сточа́еши ꙳ и҆сто́чникъ и҆сцѣле́нїй  чтꙋ́щымъ тѧ̀, ꙳ хрⷭ҇тꙋ̀, є҆мꙋ́же рабо́талъ є҆сѝ, ꙳ томꙋ̀  моли́сѧ, спастѝ и҆ просвѣти́ти дꙋ́шы на́шѧ. 
И҆́ны стїхи̑ры, гла́съ и҃. Подо́бенъ: Что̀ вы̀  нарече́мъ: 
Что́ тѧ нарече́мъ, кѷрі́лле; ꙳ рѣкꙋ̀ дꙋхо́вныхъ  во́дъ наполнѧ́емꙋ, ꙳ и҆ напоѧ́ющꙋ жа́ждꙋщихъ неплѡ́дствꙋющаѧ  сердца̀, ꙳ и҆сто́чника, и҆сточа́юща всегда̀ и҆сцѣлє́нїѧ  вѣ̑рнымъ, ꙳ ча́шꙋ, бжⷭ҇твенное вїно̀ и҆мꙋ́щꙋ, ꙳  свѣти́льника, ѻ҆те́чество твоѐ просвѣща́юща: ꙳ мнѡ́га  тѝ и҆мена̀, и҆ бѡ́льша дарова̑нїѧ, ꙳ молѝ, спасти́сѧ  дꙋша́мъ на́шымъ. 
Два́жды. 
Что́ тѧ нарекꙋ̀, кѷрі́лле пречꙋ́дне; ꙳ оу҆ченика̀,  ꙗ҆́кѡ гдⷭ҇ень оу҆чени́къ бы́лъ є҆сѝ: ꙳ оу҆чи́телѧ,  ꙗ҆́кѡ мно́гихъ оу҆чени̑къ ко хрⷭ҇тꙋ̀ приве́лъ є҆сѝ, ꙳  пꙋсты́ни жи́телѧ, ꙗ҆́кѡ тꙋ̀ гра́дъ сотвори́лъ є҆сѝ: ꙳  граждани́на, и҆́бо въ небе́сный гра́дъ всели́лсѧ є҆сѝ: ꙳  кро́ткаго, ꙗ҆́кѡ хрⷭ҇та̀ кро́ткагѡ пастыренача́льника ꙳  кро́ткое ѻ҆вча̀ бы́лъ є҆сѝ. ꙳ є҆го́же молѝ, спасти́сѧ  дꙋша́мъ на́шымъ. 
Что́ тѧ, чꙋ́дне кѷрі́лле, и҆менꙋ́емъ; ꙳  премꙋ́драго, хрⷭ҇та́ бо ра́ди ю҆ро́дство творѧ̀ бы́лъ  є҆сѝ: ꙳ безѕло́бива, ꙗ҆́кѡ неѕло́бивъ ко ѡ҆ѕло́бившымъ  тебѐ бы́лъ є҆сѝ: ꙳ стра́нныхъ прїи́мника, ꙗ҆́кѡ  а҆враа́мле страннолю́бїе стѧжа́лъ є҆сѝ: ꙳ і҆саа́ка, ꙗ҆́кѡ  са́мъ себѐ же́ртвꙋ прине́слъ є҆сѝ: ꙳ чꙋдодѣ́йственника,  ꙗ҆́кѡ чꙋде́съ дарова̑нїѧ ѿ бг҃а прїѧ́лъ є҆сѝ: ꙳ мнѡ́га  и҆менова̑нїѧ твоѧ̑, ꙳ бѡ́льша же дарѡ́въ прїѧ̑тїѧ, ꙳ молѝ,  спасти́сѧ дꙋша́мъ на́шымъ. 
Сла́ва, гла́съ ѕ҃: 
Є҆́же по ѻ҆́бразꙋ соблю́дъ невреди́мо, оу҆́мъ  влⷣкꙋ на стра̑сти па̑гꙋбныѧ по́стнически поста́вивъ, во  є҆́же по подо́бїю ꙗ҆́кѡ мо́щно возше́лъ є҆сѝ: мꙋ́жески  бо є҆стество̀ понꙋ́дивъ, потща́лсѧ є҆сѝ хꙋ́ждшее  покори́ти лꙋ́чшемꙋ, и҆ (с. 111) пло́ть порабо́тити дꙋ́хꙋ.  тѣ́мже мона́шествꙋющихъ ꙗ҆ви́лсѧ є҆сѝ ве́рхъ, жи́тель  пꙋсты́нный, благотекꙋ́щихъ ѡ҆бꙋчи́тель, пра́вило  добродѣ́тели и҆звѣ́стнѣйшее. И҆ ны́нѣ на нб҃сѣ́хъ,  зерца́лѡмъ разрѣ́шшымсѧ, ѻ҆́ч҃е на́шъ кѷрі́лле, чи́стѣ  зри́ши ст҃ꙋ́ю трⷪ҇цꙋ, молѧ́сѧ несре́дственнѣ ѡ҆ и҆̀же  вѣ́рою и҆ любо́вїю чтꙋ́щихъ тѧ̀. 
И҆ ны́нѣ, бг҃оро́диченъ. А҆́ще н҃-ца: И҆ ны́нѣ,  пра́здника. 
Вхо́дъ. Прокі́менъ днѐ. Чтє́нїѧ трѝ, пи̑саны сегѡ̀  мцⷭ҇а въ а҃-й де́нь. 
На лїті́и стїхи̑ры, гла́съ в҃: 
Въ ти́хое и҆ небꙋ́рное приста́нище безмо́лвїѧ вше́лъ  є҆сѝ преподо́бне, и҆ та́мѡ влⷣчцꙋ бцⷣꙋ сподо́билсѧ  є҆сѝ ви́дѣти, и҆ сла́дкїй гла́съ ꙗ҆́кѡ а҆враа́мъ  оу҆слы́шавъ, и҆зы́ти ѿтꙋ́дꙋ глаго́лющь, и҆ и҆тѝ та́мѡ,  и҆дѣ́же мѣ́сто тѝ оу҆гото́вахъ: и҆ па́ки послꙋ́шавъ,  бж҃е́ственныхъ дарова́нїй та́мѡ сподо́билсѧ є҆сѝ, бѣ́сы  прогонѧ́ти, и҆ болѧ́щыѧ и҆сцѣлѧ́ти. тѣ́мже мо́лимсѧ, и҆  на́съ дꙋше́вныхъ страсте́й и҆зба́вити, соверша́ющихъ  любо́вїю честно́е твоѐ оу҆спе́нїе. 
Ꙗ҆́кѡ пресвѣ́тлымъ вѣнце́мъ пресла́внѡ ѿ  вседержи́тельныѧ десни́цы вы́шнѧгѡ вѣнча́всѧ. томꙋ̀,  блаже́нне кѷрі́лле преподо́бне, со дерзнове́нїемъ мно́гимъ  предстоѧ̀, прилѣ́жнѡ моли́сѧ ѡ҆ почита́ющихъ жи́знь твою̀,  и҆ пречестно́е твоѐ оу҆спе́нїе вѣ́рнѡ сла́вѧщихъ,  всѧ́кагѡ вре́да лꙋка́вагѡ и҆зба́витисѧ свѧще́нномꙋ ста́дꙋ  твоемꙋ̀, и҆ дꙋша́мъ на́шымъ низпосла́ти ми́ръ и҆ ве́лїю  ми́лость. 
Сла́ва, гла́съ и҃: 
И҆сцѣлє́нїѧ ѻ҆би́льнѡ честны̑ѧ мо́щи твоѧ̑  всегда̀ и҆сточа́ютъ вѣ́рою приходѧ́щымъ, бг҃оно́се  кѷрі́лле, благоꙋха́нїѧ всѣ́хъ и҆сполнѧ́юще, и҆ тмꙋ̀  бѣсо́вскꙋю дале́че ѿгонѧ́юще, свѣ́томъ бл҃гоче́стїѧ  просвѣща́юще вѣ́рныхъ. тѣ́мже мо́лимъ тѧ̀ рабѝ твоѝ,  всѧ́кагѡ навѣ́та вра́жїѧ на́съ и҆зба́вити, ꙗ҆́кѡ да тво́й  пресвѣ́тлый пра́здникъ (с. 112) благоче́стнѡ воспѣва́емъ  ѱало́мски, и҆ сла́вное оу҆спе́нїе дне́сь пѣ́сньми  торжествꙋ́юще, прославлѧ́емъ тебѐ та́кѡ просла́вльшаго,  є҆ди́наго во ст҃ы́хъ бг҃а на́шего. 
И҆ ны́нѣ, бг҃оро́диченъ. А҆́ще н҃-ца, И҆ ны́нѣ,  пра́здника. 
На стїхо́внѣ стїхи̑ры, гла́съ а҃. Подо́бенъ:  Нбⷭ҇ныхъ чинѡ́въ: 
Блиста́нїемъ бж҃е́ственнагѡ свѣ́та, ꙳ преподо́бне  ѻ҆́ч҃е, при́снѡ ѡ҆зарѧ́емь, ве́сь свѣтови́дѣнъ бы́лъ  є҆сѝ: ꙳ мно́гими оу҆кра́шенъ ѿ бг҃а дарова́ньми, ꙳ во  ѻ҆би́тєли дости́глъ є҆сѝ небє́сныѧ, ꙳ въ ни́хже  мо́лишисѧ ѡ҆ и҆̀же вѣ́рою пою́щихъ тѧ̀. 
Сті́хъ: Честна̀ предъ гдⷭ҇емъ сме́рть преподо́бныхъ  є҆гѡ̀. 
Водвори́лсѧ є҆сѝ въ пꙋсты́ню безмо́лвїѧ,  бл҃же́нне, ꙳ та́мѡ нбⷭ҇ное бога́тство стѧжа́лъ є҆сѝ,  преподо́бне кѷрі́лле: ꙳ препроводи́въ бо твоѐ житїѐ во  оу҆миле́нїи и҆ слеза́хъ. ꙳ тѣ́мже ра́дости и҆ свѣ́та  сы́нъ бы́лъ є҆сѝ, ꙳ со а҆́гг҃лы всегда̀ веселѧ́сѧ, ꙳ молѝ  ѡ҆ чтꙋ́щихъ тѧ̀. 
Сті́хъ: Бл҃же́нъ мꙋ́жъ боѧ́йсѧ гдⷭ҇а, въ  за́повѣдехъ є҆гѡ̀ восхо́щетъ ѕѣлѡ̀. 
Ста́до, є҆́же стѧжа́лъ є҆сѝ трꙋды̑ твои́ми,  ѻ҆́ч҃е, ꙳ не ѡ҆ста́ви, но посѣща́й, преподо́бне: ꙳ и҆  ꙗ҆́кѡ жи́въ съ на́ми водворѧ́ѧсѧ: ꙳ та́кѡ и҆ ны́нѣ съ  преподо́бными влⷣцѣ предстоѧ̀, ꙳ молѝ, и҆зба́витисѧ  всѣ̑мъ всѧ́кагѡ гнѣ́ва и҆ преще́нїѧ, ꙳ и҆ бꙋ́дꙋщагѡ  грѣ̑шнымъ томле́нїѧ. 
Сла́ва, гла́съ ѕ҃: 
Тезоимени́тое зва́нїе пречⷭ҇тыѧ ꙗ҆́кѡ оу҆слы́шавъ,  по́стническими трꙋды̑ себѐ ѡ҆бложи́лъ є҆сѝ, мі́рꙋ и҆  страсте́мъ себѐ оу҆мертви́въ, со хрⷭ҇то́мъ и҆зво́лилъ  є҆сѝ жи́ти: тѣ́мъ и҆ по сме́рти и҆сцѣлє́нїѧ и҆сточа́етъ  гро́бъ тво́й, преподо́бне кѷрі́лле, вѣ́рою притека́ющымъ.  но ꙗ҆́кѡ и҆мѣ́ѧ дерзнове́нїе ко прославлѧ́емомꙋ во ст҃ы́хъ  хрⷭ҇тꙋ̀, моли́сѧ ѡ҆ и҆̀же вѣ́рою соверша́ющихъ па́мѧть  твою̀ честнꙋ́ю, и҆ (с. 113) чтꙋ́щихъ трꙋды̀ твоѧ̑, ꙗ҆̀же за  хрⷭ҇та̀ претерпѣ́лъ є҆сѝ, и҆ на́мъ оу҆лꙋчи́ти  дерзнове́нїе въ де́нь сꙋда̀, мо́лимсѧ. 
И҆ ны́нѣ, бг҃оро́диченъ. А҆́ще н҃-ца, И҆ ны́нѣ,  пра́здника. 
Тропа́рь, гла́съ а҃: 
Ꙗ҆́кѡ крі́нъ въ пꙋсты́ни дв҃дски процвѣ́лъ є҆сѝ,  ѻ҆́ч҃е кѷрі́лле, ѕлостра́стїѧ те́рнїе и҆скоренѧ́ѧ, и҆  собра́лъ є҆сѝ въ не́й оу҆чени̑къ мно́жество, стра́хомъ  бж҃їимъ и҆ оу҆че́нїемъ твои́мъ наставлѧ́емыхъ, и҆̀хже и҆ до  конца̀ ꙗ҆́кѡ чадолюби́вый ѻ҆те́цъ не ѡ҆ста́вилъ є҆сѝ  посѣща́ѧ, да всѝ вопїе́мъ: сла́ва да́вшемꙋ тѝ крѣ́пость:  сла́ва вѣнча́вшемꙋ тѧ̀: сла́ва дѣ́йствꙋющемꙋ тобо́ю  всѣ̑мъ и҆сцѣлє́нїѧ. 
Сла́ва, и҆ ны́нѣ, пра́здника, и҆лѝ бг҃оро́диченъ: 
На оу҆́трени, на Бг҃ъ гдⷭ҇ь, тропа́рь два́жды: и҆  бг҃оро́диченъ. 
По а҃-й стїхоло́гїи, сѣда́ленъ, гла́съ г҃. Поⷣ:  Красотѣ̀ дѣ́вства: 
Ꙗ҆́кѡ безпло́тенъ, ѻ҆́ч҃е, пожи́лъ є҆сѝ на  землѝ, и҆ превозносѧ́щагосѧ врага̀ смири́лъ є҆сѝ. тѣ́мже  ны́нѣ съ невеще́ственными ли̑ки, блаже́нне, водворѧ́ѧсѧ,  та́мѡ блаже́нства наслажда́ешисѧ, помина́й па́мѧть твою̀  дне́сь пра́зднꙋющихъ: да всѝ ра́достными гла̑сы  воспѣва́емъ хрⷭ҇та̀ бг҃а на́шего, да́вшаго тебѣ̀  благода́ть и҆сцѣле́нїй. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннаѧ ски́нїа была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бжⷭ҇твенными  вода́ми, подаю́щи, чⷭ҇таѧ, ве́лїю ми́лость. 
По в҃-й стїхоло́гїи, сѣда́ленъ, гла́съ и҃. Подо́бенъ:  Повелѣ́нное: 
Страсте́й тмꙋ̀ моли́твами твои́ми, ѻ҆́ч҃е,  ѿгна́лъ є҆сѝ, и҆ се́рдце твоѐ съ чꙋ́вствы чи́сто бг҃ꙋ  предста́вилъ є҆сѝ. (с. 114) сегѡ̀ ра́ди въ тѧ̀ всели́сѧ  благода́ть дх҃а прест҃а́гѡ, є҆́же прови́дѣти бꙋ̑дꙋщаѧ, и҆  ꙗ҆́кѡ бли́зъ сꙋ̑щаѧ та̑ проѧвлѧ́ти, и҆ проси́вшымъ оу҆  тебє̀ съ вѣ́рою, непло́дствїѧ соꙋ́зъ разрѣши́лъ є҆сѝ.  тѣ́мже и҆ на́мъ, мо́лимсѧ, просѝ ѿ хрⷭ҇та̀ ве́лїю  ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́же непремѣ́ннаго бг҃а поро́ждшаѧ, премѣнѧ́емое  при́снѡ се́рдце моѐ грѣхо́мъ и҆ лѣ́ностїю, прило́гми  льсти́вагѡ, оу҆твердѝ, бл҃га́ѧ, моли́твами мт҃рними  твои́ми: ꙗ҆́кѡ да и҆ а҆́зъ благода́рнѡ сла́влю тѧ̀,  бг҃ороди́тельнице мр҃і́е, поми́лꙋй ста́до твоѐ, є҆́же  стѧжа́ла є҆сѝ, всенепоро́чнаѧ. 
По полѷеле́и, сѣда́ленъ, гла́съ и҃. Подо́бенъ:  Премꙋ́дрости: 
Въ пꙋсты́ню, преблаже́нне, всели́лсѧ є҆сѝ, и҆ въ  не́й прече́стенъ хра́мъ бж҃їѧ мт҃ре воздви́глъ є҆сѝ, и҆  мно́жество мона́шествꙋющихъ та́мѡ собра́лъ є҆сѝ, гдⷭ҇еви  съ тобо́ю рабо́тающихъ, и҆̀хже сохранѧ́й ѿ всѧ́кагѡ  прило́га лꙋка́вагѡ, да всѝ благода́рственнѡ вопїе́мъ тѝ:  преблаже́нне кѷрі́лле, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. Тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са:  Прокі́менъ: Честна̀ пред̾ гдⷭ҇емъ сме́рть преподо́бныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе матѳе́а, зача́ло  м҃г. (с. 115) 
По н҃-мъ ѱалмѣ̀ стїхи́ра, гла́съ ѕ҃:  Тезоимени́тое зва́нїе: Пи́сана на стїхо́внѣ. 
Канѡ́нъ бцⷣы, со і҆рмосо́мъ на ѕ҃: И҆ ст҃а́гѡ два̀  канѡ́на на и҃. 
Канѡ́нъ ст҃а́гѡ кѷрі́лла. Творе́нїе пахѡ́мїа,  і҆еромона́ха ст҃ы́ѧ горы̀. 
Є҆гѡ́же краегране́сїе: 
Похвалꙋ̀ пою̀ кѷрі́ллꙋ, но́вомꙋ чꙋдотво́рцꙋ. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ, пѣшеше́ствовавъ і҆и҃ль по бе́зднѣ  стопа́ми, гони́телѧ фараѡ́на ви́дѧ потоплѧ́ема, бг҃ꙋ  побѣ́днꙋю пѣ́снь, пои́мъ, вопїѧ́ше. 
Прекра́снаѧ лоза̀ вїногра́да хрⷭ҇то́ва бы́лъ є҆сѝ,  премꙋ́дре кѷрі́лле, и҆ гро́здъ пресла́дкїй ꙗ҆ви́лсѧ  є҆сѝ, бж҃е́ственнꙋю сла́дость вѣ̑рнымъ и҆сточа́еши,  блаже́нне, кꙋ́пнѡ же и҆ ра́дованїе пою́щымъ тѧ̀. 
Ѻ҆́ч҃е кѷрі́лле, не терпѧ̀ вра́гъ, въ нача́лѣ  твоегѡ̀ житїѧ̀ бꙋ́рю воздви́гъ, дре́вомъ напра́снѡ хотѧ̀  оу҆мертви́ти тебѐ, а҆́ще не бы̀ бж҃е́ственный гла́съ  возгласи́лъ тѧ̀, бг҃омꙋ́дре. 
Хрⷭ҇та̀ на́съ ра́ди смири́вшагосѧ подража́въ, и҆  крⷭ҇тъ тво́й взе́мъ, преподо́бне, тогѡ̀ стопа́мъ  послѣ́довалъ є҆сѝ, всѧ́ко мїрско́е пристра́стїе ѿ  тебє̀ ѿтрѧ́слъ є҆сѝ, пребога́те. 
Бг҃оро́диченъ: 
Во двою̀ є҆стєствꙋ̀ є҆ди́нъ ѿ ст҃ы́ѧ трⷪ҇цы,  ѿ чⷭ҇тыхъ крове́й твои́хъ воплоти́сѧ, бг҃олѣ́пнѡ про́йде,  и҆́же ѿ а҆да́ма спаса́ѧ, пречⷭ҇таѧ, бл҃гостїю. 
Дрꙋгі́й канѡ́нъ. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ, ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ꙗ҆́кѡ вели́ко вои́стиннꙋ дерзнове́нїе стѧжа́въ,  преподо́бне, къ бг҃ꙋ, сбытїю̀ зри́тель сподо́билсѧ є҆сѝ  бы́ти: и҆ (с. 116) неплѡ́днаѧ ложесна̀ многоплѡ́дна  моли́твами твои́ми показа́лъ є҆сѝ. 
На водѣ̀ поко́ѧ, и҆ на ѕла́цѣ воздержа́нїѧ,  ѻ҆́ч҃е, оу҆чєни́къ твои́хъ стада̀ мꙋ́дрѣ оу҆па́слъ  є҆сѝ: и҆ ны́нѣ съ на́ми неви́димѡ водворѧ́ѧсѧ, молѝ ѡ҆  чтꙋ́щихъ па́мѧть твою̀. 
Оу҆́мъ тво́й къ бг҃ꙋ любо́вїю впери́въ, тлѣ́нными  нетлѣ̑ннаѧ и҆скꙋпи́лъ є҆сѝ. тѣ́мже всѧ́ка дꙋша̀  спаса́ема тобо́ю, тѧ̀ прославлѧ́етъ. 
Бг҃оро́диченъ: 
Ма́нїемъ всѧ̑ содержа́й, и҆зъ тебє̀ па́че сло́ва  ражда́етсѧ, мт҃и чⷭ҇таѧ, преподѡ́бныѧ вѣнча́вый, вѣ́рнѡ  тебѐ сла́вѧщыѧ мт҃рь бж҃їю. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
А҆́ще и҆ въ мі́рѣ сꙋ̑щаѧ, ѻ҆́ч҃е, преѡби́дѣлъ  є҆сѝ, но та́мѡ премі́рнаѧ и҆ нетлѣ̑ннаѧ стѧжа́лъ є҆сѝ,  и҆дѣ́же гла́съ пра́зднꙋющихъ и҆ ра́йское наслажде́нїе. 
Льсти́вый вра́гъ хотѧ̀ тебѣ̀ па́кость сотвори́ти,  преподо́бне, лꙋка̑выѧ человѣ́ки на тѧ̀ воѡрꙋжа́етъ: тебѣ́  же прирази́всѧ постыдѣ́сѧ, хрⷭ҇тꙋ́ бо тѧ̀ соблюда́ющꙋ. 
Оу҆жѐ пресла́вное твоѐ житїѐ всю́дꙋ,  преподо́бне, прославлѧ́етсѧ, и҆ чꙋдеса̀ твоѧ̑ въ концѣ́хъ  проповѣ́даютсѧ: тѣ́мже въ па́мѧть твою̀ соше́дшесѧ,  почита́емъ тѧ̀. 
Бг҃оро́диченъ: 
Пло́ти бре́ннѣй соедини́всѧ, и҆́же ѿ ѻ҆ц҃а̀  є҆диноро́дный въ ложесна́хъ твои́хъ, є҆ди́нъ ѿ двою̀  про́йде безъ и҆стлѣ́нїѧ, и҆ соблюдѐ невреди́мѡ двⷭ҇тво  твоѐ, всепѣ́таѧ. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Волна́мъ, преподо́бне, и҆́менемъ гдⷭ҇нимъ  запрети́въ, и҆ (с. 117) є҆́зеро оу҆кроти́въ, лю́ди ѿ  потопле́нїѧ спа́слъ є҆сѝ моли́твами твои́ми, кѷрі́лле  блаже́нне. 
Жела́нїемъ є҆́же къ бг҃ꙋ, и҆ тогѡ̀ любо́вїю па́че  ѻ҆гнѧ̀ распала́емь, ѻ҆́ч҃е, цѣломꙋ́дреннѡ въ преподо́бїи  и҆ пра́вдѣ пожи́лъ є҆сѝ, преподо́бне кѷрі́лле. 
Тѣ́ло твоѐ посто́мъ и҆ моли́твами, ѻ҆́ч҃е,  оу҆дрꙋчи́лъ є҆сѝ: и҆ сегѡ̀ ра́ди наслажда́ешисѧ вѣ́чнагѡ  блаже́нства, и҆дѣ́же ст҃ы́хъ собо́ри, и҆ пра́ведныхъ ли́цы  веселѧ́тсѧ. 
Бг҃оро́диченъ: 
Бг҃овидѣ́нїемъ просвѣща́емь прⷪ҇ро́къ, ꙗ҆вле́ннѡ  зри́тъ го́рꙋ бж҃їю бл҃гослове́ннꙋю, земны́хъ оу҆краше́нїе,  є҆ди́нꙋ всепѣ́тꙋю. 
Сѣда́ленъ, гла́съ д҃. Подо́бенъ: Вознесы́йсѧ: 
Приспѣ̀ пра́здникъ чⷭ҇тна́гѡ твоегѡ̀ оу҆спе́нїѧ,  бл҃же́нне кѷрі́лле, просвѣща́ѧ всѣ́хъ пра́зднꙋющихъ  па́мѧть твою̀ свѣ́тлѡ, и҆ хрⷭ҇та̀ непреста́ннѡ пѣ́сньми  всегда̀ сла́вѧщихъ. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
И҆́же на престо́лѣ херꙋві́мстѣмъ сѣдѧ́й, и҆ въ  нѣ́дрѣхъ ѻ҆́ч҃ихъ водворѧ́ѧсѧ, ꙗ҆́кѡ на престо́лѣ  свѧтѣ́мъ сѣди́тъ свое́мъ, влⷣчце, въ нѣ́дрѣхъ твои́хъ:  вопло́щсѧ бо бг҃ъ вои́стиннꙋ, воцр҃и́сѧ над̾ всѣ́ми  ꙗ҆зы̑ки, и҆ разꙋ́мнѡ ны́нѣ пои́мъ є҆мꙋ̀: є҆го́же  оу҆молѝ, спасти́сѧ рабѡ́мъ твои̑мъ. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Ѻ҆́ч҃е преподо́бне, сна̀ твои́ма ѻ҆чи́ма не да́лъ  є҆сѝ, ни вѣ́ждома дрема́нїѧ, до́ндеже сподо́билсѧ є҆сѝ  ви́дѣти пра́ведныхъ селє́нїѧ, ꙗ҆̀же оу҆гото́ва бг҃ъ  лю́бѧщымъ є҆го̀. 
Оу҆жѐ не ктомꙋ̀ вразѝ, нижѐ человѣ́цы лꙋка́вїи  мо́гꙋтъ къ тебѣ̀ прибли́житисѧ, кѷрі́лле преподо́бне:  ви́дѣша бо благода́ть бж҃їю, тебѐ всегда̀ соблюда́ющꙋю.  (с. 118) 
Бг҃оро́диченъ: 
На тѧ̀ оу҆пова́нїе моѐ возложи́хъ, мт҃и  приснодв҃о, спасе́нїѧ моегѡ̀, и҆ тѧ̀ предста́тельницꙋ  и҆мѣ́ю живота̀ моегѡ̀, тве́рдꙋ же и҆ непоколеби́мꙋ. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Бо́дренными моли́твами, ѻ҆́ч҃е, и҆ сле́зными  потѡ́ки, цр҃ковь вѣ́рныхъ напои́лъ є҆сѝ, блаже́нне  кѷрі́лле. 
Є҆́же на землѝ вре́менное житїѐ твоѐ, въ  безмо́лвїи мно́зѣ пожи́лъ є҆сѝ, хрⷭ҇тꙋ̀ поѧ̀: сла́ва  си́лѣ твое́й, гдⷭ҇и. 
Ѿ млада́гѡ во́зраста въ воздержа́нїи, ѻ҆́ч҃е,  пре́былъ є҆сѝ, пло́дъ мно́гъ добродѣ́тели бг҃ꙋ,  преподо́бне, прине́слъ є҆сѝ, и҆ сегѡ̀ ра́ди ѿ негѡ̀  просла́вилсѧ є҆сѝ. 
Бг҃оро́диченъ: 
Всели́всѧ въ тѧ̀ невмѣсти́мый, и҆ вмѣсти́всѧ,  показа́ тѧ нб҃съ ши́ршꙋ, дв҃о: тѣ́мже тѧ̀ оу҆блажа́емъ. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
И҆зрѧ́дно твоѐ житїѐ въ послѣ̑днїѧ ро́ды, и҆  пресла́вно ꙗ҆ви́сѧ, чꙋдеса́ же твоѧ̑ всю́дꙋ вѣ̑рнымъ  и҆злїѧ́шасѧ. тѣ́мже тѧ̀ всѝ, ѻ҆́ч҃е, оу҆блажа́емъ. 
Ра́йскїѧ добро́ты жела́ѧ, преподо́бне кѷрі́лле, и҆  тоѧ̀ ра́ди въ слеза́хъ и҆ воздыха́нїихъ, бдѣ́нїихъ же и҆  моли́твахъ твою̀ жи́знь препроводи́лъ є҆сѝ, и҆ ѿтꙋ́дꙋ  наслѣ́дилъ є҆сѝ жела́емое тебѣ̀ блаже́нство. 
Пресвѣ́тлый тво́й пра́здникъ, ѻ҆́ч҃е, благоче́стнѡ  пра́зднꙋющымъ, подава́й свы́ше спасе́нїе и҆ и҆збавле́нїе, да  тѧ̀ всѝ, блаже́нне кѷрі́лле, непреста́ннѡ воспѣва́емъ.  (с. 119) 
Бг҃оро́диченъ: 
Лю́демъ ꙗ҆́кѡ вои́стиннꙋ ти́хое приста́нище  хрⷭ҇то́съ тебѐ ꙗ҆вѝ, вѣ́рою и҆ любо́вїю тѧ̀ и҆́стиннꙋю  влⷣчцꙋ, всенепоро́чнаѧ, ѿ со́вѣсти чи́сты бцⷣꙋ  и҆сповѣ́дꙋющымъ. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннагѡ. но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Потѡ́ки сле́зными, ѻ҆́ч҃е, страсте́й пꙋчи́нꙋ  и҆зсꙋши́лъ є҆сѝ, и҆ въ зе́млю ѡ҆бѣтова́нїѧ преше́лъ  є҆сѝ, и҆ та́мѡ ра́йское житїѐ прїѧ́лъ є҆сѝ, є҆́же  оу҆гото́ва бг҃ъ лю́бѧщымъ є҆го̀. 
Хрⷭ҇та̀ тобо́ю слѣпы̑мъ да́рꙋюща здра́вїе, ѻ҆́ч҃е,  молѝ, и҆ мнѣ̀ ѻ҆́чи дꙋшє́вныѧ просвѣти́ти, до́ндеже не  ѡ҆брѧ́щетъ мѧ̀ негото́ва но́щь глꙋбо́каѧ, и҆ тма̀  ѿча́ѧнїѧ, молю́сѧ. 
Бг҃оро́диченъ: 
Оу҆краси́ласѧ є҆сѝ дѣ́вства пречⷭ҇тыми  добро́тами, и҆ пе́рвый є҆́ѵы покры́ла є҆сѝ стꙋ́дъ  ѕлоѻбра́зный, хрⷭ҇та̀ ро́ждши, ѡ҆дѣѧ́нїе безсме́ртїѧ  да́рꙋющаго тебѐ чтꙋ́щымъ. 
Пѣ́снь ѕ҃. І҆рмо́съ: 
Ꙗ҆́тъ бы́сть, но не оу҆держа́нъ въ пе́рсѣхъ  ки́товыхъ і҆ѡ́на: тво́й бо ѻ҆́бразъ носѧ̀, страда́вшагѡ, и҆  погребе́нїю да́вшагѡсѧ, ꙗ҆́кѡ ѿ черто́га ѿ ѕвѣ́рѧ  и҆зы́де, приглаша́ше же кꙋстѡді́и, хранѧ́щїи сꙋ́єтнаѧ и҆  лѡ́жнаѧ, ми́лость сїю̀ ѡ҆ста́вили є҆стѐ. 
Влады́кꙋ оу҆́мъ поста́вилъ є҆сѝ надъ страстьмѝ  тѣле́сными, бл҃же́нне: тѣ́мже и҆ прест҃а́гѡ дх҃а селе́нїе,  бг҃оно́се, бы́лъ є҆сѝ. є҆го́же молѝ, и҆ на́съ свободи́ти  ѿ страсте́й, да тѧ̀ почита́емъ. 
Ꙗ҆́кѡ побѣди́въ вѣ́ка сегѡ̀ кнѧ́зѧ тмы̀, возше́лъ  є҆сѝ къ нбⷭ҇нымъ, побѣ́ды вѣне́цъ носѧ̀ ѿ  вседержи́тельныѧ рꙋкѝ бг҃а на́шегѡ: молѝ, ѿ бѣ́дъ  спасти́сѧ тебѐ почита́ющымъ. (с. 120) 
Плотско́е мꙋдрова́нїе, є҆́же на землѝ, ѻ҆́ч҃е,  оу҆мертви́лъ є҆сѝ, и҆ на нб҃сѣ́хъ житїѐ стѧжа́лъ  є҆сѝ, и҆дѣ́же ст҃ы́хъ дꙋ́си ра́дꙋютсѧ, пою́ще съ тобо́ю  влⷣкꙋ твоего̀. 
Бг҃оро́диченъ: 
Пречⷭ҇таѧ влⷣчце, ро́ждшаѧ человѣ́кѡмъ ко́рмчїю и҆  гдⷭ҇а, страсте́й мои́хъ непостоѧ́нное и҆ лю́тое ѿженѝ  смꙋще́нїе, и҆ тишинꙋ̀ пода́ждь се́рдцꙋ моемꙋ̀. 
И҆́нъ. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Въ пꙋсты́ни безмо́лвїѧ водвори́лсѧ є҆сѝ,  преподо́бне, и҆ ѿтꙋ́дꙋ къ небе́сномꙋ гра́дꙋ преше́лъ  є҆сѝ, и҆дѣ́же бг҃ꙋ оу҆годи́вшихъ жили̑ща: съ ни́миже ѡ҆  на́съ, блаже́нне, моли́сѧ. 
Чи́сто житїѐ твоѐ ѿ ю҆́ности и҆мѣ́лъ є҆сѝ,  блаже́нне: и҆ тогѡ̀ ра́ди пречⷭ҇тыѧ бж҃їѧ мт҃ре и҆зрѧ́дный  слꙋжи́тель бы́лъ є҆сѝ, и҆ прече́стенъ хра́мъ то́й  воздви́глъ є҆сѝ, въ не́мже гдⷭ҇ь сла́витсѧ. 
Ѿ страсте́й тимѣ́нїѧ чи́ста тѧ̀ ѡ҆брѣ́тъ,  всели́сѧ въ тѧ̀ дх҃ъ прест҃ы́й: тѣ́мъ и҆ чꙋде́съ дарова̑нїѧ  тебѣ̀ да́рꙋетъ є҆ди́нъ во ст҃ы́хъ прославлѧ́емый бг҃ъ  на́шъ. 
Бг҃оро́диченъ: 
Зачала̀ є҆сѝ вои́стиннꙋ бжⷭ҇твенное сло́во во  оу҆тро́бѣ твое́й, и҆ сїѐ па́че є҆стества̀,  всенепоро́чнаѧ, родила̀ є҆сѝ. є҆го́же молѝ, ѿ бѣ́дъ  всѣ̑мъ и҆зба́витисѧ рабѡ́мъ твои̑мъ. 
Конда́къ, гла́съ и҃. Подо́бенъ: Взбра́нной: 
Ꙗ҆́кѡ преѡби́дѣвъ тлѣ̑ннаѧ, и҆ до́лꙋ влекꙋ̑щаѧ  мꙋдрова̑нїѧ, ѻ҆́ч҃е, къ вы́шнемꙋ тече́нїю ра́достнѡ  оу҆стреми́лсѧ є҆сѝ: и҆ та́мѡ со ст҃ы́ми прест҃ѣ́й  трⷪ҇цѣ предстоѧ̀, молѝ, ѿ вра̑гъ сохрани́тисѧ ста́дꙋ  твоемꙋ̀, ꙗ҆́кѡ да ст҃о́е твоѐ (с. 121) оу҆спе́нїе  пра́зднꙋюще, вопїе́мъ: ра́дꙋйсѧ, пребл҃же́нне кѷрі́лле,  ѻ҆́ч҃е на́шъ. 
І҆́косъ: 
А҆́ще и҆ человѣ́къ, ѻ҆́ч҃е, бы́лъ є҆сѝ по  є҆стествꙋ̀, но па́че человѣ́ка житїѐ соверши́лъ є҆сѝ:  всѧ̑ бо, ꙗ҆̀же въ мі́рѣ, сла̑дкаѧ и҆ кра̑снаѧ  преѡби́дѣвъ, послѣ́довалъ є҆сѝ хрⷭ҇тꙋ̀. Тѣ́мже и҆ ѿ  всѣ́хъ слы́шиши: ра́дꙋйсѧ, ꙗ҆́кѡ пречи́стою наставлѧ́емь,  пꙋсты́ню дости́глъ є҆сѝ: ра́дꙋйсѧ, ꙗ҆́кѡ въ то́й  прече́стенъ хра́мъ бж҃їи мт҃ери воздви́гнꙋвый. ра́дꙋйсѧ,  ꙗ҆́кѡ въ не́мъ бг҃ъ прославлѧ́етсѧ: ра́дꙋйсѧ, собра́вый  та́мѡ оу҆чени̑къ мно́жество: ра́дꙋйсѧ, ꙗ҆́кѡ съ тѣ́ми  прилѣ́жнѡ гдⷭ҇еви рабо́талъ є҆сѝ: ра́дꙋйсѧ, оу҆диви́вый  а҆́гг҃лы житїе́мъ твои́мъ: ра́дꙋйсѧ, ꙗ҆́кѡ тобо́ю  человѣ́цы по́льзовашасѧ: ра́дꙋйсѧ, и҆́же чꙋдесы̀ всѣ́хъ  оу҆диви́вый: ра́дꙋйсѧ, преше́дый ѿ земны́хъ на нбⷭ҇наѧ:  ра́дꙋйсѧ, трⷪ҇цѣ предстоѧ̀, ѡ҆ на́съ мо́лишисѧ: ра́дꙋйсѧ,  и҆сто́чниче чꙋде́съ неисчерпа́емый: ра́дꙋйсѧ, вѣ́рныхъ  плѣ̑нникъ и҆зба́вителю: ра́дꙋйсѧ, преблаже́нне кѷрі́лле  ѻ҆́ч҃е на́шъ. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Ѡ҆чи́стивъ ѿ страсте́й, преподо́бне ѻ҆́ч҃е,  оу҆́мъ тво́й, и҆ вседержи́телю съ преподо́бныхъ ли̑ки и҆  пра́ведныхъ предстоѧ̀, всегда̀ вопїе́ши: бл҃гослове́нъ бг҃ъ  ѻ҆тє́цъ на́шихъ. 
Вра́чь преизрѧ́дный мі́рꙋ ꙗ҆ви́лсѧ є҆сѝ,  бл҃же́нне, и҆сцѣлѧ́ѧ всѣ́хъ вѣ́рою притека́ющихъ ко  хра́мꙋ твоемꙋ̀ свѧто́мꙋ, и҆ хрⷭ҇тꙋ̀ ѿ дꙋшѝ вопїю́щихъ  непреста́ннѡ: бл҃гослове́нъ бг҃ъ ѻ҆тє́цъ на́шихъ. 
Посто́мъ и҆ воздержа́нїемъ лицѐ твоѐ оу҆краси́лъ  є҆сѝ, преподо́бне, свѣтлѣ́йши наипа́че ꙗ҆ви́лсѧ є҆сѝ  многоразли́чными бра́шны пита́ющихсѧ. Тѣ́мже и҆ хрⷭ҇тꙋ̀  вопїе́ши: бл҃гослове́нъ бг҃ъ ѻ҆тє́цъ на́шихъ. (с. 122) 
Бг҃оро́диченъ: 
Тѧ̀, прест҃а́ѧ мт҃и приснодв҃о, позна́хомъ земні́и  спасе́нїе: и҆́бо въ нѣ́дрѣхъ ѻ҆ц҃а̀ неразлꙋ́чнѡ живы́й,  и҆з̾ тебє̀ воплоща́етсѧ. тѣ́мже бл҃гослове́на є҆сѝ въ  ро́дъ и҆ ро́дъ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Ѿ мїрска́гѡ треволне́нїѧ и҆збѣ́гъ, преподо́бне,  въ ти́хое приста́нище дости́глъ є҆сѝ нбⷭ҇нагѡ пребыва́нїѧ,  вопїѧ̀: ѻ҆тє́цъ на́шихъ бж҃е, бл҃гослове́нъ є҆сѝ. 
Въ пꙋсты́ню, ꙗ҆́коже дре́внїй а҆нтѡ́нїй, всели́лсѧ  є҆сѝ, и҆ въ не́й вели́каго є҆фре́ма слеза́ми и҆ посто́мъ  подража́лъ є҆сѝ, хрⷭ҇тꙋ̀ поѧ̀: бл҃гослове́нъ є҆сѝ,  гдⷭ҇и, бж҃е ѻ҆тє́цъ на́шихъ. 
Всѧ́кими, ѻ҆́ч҃е, ѻ҆́бразы, и҆̀же съ тобо́ю  оу҆ченикѝ направлѧ́лъ є҆сѝ, по стезѧ́мъ пра̑вымъ пꙋте́й  твои́хъ ходи́ти, и҆ съ тобо́ю хрⷭ҇тꙋ̀ пѣ́ти: ѻ҆тє́цъ  на́шихъ бж҃е, бл҃гослове́нъ є҆сѝ. 
Бг҃оро́диченъ: 
Го́рꙋ тѧ̀ прⷪ҇ро́къ данїи́лъ бжⷭ҇твеннымъ дх҃омъ  проречѐ, дв҃о: и҆зъ неѧ́же ка́мень хрⷭ҇то́съ безъ рꙋкѝ  ѿсѣче́сѧ, и҆ сокрꙋше́нїе содѣ́ла и҆стꙋка́ннѣй  пре́лести. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ  во всѧ̑ вѣ́ки. 
Гро́бъ, и҆дѣ́же положено̀ бы́сть чⷭ҇тно́е тѣ́ло  твоѐ, преподо́бне, ѡ҆свѧтѝ всѣ́хъ къ немꙋ̀ притека́ющихъ,  и҆сто́чникъ и҆сцѣле́нїѧ и҆сточа́ѧ ѿ дꙋшѝ хрⷭ҇тꙋ̀  вопїю́щымъ, и҆ превозносѧ́щымъ є҆го̀ во вѣ́ки. 
Во вре́мѧ гла́да, раздроблѧ́ѧ, преподо́бне, ни́щымъ  хлѣ́бъ тво́й, тѣ́хъ а҆́лчбꙋ оу҆ста́вилъ є҆сѝ. И҆ менѐ,  (с. 123) та́ющаго гла́домъ, бжⷭ҇твенныхъ дѣѧ́нїй напита́й:  да возмогꙋ̀ и҆ а҆́зъ со всѣ́ми пѣ́ти гдⷭ҇а во всѧ̑ вѣ́ки. 
И҆̀же съ тобо́ю оу҆ченицы̀ твоѝ, оу҆че́нїю  твоемꙋ̀ повинꙋ́ющесѧ, преподо́бне, земна̑ѧ ѡ҆ста́вльше, во  слѣ́дъ тебє̀ къ нбⷭ҇нымъ преидо́ша, и҆ съ тобо́ю пою́тъ  хрⷭ҇тꙋ̀ и҆ превозно́сѧтъ є҆го̀ во вѣ́ки. 
Бг҃оро́диченъ: 
Въ ржⷭ҇твѣ̀ болѣ́зни и҆збѣжа́ла є҆сѝ,  пречⷭ҇таѧ, и҆ ро́ждши, па́ки дв҃ою пребыла̀ є҆сѝ: всѧ̑ бо  твори́тъ і҆и҃съ бг҃ъ и҆ человѣ́къ, є҆го́же превозно́симъ  во вѣ́ки. 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Бꙋ́дꙋщагѡ ра́ди житїѧ̀ на нб҃сѣ́хъ, на землѝ мі́рꙋ  оу҆мертви́лсѧ є҆сѝ, ѻ҆́ч҃е. сегѡ̀ ра́ди жи́въ бг҃ꙋ  предстоѧ̀ вопїе́ши: тѧ̀ превозно́симъ гдⷭ҇а во вѣ́ки. 
Свѣ́томъ трⷪ҇ческимъ, ѻ҆́ч҃е, просвѣща́емь, твою̀  жи́знь благоче́стнѡ сконча́лъ є҆сѝ, и҆ по́стныхъ собо́ры  приве́лъ є҆сѝ хрⷭ҇тꙋ̀ вопи́ти: тѧ̀ превозно́симъ гдⷭ҇а во  вѣ́ки. 
Съ небе́сными во́инствы, всегда̀, преподо́бне,  трⷪ҇цꙋ несозда́ннꙋю, нераздѣ́льное бж҃ество̀ славосло́виши,  блаже́нне, и҆ превозно́сиши во вѣ́ки. 
Бг҃оро́диченъ: 
Во оу҆тро́бѣ твое́й пе́рвѣйша тебѐ заче́нши,  бг҃омт҃и, чⷭ҇таѧ дв҃о, родила̀ є҆сѝ несказа́ннѡ бг҃а и҆  цр҃ѧ̀, є҆го́же превозно́симъ во вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно:  є҆го́же велича́юще, съ нбⷭ҇ными вѡ́и тѧ̀ оу҆бл҃жа́емъ. 
Житїѧ̀ сегѡ̀ непостоѧ́ннꙋю пꙋчи́нꙋ немѧте́жнѡ  преше́лъ є҆сѝ, преподо́бне, ко́рмчїю мт҃рь бж҃їю и҆мѣ́ѧ,  на сїѐ наставлѧ́ющꙋю тѧ̀. тѣ́мже и҆ ко приста́нищємъ  приста́лъ є҆сѝ а҆́гг҃льскагѡ пребыва́нїѧ. (с. 124) 
Ꙗ҆́кѡ зрѣ́лаѧ и҆ чистѣ́йшаѧ пшени́ца, кромѣ̀  всѣ́хъ ѕло́бныхъ пле́велъ, въ нбⷭ҇ныхъ жи́тницахъ соблю́лсѧ  є҆сѝ, преподо́бне, хлѣ́бъ сла́дкїй жела́ѧ принести́сѧ  нбⷭ҇номꙋ цр҃ю̀: є҆гѡ́же ра́ди всѧ̑ въ мі́рѣ преѡби́дѣлъ  є҆сѝ. 
Вели̑кимъ ѻ҆тцє́мъ, дре́вле въ постѣ́хъ и҆  по́двизѣхъ просїѧ́вшымъ, подо́бѧсѧ, ѻ҆́ч҃е, всѧ̑ дни̑  жи́зни твоеѧ̀ во слеза́хъ и҆ трꙋдѣ́хъ препроводи́лъ є҆сѝ,  до́ндеже дости́глъ є҆сѝ блаже́ннꙋю кончи́нꙋ, ю҆́же и҆  ѻ҆нѝ наслѣ́доваша. 
Бг҃оро́диченъ: 
Сн҃а безлѣ́тна, ѿ ѻ҆ц҃а̀ возсїѧ́вша, ты̀ во  оу҆тро́бѣ несказа́ннѡ заче́нши родила̀ є҆сѝ, бг҃омт҃и  чⷭ҇таѧ дв҃о: молѝ непреста́ннѡ ѡ҆ рабѣ́хъ твои́хъ того̀,  ꙗ҆́кѡ чл҃вѣколю́бца бг҃а, спастѝ ро́дъ на́шъ. 
И҆́нъ. І҆рмо́съ: 
Чтⷭ҇ꙋю сла́внѡ почти́мъ, лю́дїе, бцⷣꙋ, ѻ҆́гнь  бжⷭ҇тва̀ прїи́мшꙋю во чре́вѣ неѡпа́льнѡ, пѣ́сньми  велича́емъ. 
Потребѝ стра̑стнаѧ двиза̑нїѧ оу҆ма̀ моегѡ̀,  хрⷭ҇тѐ, и҆ лѣ́ность оу҆ны́нїѧ ѿженѝ, въ пра́вый пꙋ́ть  тво́й ходи́ти наста́ви, моли́твами оу҆го́дника твоегѡ̀  кѷрі́лла: да ꙗ҆́кѡ благодѣ́телѧ велича́ю тѧ̀. 
Пѣвцє́мъ тебѐ пою́щымъ, ѻ҆́ч҃е, и҆ во хвале́нїи  сла́вѧщымъ, пода́ждь свы́ше спасе́нїе и҆ и҆збавле́нїе, да  ктомꙋ̀ тебѐ мно́жае въ пѣ́снехъ велича́ютъ. 
Рꙋко́ю мое́ю недосто́йною, приноси́мое тебѣ̀ съ  трꙋдо́мъ ѿ оу҆се́рдїѧ хвале́нїе прїимѝ, бг҃облаже́нне  кѷрі́лле, и҆ хода́тай къ бг҃ꙋ бꙋ́ди мѝ, молю́сѧ,  и҆зба́вити мѧ̀ та́мошнѧгѡ мꙋче́нїѧ: да непреста́ннѡ въ  пѣ́снехъ велича́ю тѧ̀. 
Бг҃оро́диченъ: 
Въ тѧ̀ всели́всѧ, пренепоро́чнаѧ, пе́рвѣе  родонача̑льнымъ ѕлоѻбра́знѡ запе́ншаго человѣкоꙋбі́йцꙋ  низложѝ, роди́всѧ, и҆ всѣ́хъ на́съ спасѐ. (с. 125) 
Свѣти́ленъ. Подо́бенъ: Посѣти́лъ ны̀: 
Пречестнꙋ́ю и҆ свѧще́ннꙋю па́мѧть твою̀  соверша́ющихъ, преподо́бне кѷрі́лле, и҆ мнѡ́гїѧ трꙋды̀  твоѧ̑ пою́щихъ, не преста́й молѧ̀ и҆зба́вителѧ, ѿ  напа́стей и҆збавлѧ́ти на́съ, и҆ селе́нїю ст҃ы́хъ сподо́бити. 
Два́жды. 
Бг҃оро́диченъ: 
Почита́ютъ рождество̀ твоѐ безпло́тныхъ чи́ни,  ра́дости бо земны̑ѧ ты̀ є҆ди́на и҆спо́лнила є҆сѝ. тѣ́мже  тѧ̀, всенепоро́чнаѧ, вѣ́рнїи сла́вимъ, пѣ́сньми  славосло́вѧще: свѣ́тъ бо сꙋ́щымъ во тмѣ̀ возсїѧ́ла є҆сѝ,  и҆ сл҃нце незаходѧ́щее. 
На хвали́техъ стїхи̑ры, на д҃, гла́съ и҃. Поⷣ: Ѽ  пресла́внагѡ чꙋдесѐ! 
Свы́ше дарова́нїѧ чꙋде́съ ꙳ ѿ бг҃а сподо́билсѧ  є҆сѝ, ꙳ блаже́нне кѷрі́лле, ꙳ бѣ́сы ѿ человѣ̑къ ꙳  вѣ́рою приходѧ́щихъ прогони́ти, ꙳ и҆ разли́чными недꙋ̑ги  ѡ҆держи̑мыѧ, ꙳ и҆сцѣлѧ́ти моли́твами твои́ми. ꙳ тѣ́мже  всѝ въ па́мѧть твою̀ соше́дшесѧ, ꙳ любо́вїю тебѐ  почита́емъ. 
Два́жды. 
Свѧще́нными твои́ми, ѻ҆́ч҃е, моли́твами, ꙳ хлѣ́бы  во вре́мѧ гла́да оу҆мно́жилъ є҆сѝ, ꙳ и҆ а҆́лчꙋщихъ  мно́гихъ препита́лъ є҆сѝ. ꙳ тѣ́мже тѧ̀ мо́лимъ, ꙳  преподо́бне кѷрі́лле, ꙳ и҆ на́съ дꙋше́внагѡ гла́да  премѣнѝ, ꙳ и҆ бжⷭ҇твенными бра́шны напита́й, мо́лимсѧ: ꙳  ꙗ҆́кѡ да любо́вїю тѧ̀ почита́емъ. 
Вїна̀ недоста́тки бж҃їей це́ркви, ꙳ моли́твами  твои́ми, ѻ҆́ч҃е, ꙳ сосꙋ́дъ и҆спо́лнилъ є҆сѝ, ꙳ и҆ на  мнѡ́га времена̀ ꙳ довлѣ́ти то́й дарова́лъ є҆сѝ. ꙳ тѣ́мже  и҆ на́съ почита́ющихъ па́мѧть твою̀, ꙳ вїно́мъ бж҃їѧ любвѐ  напо́й всѣ́хъ, ꙳ да прославлѧ́емъ пречестно́е оу҆спе́нїе  твоѐ. 
Сла́ва, гла́съ в҃: 
Пꙋсты́нѧ, ꙗ҆́же и҆ногда̀ бѣсѡ́мъ жили̑ща и҆мꙋ́щи,  ны́нѣ же оу҆чени̑къ твои́хъ, кѷрі́лле, мно́жествомъ  наполнѧ́ема (с. 126) оу҆краша́етсѧ, хра́мъ въ себѣ̀  прече́стенъ мт҃ре бж҃їѧ и҆мꙋ́щи, разли́чными добро́тами  оу҆добре́нъ. тѣ́мже въ не́мъ дне́сь соше́дшесѧ, и҆  честны́й гро́бъ тво́й ѡ҆бстоѧ́ще, и҆ любе́знѡ покланѧ́ющесѧ  мо́лимсѧ: цр҃квамъ є҆диномы́слїе дарова́ти моли́сѧ, и҆  ѻ҆те́чествꙋ на́шемꙋ на врагѝ посо́бствꙋй моли́твами  твои́ми, и҆ дꙋша́мъ на́шымъ и҆спросѝ ми́ръ и҆ ве́лїю  ми́лость. 
И҆ ны́нѣ, бг҃оро́диченъ. Славосло́вїе вели́кое: И҆  ѿпꙋ́стъ. 
На лїтꙋргі́и, блажє́нна а҃-гѡ канѡ́на пѣ́снь г҃-ѧ,  на д҃: и҆ в҃-гѡ канѡ́на, пѣ́снь ѕ҃-ѧ, на д҃ Прокі́менъ:  Честна̀ предъ гдⷭ҇емъ: Сті́хъ: Что̀ возда́мъ гдⷭ҇еви:  А҆пⷭ҇толъ къ гала́тѡмъ, зача́ло сг҃і. А҆ллилꙋ́їа, гла́съ  ѕ҃: Блаже́нъ мꙋ́жъ боѧ́йсѧ гдⷭ҇а: Є҆ѵⷢ҇лїе лꙋкѝ,  зача́ло к҃д. Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 126) 
Мѣ́сѧца тогѡ́же въ і҃-й де́нь. 
Ст҃а́гѡ свѧщенномꙋ́ченика тїмоѳе́а, є҆пі́скопа  прꙋ́сскагѡ. 
Стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Дѣ́тельными чищє́нїи твои́ми ꙳ ѿ земны́хъ  возвы́шенъ, ꙳ ꙗ҆́кѡ ѻ҆́блакъ ѡ҆дꙋшевле́нъ, всеблаже́нне, ꙳  гремѣ̑нїи чꙋде́съ твои́хъ, ꙳ и҆ слове́съ стра́шными  блиста̑нїи, ꙳ лю́таго низложи́лъ є҆сѝ стропти́ваго ѕмі́ѧ.  ꙳ благода́ть прїѧ́лъ є҆сѝ, ѕмїє́въ плотски́хъ попали́ти,  ꙳ покрыва́ломъ бжⷭ҇твеннымъ, ꙳ врагѡ́въ, мꙋ́чениче,  внꙋ́трєннѧѧ. 
Ст҃и́телю тїмоѳе́е, ꙳ прꙋ́сѧнѡвъ похвало̀, ꙳  вселе́нныѧ побо́рниче, ꙳ и҆ мі́ра свѣти́льниче, ꙳ цр҃кве  оу҆добре́нїе, ꙳ вѣ́ры же́ртва свѧще́ннаѧ, ꙳ и҆ мꙋ́ченикѡвъ  честно́е и҆ свѣтоно́сное (с. 127) оу҆краше́нїе, ꙳ молѝ,  ѿ тлѝ и҆ бѣ́дъ и҆зба́витисѧ ꙳ вѣ́рою творѧ́щымъ  всечестнꙋ́ю па́мѧть твою̀. 
Прекра́снꙋю ѻ҆де́ждꙋ ѡ҆мочє́нїи кро́вными, ꙳  и҆стка́лъ є҆сѝ болѣ́зньми твои́ми, ѽ тїмоѳе́е, ꙳  ѻ҆де́ждꙋ нбⷭ҇нꙋю свы́ше, ꙳ нетлѣ́нна ѡ҆чище́нїѧ, ꙳ и҆  непрело́жныѧ жи́зни, неизрече́ннѡ воспрїѧ́лъ є҆сѝ: ꙳ ю҆́же  невеще́ственнꙋ въ вы́шнихъ носѧ̀, ꙳ ѡ҆ всѣ́хъ моли́сѧ,  страстоте́рпче, ꙳ благоче́стнѡ восхвалѧ́ющихъ тѧ̀. 
И҆́ны стїхи̑ры бцⷣы, гла́съ и҆ подо́бенъ то́йже: 
Ѡ҆сꙋжде́нїѧ и҆зба́ви, прест҃а́ѧ бг҃оневѣ́сто, ꙳ и҆  лю́тыхъ прегрѣше́нїй, ꙳ смире́ннꙋю мою̀ дꙋ́шꙋ, ꙳ и҆ сме́рти  и҆змѣнѝ моли́твами твои́ми, ꙳ и҆ да́рꙋй ѡ҆правда́нїе  полꙋчи́ти въ де́нь и҆спыта́нїѧ, ꙳ є҆́же полꙋчи́ша ст҃ы́хъ  собо́ри: ꙳ покаѧ́нїемъ ѡ҆чище́на мѧ̀ пре́жде конца̀ покажѝ,  ꙳ и҆ сле́зными и҆злїѧ̑нїи. 
Тꙋ́чами дх҃а прест҃а́гѡ, пречⷭ҇таѧ, ꙳ мою̀ мы́сль  ѡ҆росѝ, ꙳ ꙗ҆́же ка́плю ро́ждшаѧ хрⷭ҇та̀, ꙳ неизче́тнѡ  безмѣ̑рнаѧ беззакѡ́нїѧ человѣ́кѡвъ ꙳ щедро́тами  и҆змы́вшꙋю, ꙳ и҆зсꙋшѝ и҆сто́чникъ страсте́й мои́хъ, ꙳ и҆  пото́ка мѧ̀ сподо́би ꙳ пи́щи живы́ѧ при́снѡ, ꙳ моли́твами  твои́ми. 
Покаѧ́нїѧ и҆зрѧ́дное, и҆ спаси́тельное врачевство̀,  ꙳ ꙗ҆́же бг҃а ро́ждшаѧ сп҃са моего̀, ꙳ и҆ слеза́мъ то́ки, ꙳  и҆ часа̀ по́мыслъ гро́знагѡ и҆ стра́шнагѡ, ꙳ и҆ сꙋда̀  неꙋмы́тнагѡ ꙳ ты́ ми да́рꙋй и҆збѣжа́ти моли́твами твои́ми,  ѽ дв҃о, ꙳ мꙋче́нїѧ тре́петнагѡ, ꙳ и҆ бжⷭ҇твеннꙋю  оу҆лꙋчи́ти благода́ть. 
Сла́ва, и҆ ны́нѣ: 
Тма́ми, пречⷭ҇таѧ, ѡ҆бѣща́хсѧ, ꙳ покаѧ́нїе ѡ҆  мои́хъ сотвори́ти согрѣше́нїихъ: ꙳ но не ѡ҆ставлѧ́етъ мѧ̀  любе́зный ѕѡ́лъ мои́хъ ѻ҆бы́чай. ꙳ сегѡ̀ ра́ди тебѣ̀  вопїю̀, ꙳ и҆ припа́даю молѧ́сѧ: ꙳ ты́ мѧ, влⷣчце, и҆змѝ ꙳  такова́гѡ мꙋчи́тельства, ꙳ наставлѧ́ющи къ лꙋ́чшымъ, ꙳ и҆  спасе́нїѧ бли́зъ сꙋ́щихъ. (с. 128) 
Крⷭ҇тобг҃оро́диченъ: 
А҆́гнца и҆ па́стырѧ тѧ̀ ꙳ на дре́вѣ ꙗ҆́кѡ ви́дѣ,  ꙳ а҆́гница ро́ждшаѧ рыда́ше, ꙳ и҆ мт҃рски тѝ вѣща́ше: ꙳  сн҃е возжелѣ́нне, ꙳ ка́кѡ на дре́вѣ кре́стнѣмъ повѣ́шенъ  є҆сѝ, долготерпѣли́ве; ꙳ ка́кѡ рꙋ́цѣ и҆ но́зѣ твоѝ,  сло́ве, ꙳ пригвозди́шасѧ ѿ беззако́нныхъ, ꙳ и҆ кро́вь  твою̀ и҆злїѧ́лъ є҆сѝ, влⷣко. 
Канѡ́нъ. 
Гла́съ д҃. Пѣ́снь а҃. І҆рмо́съ: 
Трїста̑ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ, да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Непобѣди́мꙋ крѣ́пость, неизмѣ́ннꙋ держа́вꙋ, и҆ не  претво́рнꙋ ꙗ҆́кѡ и҆мѣ́ѧ благі́й, неизрече́нною си́лою  твое́ю оу҆твердѝ моегѡ̀ ѧ҆зы́ка не́мощь въ пѣ́снехъ  твои́хъ, и҆ моли́твами тїмоѳе́а оу҆ще́дри. 
Крѣ́постїю бг҃одѣ́льною, свѧще́ннагѡ сꙋ́щи  ко́рене, и҆зрасти́лъ є҆сѝ, сщ҃е́нный тїмоѳе́е, са́дъ,  добродѣ́телей ꙗ҆ви́лсѧ є҆сѝ благоꙋкраше́нїе: процвѣ́лъ  бо є҆сѝ страда́нїй плоды̀ ѻ҆би̑льны, и҆ всѣ́хъ влⷣцѣ  прине́слъ є҆сѝ. 
Оу҆ма̀ чистото́ю, и҆ дꙋшѝ свѣ́тлостїю, твои́ми  кро́вными ѡ҆мочє́нїи и҆спещре́нъ ꙗ҆́вльсѧ, бг҃оно́се  тїмоѳе́е, горѣ̀ ны́нѣ ца́рствꙋеши со влⷣкою тва́ри: и҆  ста́дꙋ твоемꙋ̀ вѣ́рою предста́лъ є҆сѝ. 
Бг҃оро́диченъ: 
Ѡ҆дꙋшевле́нный бж҃їй и҆ пресвѣ́тлый до́мъ, бцⷣе  блага́ѧ, мі́ра ра́досте, не ѿри́ни менє̀ дале́че ѿ  тебє̀: оу҆ще́дри же, и҆ всѣ́хъ и҆скꙋше́нїй и҆зба́ви,  ꙗ҆́кѡ да внꙋ́трь ликꙋ́ю покро́ва твоегѡ̀. 
Пѣ́снь г҃. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище, и҆  оу҆твержде́нїе. 
Съ мꙋ́чєники хрⷭ҇тѡ́вы, мꙋ́ченикъ ꙗ҆́вльсѧ  свѣ́телъ, сла́вне, (с. 129) во свѧще́нницѣхъ мꙋ́дрыхъ  ꙗ҆ви́лсѧ є҆сѝ свѧще́нникѡмъ оу҆добре́нїе. 
Хра́мъ хрⷭ҇то́въ, премꙋ́дрости сокро́вище, дне́сь  прїиди́те, вѣ́рнїи, воспое́мъ ста́до прꙋ́сскагѡ  первонача́льника. 
Съ пѡ́ты добродѣ́тельными кро́вь твою̀ растворѧ́ѧ,  чи́сто, премꙋ́дре, пи́во гдⷭ҇еви прине́слъ є҆сѝ,  бжⷭ҇твенно и҆ красно̀, ѽ тїмоѳе́е! 
Бг҃оро́диченъ: 
Мр҃і́е, мт҃и бж҃їѧ, вы́шшаѧ херꙋві̑мъ, чⷭ҇таѧ, и҆  всеѧ̀ землѝ влⷣчце, спаси́ мѧ бжⷭ҇твенными твои́ми  мольба́ми. 
Сѣда́ленъ, гла́съ є҃. Подо́бенъ: Собезнача́льное  сло́во: 
Кро́вными тꙋ́чами напоѧ́емь, сщ҃енномꙋ́чениче  гдⷭ҇ень, пло́дъ прине́слъ є҆сѝ въ землѝ бла́зѣй се́рдца  твоегѡ̀, неиждива́емꙋю пи́щꙋ, ю҆́же прїѧ́лъ є҆сѝ ѿ бг҃а.  тѣ́мже тѧ̀ мо́лимъ, и҆зба́витисѧ ѿ бѣ́дъ творѧ́щымъ  па́мѧть твою̀. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Тѧ̀ приста́нище и҆ стѣ́нꙋ, и҆ прибѣ́жище, и҆  наде́ждꙋ, и҆ покро́въ, и҆ застꙋпле́нїе те́плое, ѡ҆брѣ́тше  вѣ́рнїи, къ тебѣ̀ притека́емъ, и҆ вопїе́мъ прилѣ́жнѡ, и҆  зове́мъ вѣ́рнѡ: поми́лꙋй, бцⷣе, оу҆пова́ющихъ на тѧ̀, и҆  ѿ прегрѣше́нїй и҆зба́ви. 
Крⷭ҇тобг҃оро́диченъ: 
Крⷭ҇то́мъ сн҃а твоегѡ̀, бг҃облагода́тнаѧ,  і҆́дѡльскаѧ пре́лесть всѧ̀ оу҆праздни́сѧ, и҆ де́мѡнскаѧ  крѣ́пость попра́сѧ. сегѡ̀ ра́ди вѣ́рнїи по до́лгꙋ тѧ̀  при́снѡ пое́мъ и҆ благослови́мъ, и҆ бцⷣꙋ вои́стиннꙋ  и҆сповѣ́дающе, тѧ̀ велича́емъ. 
Пѣ́снь д҃. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Небомꙋ́дренно житїѐ ꙗ҆́кѡ стѧжа́въ, и҆  возгремѣ̑нїи дх҃а ве́сь ѡ҆блиста́ѧ, ѕмі́ѧ всепа́гꙋбнаго  попали́лъ є҆сѝ, сла́вне, благода́тїю бжⷭ҇твенною  оу҆крѣплѧ́емь. 
Видѣ́нїемъ и҆ дѣѧ́нїемъ оу҆краша́емь, въ  леѵі́тстѣ (с. 130) ѻ҆́бразѣ, ѻ҆рꙋ́жїемъ ѻ҆бою́дꙋ  ѻ҆́стрымъ ѕмі́ѧ внꙋ́трєннѧѧ ссѣца́еши, ѽ тїмоѳе́е,  хлѣ́бѡвъ сщ҃е́нныхъ покрыва́ломъ. 
Позна́въ хрⷭ҇та̀ вели́каго а҆рхїере́а, не чꙋжде́ю  кро́вїю, но свое́ю, мꙋ́чениче, ко ѻ҆ц҃ꙋ̀ приводи́ма, ꙗ҆́кѡ  собесѣ́дникъ є҆мꙋ̀, кро́вь твою̀ приносѧ̀ поже́рлъ є҆сѝ. 
Бг҃оро́диченъ: Многоѻчи̑таѧ твоеѧ̀ чистоты̀  неꙋсы́пнѡ, бг҃ороди́тельнице чⷭ҇таѧ, побѣжда́ютсѧ зрѣ́ти:  си́хъ бо ꙗ҆́кѡ влⷣчца предварѧ́еши всегда̀, и҆ при́снѡ  предви́диши рабы̑ твоѧ̑. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ вѣ́рою  воспѣва́ющыѧ тѧ̀. 
Ꙗ҆́коже сѣки́ра тверда̀, ꙗ҆́кѡ си́льно ѻ҆рꙋ́жїе,  къ полкѡ́мъ беззако́нныхъ бра́нь соста́вль, побѣ́дою  вѣнча́сѧ. 
Свѣти́ло дневно́е свѣтоно́сно показꙋ́етсѧ,  ѡ҆зари́лъ є҆сѝ цари́цꙋ, ю҆́же во мра́цѣ ѕло́бы  скончава́ющꙋ лицѐ, сла́вне. 
Зрѧ̀ і҆́дѡльскихъ скверне́нїй смѣше́нїе, пре́далъ  є҆сѝ кро́ви и҆злїѧ́телємъ, ꙗ҆́кѡ а҆́гнѧ себѐ,  блаже́нне, и҆ же́ртва бг҃ꙋ прине́слсѧ є҆сѝ. 
Бг҃оро́диченъ: 
Чтⷭ҇аѧ голꙋби́це, моли́твъ твои́хъ крилѣ̑ на рабы̑  твоѧ̑, и҆̀же въ мі́рѣ, и҆ покро́въ просте́рши, дв҃о, не  пре́зри и҆ менє̀. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Возвесели́сѧ вселе́ннаѧ дне́сь, ра́дꙋющисѧ ѡ҆  па́мѧти твое́й, блаже́нне: просвѣща́еши бо свы́ше чꙋде́съ  зарѧ́ми дꙋ́шы пою́щихъ тѧ̀. 
Ꙗ҆ви́лсѧ є҆сѝ ны́нѣ не на землѝ сꙋ́щей  трапе́зѣ слꙋжи́тель, но въ нбⷭ҇наѧ входѧ̀, пита́ешисѧ на  трапе́зѣ неизрече́ннѣй, въ не́йже пода́ждь и҆ на́мъ твою̀  пи́щꙋ и҆ наслажде́нїе. (с. 131) 
Зако́ннѡ сщ҃е́нный по́двигъ творѧ̀, со  дерзнове́нїемъ, бг҃омꙋ́дре, царѧ̀ безꙋ́мїе и҆зѡбличи́лъ  є҆сѝ, и҆ і҆́дѡльскаѧ разори́лъ є҆сѝ трє́бища, тїмоѳе́е. 
Бг҃оро́диченъ: 
Пое́тсѧ гла́сы а҆́гг҃льскими, бг҃оневѣ́сто, тво́й  сн҃ъ, всѣ́хъ зижди́тель, и҆ бг҃ъ сы́й пре́жде вѣ̑къ, и҆ съ  ни́мъ оу҆́бѡ ца́рствꙋющи, спаси́ мѧ, влⷣчце. 
Пѣ́снь з҃. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Достодо́лжнѡ въ добродѣ́телехъ бога́тное тѧ̀  сокро́вище, вѣнча́етъ пре́жде страда́нїй, благода́ть  бг҃одѣ́льнаѧ, и҆ чꙋде́сными дарова̑нїи просвѣща́ющи,  свѣ́тла въ ми́рѣ совершѝ. 
Ѻ҆рꙋ̑жна прещє́нїѧ, и҆ ѻ҆гненѡ́сна пла́мене,  мꙋ́чениче, зрѧ̀, вѣ́рою воѡрꙋжи́въ оу҆́мъ тво́й и҆ дꙋ́шꙋ,  и҆ безбоѧ́зненнымъ ра́зꙋмомъ хрⷭ҇та̀ проповѣ́далъ є҆сѝ,  твоего̀ содѣ́телѧ и҆ зижди́телѧ, и҆ гдⷭ҇а. 
Бг҃оро́диченъ: 
Ты̀ держа́щаго дла́нїю всѧ́чєскаѧ, мт҃и бж҃їѧ,  внꙋ́трь во чре́вѣ и҆мꙋ́щи бг҃олѣ́пнѡ, соблюда́еши  зовꙋ́щыѧ: бл҃гослове́нна ты̀ въ жена́хъ є҆сѝ,  пренепоро́чнаѧ. 
Пѣ́снь и҃. І҆рмо́съ: 
Рꙋ́цѣ распросте́ръ данїи́лъ, львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Си́лою бжⷭ҇твенныѧ вѣ́ры оу҆крѣ́пльсѧ, мꙋ́дре  тїмоѳе́е, но́въ показа́лсѧ є҆сѝ ꙗ҆́коже данїи́лъ на́мъ,  ѕмі́ѧ низлага́ѧ всегꙋби́тельнаго, и҆ на высотѣ̀ предста́въ  зове́ши, поѧ̀ при́снѡ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Внꙋ́трь, ꙗ҆́кѡ ра́бъ свѧще́нный, гдⷭ҇а твоегѡ̀  ра́дости бы́лъ є҆сѝ: ты́ бо тала́нтъ, сла́вне, вѣ́ры,  болѣ́зньми (с. 132) твои́ми и҆зрасти́лъ є҆сѝ  многосꙋгꙋ́бѡ, страда̑нїи и҆ чꙋдесы̀, взыва́ѧ: благослови́те,  всѧ̑ дѣла̀ гдⷭ҇нѧ, гдⷭ҇а. 
Недꙋ́ги ѿгонѧ̀ человѣ́кѡвъ пома̑занїи твои́ми,  бл҃гоꙋха́еши, премꙋ́дре, дꙋ́шы, си́льнымъ твои́мъ  дарова́нїемъ, болѣ́зней ѿе́млеши ꙗ҆́звы, и҆ ѿ дꙋхѡ́въ  лꙋка́выхъ и҆збавлѧ́еши при́снѡ вопїю́щыѧ: благослови́те,  всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Ꙗ҆́кѡ сла́венъ вѣне́цъ є҆стество̀ прїѧ́тъ,  бж҃е́ственнымъ рождество́мъ твои́мъ, врагѡ́въ на бра́ни  оу҆́бѡ да́рꙋй побѣди́телю бы́ти мѝ, твои́хъ дарова́нїй  свѣ́тлымъ вѣнце́мъ вѣнча́тисѧ, и҆ взыва́ти:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
Ви́дѣхомъ пресла̑внаѧ въ тебѣ̀, тїмоѳе́е  бг҃оно́се, вои́стиннꙋ чꙋдеса̀: и҆сточа́етъ бо моще́й твои́хъ  ра́ка и҆сцѣле́нїй и҆сто́чники на́мъ, и҆ оу҆ставлѧ́етъ  недꙋ́гѡвъ болѣ̑зни: тѣ́мже чтꙋ́ще тѧ̀ сла́вимъ. 
Ве́сь ликꙋ́ѧ вои́стиннꙋ, тїмоѳе́е, со а҆́гг҃льскими  во́инствы, ра́дꙋѧсѧ съ мꙋ́ченическими собѡ́ры, и҆ поѧ̀ со  свѧще́нными чи̑ны, молѝ непреста́ннѡ гдⷭ҇а, спастѝ вѣ́рою  хва́лѧщыѧ тѧ̀. 
Пѣ́нїй и҆ моле́бъ гла́сы оу҆слы́ши, мꙋ́чениче  хрⷭ҇то́въ всече́стне, вонмѝ къ жела́нїю и҆ любвѝ, и҆  воззрѝ во гнѣ́вѣ непобѣди́момꙋ: и҆ свы́ше покро́въ тво́й  да́рꙋй, всѣ̑мъ вѣ́рою хва́лѧщымъ тѧ̀. 
Бг҃оро́диченъ: 
Возвы́си благода́ть твою̀, чⷭ҇таѧ, возвели́чи  моли́твꙋ, и҆ приведѝ чи́ны а҆́гг҃льскїѧ ко влⷣцѣ, ли́ки  а҆пⷭ҇лъ и҆ прⷪ҇рѡ́къ, и҆ всѧ̑ пра́ведники съ мꙋ́чєники,  ꙗ҆́кѡ да спасе́мсѧ чтꙋ́щїи тѧ̀. 


(с. 133) 
Мѣ́сѧца тогѡ́же въ а҃і-й де́нь. 
Ст҃ы́хъ а҆пⷭ҇лъ, варѳоломе́а и҆ варна́вы. 
На вече́рни пое́мъ, Бл҃же́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ д҃.  Подо́бенъ: Ꙗ҆́кѡ до́блѧ: 
Мре́жею слове́съ твои́хъ, ꙳ бг҃оглаго́ливе а҆пⷭ҇ле,  ꙳ и҆зъ глꙋбины̀ возве́лъ є҆сѝ сꙋ́етства, ꙳ и҆ лю́тагѡ  безбо́жїѧ, ꙳ мїрскі̑ѧ концы̀: ꙳ и҆ приве́лъ є҆сѝ хрⷭ҇тꙋ̀  бг҃ꙋ вѣ́рою, ꙳ таковꙋ́ю тебѣ̀ бл҃года́ть пода́вшемꙋ, ꙳  ꙗ҆́кѡ бж҃е́ственнꙋ оу҆ченикꙋ̀ и҆ тайноглаго́льникꙋ, ꙳  варѳоломе́е а҆пⷭ҇ле. 
Два́жды. 
Сл҃нце сла́вы тѧ̀ і҆и҃съ бг҃ъ на́шъ, ꙳ ꙗ҆́кѡ лꙋчꙋ̀,  пресла́вне, посла̀ ꙳ въ мїрска̑ѧ и҆сполнє́нїѧ, ꙳ крѣ́пкѡ  ѿгонѧ́щꙋю безбо́жїѧ мглꙋ̀, ꙳ и҆ просвѣща́ющꙋю всѣ́хъ, ꙳  во тмѣ̀ невѣ́дѣнїѧ сѣдѧ́щихъ: ꙳ и҆̀хже наслѣ́дники  содѣ́ла свѣ́та, ꙳ варѳоломе́е бг҃омꙋ́дре. 
Два́жды. 
Повинꙋ́ѧсѧ манове́нїємъ, ꙳ є҆гѡ́же манове́нїю  всѧ́чєскаѧ повинꙋ́ютсѧ: ꙳ семꙋ́ же подо́бѧсѧ ꙳ ꙗ҆́кѡ  пра́вды оу҆чи́телю, ꙳ ча́шꙋ сме́рти стрⷭ҇ти ра́ди крⷭ҇тныѧ,  ꙳ ра́дꙋѧсѧ и҆спи́лъ є҆сѝ, ꙳ и҆ предстои́ши жела́нїй  кра́йнемꙋ, ꙳ а҆́гг҃лѡмъ и҆ а҆пⷭ҇лѡмъ сликовствꙋ́ѧ, ꙳  варѳоломе́е сла́вне. 
И҆́ны стїхи̑ры а҆пⷭ҇ла варна́вы, гла́съ то́йже. 
Подо́бенъ: Да́лъ є҆сѝ зна́менїе: 
Прїѧ́лъ є҆сѝ, а҆пⷭ҇ле, ꙳ на де́мѡны непобѣди́мꙋю  вла́сть и҆ си́лꙋ, ꙳ ѡ҆ и҆́мени хрⷭ҇то́вѣ, ꙳ нача̑ла тмы̀  ѿгонѧ́ти, ꙳ проше́лъ є҆сѝ зе́млю, ꙳ просвѣща́ѧ ꙗ҆́коже  со́лнце, ꙳ и҆ въ (с. 134) ри́мъ сла́вный прише́дъ, ꙳  пе́рвѣе, сла́вне, хрⷭ҇то́во проповѣ́далъ є҆сѝ ꙳  спаси́тельное прише́ствїе. 
Пе́рвѣй бла́гости, ꙳ и҆ є҆сте́ственномꙋ, и҆  пребж҃е́ственномꙋ ꙳ житїю̀ подо́бѧсѧ, ꙳ мꙋ́жъ бы́лъ є҆сѝ  бла́гъ, ꙳ варна́во, по сꙋществꙋ̀, ꙳ и҆ оу҆тѣше́нїѧ сы́нъ  подо́бїемъ и҆менꙋ́емь, ꙳ нра́вѡвъ твои́хъ бла́гостїю, ꙳ и҆  оу҆ма̀ чистото́ю, ꙳ хрⷭ҇то́въ показа́лсѧ є҆сѝ оу҆чени́къ  и҆́скреннїй. 
Ѻ҆рга́нъ до́брѣ соста́вленъ, ꙳ дѣ́ланїемъ  дх҃о́внымъ, варна́во, бы́лъ є҆сѝ, ꙳ ꙗ҆зы́кѡмъ зва́нїю ты̀  ввѣ́рилсѧ є҆сѝ, ꙳ къ позна́нїю хрⷭ҇то́вꙋ наставлѧ́ѧ, ꙳  словесы̀ и҆ дѣѧ̑нїи, ꙳ и҆ всѧ̑ просвѣти́лъ є҆сѝ, ꙳  и҆сповѣ́дати и҆́стинное ꙳ і҆и҃сово бжⷭ҇тво̀, ꙳ сп҃са дꙋ́шъ  на́шихъ. 
Сла́ва, гла́съ ѕ҃. Вѷзанті́ево. 
Варна́во прехва́льне, блиста́ющїй сосꙋ́де ст҃а́гѡ  дх҃а, ꙗ҆́кѡ сы́нъ оу҆тѣше́нїѧ, и҆́же пре́жде па́ѵла,  седми́десѧтимъ оу҆ченикѡ́мъ бы́въ ве́рхъ и҆ съ па́ѵломъ  па́ки проповѣ́давъ є҆ѵⷢ҇лїе концє́мъ. тѣ́мже и҆  бл҃года́ти сло́во дѣ́лы и҆спо́лнивъ, себѐ прине́слъ є҆сѝ  всепло́дїе чи́сто оу҆чи́телю твоемꙋ̀ хрⷭ҇тꙋ̀: молѝ  всегда̀, а҆пⷭ҇ле сла́вне, въ ми́рѣ спасти́сѧ дꙋша́мъ  на́шымъ, мо́лимсѧ. 
И҆ ны́нѣ, пра́здника, и҆лѝ бг҃оро́диченъ: Кто̀  тебє̀ не оу҆блажи́тъ: 
Вхо́дъ. Прокі́менъ днѐ: Чтє́нїѧ трѝ. И҆щѝ сегѡ̀  мцⷭ҇а въ к҃ѳ де́нь. 
На стїхо́внѣ стїхи̑ры пра́здника: а҆́ще ли по́стъ,  стїхи̑ры а҆пⷭ҇лѡвъ, гла́съ а҃. Подо́бенъ: Всехва́льнїи  мꙋ́чєницы: 
Во всю̀ зе́млю и҆зы́де ꙳ ва́ше спаси́тельное  вѣща́нїе, ꙳ бг҃ови́дцы а҆пⷭ҇ли, и҆ просвѣтѝ дꙋ́шы  заблꙋ́ждшыѧ, ꙳ и҆ хрⷭ҇тꙋ̀ приведѐ человѣ́ки ꙳  просвѣщє́нныѧ благода́тїю. ꙳ тѣ́мже моли́те, ꙳ дарова́ти  дꙋша́мъ на́шымъ ми́ръ ꙳ и҆ ве́лїю ми́лость. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. (с. 135) 
Свѣти́льницы пресвѣ́тлїи хрⷭ҇тѡ́вы, ꙳ сосꙋ́ди  честнѣ́йшїи, ꙳ зарю̀ дх҃а премꙋ́дрїи вѣ́рою вмѣсти́вшїи,  ꙳ цр҃ко́внїи столпѝ, ꙳ нб҃са̀ пресла̑внаѧ, ꙳ бж҃їю сла́вꙋ  возвѣща́ющаѧ. ꙳ того̀ моли́те, ꙳ дарова́ти дꙋша́мъ на́шымъ  ми́ръ ꙳ и҆ ве́лїю ми́лость. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Ꙗ҆зы́ки приведо́сте ꙳ хрⷭ҇тꙋ̀ бг҃ꙋ, бл҃же́ннїи, ꙳  и҆зба́влєнныѧ кро́вїю ꙳ на землѝ роди́тисѧ  бл҃говоли́вшагѡ, ꙳ и҆ крⷭ҇тъ и҆ сме́рть ꙳ во́лею  претерпѣ́вшагѡ, сла́внїи, ꙳ є҆го́же ны́нѣ моли́те, ꙳  дарова́ти дꙋша́мъ на́шымъ ми́ръ ꙳ и҆ ве́лїю ми́лость. 
Сла́ва, гла́съ и҃: 
А҆пⷭ҇толе сп҃совъ, варна́во прехва́льне, прїѧ́телище  вѣ́ры, сы́не оу҆тѣше́нїѧ, тишино̀ ѡ҆бꙋрева́емыхъ,  непреста́ннѡ въ па́мѧти твое́й дерзнове́нїе и҆мѣ́ѧ, молѝ,  въ ми́рѣ сохрани́тисѧ дꙋша́мъ на́шымъ. 
И҆ ны́нѣ, пра́здника, и҆лѝ бг҃оро́диченъ:  Безневѣ́стнаѧ дв҃о: 
Тропа́рь, гла́съ г҃: 
А҆пⷭ҇ли ст҃і́и, моли́те ми́лостиваго бг҃а, да  прегрѣше́нїй ѡ҆ставле́нїе пода́стъ дꙋша́мъ на́шымъ. 
На оу҆́трени, на Бг҃ъ гдⷭ҇ь, тропа́рь  а҆по́столѡвъ, два́жды. 
Сла́ва, и҆ ны́нѣ: Тѧ̀ хода́тайствовавшꙋю: 
По а҃-й каѳі́смѣ, сѣда́ленъ, гла́съ а҃. Подо́бенъ:  Гро́бъ тво́й: 
Ли́къ дꙋхо́вный а҆пⷭ҇льскїй, мі́рꙋ посла́сѧ та́йнѡ,  ѿ бг҃а вы́шнѧгѡ: и҆ нево́лею стра́ждꙋщымъ вра́чеве  ꙗ҆ви́шасѧ, трїѷпоста́снаго є҆ди́нственнѣ призыва́юще,  бжⷭ҇твенное воплоще́нїе є҆мманꙋ́ила гдⷭ҇а, мꙋ́дрѣ  написа́ша. 
Два́жды. 
Сла́ва, и҆ ны́нѣ, бг҃оро́диченъ: 
Кꙋпинꙋ̀, ю҆́же мѡѷсе́й неѡпали́мꙋ ви́дѣ, го́рꙋ  бж҃їю, ст҃ы́й ѻ҆́блакъ, сѣ́нь нескве́рнꙋю, бг҃опрїѧ́тнꙋю  трапе́зꙋ, (с. 136) пала́тꙋ высо́кагѡ цр҃ѧ̀, всесвѣ́тлꙋю и҆  непроходи́мꙋю две́рь, дв҃о, пое́мъ тѧ̀. 
По в҃-й каѳі́смѣ, сѣда́ленъ, гла́съ д҃. Подо́бенъ:  Ꙗ҆ви́лсѧ є҆сѝ дне́сь: 
Свѣтолꙋ́чными сїѧ̑нїи, ꙗ҆́кѡ ѕвѣ́зды земны̑ѧ  концы̀ просвѣща́ете, бг҃оꙋчє́нїи ст҃а́гѡ проповѣ́данїѧ,  нбⷭ҇нїи таи́нницы гдⷭ҇ни а҆пⷭ҇ли. 
Два́жды. 
Сла́ва, и҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ нꙋ́ждахъ на́шꙋ  по́мощь и҆ къ бг҃ꙋ премѣне́нїе, є҆ѧ́же ра́ди тлѝ  и҆зба́вихомсѧ, бцⷣꙋ вѣ́рнїи оу҆блажа́емъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Мре́жею сло́ва возве́дъ, и҆зъ глꙋбины̀ неразꙋ́мїѧ  бг҃олѣ́пнѡ, ꙗ҆зы́ки приве́лъ є҆сѝ вѣ́рою, и҆ ꙗ҆́кѡ  и҆сто́чникъ сы́й во́дъ дх҃о́вныхъ, вселе́ннꙋю всю̀ напои́лъ  є҆сѝ бл҃года́тїю. тѣ́мже и҆ спа́сшїисѧ тобо́ю,  бг҃огла́се, ꙗ҆́кѡ дрꙋ́га тѧ̀ бли́жнѧго хрⷭ҇то́ва  оу҆блажа́емъ, варѳоломе́е, вопїю́ще тѝ: молѝ хрⷭ҇та̀  бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю  ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Степє́нна, а҃-й а҆нтїфѡ́нъ, д҃-гѡ гла́са. Прокі́менъ,  гла́съ д҃: Во всю̀ зе́млю и҆зы́де вѣща́нїе и҆́хъ:  Сті́хъ: Нб҃са̀ повѣ́даютъ сла́вꙋ бж҃їю: Всѧ́кое  дыха́нїе: Є҆ѵⷢ҇лїе і҆ѡа́нна, зача́ло ѯ҃з. 
По н҃-мъ ѱалмѣ̀, стїхи́ра, гла́съ а҃: 
Во всю̀ зе́млю и҆зы́де ва́ше спаси́тельное  вѣща́нїе, бг҃ови́дцы а҆пⷭ҇ли, и҆ просвѣтѝ дꙋ́шы  заблꙋ́ждшыѧ, и҆ хрⷭ҇тꙋ̀ приведѐ человѣ́ки просвѣщє́нныѧ  бл҃года́тїю. тѣ́мже моли́те, дарова́ти дꙋша́мъ на́шымъ  ми́ръ и҆ ве́лїю ми́лость. 
Канѡ́нъ бцⷣы со і҆рмосо́мъ на ѕ҃: и҆ а҆пⷭ҇лѡвъ два̀  на и҃. 
Канѡ́нъ ст҃а́гѡ а҆пⷭ҇ла варѳоломе́а: 
Гла́съ в҃. Пѣ́снь а҃. І҆рмо́съ: 
Во глꙋбинѣ̀ постла̀ и҆ногда̀ фараѡни́тское  всево́инство (с. 137) преѡрꙋже́ннаѧ си́ла, вопло́щшеесѧ же  сло́во всеѕло́бный грѣ́хъ потреби́ло є҆́сть:  препросла́вленный гдⷭ҇ь, сла́внѡ бо просла́висѧ. 
Провѣ́децъ всѣ́хъ и҆ бг҃ъ, оу҆ма̀ твоегѡ̀  бг҃ови́днѡ зрѧ̀ и҆збра̀, и҆ тѧ̀ сочета̀ ли́кꙋ а҆пⷭ҇льскꙋ,  варѳоломе́е всехва́льне, бл҃года́тїю просвѣти́въ се́рдце  твоѐ. 
Добродѣ́телей на высотꙋ̀ возше́дъ, ѧ҆зы́комъ  ѻ҆гнедохнове́ннымъ, ѻ҆гневи́днѡ раздѣле́нїемъ  ѡ҆богати́лсѧ є҆сѝ, ꙗ҆́кѡ хрⷭ҇то́въ а҆пⷭ҇лъ, прише́ствїемъ  оу҆тѣ́шителѧ, пребога́те, нече́стїѧ хвра́стїе поѧда́ѧ и҆  неразꙋ́мїѧ. 
Бг҃оно́сенъ оу҆́гль вои́стиннꙋ, бжⷭ҇твеннагѡ дх҃а  заре́ю разжже́нъ показа́лсѧ є҆сѝ, пре́лести сѣ́но  попалѧ́ѧ, варѳоломе́е прехва́льне, и҆ просвѣща́ѧ вѣ́рою  сердца̀ пою́щихъ тѧ̀. 
Бг҃оро́диченъ: 
Чи́стаѧ, рцы̀, ка́кѡ дои́ши; ка́кѡ же мт҃и была̀  є҆сѝ, дѣ́вствеными печа́тьми сїѧ́ющи; не пыта́й бе́здны,  неприча́стна є҆стество́мъ, и҆спыта́ѧй є҆ди́нъ всѣ́хъ бг҃ъ  и҆ гдⷭ҇ь, є҆го́же и҆ пло́тїю роди́хъ. 
И҆́нъ канѡ́нъ ст҃а́гѡ варна́вы. Гла́съ и҆ і҆рмо́съ  то́йже. 
Ꙗ҆́кѡ мꙋ́жъ сы́й бл҃гъ, и҆ оу҆тѣше́нїѧ сы́нъ  ꙗ҆́вльсѧ, дꙋшѝ моеѧ̀ ѡ҆ѕлобле́нїе, и҆ грѣха̀ дꙋшегꙋ́бнꙋю  печа́ль ѿженѝ, ꙗ҆́кѡ да, весе́лїѧ и҆спо́лненъ бы́въ,  воспою́ тѧ. 
Ѡ҆держи́мь, бл҃же́нне, чи́стымъ сїѧ́нїемъ,  прозѧ́бшаго ѿ колѣ́на і҆ꙋ́дова, пребога́те, хрⷭ҇та̀  всецр҃ѧ̀, ѿ леѵі́тска сро́дства прише́дша свѧще́нна,  зако́на же преложе́нїе проповѣ́далъ є҆сѝ. 
Свѣ́тлаѧ твоѧ̀, премꙋ́дре, жи́знь, пе́рвыѧ  бла́гости, и҆ є҆сте́ственнагѡ сꙋщества̀, показа̀ бг҃а тѧ̀  втора́го, є҆́же ѿтꙋ́дꙋ оу҆блажа́ема бл҃года́тьми,  сла́вне варна́во, порожде́нїе бжⷭ҇твеннагѡ оу҆тѣше́нїѧ. 
Бг҃оро́диченъ: 
Ѻ҆трокови́цъ бжⷭ҇твенный ли́къ, бжⷭ҇твеннѡ въ  жена́хъ (с. 138) тѧ̀ до́брꙋю воспѣва́етъ, бцⷣе влⷣчце,  добро́тами оу҆кра́шенꙋ бжⷭ҇тва̀: добротвори́тельное бо  сло́во, па́че сло́ва, родила̀ є҆сѝ. 
Катава́сїа по оу҆ста́вꙋ. 
Пѣ́снь г҃. І҆рмо́съ: 
Процвѣла̀ є҆́сть пꙋсты́нѧ ꙗ҆́кѡ крі́нъ, гдⷭ҇и,  ꙗ҆зы́ческаѧ неплодѧ́щаѧ цр҃ковь, прише́ствїемъ твои́мъ, въ  не́йже оу҆тверди́сѧ моѐ се́рдце. 
Ꙗ҆́кѡ до́ждь нбⷭ҇ный, и҆зсо́хшꙋю, премꙋ́дре,  вселе́ннꙋю всю̀ тмо́ю безбо́жїѧ, напои́лъ є҆сѝ, бг҃ови́дче  досточꙋ́дне. 
И҆сто́чникъ и҆зы́де спаси́тельнагѡ пи́ва,  варѳоломе́е всечⷭ҇тне, и҆ многосꙋгꙋ́бъ пло́дъ прине́слъ  є҆сѝ ꙗ҆зы́кѡмъ спасе́нїѧ, досточꙋ́дне. 
Со́лїю бл҃года́ти і҆́дѡльское оу҆ста́вилъ є҆сѝ  гное́нїе, всемꙋ́дре, сла́дкимъ сло́вомъ вѣ́ры, сердца̀  оу҆слажда́ѧ чтꙋ́щихъ тѧ̀. 
Бг҃оро́диченъ: 
Є҆ди́нꙋ дв҃ꙋ тѧ̀ и҆ мт҃рь чти́мъ, ꙗ҆́кѡ спасе́нїѧ  хода́таицꙋ бы́вшꙋю на́мъ, непоро́чнаѧ, и҆ мі́ръ  и҆збавлѧ́ющꙋю моли́твами твои́ми. 
И҆́нъ. І҆рмо́съ то́йже. 
Ѻ҆́блакъ во́льный на́мъ до́ждь носѧ́щїй ѿ  и҆сто́чника бл҃года́ти, ви́дѣнъ бы́лъ є҆сѝ, варна́во  сла́вне, и҆ пи́щный пото́къ напаѧ́ющїй. 
Разли́чными ѡ҆дарова́на сїѧ̑нїи, ви́дѧщи  всеси́льнагѡ дх҃а вла́сть, та́йнамъ хрⷭ҇тѡ́вымъ слꙋжи́телѧ,  ѿлꙋчѝ тѧ̀, прехва́льне. 
Просвѣща́еми бл҃года́тїю крⷭ҇та̀ твоегѡ̀, влⷣко,  благосла́внїи а҆пⷭ҇ли, тебѣ̀ ꙗ҆зы́ки вѣ́рою приведо́ша,  варна́ва и҆ па́ѵелъ, бг҃омꙋ́дрїи. 
Бг҃оро́диченъ: 
Ꙗ҆ви́ласѧ є҆сѝ чистото́ю ꙗ҆́кѡ крі́нъ, влⷣчце,  посредѣ̀ те́рнїѧ возсїѧ́вши зарѧ́ми дѣ́вства твоегѡ̀,  бцⷣе всечⷭ҇таѧ. 
Конда́къ гла́съ в҃: Подо́бенъ: Дв҃а дне́сь: 
Гдⷭ҇ень бы́лъ є҆сѝ всеи́стинный слꙋжи́тель,  а҆пⷭ҇лѡвъ же (с. 139) ꙗ҆ви́лсѧ є҆сѝ седми́десѧтихъ  пе́рвый, ѡ҆зари́лъ є҆сѝ и҆ съ па́ѵломъ про́повѣдь твою̀,  всѣ̑мъ возвѣща́ѧй хрⷭ҇та̀ сп҃са: сегѡ̀ ра́ди пѣснопѣ́нїи  бжⷭ҇твеннꙋю па́мѧть твою̀, варна́во, соверша́емъ. 
І҆́косъ: 
Сн҃ъ бж҃їй, соприсносꙋ́щный дх҃ꙋ, бл҃говоле́нїемъ на  землѝ пло́ть прїе́мь, ꙗ҆́кѡ чл҃вѣ́къ, и҆ стрⷭ҇тїю  честно́ю безстра́стїе да́въ тѧ̀ полага́етъ, бл҃же́нне,  а҆пⷭ҇ла, и҆ виті́ѧ вѣ́ры мꙋ́дра въ сло́вѣ и҆ досточꙋ́дна,  проповѣ́дника че́стна, ꙗ҆зы́кѡвъ оу҆чи́телѧ, варна́во  блаже́нне, и҆ трⷪ҇цы и҆́стинна покло́нника. тѣ́мже возсїѧ̀  вѣ̑рнымъ честна́ѧ денни́ца свѣ́тлаѧ, ѡ҆зарѧ́ющаѧ твоѧ̀  бж҃е́ственнаѧ па́мѧть, ю҆́же досто́йнѡ соверша́емъ. 
Сѣда́ленъ, гла́съ и҃. Подо́бенъ: Премꙋ́дрости: 
Мре́жею сло́ва возве́дъ, и҆зъ глꙋбины̀ неразꙋ́мїѧ  бг҃олѣ́пнѡ, ꙗ҆зы́ки приве́лъ є҆сѝ вѣ́рою, и҆ ꙗ҆́кѡ  и҆сто́чникъ сы́й во́дъ дх҃о́вныхъ, вселе́ннꙋю всю̀ напои́лъ  є҆сѝ бл҃года́тїю, тѣ́мже и҆ спа́сшїисѧ тобо́ю,  бг҃огла́се, ꙗ҆́кѡ дрꙋ́га тѧ̀ бли́жнѧго хрⷭ҇то́ва  оу҆блажа́емъ, варѳоломе́е, вопїю́ще тѝ: молѝ хрⷭ҇та̀  бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю  ст҃ꙋ́ю па́мѧть твою̀. 
Сла́ва, варна́вы, гла́съ и҆ подо́бенъ то́йже: 
Слове́сенъ показа́лсѧ є҆сѝ, ꙗ҆́кѡ нбⷭ҇нꙋю  повѣ́дꙋѧ сла́вꙋ бж҃їю, чꙋде́съ свѣ́тлостїю, и҆ си́лы  лꙋча́ми, неразꙋ́мїѧ но́щь ѿгонѧ̀ бл҃года́тїю, бг҃оразꙋ́мїѧ  же лꙋчы̀ ѡ҆блиста́ѧ концє́мъ. тѣ́мже свѣтоно́снꙋю и҆  ст҃ꙋ́ю твою̀ па́мѧть сла́вимъ дне́сь вѣ́рнїи, и҆ вопїе́мъ  тѝ: варна́во всехва́льне, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю ст҃ꙋ́ю па́мѧть  твою̀. 
И҆ ны́нѣ, пра́здника, и҆лѝ бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  (с. 140) оу҆тѣ́шителѧ, препѣ́таѧ, беззако́нїю мѧ̀ сꙋ́ща  скве́рное ѻ҆би́телище, и҆ бѣсѡ́мъ и҆гра́лище въ ра́зꙋмѣ  бы́вша, потщи́сѧ ѿ тѣ́хъ ѕлодѣ́йства мѧ̀ и҆зба́вити: и҆  свѣ́тлое жили́ще добродѣ́телей совершѝ, свѣтоно́снаѧ  нетлѣ́ннаѧ: ѿженѝ ѻ҆́блакъ стрⷭ҇те́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. 
Пѣ́снь д҃. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. Тѣ́мъ зовꙋ́ ти: сла́ва си́лѣ твое́й, гдⷭ҇и. 
Оу҆праздни́лъ є҆сѝ, крⷭ҇то́мъ гдⷭ҇нимъ  ѡ҆гражда́емь, де́мѡнское свирѣ́пство, варѳоломе́е  преизрѧ́дне, и҆ си́хъ дꙋшегꙋби́тельнꙋю пре́лесть ѿгна́лъ  є҆сѝ проповѣ́данїемъ. 
Свѣ́тъ мі́ра, сла́вы бж҃е́ственное сїѧ́нїе,  хрⷭ҇то́съ тѧ̀ показа̀, варѳоломе́е бг҃опрїѧ́тне: всю́ бо  просвѣти́лъ є҆сѝ бг҃оразꙋ́мїемъ тва́рь, всеблаже́нне. 
Возмꙋти́лъ є҆сѝ ꙗ҆зы́чєскаѧ морѧ̀, а҆пⷭ҇ле,  ꙗ҆́кѡ ко́нь преизрѧ́денъ, колесни́ца сло́ва бы́въ: вѣ́рою  же погаси́лъ є҆сѝ го́рькагѡ безбо́жїѧ концы̀. 
Бг҃оро́диченъ: 
И҆сцѣлѧ́ѧ є҆́ѵино ве́тхое престꙋпле́нїе, въ тѧ̀  непоро́чнꙋю, пречⷭ҇таѧ, всели́сѧ, всего́ мѧ человѣ́ка  ѡ҆бновѝ па́дшаго пребж҃е́ственный. 
И҆́нъ. І҆рмо́съ то́йже. 
Послѣ́дꙋѧ повелѣ́нїемъ влⷣки, а҆пⷭ҇ле варна́во  прехва́льне, ни́щымъ разда́лъ є҆сѝ всѐ твоѐ и҆мѣ́нїе,  и҆ хрⷭ҇то́въ проповѣ́дникъ бы́въ велегла́сенъ. 
Дости́глъ є҆сѝ добродѣ́телей свѣ́тлость  коне́чнꙋю, и҆ па́ѵла ѡ҆брѣ́тъ бг҃огла́снаго а҆пⷭ҇ла, съ  ни́мже всѣ̑мъ возвѣсти́лъ є҆сѝ та́инства глꙋбинꙋ̀  неизрече́ннꙋю. 
Ꙗ҆́кѡ со́лнце претека́ѧ мі́ра концы̀, варна́во  всече́стне, зарелꙋ́чными сїѧ̑нїи, па́ѵлꙋ послѣ́дꙋѧ,  просвѣща́еши сло́вомъ благода́ти. (с. 141) 
Соприча́стникъ страсте́й сп҃са бы́въ, варна́во  прехва́льне, въ нбⷭ҇ныхъ се́лѣхъ съ ни́мъ прославлѧ́ешисѧ,  па́че оу҆ма̀, весе́лїѧ насыща́ѧсѧ. 
Бг҃оро́диченъ: 
Є҆́ѵы прама́тере клѧ́тва оу҆праздни́сѧ тобо́ю,  всенепоро́чнаѧ: воплоще́ннаго бо сло́ва родила̀ є҆сѝ  присносꙋ́щнаго, бл҃гослове́ньми мі́ръ вѣнча́вшаго. 
Пѣ́снь є҃. І҆рмо́съ:  
Хода́тай бг҃ꙋ и҆ человѣ́кѡмъ бы́лъ є҆сѝ, хрⷭ҇тѐ  бж҃е: тобо́ю бо, влⷣко, къ свѣтонача́льникꙋ ѻ҆ц҃ꙋ̀  твоемꙋ̀, ѿ но́щи невѣ́дѣнїѧ, приведе́нїе и҆́мамы. 
Несозда́ннꙋ свѣ́тꙋ, на́съ ра́ди въ зда́нїихъ  ꙗ҆́вльшемꙋсѧ хрⷭ҇тꙋ̀, перводѣ́льнѡ бесѣ́довалъ є҆сѝ, къ  немꙋ̀ прише́дъ, а҆пⷭ҇ле, и҆ бжⷭ҇твенными зарѧ́ми ѿ негѡ̀  просвѣща́емь. 
Ꙗ҆́кѡ роса̀ бж҃їѧ человѣ́кѡмъ и҆сцѣле́нїе  подаю́щи, въ мі́рѣ бы́лъ є҆сѝ, ѽ варѳоломе́е  преблаже́нне: и҆ зе́млю нече́стїѧ прⷪ҇ро́чески ѡ҆прове́рглъ  є҆сѝ. 
Къ пе́рвомꙋ свѣ́тꙋ пристꙋ́пль, бы́лъ є҆сѝ свѣ́тъ  вторы́й, ꙗ҆̀же ѿтꙋ́дꙋ сїѧ̑нїи и҆ свѣтоли̑тїи ѡ҆зарѧ́емь,  ꙗ҆́кѡ самови́децъ сло́ва, варѳоломе́е всемꙋ́дре. 
Бг҃оро́диченъ: 
Глаго́лы твоѧ̑ по́мнѧще, тѧ̀ ны́нѣ бл҃жи́мъ: тобо́ю  бо, непоро́чнаѧ, бл҃же́нство ѡ҆брѣто́хомъ, и҆ жи́знїю  честно́ю и҆́стинною ѡ҆богати́хомсѧ. 
И҆́нъ. І҆рмо́съ то́йже. 
Зако́на сѣ́нь преше́дъ, и҆ бл҃года́тїю сїѧ́ѧ,  ꙗ҆зы́кѡмъ и҆сполне́нїе бл҃говѣствꙋ́ѧ, просвѣти́лъ є҆сѝ,  бг҃омꙋ́дрый варна́во, хрⷭ҇то́вымъ проповѣ́данїемъ. 
Крѣ́постїю держа́вною ст҃а́гѡ дх҃а, а҆пⷭ҇ле,  ꙗ҆́вѣ ѡ҆бложе́нъ, лꙋка́вствїѧ дꙋ́хи низложи́въ, ѿ тѣ́хъ  ѕлодѣ́йства мі́ръ и҆зба́вилъ є҆сѝ. 
Вопїю́щагѡ гла́съ въ пꙋсты́хъ ꙗ҆зы́цѣхъ бы́лъ  є҆сѝ, (с. 142) мꙋ́дре, бж҃е́ственнагѡ воплоще́нїѧ  непостижи́мое та́инство возвѣща́ѧ всѣ̑мъ, варна́во  пребога́те. 
Бг҃оро́диченъ: 
Сѐ во оу҆тро́бѣ, бцⷣе пречⷭ҇таѧ, хрⷭ҇та̀ бг҃а  па́че сло́ва и҆мѣ́ла є҆сѝ, ꙗ҆́коже и҆са́їа предречѐ:  вы́ше є҆стества́ же сего̀, бг҃ороди́тельнице, родила̀  є҆сѝ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Чꙋде́съ благода́ть прїе́мъ, и҆ и҆сцѣле́нїй  ѡ҆бога́щсѧ дѣ́телїю, варѳоломе́е всемꙋ́дре, ꙗ҆зы̑къ стада̀  оу҆лови́лъ є҆сѝ. 
Ѻ҆́гненный тво́й ѧ҆зы́къ, пресла́вне, всѧ́кꙋ  пре́лесть ꙗ҆́кѡ сѣ́но попалѝ: вѣ́рныхъ же просвѣтѝ  сердца̀ бжⷭ҇твеннымъ проповѣ́данїемъ. 
И҆сто́чника премꙋ́дрости, оу҆чи́телѧ и҆мѣ́ѧ,  пресла́вне, сло́ва безнача́льнаго, мїрскꙋ́ю ѡ҆бꙋи́лъ є҆сѝ,  бг҃опроповѣ́дниче, мꙋ́дрость благода́тїю. 
Бг҃оро́диченъ: 
Па́че є҆стества̀, дв҃о, родила̀ є҆сѝ, и҆  вѣ́чнꙋеши дв҃ою, ꙗ҆влѧ́ющи и҆́стиннагѡ бж҃ества̀, сн҃а и҆  бг҃а твоегѡ̀ ѻ҆́бразы. 
И҆́нъ. І҆рмо́съ то́йже. 
Возсїѧ́въ мі́рꙋ, хрⷭ҇тѐ бж҃е, пра́вды сл҃нце,  влⷣко, ꙗ҆́коже лꙋчѝ сїѧ́ющыѧ, варна́вꙋ и҆ па́ѵла  возблиста́лъ є҆сѝ. 
Кореносѣ́чна сѣки́ра бы́лъ є҆сѝ, ѡ҆лѧденѣ́вшꙋю  пре́лесть сѣкꙋ́щи па́че сло́ва чꙋдесы̀, бг҃оглаго́ливе  варна́во чꙋ́дне. 
Законополо́жникъ показа́лсѧ є҆сѝ благода́ти,  ꙗ҆́кѡ ве́тхагѡ завѣ́та ѻ҆́бразы ко и҆́стинномꙋ ꙗ҆вле́нїю  прелага́ѧ, варна́во бг҃опрїѧ́тне. 
Бг҃оро́диченъ: 
Небеса̀ простры́й во́лею, не́бо земно́е дрꙋго́е  показа̀ тѧ̀, бг҃ома́ти пречⷭ҇таѧ, и҆ и҆зъ тебє̀ возсїѧ́въ  ꙗ҆ви́сѧ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Ꙗ҆ви́лсѧ є҆сѝ вели́кое сл҃нце вселе́ннѣй,  оу҆че́нїй сїѧ́ньми (с. 143) и҆ чꙋде́съ стра́шныхъ,  свѣтоводѧ̀ почита́ющыѧ тѧ̀, варѳоломе́е гдⷭ҇ень а҆пⷭ҇толе. 
І҆́косъ: 
Ꙗ҆́кѡ нб҃о сла́вꙋ бж҃їю вѣща́ѧ ви́дѣнъ бы́лъ  є҆сѝ, дх҃омъ ст҃ы́мъ, а҆пⷭ҇ле бг҃ови́дче, и҆ ꙗ҆́кѡ сл҃нце  свѣ́тло ꙗ҆ви́лсѧ є҆сѝ мі́рꙋ, преле́стное помраче́нїе  разгонѧ́ѧ бжⷭ҇твенною бл҃года́тїю. тѣ́мъ молю́тисѧ и҆  ми́лсѧ дѣ́ю: бжⷭ҇твенными твои́ми лꙋча́ми, дꙋшѝ моеѧ̀  ѡ҆слѣпле́нныѧ, всебога́те, просвѣтѝ зѣ̑ницы, и҆ сло́во  тѧ̀ пѣ́ти да́ждь во ѿверзе́нїе оу҆стѡ́мъ мои̑мъ, въ  твое́й дне́сь па́мѧти: въ ню́же всѧ́къ вѣ́рный веселѧ́сѧ  хва́литъ тѧ̀, варѳоломе́е гдⷭ҇ень а҆пⷭ҇толе. 
Пѣ́снь з҃. І҆рмо́съ: 
Бг҃опроти́вное велѣ́нїе беззако́ннꙋющагѡ мꙋчи́телѧ  высо́къ пла́мень вознесло̀ є҆́сть: хрⷭ҇то́съ же прострѐ  бг҃очести̑вымъ ѻ҆трокѡ́мъ ро́сꙋ дх҃о́внꙋю, сы́й  бл҃гослове́нъ и҆ препросла́вленъ. 
Вели́кое та́инство, варѳоломе́е, бж҃е́ственнагѡ  воплоще́нїѧ, мі́рꙋ ꙗ҆ви́лъ є҆сѝ, є҆́же всѣ̑мъ  невмѣсти́мое и҆ непостижи́мое, є҆ди́нѣмъ же вмѣсти́мо  вѣ̑рнымъ, несказа́емо и҆ вѣ́рꙋемо. 
Ꙗ҆́кѡ ка́мень, прест҃ы́й варѳоломе́е, чи́стѣ  валѧ́ѧсѧ, пре́лести оу҆твержде́нїе крѣ́пкѡ ѡ҆прове́рглъ  є҆сѝ: цр҃кви же неѡбори́мое ѡ҆снова́нїе ꙗ҆́вльсѧ,  сохранѧ́еши сїю̀ непоколеби́мꙋ. 
Бжⷭ҇твенное подо́бїе, варѳоломе́е, добродѣ́телей  ша́ромъ, пребл҃же́нне, написа́лъ є҆сѝ: ѿвсю́дꙋ а҆пⷭ҇лъ  бж҃е́ственъ бы́въ, всѣ̑мъ проповѣ́далъ є҆сѝ хрⷭ҇то́во  прише́ствїе многопѣ́тое. 
Бг҃оро́диченъ: 
Гро́здъ созрѣ́вшїй, є҆го́же невоздѣ́ланнѡ,  чⷭ҇таѧ, возрасти́ла є҆сѝ, на дре́вѣ ꙗ҆́кѡ оу҆зрѣ́вши  повѣ́шена, вопїѧ́ла є҆сѝ: ча́до сла́дкое, мсто̀ и҆ска́пи,  и҆́мже страсте́й пїѧ́нство ѿи́метсѧ. 
И҆́нъ. І҆рмо́съ то́йже. 
Свѧ́тѡ ст҃а́го, во ст҃ы́хъ почива́ющаго, варна́во,  (с. 144) проповѣ́далъ є҆сѝ сн҃а, собезнача́льна ѻ҆ц҃ꙋ̀  и҆ сопрⷭ҇то́льна, чл҃вѣ́ка бы́вша, на́мъ спасе́нїе  содѣва́юща. 
Лꙋчы̀ блиста́ющыѧ бж҃е́ственное сїѧ́нїе, варна́ва  всечестны́й и҆ па́ѵелъ бг҃опрїѧ́тный, ꙗ҆́кѡ свѣ́тъ  и҆схо́дѧтъ, просвѣща́ющыѧ сло́вомъ благода́ти ꙗ҆зы̑къ  всенаслѣ́дїе, хрⷭ҇топроповѣ̑дницы. 
Ра́дꙋетсѧ дне́сь воспита́вый тѧ̀, варна́во,  цвѣтꙋ́щаго сло́во благода́тное, хрⷭ҇то́ви тѧ̀ прозѧ́бши,  бг҃облаже́нне. Є҆го́же и҆змѣни́въ, ны́нѣшнѧгѡ плѣне́нїѧ  и҆зба́ви моли́твами твои́ми. 
Бг҃оро́диченъ: 
Направлѧ́ющи, всечⷭ҇таѧ, мою̀ жи́знь, ко твоемꙋ̀  бл҃гоꙋти́шномꙋ приста́нищꙋ наста́ви, бг҃а ро́ждшаѧ, благи́хъ  и҆сто́чника, всѣ̑мъ подаю́ща вѣ̑рнымъ незави́стнꙋю  бла́гость. 
Пѣ́снь и҃. І҆рмо́съ: 
Пе́щь и҆ногда̀ ѻ҆́гненнаѧ въ вавѷлѡ́нѣ дѣ́йства  раздѣлѧ́ше, бж҃їимъ велѣ́нїемъ халдє́и ѡ҆палѧ́ющаѧ,  вѣ̑рныѧ же ѡ҆роша́ющаѧ, пою́щыѧ: благослови́те, всѧ̑ дѣла̀  гдⷭ҇нѧ, гдⷭ҇а. 
Ве́лїе и҆ ма́ло, мно́го же и҆ оу҆ма́лено, сп҃сово  є҆ѵⷢ҇лїе премꙋ́дрѡ наꙋчи́лъ є҆сѝ. вє́лїѧ и҆ пресла̑внаѧ  сложе́нными глагѡ́лы, всѣ̑мъ назна́меналъ є҆сѝ,  варѳоломе́е бг҃омꙋ́дре. 
Ꙗ҆́коже рѣка̀ ѿ сїѡ́на и҆сходѧ̀, цр҃кѡ́вныѧ  со́нмы напоѧ́еши, пребога́те, и҆ пото́къ бж҃е́ственныѧ пи́щи  и҆спꙋсти́лъ є҆сѝ ꙗ҆вле́ннѣйше, зовы́й: бл҃гослови́те,  всѧ̑ дѣла̀ гдⷭ҇нѧ, гдⷭ҇а. 
Бжⷭ҇твенныхъ дарѡ́въ ꙗ҆́вѣ свѣтлѣ́йшими и҆  вели́кими ꙗ҆́кѡ а҆пⷭ҇лъ бжⷭ҇твеннѣ оу҆краси́лсѧ є҆сѝ.  превосхо́дитъ са́нъ бл҃госла́вїѧ всегѡ̀, бл҃же́нне, сꙋ́щее  во человѣ́цѣхъ зри́мое благода́тїю. 
Бг҃оро́диченъ: 
Оу҆́мъ безстра́стенъ въ ложесна́хъ твои́хъ  є҆дини́тсѧ человѣ́чꙋ оу҆мꙋ̀, всечⷭ҇таѧ: пло́ти же  дебельство́мъ (с. 145) подлѣ́тенъ бы́въ, вѣкѡ́въ  превы́шшїй. Тѣ́мъ тѧ̀, бцⷣе, вѣ́рою и҆ любо́вїю сла́вимъ. 
И҆́нъ. І҆рмо́съ то́йже. 
Мо́ре ꙗ҆зы́ческое возмꙋти́ти, твоѧ̑ ко́ни ꙗ҆́кѡ  бл҃годѣ́тель наве́лъ є҆сѝ, варна́вꙋ сла́внаго и҆ па́ѵла  чꙋ́днаго пре́лесть многобо́жнꙋю, оу҆че́ньми, живода́вче,  бл҃гоче́стїѧ ѿгонѧ́щыѧ. 
Положѝ ꙗ҆́кѡ бг҃ъ, оу҆тѣ́шителю дш҃е  вседѣ́тельный, въ цр҃кви твое́й свѣти̑ла сїѧ̑ющаѧ, твою̀  си́лꙋ проповѣ̑дающаѧ, сн҃ꙋ же и҆ роди́телю зовꙋ̑щаѧ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Ѡ҆блиста́лъ є҆сѝ свѣ́тлѡ ꙗ҆́кѡ сл҃нце въ мі́рѣ,  мы́сленномꙋ бесѣ́довавъ ꙗ҆́вѣ сл҃нцꙋ, бг҃опрїѧ́тне:  разже́гсѧ бо сїѧ́нїемъ, свѣ́тъ вторы́й бы́лъ є҆сѝ,  всѣ̑мъ ꙗ҆влѧ́ѧ та́инства си́лꙋ. 
Зе́млю всю̀ оу҆че́ньми просвѣти́въ, є҆́же па́че  оу҆ма̀ блаже́нство досто́йнѡ оу҆лꙋчи́лъ є҆сѝ, въ  нбⷭ҇ныхъ се́лѣхъ, варна́во всече́стне, вѣне́цъ  бл҃голѣ́пїѧ ѿ влⷣки прїе́мъ. 
Бг҃оро́диченъ: 
Да клѧ́твꙋ пе́рвꙋю погꙋби́ши, и҆ сме́рти  ѡ҆сꙋжде́нїе, дре́внїѧ прамт҃ре, ѿ дв҃ы бг҃ома́тере сло́во  бж҃їе роди́сѧ, всѣ̑мъ дарова̀ безсме́ртїе неги́блющее. 
Пѣ́снь ѳ҃. І҆рмо́съ: 
Безнача́льна роди́телѧ сн҃ъ, бг҃ъ и҆ гдⷭ҇ь,  вопло́щсѧ ѿ дв҃ы, на́мъ ꙗ҆ви́сѧ, ѡ҆мрачє́ннаѧ  просвѣти́ти, собра́ти расточє́ннаѧ. Тѣ́мъ всепѣ́тꙋю  бцⷣꙋ велича́емъ. 
Сло́ва бы́въ самови́децъ и҆ слꙋжи́тель, оу҆чени́къ  же и҆ проповѣ́дникъ бг҃ови́дѣнъ, и҆дѣ́же ны́нѣ є҆́сть  сло́во, ты̀ жи́ти вои́стиннꙋ сподо́билсѧ є҆сѝ, ꙗ҆́коже  са́мъ ѡ҆бѣща̀ нело́жнѡ пребл҃гі́й. 
Ꙗ҆́кѡ ны́нѣ предстоѧ̀ прⷭ҇то́лꙋ влⷣки твоегѡ̀, и҆  (с. 146) ѿѻнꙋ́дными зарѧ́ми ѡ҆сїѧ́емь, ѽ варѳоломе́е  бг҃омꙋ́дре, пѣвцы̀ твоѧ̑ назира́ѧ, страсте́й и҆збавлѧ́еши,  и҆ разли́чныхъ ѡ҆бстоѧ́нїй. 
Сн҃ъ вѣ́ры ра́ди сподо́бльсѧ бы́ти бг҃ꙋ,  ѻ҆те́ческихъ наслѣ́дникъ сокро́вищъ бы́лъ є҆сѝ. ѽ  великода́рныѧ дла́ни! ѽ дарова́нїѧ ны́нѣ превосходѧ́щагѡ,  хрⷭ҇та̀ просла́вльшагѡ тѧ̀, бг҃ови́дче всебл҃же́нне! 
Бг҃оро́диченъ: 
Разꙋмѣ́вше и҆здале́ча прозорли́выма ѻ҆чи́ма  прⷪ҇ро́цы, тѧ̀ всѝ провозгласи́ша хотѧ́щꙋю мт҃рь бы́ти  вседѣ́телѧ, и҆ всѣ́хъ влⷣки. Тѣ́мъ тѧ̀ всепѣ́тꙋю бцⷣꙋ  возвѣща́емъ. 
И҆́нъ. І҆рмо́съ то́йже. 
Свѣ́тъ бы́вше добродѣ́телїю а҆пⷭ҇ли, и҆ свѣ́тꙋ  вели́комꙋ ны́нѣ предстоѧ́ще, мі́рꙋ ми́ръ пода́ти, и҆ на́шꙋ  спастѝ цр҃ковь, ю҆́же соста́висте, влⷣкꙋ оу҆моли́те. 
Виті́йскꙋю лю́тость премꙋ́дрости твоеѧ̀ пла́менемъ,  бг҃оѧвле́нне варна́во, ꙗ҆́вѣ погаси́лъ є҆сѝ, сїѧ́нїй  бжⷭ҇твенныхъ, ꙗ҆́кѡ и҆сто́чникъ внꙋ́трь и҆мѣ́ѧ. тѣ́мже  всесвѧще́нный пра́здникъ тво́й почита́емъ. 
Вѣ́рою па́мѧть твою̀ соверша́юще ны́нѣ, а҆пⷭ҇ле,  моли́твенника ко влⷣцѣ тѧ̀ предлага́емъ, разрѣше́нїѧ  просѧ́ще согрѣше́нїй, твои́мъ прїѧ́ти хода́тайствомъ,  варна́во всече́стне, бг҃опроповѣ́дниче свѧще́нне. 
Бг҃оро́диченъ: 
Ꙗ҆́кѡ оу҆́тро ѡ҆брѣ́тесѧ оу҆́треннее, въ  жите́йстѣй но́щи дѣ́вства зарѧ́ми сїѧ́ющи, восто́къ сл҃нца  разꙋ́мнагѡ пра́вды на́мъ ꙗ҆́вльши, бг҃ома́ти всечⷭ҇таѧ. 
Свѣти́ленъ. Подо́бенъ: Посѣти́лъ ны̀: 
А҆пⷭ҇лы хрⷭ҇тѡ́вы, прїиди́те, лю́дїе, воспои́мъ  бжⷭ҇твеннаго варѳоломе́а, и҆ варна́вꙋ мꙋ́драго,  проповѣ́дники вѣ́ры, ꙗ҆́кѡ молѧ́щыѧсѧ хрⷭ҇тꙋ̀ ѡ҆ дꙋша́хъ  на́шихъ. 
Два́жды. (с. 147) 
Сла́ва, и҆ ны́нѣ, пра́здника, и҆лѝ бг҃оро́диченъ: 
Чтⷭ҇аѧ влⷣчце ст҃а́ѧ, и҆ є҆ди́на мꙋженеискꙋ́снаѧ,  спасе́нїе и҆ оу҆пова́нїе ты̀, молѝ и҆зъ тебє̀ рожде́ннаго  и҆зба́вителѧ на́шего, спастѝ мі́ръ ѿ ле́сти, бѣ́дъ и҆  скорбе́й. 
На хвали́техъ стїхи̑ры, на д҃, гла́съ д҃. Подо́бенъ:  Ꙗ҆́кѡ до́блѧ: 
Пра́вды тѧ̀ сл҃нце ꙳ і҆и҃съ бг҃ъ на́шъ, ꙳ во всѧ̑  мїрска̑ѧ и҆сполнє́нїѧ, ꙳ ꙗ҆́коже многосвѣ́тлꙋю лꙋчꙋ̀, ꙳  бг҃омꙋ́дре а҆пⷭ҇ле, положи́лъ є҆́сть, ꙳ ѕло́бы мглꙋ̀  ѿгонѧ́ща, ꙳ и҆ просвѣща́юща ѡ҆мрачє́ннаѧ сердца̀  неразꙋ́мїемъ ꙳ и҆ страсте́й ѡ҆бдержа́нїемъ, ꙳ варѳоломе́е  пребога́те. 
Два́жды. 
Чи́стое прїѧ́телище ꙳ трⷪ҇цы бы́лъ є҆сѝ, ꙳  добродѣ́телей свѣтлостьмѝ ѡ҆блиста́емь, ꙳ и҆ въ се́рдцы  прїе́мъ, варна́во, ꙳ ѿ неѧ̀ сїѧ́нїе, ꙳ и҆ просвѣще́нїе  сл҃нца свѣтлѣ́йшее, ꙳ въ концѣ́хъ свѣ́тлѡ препосыла́ѧ ꙳  и҆ просвѣща́ѧ во тмѣ̀ сѣдѧ́щыѧ неразꙋ́мїѧ, ꙳  бг҃опрїѧ́тне. 
Ꙗ҆́коже ѻ҆́блацы, блаже́ннїи, ꙳ во всѧ̑ концы̀  до́ждь и҆ска́паете нбⷭ҇ный, ꙳ и҆ дꙋ́шы вѣ́рныхъ напаѧ́ете ꙳  бжⷭ҇твенною бл҃года́тїю, ꙳ потопи́вше лю́тагѡ безбо́жїѧ  пле́велы, ꙳ и҆ соверши́вше дꙋ́шы ꙳ плодонѡ́сны  человѣ́чєскїѧ: ꙳ сегѡ̀ ра́ди во хвале́нїи ва́съ  почита́емъ, ꙳ гдⷭ҇ни а҆пⷭ҇ли. 
Сла́ва, гла́съ є҃. Вѷзанті́ево: 
Премꙋ́дрость бж҃їѧ, соприсносꙋ́щное сло́во ѻ҆́ч҃ее,  ꙗ҆́коже во є҆ѵⷢ҇лїихъ предречѐ: вы̀ є҆стѐ и҆зѻби̑льныѧ  ло́зы, прехва́льнїи а҆пⷭ҇ли, и҆̀же гро́здъ зрѣ́лый и҆  кра́сенъ въ вѣ́твїѧхъ ва́шихъ носѧ́ше. Є҆го́же вѣ́рнїи  ꙗ҆дꙋ́ще, оу҆слажда́емъ вкꙋ́съ къ весе́лїю, варѳоломе́е  бг҃опрїѧ́тне, и҆ варна́во сы́не оу҆тѣше́нїѧ, прилѣ́жнѡ  моли́тесѧ ѡ҆ дꙋша́хъ на́шихъ. 
И҆ ны́нѣ, пра́здника, и҆лѝ бг҃оро́диченъ: Бл҃жи́мъ  тѧ̀, бцⷣе дв҃о: 
Славосло́вїе вели́кое, И҆ ѿпꙋ́стъ. 
На лїтꙋргі́и, блажє́нна ѿ канѡ́на варѳоломе́а,  пѣ́снь г҃-ѧ на д҃: И҆ варна́вы пѣ́снь ѕ҃ на д҃.  Прокі́менъ: гла́съ и҃: Во всю̀ зе́млю (с. 148) и҆зы́де  вѣща́нїе и҆́хъ: Сті́хъ: Нб҃са̀ повѣ́даютъ сла́вꙋ  бж҃їю: А҆пⷭ҇лъ дѣѧ́нїй, зача́ло к҃и: А҆ллилꙋ́їа, гла́съ  а҃. И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и: Є҆ѵⷢ҇лїе  лꙋкѝ, зача́ло н҃а. Прича́стенъ: Во всю̀ зе́млю и҆зы́де  вѣща́нїе и҆́хъ: 


(с. 148) 
Мѣ́сѧца тогѡ́же въ в҃і-й де́нь. 
Преподо́бнагѡ ѻ҆ц҃а̀ на́шегѡ ѻ҆нꙋ́фрїа: 
И҆ преподо́бнагѡ ѻ҆ц҃а̀ на́шегѡ петра̀ а҆ѳѡ́нскагѡ: 
И҆ па́мѧть преподо́бнагѡ ѻ҆ц҃а̀ на́шегѡ а҆рсе́нїа,  коне́вскагѡ чꙋдотво́рца. 
На Гдⷭ҇и, воззва́хъ, стїхи̑ры, гла́съ и҃. 
Подо́бенъ: Ѽ пресла́внагѡ чꙋдесѐ! 
Ѻ҆́ч҃е бг҃омꙋ́дре ѻ҆нꙋ́фрїе, мїрскі́ѧ себѐ ꙳  ѿлꙋчи́лъ є҆сѝ молвы̀, ꙳ къ премі́рномꙋ возше́лъ є҆сѝ  соверше́нїю, ꙳ тогѡ̀ вожделѣ́въ благи́хъ и҆сто́чника, ꙳  та́мѡ и҆́стиннꙋю любо́вь дости́глъ є҆сѝ, ꙳ є҆ѧ́же  сїѧ̑нїи, бл҃же́нне, ѡ҆свѣща́емь, ꙳ грѣхо́внагѡ мра́ка ꙳  моли́твами твои́ми на́съ и҆схи́ти. 
Ѻ҆́ч҃е бг҃омꙋ́дре ѻ҆нꙋ́фрїе, ꙳ мра́зъ нощны́й и҆  дневны́й ва́ръ, ꙳ наде́ждею, преподо́бне, бꙋ́дꙋщихъ ꙳  претерпѣ́лъ є҆сѝ, на землѝ твоѧ̑ оу҆́ды оу҆мертви́въ,  ꙳ нбⷭ҇нꙋю жи́знь полꙋчи́лъ є҆сѝ, ꙳ внꙋ́трь вше́лъ є҆сѝ  черто́га, ст҃е, ра́достнѡ, добро́тꙋ безмѣ́рнꙋю зрѣ́ти ꙳  зижди́телѧ твоегѡ̀. 
Ѻ҆́ч҃е бг҃омꙋ́дре ѻ҆нꙋ́фрїе, ꙗ҆́кѡ сокро́вище тѧ̀  ѡ҆брѣ́тъ, ꙳ въ пꙋсты́ни кры́ющасѧ сла́вный пафнꙋ́тїй, и҆  сꙋ́щымъ въ мі́рѣ сказа̀ ꙗ҆́снѡ, ꙳ твои́хъ подвигѡ́въ  и҆справлє́нїѧ, вѣ̑рныѧ богатѧ̀ повѣстьмѝ, ꙳  бг҃оꙋго́днагѡ твоегѡ̀ житїѧ̀, (с. 149) прехва́льне: ꙳  є҆го́же и҆ на́съ покажѝ, ꙳ моли́твами твои́ми,  подража́тели, сла́вне. 
И҆́ны стїхи̑ры преподо́бнагѡ петра̀, гла́съ и҆  подо́бенъ то́йже: 
Петрꙋ̀ бж҃е́ственномꙋ тезоимени́та, ꙳ послѣ́дꙋюща  вои́стиннꙋ, ꙳ и҆ ре́вности вѣ́ры благоче́стнѡ тѧ̀,  преподо́бне, ꙳ приѡбщи́вшасѧ позна́хомъ: ꙳ благі́й бо  зако́нъ возлюби́лъ є҆сѝ, ꙳ и҆ ѻ҆́нагѡ бжⷭ҇твєннаѧ  повелѣ̑нїѧ, ꙳ ѻ҆́ч҃е, вожделѣ́лъ є҆сѝ, ꙳ и҆ дꙋ́шꙋ  оу҆добри́лъ є҆сѝ добродѣ́тельми. ꙳ тѣ́мже тѧ̀  почита́емъ и҆ оу҆блажа́емъ. 
Преподо́бне ѻ҆́ч҃е всебога́те, ꙳ терпѣ́нїе  и҆́стинно, ꙳ и҆ любо́вь нелицемѣ́рнꙋ, ꙳ и҆ наде́ждꙋ  неꙋкло́ннꙋ, ꙳ соверше́нное смире́нїе, ꙳ во оу҆миле́нїи  дꙋшѝ стѧжа́въ, ꙳ бжⷭ҇твеннагѡ дх҃а хра́мъ бы́лъ є҆сѝ: ꙳  є҆гѡ́же сїѧ́нїе чи́стѡ воспрїе́мъ, ꙳ земны̑мъ свѣ́тъ  ви́дѣнъ бы́лъ є҆сѝ вторы́й, ꙳ житїѧ̀ чистото́ю. 
Прпⷣбне ѻ҆́ч҃е бг҃одꙋхнове́нне, ꙳ лѣ̑та мнѡ́га на  землѝ ꙳ неѧвле́нїемъ кры́емь, ꙳ позна́нъ бы́лъ є҆сѝ  дх҃омъ ꙳ во зна́менїихъ и҆ чꙋдесѣ́хъ, ꙳ благово́нїемъ  мѵ́ра: ꙳ и҆́бо и҆сточи́лъ є҆сѝ живꙋ́щꙋю свѣ́тлость и҆  ст҃ы́ню, ꙳ и҆ бжⷭ҇твеннагѡ дх҃а вои́стиннꙋ бл҃года́ть ꙳  лю́бѧщымъ тѧ̀ показꙋ́ѧ. 
Сла́ва, гла́съ ѕ҃. 
Преподо́бнїи ѻ҆ц҃ы̀, во всю̀ зе́млю и҆зы́де  вѣща́нїе и҆справле́нїй ва́шихъ: тѣ́мже на нб҃сѣ́хъ  ѡ҆брѣто́сте мздꙋ̀ трꙋдѡ́въ ва́шихъ, дє́мѡнскїѧ полкѝ  погꙋби́сте, и҆ а҆́гг҃льскїѧ достиго́сте чи́ны, и҆́хже житїю̀  непоро́чнѡ поревнова́сте, дерзнове́нїе и҆мꙋ́ще ко гдⷭ҇ꙋ,  ми́ръ и҆спроси́те дꙋша́мъ на́шымъ. 
И҆ ны́нѣ, пра́здника, и҆лѝ бг҃оро́диченъ, и҆лѝ  крⷭ҇тобг҃оро́диченъ. 
Подо́бенъ: Тридне́венъ: 
Со́лнце ѡ҆мрачи́сѧ, на крⷭ҇тѣ́ тѧ пригвожде́на,  свѣтода́вче, зрѧ́щи, и҆ землѧ̀ стра́хомъ колеба́шесѧ:  лю́дїе і҆ꙋде́йстїи ника́коже оу҆ще́дриша беззако́ннїи. (с.  150) 
На стїхо́внѣ ѻ҆ктѡ́иха. Сла́ва, гла́съ ѕ҃: 
Є҆́же по ѻ҆́бразꙋ соблю́дше невре́днѡ, оу҆́мъ  влⷣкꙋ на стра̑сти гꙋби́тєльныѧ по́стнически оу҆тве́рждше,  ко є҆́же по подо́бїю, ꙗ҆́коже мо́щно, прїидо́сте: мꙋ́жески  бо є҆стество̀ понꙋ́дивше, потща́вшесѧ хꙋ́ждшее покори́ти  лꙋ́чшемꙋ, и҆ пло́ть порабо́тити дх҃ꙋ. тѣ́мже  мона́шествꙋющихъ показа́стесѧ ве́рхъ, гра́ждане пꙋсты́ннїи,  благотекꙋ́щихъ ѡ҆бꙋчи́тели, пра́вило добродѣ́телей  и҆звѣ́стное: и҆ ны́нѣ на нб҃сѣ́хъ, зерца́лѡмъ  разрѣ́шшымсѧ, чи́стѣ зритѐ ст҃ꙋ́ю трⷪ҇цꙋ, молю́щесѧ  вкꙋ́пѣ, ѡ҆ и҆̀же вѣ́рою и҆ любо́вїю чтꙋ́щихъ ва́съ. 
И҆ ны́нѣ, пра́здника, и҆лѝ бг҃оро́диченъ.  Крⷭ҇тобг҃оро́диченъ. 
Подо́бенъ: Тридне́венъ: 
Зача́тїе твоѐ безсѣ́менное, и҆ ржⷭ҇тво̀  неизрече́нное помышлѧ́ющи, оу҆дивлѧ́юсѧ ѕѣлѡ̀: ка́кѡ си́це  ꙗ҆́коже ѕлодѣ́й, бл҃говоли́лъ є҆сѝ оу҆мре́ти, сн҃е,  пречⷭ҇таѧ пла́чꙋщи взыва́ше; 
Тропа́рь, гла́съ д҃: 
Бж҃е ѻ҆тє́цъ на́шихъ, творѧ́й при́снѡ съ на́ми по  твое́й кро́тости, не ѿста́ви ми́лость твою̀ ѿ на́съ: но  моли́твами и҆́хъ въ ми́рѣ оу҆пра́ви живо́тъ на́шъ. 
Канѡ́нъ ѻ҆ктѡ́иха є҆ди́нъ: И҆ ст҃ы́хъ два̀, на и҃.  Канѡ́нъ ѻ҆нꙋ́фрїа. 
Гла́съ д҃. Пѣ́снь а҃. І҆рмо́съ: 
Колесни̑цы фараѡ́нѡвы и҆ си́лꙋ є҆гѡ̀ вве́рже въ  мо́ре крѣ́пкїй во бранѣ́хъ, воспое́мъ пѣ́снь но́вꙋю,  ꙗ҆́кѡ просла́висѧ. 
Зарѝ трисвѣ́тлыѧ ѡ҆сїѧ́емь свѣ́томъ, мра́ка мѧ̀  и҆схи́ти смертоно́снагѡ согрѣше́нїй, твои́ми, ѻ҆́ч҃е,  моли́твами, ѻ҆нꙋ́фрїе, ꙗ҆́кѡ да пою̀ па́мѧть твою̀. 
Мі́ра ѿве́ргсѧ, прилѣпи́лсѧ є҆сѝ хрⷭ҇тꙋ̀,  пло́ть покори́лъ є҆сѝ по́мыслꙋ, и҆ прїѧ́телище ꙗ҆ви́лсѧ  є҆сѝ ст҃а́гѡ дх҃а, ѻ҆́ч҃е бг҃омꙋ́дре ѻ҆нꙋ́фрїе. (с. 151) 
Столпо́мъ бжⷭ҇твеннагѡ свѣ́та наставлѧ́емь,  є҆гѵ́петъ ѡ҆ста́вилъ є҆сѝ стра́стный, и҆ къ высотѣ̀  дости́глъ є҆сѝ безстра́стїѧ, и҆ бг҃ꙋ бесѣ́довалъ є҆сѝ. 
Бг҃оро́диченъ: 
Родила̀ є҆сѝ пре́жде тебє̀ ро́ждшагосѧ и҆з̾  ѻ҆ц҃а̀, пребыла́ же є҆сѝ нетлѣ́нна, и҆ по ржⷭ҇твѣ̀  дв҃а: тѣ́мже бцⷣꙋ тѧ̀ и҆́стиннꙋю и҆сповѣ́дꙋемъ,  препѣ́таѧ. 
И҆́нъ канѡ́нъ преподо́бнагѡ петра̀. Творе́нїе  і҆ѡ́сифово. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Дрꙋга́го тѧ̀ на́мъ петра̀ предлага́етъ цр҃ковь  дне́сь, просвѣща́юща на́шѧ мы̑сли, па́мѧтїю твое́ю  бжⷭ҇твенною, ѻ҆́ч҃е пребога́те. 
Ка́ла страсте́й ѡ҆чи́щъ ѻ҆́чи оу҆́мныѧ,  преподо́бне, ꙗ҆́снѡ ви́дѣвъ є҆сѝ безмѣ́рнꙋю добро́тꙋ  хрⷭ҇та̀ цр҃ѧ̀, тѧ̀ просла́вльшагѡ. 
Просїѧ́въ тебѣ̀, трисо́лнечнагѡ бж҃ества̀,  преблаже́нне, невече́рнїй свѣ́тъ, содѣ́ла тѧ̀ чи́сто  прїѧ́телище бжⷭ҇твенныхъ дарова́нїй, ѻ҆́ч҃е бг҃омꙋ́дре. 
Бг҃оро́диченъ: 
И҆́же на́съ, ра́ди и҆зъ тебє̀, дв҃о, въ чл҃вѣ́ка  премно́гою бл҃гостїю ѡ҆бо́лксѧ, преподо́бныхъ собо́ры того̀  возлю́бльшихъ препросла́вленъ є҆́сть. 
Пѣ́снь г҃. І҆рмо́съ: 
Оу҆твержда́ѧй гро́мъ, и҆ созида́ѧй дх҃ъ,  оу҆твердѝ менѐ, гдⷭ҇и, да тѧ̀ пою̀ и҆́стиннѡ, и҆ творю̀  во́лю твою̀: ꙗ҆́кѡ нѣ́сть свѧ́тъ, ꙗ҆́кѡ ты̀, бж҃е на́шъ. 
А҆́гг҃льскомꙋ послѣ́дꙋѧ зрѣ́нїю, пꙋсты́ню  дости́глъ є҆сѝ: и҆ воздержа́нїемъ плотскі̑ѧ сла̑сти  оу҆вѧди́въ, а҆́гг҃льски пожи́лъ є҆сѝ въ то́й, бл҃же́нне. 
Насажде́но дре́во при и҆схо́дищихъ ꙗ҆ви́всѧ  воздержа́нїѧ (с. 152) во́дъ, во бла́го, ѻ҆́ч҃е, вре́мѧ,  бл҃гопло́дїе добродѣ́телей, ꙗ҆́кѡ вои́стиннꙋ по́далъ  є҆сѝ, ѻ҆нꙋ́фрїе, дѣѧ́нїемъ. 
Всесвѣ́тлаѧ ѕвѣзда̀ вселе́ннѣй ѿ пꙋсты́ни  возсїѧ́въ, и҆ оу҆ѧсни́лъ є҆сѝ вѣ́рныхъ, зарѧ́ми  по́двигѡвъ благочести́выхъ собо́ры, ѻ҆́ч҃е на́шъ ѻ҆нꙋ́фрїе  преподо́бне. 
Бг҃оро́диченъ: 
Пра̑ѻц҃ъ разори́ла є҆сѝ печа́ль, ра́дость на́мъ  ро́ждши, жизнода́вца и҆ и҆зба́вителѧ, прест҃а́ѧ бцⷣе.  Є҆го́же прилѣ́жнѡ молѝ, спастѝ ста́до твоѐ. 
И҆́нъ. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, стра́хъ тво́й всадѝ въ сердца̀ на́съ  пою́щихъ тѧ̀. 
Оу҆мертви́въ ꙗ҆̀же на землѝ оу҆́ды, преподо́бне,  поꙋчє́нїи ѡ҆живи́лъ є҆сѝ дꙋ́шꙋ бжⷭ҇твенными, и҆ полꙋчи́лъ  є҆сѝ вѣ́чнꙋю жи́знь и҆ свѣ́тлость. 
Совокꙋпи́лсѧ є҆сѝ ꙗ҆́кѡ до́брѣ пожи́въ, съ  вы́шними, пребл҃же́нне, ликостоѧ̑нїи, въ безмо́лвїи  пребыва́ѧ, и҆ на добро́тꙋ бж҃е́ственнꙋю взира́ѧ. 
Въ гора́хъ ꙗ҆́вѣ скрыва́емь, человѣ̑къ  совокꙋпле́нїѧ оу҆дали́лсѧ є҆сѝ, и҆ оу҆́мъ ве́сь впери́лъ  є҆сѝ къ нбⷭ҇нѣй добро́тѣ, веселѧ́сѧ. 
Бг҃оро́диченъ: 
Пала́тꙋ краснꙋ̀ неизрече́ннагѡ бога́тства, дв҃о,  зна́юще, по до́лгꙋ тѧ̀ сла́вимъ, спа́сшїисѧ рождество́мъ  твои́мъ, всенепоро́чнаѧ. 
Конда́къ преподо́бнагѡ петра̀, гла́съ в҃. Подо́бенъ:  Вы́шнихъ и҆щѧ̀: 
Оу҆дали́въ себѐ человѣ́ческагѡ сожи́тельства, въ  пеще́рахъ ка́менныхъ и҆ разсѣ́линахъ пожи́лъ є҆сѝ,  жела́нїемъ бжⷭ҇твеннымъ и҆ любо́вїю, пе́тре, гдⷭ҇а твоегѡ̀,  ѿ негѡ́же вѣне́цъ прїѧ́лъ є҆сѝ: молѝ непреста́ннѡ,  спасти́сѧ на́мъ. 
І҆́косъ: 
Мїрски́хъ мо́лвъ и҆збѣ́гъ, и҆ бꙋ́ри жите́йскїѧ,  ꙗ҆́кѡ бѣ́гательны и҆ оу҆ко́рны, непроходи̑маѧ мѣста̀  дости́глъ (с. 153) є҆сѝ, и҆ ѻ҆со́бь ꙗ҆́коже пти́ца,  є҆ди́нъ лѣ̑та мнѡ́га пожи́лъ є҆сѝ, въ пеще́рахъ и҆  про́пастехъ, и҆ разсѣ́линахъ, кры́ѧсѧ, ко гдⷭ҇ꙋ взира́ѧ, и҆  тогѡ̀ и҆сполнѧ́ѧ повелѣ̑нїѧ: ѿ негѡ́же прїѧ́тъ  бл҃года́ть, преподо́бне, ꙗ҆́кѡ со́лнце, ѻ҆́ч҃е, возсїѧ́лъ  є҆сѝ, молѧ̀ непреста́ннѡ ѡ҆ всѣ́хъ на́съ. 
Сѣда́ленъ, ст҃а́гѡ ѻ҆нꙋ́фрїа, гла́съ д҃ Подо́бенъ:  Ско́рѡ предварѝ: 
Оу҆дали́лсѧ є҆сѝ, преподо́бне, и҆ въ пꙋсты́нѧхъ  ꙗ҆́вѣ водвори́лсѧ є҆сѝ, гдⷭ҇а и҆зба́вльшаго тѧ̀ ѿ  лю̑тъ при́снѡ ѡ҆жида́ѧ. Тѣ́мже бл҃гоꙋгоди́въ влⷣцѣ,  всебл҃же́нне, прїѧ́лъ є҆сѝ нестарѣ́ющеесѧ нбⷭ҇ное  црⷭ҇тво: въ не́мже ны́нѣ водворѧ́ѧсѧ, помина́й чтꙋ́щыѧ тѧ̀. 
Сла́ва, преподо́бнагѡ петра̀, гла́съ а҃. Подо́бенъ:  Гро́бъ тво́й, сп҃се: 
Погре́блъ є҆сѝ страсте́й всевоста́нїе,  оу҆мерщвле́нїемъ пло́ти, свѧще́нный ѻ҆́ч҃е, жи́знь  безконе́чнꙋю по сме́рти прїѧ́лъ є҆сѝ. Тѣ́мже дне́сь  хрⷭ҇то́ва цр҃ковь пра́зднꙋетъ твою̀ досточꙋ́днꙋю па́мѧть,  преподо́бныхъ оу҆краше́нїе. 
И҆ ны́нѣ, пра́здника, и҆лѝ бг҃оро́диченъ: 
Наста́ви на́съ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ пребл҃га́го прогнѣ́вавшыѧ  гдⷭ҇а, неискꙋсобра́чнаѧ бл҃гослове́ннаѧ мр҃і́е, прибѣ́жище  ѿча́ѧнныхъ человѣ́кѡвъ, бж҃їе жили́ще. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крⷭ҇тѣ̀ просте́рта, вопїѧ́ше: сн҃е мо́й собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Оу҆слы́шахъ, бж҃е, слꙋ́хъ тво́й, и҆ оу҆боѧ́хсѧ:  разꙋмѣ́хъ дѣла̀ твоѧ̑, и҆ оу҆жасо́хсѧ, гдⷭ҇и: ꙗ҆́кѡ  твоегѡ̀ хвале́нїѧ и҆спо́лнь землѧ̀. 
Совле́къ тлѣ́ннꙋю грѣха̀ ри́зꙋ, ѻ҆́ч҃е, пра́вды,  ѻ҆нꙋ́фрїе, во ѻ҆де́ждꙋ ѡ҆бле́клсѧ є҆сѝ, и҆ внꙋ́трь  черто́га всели́лсѧ є҆сѝ. (с. 154) 
Моли́твами непреста́нными свѣ́тъ бжⷭ҇твеннагѡ  ра́зꙋма собра́лъ є҆сѝ въ се́рдцы твое́мъ, ѻ҆́ч҃е на́шъ:  неразꙋ́мїѧ же ѿбѣ́глъ є҆сѝ мра́чныѧ ле́сти, ѻ҆нꙋ́фрїе. 
Тѣ́сный ше́ствовавъ пꙋ́ть, и҆ приско́рбный на  землѝ, бг҃омꙋ́дре, къ широ́комꙋ дости́глъ є҆сѝ, и҆  ра́дости и҆спо́лненъ нбⷭ҇ныхъ наслажде́нїй, преподо́бне. 
Бг҃оро́диченъ: 
Спасе́нїе тѧ̀ на всѧ́ко вре́мѧ и҆ мѣ́сто призыва́ю:  не пре́зри менє̀, всенепоро́чнаѧ, ꙗ҆́же бг҃а ро́ждшаѧ,  и҆зба́вителѧ вкꙋ́пѣ и҆ сп҃са моего̀. 
И҆́нъ. І҆рмо́съ: 
Прише́лъ є҆сѝ ѿ дв҃ы, не хода́тай, ни а҆́гг҃лъ,  но са́мъ, гдⷭ҇и, вопло́щсѧ, и҆ спа́слъ є҆сѝ всего́ мѧ  человѣ́ка. тѣ́мъ зовꙋ́ ти: сла́ва си́лѣ твое́й, гдⷭ҇и. 
Въ гора́хъ и҆ пеще́рахъ, мꙋ́дре, быва́ѧ, бжⷭ҇твенное  восхожде́нїе въ се́рдцы поло́жь, всѧ̑ и҆зсꙋши́лъ є҆сѝ  страсте́й то́ки бж҃е́ственною бл҃года́тїю. 
Стрѣлѧ́нїѧ де́мѡнѡвъ, и҆ стрѣ́лъ, и҆ ловле́нїѧ, до  конца̀ ѿбѣ́глъ є҆сѝ, щито́мъ вѣ́ры, преподо́бне,  покрыва́емь. 
Пове́ржена при ногꙋ̀ твоє́ю льсти́ваго ѕмі́ѧ и҆  смѣ́хъ ви́дѧще, сꙋ́ровѡ свирѣ́пѣющагосѧ, пе́тре  всесла́вне, вели́чїе гдⷭ҇еви возсыла́емъ. 
Бг҃оро́диченъ: 
Гдⷭ҇ь и҆зъ тебє̀ роди́всѧ, гпⷭ҇жѐ всенепоро́чнаѧ,  ѡ҆блада́юща врага̀ мі́ромъ и҆зба́ви всѧ̑: преподѡ́бныѧ же,  ꙗ҆́кѡ возлю́бльшыѧ сего̀, возвели́чи. 
Пѣ́снь є҃. І҆рмо́съ: 
Возсїѧ́й мѝ, гдⷭ҇и, свѣ́тъ повелѣ́нїй твои́хъ,  ꙗ҆́кѡ къ тебѣ̀ дꙋ́хъ мо́й оу҆́тренюетъ и҆ пое́тъ тѧ̀: ты́  бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀ ми́ра. 
А҆́гг҃лѡмъ є҆диножи́телѧ пафнꙋ́тїй, ѡ҆брѣ́тъ въ  пꙋсты́ни тѧ̀, вели́каго равноа́гг҃льнаго свѣти́льника,  бл҃гоче́стнѡ житїѧ̀ твоегѡ̀ всѣ̑мъ ꙗ҆вѝ и҆справлє́нїѧ,  мꙋ́дре. 
Возсїѧ̀ тебѣ̀ гдⷭ҇ь, є҆гѡ́же ѿ дꙋшѝ вожделѣ́лъ  є҆сѝ, (с. 155) безстра́стїѧ свѣ́тъ невече́рнїй,  ѻ҆нꙋ́фрїе: и҆ мі́ръ въ по́вѣстехъ непоро́чнагѡ житїѧ̀  твоегѡ̀ ве́сь просвѣти́лъ є҆сѝ, мꙋ́дре. 
Ꙗ҆́кѡ благопроповѣ́дꙋѧ, ѻ҆нꙋ́фрїе блаже́нне,  є҆́же прилѣплѧ́тисѧ бг҃ꙋ на́шемꙋ, на того̀ оу҆пова́нїе  ѿ дꙋшѝ возложи́лъ є҆сѝ, и҆ тогѡ̀ хвалꙋ̀ и҆мѣ́лъ є҆сѝ  во оу҆стѣ́хъ при́снѡ. 
Бг҃оро́диченъ: 
Возсїѧ́й мѝ, влⷣчце, зарю̀ ми́лости твоеѧ̀, во  тмѣ̀ прегрѣше́нїй мои́хъ сꙋ́щꙋ, дв҃о: и҆ къ свѣ́тꙋ  наста́ви покаѧ́нїѧ, молю́сѧ, и҆ спасе́нїѧ жи́зни. 
И҆́нъ. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
На го́ры честны́хъ за́повѣдей восте́къ, ꙗ҆́коже  мѡѷсе́й, преподо́бне, ви́дѣлъ є҆сѝ бг҃а ꙗ҆́вѣ,  ꙗ҆́коже вмѣща́лъ є҆сѝ, и҆ всѣ́ми просвѣ́щсѧ дꙋше́вными  чꙋ́вствы, вельмѝ просла́вилсѧ є҆сѝ. 
Мановє́нїи бжⷭ҇твенными при́снѡ оу҆добрѧ́емь,  мꙋ́дре, пребы́лъ є҆сѝ стра́сти всѧ́кїѧ неприча́стенъ,  пе́тре, и҆ безстра́стїемъ ꙗ҆́кѡ ѻ҆де́ждею ѡ҆бле́клсѧ  є҆сѝ, преподо́бне. 
Лѣ́ты мно́гими сокрыва́емо тѣ́ло твоѐ, въ  просвѣще́нїе на́ше ꙗ҆ви́сѧ, и҆сточа́ѧ рѣ́ки на́мъ  и҆сцѣле́нїй, и҆ мѵ́ро благода́ти. 
Бг҃оро́диченъ: 
Свѧще́нными гла́сы тѧ̀ добро́тꙋ і҆а́кѡвлю пое́мъ,  пло́тски ро́ждшꙋю мі́рови свѣ́тъ и҆́же ѿ свѣ́та,  просвѣща́ющь преподо́бныхъ собо́ръ. 
Пѣ́снь ѕ҃. І҆рмо́съ: 
Бꙋ́рѧ мѧ̀ помышле́нїй пости́гши, во глꙋбинꙋ̀  низвлачи́тъ мѧ̀ безмѣ́рныхъ грѣхѡ́въ, но ты̀,  оу҆пра́вителю благі́й, предвари́въ оу҆пра́ви, ꙗ҆́кѡ  прⷪ҇ро́ка, и҆ спаси́ мѧ. 
Мра́зомъ померза́емѣй пло́ти твое́й теплото́ю дх҃а  грѣ́ѧшесѧ тво́й дꙋ́хъ: зно́емъ же ѡ҆палѧ́емь, мꙋ́дре, роса̀  прохлажда́ше небе́снаѧ тѧ̀ благода́тїю. (с. 156) 
Ходѧ́щꙋ тѝ въ пꙋсты́ни, ѿ бг҃а предвожда́лсѧ  є҆сѝ, сла́вне, свѣтозаре́нїемъ, та́мѡ хотѧ́щаго свѣ́та  прїѧ́ти тѧ̀ ны́нѣ прописꙋ́ѧ, и҆ сла́вꙋ при́снѡ  пребыва́ющꙋю. 
Въ верте́пѣ роди́выйсѧ, и҆ на рꙋкꙋ̀ ста́рца ꙗ҆́кѡ  младе́нецъ прїѧ́ти сподо́бльсѧ, младе́нствꙋюща дѣ́лы  благи́ми, ста́рца въ верте́пѣ тѧ̀ оу҆чинѧ́етъ къ лꙋ́чшымъ. 
Бг҃оро́диченъ: 
Бе́зднꙋ ми́лости ро́ждшаѧ, страсте́й мои́хъ бе́зднꙋ  пꙋчи́ною щедро́тъ твои́хъ пото́пльши, тꙋ́чꙋ ѿ дꙋшѝ  пода́ждь мѝ сле́зъ, бг҃ороди́тельнице всенепоро́чнаѧ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Оу҆тве́рждсѧ крѣ́постїю дх҃а, всю̀ вра́жїю  крѣ́пость смири́лъ є҆сѝ, и҆ побѣди́тель бы́въ, ко  хрⷭ҇тꙋ̀ вѣнцено́сецъ восте́клъ є҆сѝ. 
Стопа́мъ послѣ́дꙋѧ бы́лъ є҆сѝ, преподо́бне,  петрꙋ̀ верхо́вномꙋ, ка́меню вѣ́ры, є҆го́же и҆ зва́нїе  и҆мѣ́лъ є҆сѝ, и҆ вѣ́рою бога́тнѡ ѡ҆богати́лсѧ є҆сѝ. 
По́двигомъ бжⷭ҇твеннымъ подвиза́лсѧ є҆сѝ, ѻ҆́ч҃е,  и҆ вѣ́рꙋ подо́бнѡ соблю́лъ є҆сѝ: про́чее тебѣ̀  предлежи́тъ до́брагѡ дѣ́ланїѧ вѣне́цъ. 
Бг҃оро́диченъ: 
Во оу҆тро́бꙋ твою̀ всели́сѧ, и҆ всѐ человѣ́ческое  сꙋщество̀ ѡ҆божѝ, и҆ прпⷣбныхъ, чⷭ҇таѧ, мно́жество  сщ҃е́ннѡ привлечѐ. 
Конда́къ, гла́съ г҃. Подо́бенъ: Дв҃а дне́сь: 
Сїѧ́нїемъ дх҃а прест҃а́гѡ, бг҃омꙋ́дре, просвѣ́щсѧ,  ѡ҆ста́вилъ є҆сѝ ꙗ҆̀же въ житїѝ молвы̑ пꙋсты́ню же  дости́гъ, преподо́бне ѻ҆́ч҃е, возвесели́лъ є҆сѝ и҆́же  на́дъ всѣ́ми бг҃а и҆ зижди́телѧ: сегѡ̀ ра́ди прославлѧ́етъ  тѧ̀ хрⷭ҇то́съ, блаже́нне, вели́кїй дарода́тель. 
І҆́косъ: 
Кто̀ и҆зрече́тъ твоѧ̑ по́двиги, всеблаже́нне; и҆лѝ  кто̀ ѿ (с. 157) земноро́дныхъ досто́йнѡ похва́литъ твоѐ  житїѐ, ѻ҆нꙋ́фрїе ѻ҆́ч҃е; ꙗ҆́коже безпло́тенъ пожи́лъ  є҆сѝ бы̑лїи пита́емь. пи́щꙋ же и҆мѣ́лъ є҆сѝ хрⷭ҇та̀  бг҃а, на него́же твою̀ наде́ждꙋ положи́лъ є҆сѝ, на́гъ  ходѧ̀ въ пꙋсты́нѧхъ, стꙋ́день и҆ мра́зъ ꙗ҆́кѡ безпло́тенъ  терпѧ̀: сегѡ̀ ра́ди то́й тѧ̀ свѣти́льника показа̀,  блаже́нне, вели́кїй дарода́тель. 
Пѣ́снь з҃. І҆рмо́съ: 
Гл҃го́лавый на горѣ̀ съ мѡѷсе́омъ, и҆ ѻ҆́бразъ  дѣ́вства ꙗ҆вле́й въ кꙋпинѣ̀: благослове́нъ є҆сѝ, бж҃е  ѻ҆тє́цъ на́шихъ. 
На горѣ̀ и҆лїю̀ препита́вый вра́номъ, то́й тебѣ̀  а҆́гг҃ломъ пи́щꙋ посыла́етъ, тѧ̀ велича́ѧ, преподо́бне,  того̀ возвели́чившаго. 
Ꙗ҆́коже фі́нїѯъ, при и҆схо́дищахъ прозѧ́бъ  водны́хъ воздержа́нїѧ, пи́щꙋ и҆мѣ́лъ є҆сѝ фі́нїки,  пита́всѧ пи́щею болѣ́зней твои́хъ. 
Видѣ̑нїи разширѧ́ѧсѧ, ѻ҆́ч҃е, болѣ́зньми пита́лсѧ  є҆сѝ воздержа́нїѧ: и҆ ны́нѣ полꙋчи́лъ є҆сѝ го́рнее  благопита́нїе, ѻ҆нꙋ́фрїе. 
Бг҃оро́диченъ: 
И҆́же во чре́во дв҃ы всели́выйсѧ, и҆ сїѐ небе́съ  ши́рши показа́вый, благослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
И҆́нъ. І҆рмо́съ: 
Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆  въ пла́мень са́ми поидо́ша, и҆ бо́ги и҆́хъ ѡ҆брꙋга́ша,  средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ:  оу҆слы́шасѧ оу҆жѐ оу҆́стъ ва́шихъ моли́тва. 
Тве́рдымъ по́мысломъ на ра́мо кре́стъ взе́мъ,  распе́ншемꙋсѧ послѣ́довалъ є҆сѝ, ꙗ҆́кѡ мона́хъ  ѡ҆свѧще́нъ, ѡ҆палѧ́ѧ ꙗ҆́кѡ хвра́стїе стра̑сти, и҆ вопїѧ̀,  преблаже́нне: благослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Тѧ̀ лѣ́ты мно́гими сокрове́на, ꙗ҆́кѡ сокро́вище  ꙗ҆влѧ́етъ та́йнѡ, бжⷭ҇твенное сло́во, пе́тре преподо́бне,  въ ꙗ҆вле́нно снабдѣ́нїе, всѣ̑мъ вта́йнѣ стѧжа́вшымъ  грѣхѡ́вныѧ сквє́рны, ꙗ҆вле́нна тѧ̀ моли́твенника,  ка́ющымсѧ ꙗ҆́снѡ. (с. 158) 
Благово́ннѡ хрⷭ҇тꙋ̀ ѡ҆бѣ́томъ добродѣ́телей  ꙗ҆ви́сѧ кажде́нїе, мѵ́ро и҆злива́емо благово́нно ѿ  честны́хъ моще́й твои́хъ, всѣ̑мъ зрѧ́щымъ во оу҆дивле́нїе  и҆злива́ѧ: съ пло́тїю бо а҆́гг҃льское житїѐ пожи́лъ є҆сѝ. 
Бг҃оро́диченъ: 
Краснꙋ̀ ѡ҆брѣ́тъ и҆ добрꙋ̀ въ жена́хъ тѧ̀,  прест҃а́ѧ, прекра́сное сло́во всели́сѧ въ прест҃о́е чре́во  твоѐ, всѧ̑ ли́ки преподо́бныхъ ѡ҆свѣ́щь, зовꙋ́щыѧ:  благослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
Землѧ̀, и҆ всѧ̑ ꙗ҆̀же на не́й, мо́ре и҆ всѝ  и҆сто́чницы, небеса̀ небе́съ свѣ́тъ и҆ тма̀, мра́зъ и҆  зно́й, сы́нове человѣ́честїи, свѧще́нницы, благослови́те  гдⷭ҇а, и҆ превозноси́те є҆го̀ во вѣ́ки. 
Зе́млю до́льнꙋю преминꙋ́въ, небе́снꙋю стѧжа́лъ  є҆сѝ жи́знь, и҆ безпло́тныхъ ликѡ́мъ счи́слилсѧ є҆сѝ,  носѧ̀ пло́ть, ѻ҆нꙋ́фрїе блаже́нне, и҆ зе́млю кро́ткихъ  наслѣ́довалъ є҆сѝ, ю҆́же тебѣ̀ подадѐ хрⷭ҇то́съ во  вѣ́ки. 
Слє́зныѧ ка̑пли гаси́ло стѧжа́лъ є҆сѝ вои́стиннꙋ,  стра́стнымъ разгорѣ́нїемъ, и҆ любо́вїю ѻ҆гнѧ̀ бжⷭ҇твеннагѡ  росѣ̀ совокꙋ́пилсѧ є҆сѝ безстра́стїѧ, хрⷭ҇тꙋ̀ бг҃ꙋ  на́шемꙋ: тѣ́мже тѧ̀ чти́мъ, ѻ҆нꙋ́фрїе бг҃омꙋ́дре. 
А҆́гг҃льскомꙋ житїю̀ поревнова́вша, непреста́нными  моли́твами, рꙋко́ю а҆́гг҃ла свои̑мъ та́йнамъ прича́стника,  ѻ҆́ч҃е, хрⷭ҇то́съ тѧ̀ показа̀, вели́кагѡ совѣ́та  вои́стиннꙋ а҆́гг҃лъ, є҆го́же превозно́симъ во вѣ́ки. 
Бг҃оро́диченъ: 
Землѐ ст҃а́ѧ, и҆зъ неѧ́же хрⷭ҇то́съ прозѧбѐ кла́съ  жи́зни, и҆ и҆ста́ѧвшее гла́домъ назда̀, человѣ́ческое  є҆стество̀ дре́внїѧ ѕло́бы, бг҃омт҃и всенепоро́чнаѧ:  тѣ́мже тѧ̀ пое́мъ во вѣ́ки. 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. (с.  159) 
Блаже́нства бжⷭ҇твеннагѡ сподо́билсѧ є҆сѝ  вои́стиннꙋ, пе́тре бг҃омꙋ́дре, во́лею ѡ҆бнища́въ, и҆  всегда̀, мꙋ́дре, пла́кавъ, и҆ кро́токъ бы́въ, наслѣ́дилъ  є҆сѝ зе́млю кро́ткихъ. 
Бо́дръ и҆мѣ́ѧ по́мыслъ, оу҆спи́лъ є҆сѝ страсте́й  воста̑нїѧ, и҆ оу҆снꙋ́въ со́нъ до́лжный, ны́нѣ пра́вєднымъ  всѣ̑мъ, пребога́те, неꙋсыпа́ющь ꙗ҆ви́лсѧ є҆сѝ тѧ̀  чтꙋ́щымъ моли́твенникъ. 
Зимо́ю и҆ ва́ромъ, мꙋ́дре, побѣди́въ зи́мꙋ  де́мѡнскꙋю, дꙋхо́вною теплото́ю потреблѧ́еши ꙗ҆́вѣ, и҆  стра̑сти оу҆мерщвлѧ́еши тѣлє́сныѧ, безстра́стїѧ  ѡ҆блиста́ѧ сїѧ́нїемъ. 
Въ горѣ̀ а҆ѳѡ́нстѣй всели́лсѧ є҆сѝ, ꙗ҆́коже на  карми́льстѣй и҆ногда̀, пе́тре бг҃омꙋ́дре, ѳесві́тѧнинъ  и҆лїа̀, въ безмо́лвїи бг҃а оу҆се́рднѡ и҆ща́й, досточꙋ́дне:  и҆ сегѡ̀ зрѣ́нїѧ ꙗ҆́кѡ преподо́бенъ сподо́билсѧ є҆сѝ. 
Бг҃оро́диченъ: 
Оу҆ны́лъ и҆мѣ́ѧ по́мыслъ, и҆ дꙋ́шꙋ сластьмѝ  ѡ҆тѧгче́нꙋ, къ тебѣ̀ прибѣга́ѧ, бг҃ороди́тельнице чⷭ҇таѧ,  вопїю́ ти: воздви́гни и҆ спаси́ мѧ ѿча́ѧннаго и҆  ѡ҆сꙋжде́ннаго. 
Пѣ́снь ѳ҃. І҆рмо́съ: 
Ꙗ҆́кѡ сотворѝ мнѣ̀ вели́чїе си́льный, и҆ ст҃о  и҆́мѧ є҆гѡ̀, и҆ ми́лость є҆гѡ̀ въ ро́дъ и҆ ро́дъ боѧ́щымсѧ  є҆гѡ̀. 
Взира̑нїи непреста́нными, ꙗ҆̀же къ бг҃ꙋ, ѻ҆́ч҃е  бг҃омꙋ́дре, ѡ҆божа́емь прича́стїемъ є҆гѡ̀, бы́лъ є҆сѝ  бг҃ъ: и҆ со а҆́гг҃лы слꙋжѧ̀, сего̀ сла́виши при́снѡ. 
Оу҆мертви́въ пло́ть, побѣди́лъ є҆сѝ врага̀:  преста́вилсѧ є҆сѝ къ невече́рнѣй зарѝ, небе́сныхъ бла̑гъ  ты̀ наслѣ́дникъ бы́въ, ѻ҆́ч҃е ѻ҆нꙋ́фрїе. 
Любо́вїю творѧ́щихъ ст҃ы́й тво́й пра́здникъ, ѿ  всѧ́кагѡ треволне́нїѧ страсте́й мольба́ми твои́ми и҆збавлѧ́й  при́снѡ ꙗ҆́кѡ дерзнове́нїе ѡ҆брѣ́тъ оу҆ сп҃са,  ѻ҆нꙋ́фрїе. 
Бг҃оро́диченъ: 
Наде́ждꙋ тѧ̀ и҆ стѣ́нꙋ стѧжа́вше, пречⷭ҇таѧ,  оу҆пова́емъ (с. 160) оу҆лꙋчи́ти блага̑ѧ моли́твами  твои́ми, чⷭ҇таѧ, ꙗ҆̀же ѡ҆бѣща̀ хрⷭ҇то́съ, воплоти́выйсѧ  и҆зъ тебє̀ на́съ ра́ди. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшагѡ ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи є҆диномꙋ́дреннѡ пѣ́сньми велича́емъ. 
Крѣ́постїю и҆ держа́вою, хрⷭ҇то́съ бг҃ъ тѧ̀  препоѧ́савъ оу҆крѣпѝ, побѣди́ти хи́трѡсти дє́мѡнскїѧ,  пребога́те, ꙗ҆́кѡ возлю́бльша сего̀ ѿ всегѡ̀ се́рдца и҆  дꙋшѝ. сегѡ̀ ра́ди тѧ̀ вѣ́рою оу҆блажа́емъ и҆ любо́вїю. 
Ꙗ҆ви́лсѧ є҆сѝ въ домꙋ̀ гдⷭ҇ни, ꙗ҆́кѡ ма́слина,  бг҃омꙋ́дре, є҆ле́емъ по́тѡвъ твои́хъ, на̑ша оу҆маща́ѧ  ли́ца, творѧ́щихъ тво́й се́й сла́вный и҆ бжⷭ҇твенный  пра́здникъ, мона́хѡвъ оу҆краше́нїе, преподо́бныхъ  верхо́вникъ. 
Твоѐ пресла́вное и҆сточи́вшее, всесла́вный пе́тре,  тѣ́ло, благово́нно и҆ красно̀ мѵ́ро, вѣ̑рныѧ благово́нїѧ  и҆спо́лни: благово́нїе бо бг҃ꙋ, и҆ жи́въ и҆ по кончи́нѣ  ꙗ҆́вѣ показа́лсѧ є҆сѝ. тѣ́мже тѧ̀ досто́йнѡ  оу҆блажа́емъ. 
Ѡ҆свѧще́нный гдⷭ҇ꙋ бг҃ꙋ на́шемꙋ сосꙋ́де, мꙋ́ченикѡмъ  и҆ а҆пⷭ҇лѡмъ и҆ а҆́гг҃лѡмъ собесѣ́дниче, ѡ҆ всѣ́хъ молѝ,  вѣ́рою тѧ̀ чтꙋ́щихъ на землѝ, да ѡ҆брѧ́щемъ всѝ  согрѣше́нїй ѡ҆ставле́нїе. 
Бг҃оро́диченъ: 
Пощади́ мѧ, гдⷭ҇и, пощадѝ, є҆гда̀ хо́щеши мѝ  сꙋди́ти, и҆ не ѡ҆сꙋдѝ менє̀ во ѻ҆́гнь, нижѐ ꙗ҆́ростїю  ѡ҆бличи́ши менѐ, мо́литъ тѧ̀ дв҃а, тебѐ ро́ждшаѧ, хрⷭ҇тѐ,  и҆ а҆́гг҃льстїи собо́ри, и҆ преподо́бныхъ совокꙋплє́нїѧ. 
Свѣти́ленъ. Подо́бенъ: Жєны̀ оу҆слы́шите: 
А҆́гг҃льстїи оу҆диви́шасѧ чи́ни твои̑мъ подвигѡ́мъ,  ꙗ҆̀же въ пꙋсты́ни твори́лъ є҆сѝ, ѻ҆нꙋ́фрїе бг҃оно́се:  три́ бо къ шести́десѧтимъ лѣ́та, ѻ҆́ч҃е, пости́лсѧ є҆сѝ.  и҆ ны́нѣ, (с. 161) всеблаже́нне преподо́бне, со хрⷭ҇то́мъ  црⷭ҇твꙋеши въ непреходи̑мыѧ вѣ́ки. 
Сла́ва, ст҃а́гѡ петра̀, гла́съ то́йже. 
Петрꙋ̀ тезоимени́таго верхо́вномꙋ всѝ, по́стникѡвъ  похвалꙋ̀, и҆ преподо́бныхъ сла́вꙋ, столпа̀ нбⷭ҇наго, цвѣ́та  а҆ѳѡ́нскаго, велегла́снѡ пѣ́сньми почти́мъ по до́лгꙋ,  ꙗ҆́кѡ моли́твенника на́мъ всѣ̑мъ. 
Бг҃оро́диченъ: 
Бцⷣꙋ тѧ̀ вои́стиннꙋ и҆сповѣ́дꙋемъ, влⷣчце, тебє̀  ра́ди спа́сшїисѧ: и҆́бо бг҃а неизрече́ннѡ родила̀ є҆сѝ,  разрꙋ́шшаго кресто́мъ сме́рть, и҆ къ себѣ̀ привле́кша  преподо́бныхъ собо́ры. съ ни́миже тѧ̀ восхвалѧ́емъ, дв҃о. 
На стїхо́внѣ ѻ҆ктѡ́иха. Сла́ва, гла́съ и҃: 
Мона́хѡвъ мно́жества наста́вники ва́съ почита́емъ,  ѻ҆тцы̀ всечестні́и: и҆́миже мы̀ вои́стиннꙋ стезю̀ пра́вꙋю  ше́ствовати позна́хомъ. блаже́ни є҆стѐ, хрⷭ҇тꙋ̀  рабо́тавшїи, и҆ вра́жїю низложи́сте си́лꙋ, гдⷭ҇ни  оу҆гѡ́дницы, а҆́гг҃лѡмъ ст҃ы̑мъ соприча̑стницы: съ ни́миже  моли́тесѧ гдⷭ҇еви поми́ловатисѧ дꙋша́мъ на́шымъ. 
Крⷭ҇тобг҃оро́диченъ. Подо́бенъ: Ѽ пресла́внагѡ  чꙋдесѐ! 
Ю҆́ница нескве́рнаѧ, ꙳ ю҆нца̀ ви́дѧщи на дре́вѣ, ꙳  пригвожда́ема во́лею, ꙳ рыда́ющи жа́лостнѣ, ꙳ оу҆вы̀  мнѣ̀, вопїѧ́ше, ꙳ люби́мѣйшее ча́до: что́ ти со́нмъ  воздадѐ безблагода́тный є҆вре́йскїй, ꙳ хотѧ́ мѧ  ѡ҆безча́дствовати ꙳ ѿ тебє̀, вселюбе́зне; 
На лїтꙋргі́и, блажє́нна ѿ канѡ́на петра̀, пѣ́снь  г҃: и҆ ѻ҆нꙋ́фрїа, пѣ́снь ѕ҃. Прокі́менъ, гла́съ з҃:  Честна̀ предъ гдⷭ҇емъ сме́рть преподо́бныхъ є҆гѡ̀.  Сті́хъ: Что̀ возда́мъ гдⷭ҇еви: А҆пⷭ҇лъ къ гала́тѡмъ,  зача́ло сг҃і. А҆ллилꙋ́їа, гла́съ ѕ҃: Блаже́нъ мꙋ́жъ  боѧ́йсѧ гдⷭ҇а: Сті́хъ: Си́льно на землѝ бꙋ́детъ:  Є҆ѵⷢ҇лїе матѳе́а, зача́ло м҃г. Прича́стенъ: Ра́дꙋйтесѧ,  пра́веднїи, ѡ҆ гдⷭ҇ѣ: 


(с. 162) 
Мѣ́сѧца тогѡ́же въ г҃і-й де́нь. 
Ст҃ы́ѧ мꙋ́ченицы а҆кѷлі́ны: 
И҆ ст҃а́гѡ трїфѵ́ллїа, є҆пі́скопа леѵкꙋсі́и  кѵ́прскїѧ. 
Стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Невѣ́стꙋ нетлѣ́ннꙋ, ꙳ оу҆кра́шенꙋ тѧ̀ дх҃омъ  ст҃ы́мъ вѣ́дѧще, ꙳ соверша́емъ па́мѧть твою̀ ст҃ꙋ́ю, ꙳  мꙋ́ченице страстоте́рпице, ꙳ и҆ покланѧ́емсѧ благоче́стнѡ ꙳  моще́мъ и҆ ст҃ѣ́й ра́цѣ, ꙳ здра́вїе почерпа́емъ страсте́мъ  на́шымъ всегда̀, а҆кѷлі́но всехва́льнаѧ, ꙳ вѣ́рою тѧ̀  почита́юще. 
Да́ръ принесла̀ є҆сѝ ꙳ твои́хъ оу҆дѡ́въ  терза́нїѧ, ꙳ женихꙋ̀ твоемꙋ̀, всечестна́ѧ. ꙳ тѣ́мже  черто́гѡвъ тѧ̀ пресвѣ́тлыхъ сподо́бивъ, ꙳ просвѣща́етъ  свѣ́томъ бжⷭ҇твенныѧ сла́вы пресꙋ́щный: ꙳ є҆мꙋ́же  предстои́ши ра́дꙋющисѧ, ꙳ ѡ҆ на́съ прилѣ́жнѡ молѝ, ꙳  вѣ́рнѡ сла́вѧщихъ твоѐ, ꙳ а҆кѷлі́но, страда́нїе. 
Жела́нїемъ, прехва́льнаѧ, ꙳ ѡ҆держи́ма зижди́телѧ  твоегѡ̀, ꙳ тогѡ̀ страда́нїѧ пло́тїю и҆з̾ѡбрази́ла є҆сѝ, ꙳  всѧ́ко треволне́нїе болѣ́зней претерпѣ́вши. ꙳ и҆ ны́нѣ  живе́ши на нб҃сѣ́хъ, ꙳ неболѣ́зненнꙋю сла́вꙋ, ꙳ и҆  вѣне́цъ носѧ́щи неꙋвѧда́емый, ꙳ и҆ ви́дѧщи є҆́же зрѧ́тъ  а҆́гг҃льстїи чи́ни, а҆кѷлі́но бг҃одохнове́ннаѧ. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѻ҆́ч҃е трїфѵ́ллїе сла́вне, ꙳ слеза́ми мно́гими  ѡ҆свѣща́емь и҆зрѧ́днѡ, ꙳ къ пе́рвомꙋ вино́вникꙋ до́брыхъ  возлетѣ́лъ є҆сѝ, ꙳ и҆ сто́лпъ свѣтови́денъ ꙗ҆ви́лсѧ  є҆сѝ, ꙳ (с. 163) просвѣща́ѧ всѣ́хъ словесы̀ и҆ чꙋдесы̀,  ꙳ пристꙋпа́ющихъ къ тебѣ̀ ꙳ мы́слїю всегда̀ бг҃опоко́рною.  ꙳ тѣ́мъ тѧ̀ чти́мъ и҆ оу҆блажа́емъ. 
Ѻ҆́ч҃е сщ҃е́нне трїфѵ́ллїе, ꙳ ты̀ воскри́лїемъ  ри́зъ че́стнѡ, ꙗ҆́кѡ а҆арѡ́нъ вторы́й оу҆кра́шенъ, ст҃ы́хъ  ст҃а̑ѧ ны́нѣ зри́ши, ꙳ внꙋ́трь бы́въ вторы́ѧ катапета́смы.  ꙳ ѽ чи́стагѡ твоегѡ̀ па́че оу҆ма̀ сїѧ́нїѧ, ꙳ свѧти́телей  бжⷭ҇твенное оу҆добре́нїе, ꙳ є҆мꙋ́же приѡбщи́лсѧ є҆сѝ. 
И҆мѣ́ѧй дꙋ́шꙋ ми́лостивꙋ, ꙳ и҆ чи́стъ по́мыслъ, ꙳  и҆ се́рдце нестро́потно, ꙳ и҆ вѣ́рꙋ нескве́рнꙋю, ꙳ и҆  любо́вь нелицемѣ́рнꙋю, ꙳ свѧти́тельства, ѻ҆́ч҃е,  досто́инство, ꙳ ликѡ́мъ ѻ҆ч҃єскимъ вчинѧ́емь че́стнѡ. ꙳  тѣ́мже почита́емъ тѧ̀ свѧще́нными пѣ́сньми, ꙳ и҆  благоче́стнѡ всѝ оу҆блажа́емъ и҆ восхвалѧ́емъ. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, дꙋ́шъ просвѣще́нїе, ꙳ согрѣша́ющихъ  проще́нїе, ꙳ неради́выхъ и҆справле́нїе: ꙳ ра́дꙋйсѧ,  оу҆тѣше́нїе и҆ ра́дость, ꙳ скорбѧ́щихъ помо́щнице: ꙳  ра́дꙋйсѧ, блага́ѧ, ꙳ немощны́хъ дꙋ́шъ и҆сцѣле́нїе: ꙳  ра́дꙋйсѧ, примире́нїе къ бг҃ꙋ и҆ хода́таице, серафі̑мъ  всѣ́хъ ꙗ҆́кѡ сꙋ́щи свѧтѣ́йши, чⷭ҇таѧ. 
Крⷭ҇тобг҃оро́диченъ: 
Тѧ̀ ви́дѧщи пригвожда́ема ꙳ на крⷭ҇тѣ̀, і҆и҃се, ꙳  и҆ стрⷭ҇ти прїе́млюща во́лею, ꙳ дв҃а и҆ мт҃и твоѧ̀, влⷣко,  ꙳ оу҆вы̀ мнѣ̀, вопїѧ́ше, ꙳ ча́до сла́дкое: ꙳ ра̑ны  непра́веднѡ ка́кѡ терпи́ши, ꙳ врачꙋ̀, и҆сцѣли́вый  человѣ́ческое неможе́нїе, ꙳ и҆ ѿ тлѝ всѣ́хъ и҆зба́вивый  милосе́рдїемъ твои́мъ; 
Тропа́рь, гла́съ д҃: 
А҆́гница твоѧ̀, і҆и҃се, ꙳ а҆кѷлі́на, зове́тъ  ве́лїимъ гла́сомъ: тебѐ, женишѐ мо́й, люблю̀, и҆ тебѐ  и҆́щꙋщи страда́льчествꙋю и҆ сраспина́юсѧ, и҆ спогреба́юсѧ  креще́нїю твоемꙋ̀, и҆ страждꙋ̀ тебє̀ ра́ди, ꙗ҆́кѡ да  ца́рствꙋю въ тебѣ̀, и҆ оу҆мира́ю за тѧ̀, да и҆ живꙋ̀ съ  тобо́ю: но ꙗ҆́кѡ же́ртвꙋ (с. 164) непоро́чнꙋю прїими́ мѧ,  съ любо́вїю поже́ршꙋюсѧ тебѣ̀. тоѧ̀ моли́твами, ꙗ҆́кѡ  ми́лостивъ, спасѝ дꙋ́шы на́шѧ. 
Тропа́рь свѧти́телѧ, гла́съ то́йже: 
Пра́вило вѣ́ры, и҆ ѻ҆́бразъ кро́тости,  воздержа́нїѧ оу҆чи́телѧ, ꙗ҆ви́ тѧ ста́дꙋ твоемꙋ̀, ꙗ҆́же  веще́й и҆́стина. Сегѡ̀ ра́ди стѧжа́лъ є҆сѝ смире́нїемъ  высѡ́каѧ, нището́ю бога̑таѧ, ѻ҆́ч҃е трїфѵ́ллїе, молѝ  хрⷭ҇та̀ бг҃а, спасти́сѧ дꙋша́мъ на́шымъ. 
Канѡ́нъ ѻ҆ктѡ́иха є҆ди́нъ: и҆ ст҃ы́хъ два̀, на и҃. 
Канѡ́нъ ст҃ы́ѧ, творе́нїе і҆ѡ́сифово, є҆гѡ́же  краегране́сїе: 
Прїимѝ пѣ́нїе, добротвори́ваѧ а҆кѷлі́но. 
Гла́съ и҃. Пѣ́снь а҃. І҆рмо́съ: 
Посѣ́ченый несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́таго врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Препросла́влена хрⷭ҇тꙋ̀ женихꙋ̀ твоемꙋ̀ на нб҃сѣ́хъ  вои́стиннꙋ ра́дꙋющисѧ предстои́ши. тѣ́мже тѧ̀ на землѝ  благоче́стнѡ сла́вѧщыѧ моли́твами твои́ми воспросла́ви,  честна́ѧ, и҆ себѣ̀ прича́стники сотворѝ, гдⷭ҇еви пою́щыѧ:  сла́внѡ бо просла́висѧ. 
Въ тѧ̀ все́льшисѧ бл҃года́ть дх҃а, твою̀ дꙋ́шꙋ  чи́стꙋ, сла́внаѧ, совершѝ, и҆ ра́нами тѣ́ла краснѣ́йши  была̀ є҆сѝ. тѣ́мже тѧ̀ жени́хъ дꙋ́шъ, чи́стꙋ до конца̀  нетлѣ́ннꙋ сꙋ́щꙋ, себѣ̀ ѡ҆брꙋчѝ, прехва́льнаѧ. 
Зимѣ̀ ле́стнѣй земны̑ѧ концы̀ и҆спо́лншей дре́вле  лю́тѣ, и҆спо́лнена сꙋ́щи дх҃а, ꙗ҆́кѡ мꙋ́ченица неле́стнаѧ  гдⷭ҇и вседержи́телѧ, дости́гла є҆сѝ ве́снꙋ жи́зненнꙋю, и҆  побѣ́дꙋ взѧла̀ є҆сѝ побѣди́тельнꙋю, а҆кѷлі́но сла́внаѧ,  бг҃омꙋ́драѧ, досточꙋ́днаѧ. 
Бг҃оро́диченъ: 
И҆́же безнача́льномꙋ ѻ҆ц҃ꙋ̀ ссꙋ́щный, вни́де во  оу҆тро́бꙋ твою̀, чл҃вѣ́къ бы́въ, и҆ спасе́ ны ѕло́бою  прекло́ншыѧсѧ, (с. 165) и҆ ле́стїю врага̀ порабощє́нныѧ,  мр҃і́е бг҃оневѣ́сто. Сегѡ̀ ра́ди вѣ́рою тѧ̀ и҆ любо́вїю  оу҆бл҃жа́емъ. 
И҆́нъ канѡ́нъ ст҃а́гѡ трїфѵ́ллїа. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Хвалꙋ̀ бг҃ꙋ вѣ́рою принесе́мъ всѝ, своего̀  оу҆го́дника оу҆краси́вшемꙋ добродѣ́тельми  многоѻбра́зными, и҆ втора́го мѡѷсе́а воздви́гшемꙋ. 
Ты̀ возше́дъ на го́рꙋ добродѣ́телей бжⷭ҇твенный  зако́нъ прїѧ́лъ є҆сѝ, ѻ҆́ч҃е трїфѵ́ллїе, и҆ скрижа́лїю  по́мысла добро́тꙋ дꙋшѝ твоеѧ̀ оу҆ѧсни́лъ є҆сѝ. 
Ты̀ разꙋ́мнѡ, прпⷣбне, бл҃гоꙋха́ѧ ꙗ҆ви́лсѧ є҆сѝ:  дꙋше́вное бо и҆сцѣле́нїе всѣ̑мъ прозѧ́блъ є҆сѝ, ꙗ҆́коже  тѣле́снымъ, ѻ҆́ч҃е, бг҃одохнове́нно бы́лїе ꙗ҆́вльсѧ  вѣ̑рнымъ. 
Бг҃оро́диченъ: 
Жи́зни и҆сто́чникъ была̀ є҆сѝ, дв҃о чⷭ҇таѧ мт҃и,  нача́льника и҆ гдⷭ҇а ро́ждши, жи́знь всѧ́ческихъ, ѡ҆роша́ющи  вѣ́рою славосло́вѧщихъ тѧ̀. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
И҆стка́ла є҆сѝ ри́зꙋ свѣ́та благода́тїю,  сла́внаѧ, кро́вїю твое́ю, а҆кѷлі́но мꙋ́ченице, свѧще́ннѡ  ѡ҆багри́вши. 
Оу҆ѧзви́ласѧ є҆сѝ любо́вїю бжⷭ҇твенною ꙗ҆́вѣ,  всечестна́ѧ: тѣ́мже тве́рдѡ, ꙗ҆́звы же и҆ болѣ̑зни лю̑тыѧ  претерпѣ́ла є҆сѝ. 
Всю́ тѧ ѡ҆свѧтѝ и҆зба́витель, честна́ѧ, гдⷭ҇ь,  все́ю крѣ́постїю сего̀, а҆кѷлі́но, ѿ дꙋшѝ возлюби́вшꙋ. 
Бг҃оро́диченъ: 
Невѣ́стꙋ тѧ̀ безневѣ́стнꙋ, и҆ чи́сто, чⷭ҇таѧ,  селе́нїе і҆и҃сово, свѧтѣ́йшꙋ херꙋві̑мъ вѣ́мы. (с. 166) 
И҆́нъ. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. 
Возсїѧ̀ свѣ́тлѡ, ꙗ҆́коже сл҃нце мі́рꙋ, па́мѧть  твоѧ̀, ст҃и́телю: и҆ просвѣща́етъ сердца̀ на̑ша, вѣ́рнѡ  соверша́ющихъ сїю̀ благода́тїю. 
Са́дъ бы́въ бж҃е́ственнагѡ дх҃а, гро́здъ  бж҃е́ственный прозѧ́бшїй, и҆ вѣ́ры вїно̀ на́мъ вѣ̑рнымъ  мы́сленнѡ раствори́лъ є҆сѝ. 
Ме́чь взе́мъ бжⷭ҇твенныѧ бл҃года́ти, на́глость  посѣ́клъ є҆сѝ велїа́ра, и҆ до́бль показа́лсѧ є҆сѝ на́мъ  побѣдоно́сецъ хрⷭ҇то́въ, свѧще́нне. 
Бг҃оро́диченъ: 
Ни ѧ҆зы́къ земноро́дныхъ, ни оу҆́мъ безпло́тенъ,  возмо́жетъ ржⷭ҇тво̀ твоѐ сказа́ти: па́че є҆стества́ бо и҆  оу҆ма̀, бцⷣе, зижди́телѧ породила̀ є҆сѝ. 
Конда́къ свѧти́телѧ, гла́съ и҃. Подо́бенъ:  Взбра́нной: 
И҆зрѧ́дствомъ житїѧ̀ чистотꙋ̀ дѣ́вства прїе́мъ,  трїфѵ́ллїе, первопресто́льникъ показа́лсѧ є҆сѝ леѵкꙋсі́и,  и҆ ꙗ҆ви́лсѧ є҆сѝ тѣ̑мъ провозвѣсти́тель, и҆  бг҃оразꙋ́мїѧ наста́вникъ, сегѡ̀ ра́ди ра́достнѡ взыва́емъ  тѝ: ра́дꙋйсѧ, ст҃и́телей оу҆краше́нїе. 
Сѣда́ленъ ст҃ы́ѧ, гла́съ и҃. Подо́бенъ:  Премꙋ́дрости: 
Добродѣ́телей ѡ҆сїѧ́вшисѧ бжⷭ҇твеннымъ свѣ́томъ,  страда́льческимъ оу҆краси́ласѧ є҆сѝ, пресла́внаѧ  честна́ѧ, вѣнце́мъ, и҆ красна̀ добро́тами бы́вши, вѣ́рою  всѣ́хъ влⷣцѣ оу҆невѣ́стиласѧ є҆сѝ вои́стиннꙋ,  нескве́рнаѧ, нетлѣ́ннаѧ. Тѣ́мже нбⷭ҇нымъ сподо́биласѧ  є҆сѝ черто́гѡмъ, до́брѣ пострада́вши, и҆ льсти́ваго  побѣди́вши, а҆кѷлі́но бг҃омꙋ́драѧ: молѝ хрⷭ҇та̀ бг҃а,  согрѣше́нїй ѡ҆ставле́нїе дарова́ти чтꙋ́щымъ любо́вїю ст҃ꙋ́ю  па́мѧть твою̀. (с. 167) 
Сла́ва, ст҃а́гѡ, гла́съ г҃. Подо́бенъ: Бж҃е́ственныѧ  вѣ́ры: 
Ре́вность вѣ́ры и҆мѣ́ѧ, пребл҃же́нне, прозѧ́блъ  є҆сѝ плоды̀ зрѣ̑лы: врагѡ́въ бо посрами́лъ є҆сѝ полкѝ,  и҆ дїа́вола, трїфѵ́ллїе, оу҆би́лъ є҆сѝ. ѻ҆́ч҃е  преподо́бне, хрⷭ҇та̀ бг҃а молѝ, дарова́ти на́мъ ве́лїю  ми́лость. 
И҆ ны́нѣ, пра́здника, и҆лѝ бг҃оро́диченъ: 
Бжⷭ҇твеннаѧ ски́нїѧ была̀ є҆сѝ сло́ва, є҆ди́на  пречⷭ҇таѧ мт҃и дв҃о, чистото́ю а҆́гг҃лы превозше́дшаѧ, па́че  всѣ́хъ менѐ пе́рсть бы́вша, ѡ҆скверне́на плотски́ми  прегрѣше́ньми, ѡ҆чи́сти моли́твъ твои́хъ бж҃е́ственными  вода́ми, подаю́щи, чⷭ҇таѧ, ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃рски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Го́рдагѡ ѕмі́ѧ ты̀ не́мощїю тѣ́ла низложи́ла  є҆сѝ, воева́вши свѣ́тлѡ, и҆ томи́телей на́глость  потреби́вши. 
Мꙋче́нїѧ свѣ́тлостїю, и҆ дѣ́вства бж҃е́ственными  добро́тами, а҆кѷлі́но, была̀ є҆сѝ влⷣцѣ невѣ́ста  и҆зрѧ́днаѧ. 
Течє́нїѧ крове́й твои́хъ многобо́жїѧ ѻ҆́гнь  погаси́ша, чꙋде́съ же стрꙋи̑ человѣ́кѡвъ ѡ҆мыва́ютъ  недꙋ́ги. 
Бг҃оро́диченъ: 
Дрема́нїемъ оу҆ны́нїѧ мѧ̀ со́нъ грѣхо́вный,  ѻ҆трокови́це, пости́же, бо́дренною моли́твою твое́ю  возста́ви мѧ̀ къ покаѧ́нїю. 
И҆́нъ. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. (с. 168) 
Сосꙋ́дъ вои́стиннꙋ пречи́стъ показа́лсѧ є҆сѝ,  пребл҃же́нне свѧти́телю, и҆ бжⷭ҇твенный дх҃ъ въ тѧ̀  всели́сѧ. 
Просвѣ́щсѧ бжⷭ҇твеннымъ дх҃омъ, оу҆́мъ преста́вилъ  є҆сѝ къ вы̑шнимъ, и҆ на пре́лесть, ѻ҆́ч҃е, подвиза́лсѧ  є҆сѝ крѣ́пкѡ. 
Ꙗ҆́коже а҆́гнцы оу҆па́слъ є҆сѝ, словє́сныѧ  твоѧ̑ ѻ҆́вцы, пребл҃же́нне, и҆ хрⷭ҇тꙋ̀ приве́лъ є҆сѝ  словесы̀ твои́ми. 
Бг҃оро́диченъ: 
Неѡбори́мꙋю стѣ́нꙋ тѧ̀, и҆ держа́внꙋю наде́ждꙋ,  бцⷣе, вѣ́рнїи стѧжа́хомъ въ напа́стехъ при́снѡ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Волнꙋ́емѣй ꙗ҆́коже свирѣ́пѣющꙋсѧ мо́рю, ле́сти  и҆ногда̀ ꙗ҆ви́ласѧ є҆сѝ ѡ҆кормлѧ́ема, а҆кѷлі́но  мꙋ́ченице, хрⷭ҇то́вою благода́тїю. 
Смотрѧ́ющи, мꙋ́ченице, къ вѣнцє́мъ, под̾ѧ́ла  є҆сѝ тве́рдѡ растерза̑нїѧ оу҆дѡ́въ твои́хъ, и҆ нꙋ́жднꙋю  сме́рть. 
Свѣтоѧвле́ннѡ оу҆краси́ласѧ є҆сѝ, сꙋпоста́ты  са́мыѧ оу҆ди́вльши, кра́сною твое́ю добро́тою, и҆  дꙋше́внымъ воста́нїемъ. 
Бг҃оро́диченъ: 
И҆зба́вленнїи всѝ прароди́тельнагѡ ѡ҆сꙋжде́нїѧ  ржⷭ҇тво́мъ твои́мъ, ра́дꙋйсѧ, тебѣ̀ приглаша́емъ,  ѡ҆бра́дованнаѧ препѣ́таѧ. 
И҆́нъ. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Бж҃е́ственною благода́тїю, мꙋ́дре, ѡ҆дѣ́ѧвсѧ  держа́внѡ, сла́вне, врага̀ низложи́лъ є҆сѝ си́лꙋ, и҆  вѣне́цъ ѿ бг҃а прїѧ́лъ є҆сѝ досто́йнѡ, ꙗ҆́кѡ  таи́нникъ, трїфѵ́ллїе. 
На нб҃о возве́дъ дꙋшѝ твоеѧ̀ ѻ҆́чи, сла́вне,  бжⷭ҇твенныхъ позна́лъ є҆сѝ оу҆че́нїй бе́зднꙋ, ѻ҆́ч҃е,  человѣ́кѡмъ ѿкрыва́ѧ трⷪ҇ческое сїѧ́нїе. (с. 169) 
Всѐ ѻ҆рꙋ́жїе взе́мъ, свѧщенноѧвле́нне, бж҃їе,  посрами́лъ є҆сѝ собо́рнѡ вра́жїе мꙋ́жество, и҆ оу҆чє́нїи  бжⷭ҇твенными главꙋ̀ сокрꙋши́въ, вѣ́чнѡ ра́дꙋешисѧ. 
Бг҃оро́диченъ: 
Воплоще́нна и҆зъ тебє̀, бг҃ороди́тельнице, вѣ́рнїи  позна́хомъ, безъ сѣ́мене сн҃а рожде́на, бг҃а и҆́стинна, и҆  чл҃вѣ́ка є҆стество́мъ. тѣ́мже тѧ̀ сла́вимъ. 
Пѣ́снь ѕ҃. І҆рмо́съ: 
І҆ѡ́нꙋ въ ки́тѣ, гдⷭ҇и, є҆ди́наго всели́лъ є҆сѝ,  мене́ же свѧ́заннаго. мре́жами вра́жїими, ꙗ҆́кѡ ѿ тлѝ  ѻ҆́наго, спасѝ. 
Послѣ́довати хрⷭ҇тѡ́вымъ сла̑внымъ вожделѣ́ла  є҆сѝ страда́нїємъ, дѣ́во, и҆ мꙋжемꙋ́дреннѡ претерпѣ́ла  є҆сѝ, бїє́нїѧ, и҆ расторга̑нїѧ ст҃а́гѡ твоегѡ̀ тѣлесѐ. 
Многови̑дныѧ болѣ̑зни претерпѣ́ла є҆сѝ, ѻ҆гнѧ́  же небрегла̀ є҆сѝ болѣ̑зни. тѣ́мже, а҆кѷлі́но, и҆  болѣ̑зни на́шѧ всѧ̑ ѡ҆блегча́еши моли́твами твои́ми. 
Смотрѧ́ѧ свы́ше, чꙋдѧ́шесѧ ли́къ а҆́гг҃льскїй,  сла́внаѧ дѣ́во, терпѣ́нїю твоемꙋ̀, ка́кѡ безплѡ́тныѧ  врагѝ, съ пло́тїю побѣжда́ла є҆сѝ благода́тїю. 
Бг҃оро́диченъ: 
Да бг҃ъ чл҃вѣ́къ бꙋ́детъ, бг҃ъ ви́дѣнъ бы́сть  чл҃вѣ́къ, дв҃о, и҆зъ твои́хъ ложе́снъ несказа́ннѡ ро́ждсѧ:  и҆ є҆́же бѣ̀, пребы́въ неизмѣ́ненъ. 
И҆́нъ. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Ꙗ҆́кѡ є҆нѡ́хъ преста́вилсѧ є҆сѝ дх҃омъ, ѿ  земны́хъ ты̀ къ нбⷭ҇нымъ, и҆ нетлѣ́нїѧ прїѧ́лъ є҆сѝ по  достоѧ́нїю, блаже́нне, вѣне́цъ. 
Леѵкꙋсі́а тѧ̀ и҆мѣ̀ оу҆твержде́нїе, ѻ҆́ч҃е, и҆  па́стырѧ, и҆ таи́нника благода́ти, ꙗ҆́кѡ свѣтоно́сно  сл҃нце, просвѣща́ющи мі́ръ чꙋдесы̀. 
Непоколеби́мое цр҃кве ѡ҆снова́нїе, всѣ́ми мѧ̀  кова́рствы (с. 170) врага̀ коле́блема, дꙋшѝ моеѧ̀ хра́минꙋ  моли́твами твои́ми, ѻ҆́ч҃е, ны́нѣ оу҆твердѝ. 
Бг҃оро́диченъ: 
Вы́шши го́рнихъ си́лъ, и҆ ст҃ѣ́йши є҆сѝ,  всенепоро́чнаѧ, па́че є҆стества̀ вмѣ́щши невмѣсти́маго  сло́ва во оу҆тро́бѣ твое́й. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Дѣ́вства твоегѡ̀ добро́тами пред̾ѡчи́стивши дꙋ́шꙋ  твою̀, и҆ на высотꙋ̀ мꙋче́нїемъ востекла̀ є҆сѝ, а҆кѷлі́но  всечⷭ҇тна́ѧ, любо́вїю жениха̀ твоегѡ̀ хрⷭ҇та̀  оу҆ѧзви́вшисѧ, є҆мꙋ́же со а҆́гг҃лы предстои́ши  веселѧ́щисѧ: съ ни́миже не преста́й молѧ́сѧ ѡ҆ всѣ́хъ  на́съ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Тѣлесѝ стра́ждꙋщꙋ, бг҃омꙋ́драѧ, неради́ла є҆сѝ,  смотрѧ́ющи сꙋ̑щаѧ та́мѡ воздаѧ̑нїѧ, и҆ свѣ́тъ, и҆ сла́вꙋ,  а҆кѷлі́но, и҆ бж҃їю красотꙋ̀, и҆ бжⷭ҇твенное весе́лїе. 
Нескве́рно носѧ́щи тѣ́ло, и҆ се́рдце гдⷭ҇еви  соедине́но, предъ сꙋди́щемъ, чⷭ҇таѧ, мꙋчи́телей предста́ла  є҆сѝ, неразꙋмѣ́юща мꙋчи́телѧ ѡ҆блича́ющи, бг҃омꙋ́драѧ. 
Мі́ра и҆змѣни́ла є҆сѝ тлѣ́ннаго, премі́рныѧ  ра́ди жи́зни нетлѣ́нныѧ, и҆ вре́менныѧ пи́щи, пребыва́ющею,  дѣ́во, и҆ тѣле́снымъ ѻ҆брꙋ́чникомъ безсме́ртнаго жениха̀. 
Трⷪ҇ченъ: 
Пѣ́сньми бжⷭ҇твенное є҆динонача́лїе, тричи́сленное  оу҆́бѡ ли́цы пресла́вно, є҆стество́мъ же про́сто сꙋ́ще  почита́емъ, вопїю́ще: гдⷭ҇и бж҃е, благослове́нъ є҆сѝ во  вѣ́ки. 
И҆́нъ. І҆рмо́съ: 
Тѣ́лꙋ злато́мꙋ премꙋ̑дрыѧ дѣ́ти не послꙋжи́ша, и҆  въ пла́мень са́ми поидо́ша, и҆ бо́ги и҆́хъ ѡ҆брꙋга́ша,  средѝ пла́мене возопи́ша, и҆ ѡ҆росѝ ѧ҆̀ а҆́гг҃лъ:  оу҆слы́шасѧ оу҆жѐ оу҆́стъ ва́шихъ моли́тва. (с. 171) 
Ѻ҆́бразꙋ страсте́й, воздержа́нїемъ разꙋ́мнѡ не  поклони́лсѧ є҆сѝ, и҆ не ѡ҆палѝ тѣле́снаѧ пе́щь, ѻ҆́ч҃е,  ро́сꙋ твою̀, дх҃а же и҆спо́лнивсѧ ст҃а́гѡ, де́рзостнѣ  взыва́лъ є҆сѝ: благослове́нъ є҆сѝ, гдⷭ҇и бж҃е ѻ҆тє́цъ  на́шихъ. 
Па́стырь перводѣ́теленъ показа́лсѧ є҆сѝ крѣ́покъ  леѵкꙋсі́и, мꙋ́дре, и҆ приве́лъ є҆сѝ влⷣцѣ твоемꙋ̀  мно́жество люде́й всепло́дїе. тѣ́мже вѣ́рнѡ про́симъ:  предстоѧ̀ моли́сѧ ѡ҆ ста́дѣ твое́мъ бг҃ꙋ, и҆зба́витисѧ  всѧ́кїѧ тлѝ. 
Живы́й и҆сто́чникъ сле́зъ твои́хъ, мꙋ́дре и҆  пресла́вне, всѣ́хъ оу҆дивлѧ́етъ: и҆сцѣле́нїй бо стрꙋѧ́ми  при́снѡ богатѧ́щесѧ, трїфѵ́ллїе, и҆ твои́хъ моще́й  бл҃года́ть пое́мъ и҆ глаго́лемъ: благослове́нъ є҆сѝ, гдⷭ҇и  бж҃е ѻ҆тє́цъ на́шихъ. 
Бг҃оро́диченъ: 
Приста́нище тве́рдо, предста́тельнице стра́шнаѧ и҆  стѣна̀ неѡбори́маѧ, въ нꙋ́ждахъ бѣ́дствꙋющымъ,  ѡ҆бꙋрева́ємымъ въ ско́рбехъ, ꙗ҆̀же къ сн҃ꙋ твоемꙋ̀  мольбы̑, бцⷣе, и҆мꙋ́щи, ѿ многоѻбра́зныхъ и҆скꙋше́нїй  спаса́й рабы̑ твоѧ̑. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы, въ пе́щи со ѻ҆гне́мъ  пла́мень попира́юще, поѧ́хꙋ: благослови́те, дѣла̀ гдⷭ҇нѧ,  гдⷭ҇а. 
Просвѣще́на сїѧ́нїемъ чⷭ҇тоты̀, и҆ ѡ҆багрє́нїи  кро́вными и҆спещре́на, предстои́ши, а҆кѷлі́но дѣви́це,  хрⷭ҇тꙋ̀ бг҃ꙋ на́шемꙋ. 
Чиста̀ же́ртва принесла́сѧ є҆сѝ, и҆ приноше́нїе  пресвѣ́тло, и҆ ꙗ҆́кѡ бл҃гово́нный ѳѷмїа́мъ, а҆кѷлі́но  бг҃омꙋ́драѧ, хрⷭ҇тꙋ̀ бг҃ꙋ на́шемꙋ. 
Недꙋ́ги разли̑чныѧ человѣ́кѡмъ цѣли́тъ, и҆  ѿгонѧ́етъ де́мѡнскїй вре́дъ, ст҃о́е тѣ́ло твоѐ,  а҆кѷлі́но, во гро́бѣ, пресла́внаѧ, лежа́щее. 
Бг҃оро́диченъ: 
Нетлѣ́нное сло́во, па́че сло́ва тлѣ́нїѧ на́съ  всѧ́кагѡ и҆збавлѧ́юща родила̀ є҆сѝ: сегѡ̀ ра́ди тѧ̀ всѝ,  дв҃о, сла́вимъ. (с. 172) 
И҆́нъ. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Спасе́нїѧ пꙋ́ть всѣ̑мъ ѿве́рзлъ є҆сѝ, мꙋ́дре,  сꙋ́щымъ въ леѵкꙋсі́и, пе́рвое сѣ́дъ на прⷭ҇то́лѣ  цр҃ко́внѣмъ вѣ́рнѡ ѿ бж҃е́ственнагѡ сїѧ́нїѧ, сла́вне,  сі́й, ст҃и́телю прїи́мъ досто́йнѡ. 
Прибѣга́ющыѧ вѣ́рнѡ къ ра́цѣ твое́й,  свѧщенноѧвле́нне, ѿ бѣ́дъ и҆зба́вити и҆ и҆скꙋше́нїй  врага̀, молѝ бл҃годѣ́телѧ хрⷭ҇та̀ неѡскꙋ́днѡ. 
Оу҆диви́шасѧ, мꙋ́дре, а҆́гг҃льстїи ли́цы твоемꙋ̀  поще́нїю, и҆ дє́мѡнскаѧ мно́жєства тре́петъ прїѧ́ша  вели́къ, и҆ всѧ́ко зда́нїе оу҆жасе́сѧ: человѣ́ческїй ро́дъ  почита́етъ тѧ̀ досто́йнѡ. 
Бг҃оро́диченъ: 
Не забꙋ́ди гла́са, предста́тельнице стра́шнаѧ,  моли́твєнникъ твои́хъ, но ѿ всѧ́кїѧ болѣ́зни моли́твами  твои́ми, и҆ всѧ́кагѡ преще́нїѧ и҆схитѝ, прекло́нитъ бо  твоѐ мт҃ернее бг҃а моле́нїе. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
На крⷭ҇тѣ̀ пригво́ждшемꙋсѧ сп҃сꙋ, дв҃а сраспѧ́тсѧ  нра́вомъ пра́вымъ, и҆ ѕмі́евꙋ главꙋ̀ попра́вши. 
Красна̀ добро́та твоѧ̀, и҆ вели́ко твоеѧ̀ дꙋшѝ  благоро́дїе, пребога́таѧ, бг҃ови́днѡ, а҆кѷлі́но, ны́нѣ  ꙗ҆вле́нно бы́сть. 
Совокꙋ́пльшисѧ съ ли̑ки безпло́тныхъ, и҆ съ  мꙋ́ченическими собѡ́ры, прехва́льнаѧ, ѡ҆ на́съ всѣ́хъ бг҃а  молѝ. 
Пресла́внаѧ твоѧ̀ па́мѧть всѣ́хъ созыва́етъ  ра́достнѡ, а҆кѷлі́но, пѣ́ти твоѧ̑ сла̑вныѧ, мꙋ́ченице,  болѣ̑зни и҆ страда̑нїѧ. (с. 173) 
Бг҃оро́диченъ: 
Гла́съ тебѣ̀ а҆́гг҃ловъ, пречⷭ҇таѧ, вопїе́мъ:  ра́дꙋйсѧ, спасе́нїе всѣ́хъ человѣ́кѡвъ, и҆ сла́вныхъ  мꙋ́чєникъ бжⷭ҇твенное вѣнча́нїе. 
И҆́нъ. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. 
Мы́сленное ѻ҆́ко на высотꙋ̀ взе́мъ, позна́лъ є҆сѝ  трⷪ҇ческꙋю зарю̀, и҆ зємны́ѧ ѡ҆сїѧ́въ, мꙋ́дре, ѡ҆богати́лъ  є҆сѝ всѣ́хъ бжⷭ҇твеннымъ просвѣще́нїемъ бг҃олѣ́пнѡ.  тѣ́мъ тѧ̀ по достоѧ́нїю въ пѣ́снехъ велича́емъ. 
Свѣти́льникъ показа́лсѧ є҆сѝ, всеблаже́нне,  мы́сленный леѵкꙋсі́ємъ, ѡ҆бходѧ̀ ѻ҆крє́стныѧ страны̑,  мꙋ́дре, и҆ хрⷭ҇то́вымъ позна́нїемъ, ꙗ҆́кѡ лꙋча́ми  ѡ҆дꙋшевле́нными, оу҆краси́въ свѧще́нными бг҃олѣ́пнѡ, и҆  ле́сти мі́ра а҆́бїе и҆збавлѧ́ѧ. 
Ны́нѣ вѣ́рнїи собра́вшесѧ, мо́лимъ тѧ̀, ѻ҆́ч҃е,  при́снѡ моли́ти хрⷭ҇та̀: ꙗ҆́кѡ да гла́да, и҆  и҆ноплеме́нникѡвъ па̑гꙋбы, и҆ всѧ́кїѧ бѣды̀, и҆зба́витъ  на́съ, ꙗ҆́кѡ си́ленъ, да тѧ̀ по достоѧ́нїю въ пѣ́снехъ  велича́емъ. 
Бг҃оро́диченъ: 
Несказа́ннагѡ чревоноше́нїѧ неизрече́нное ржⷭ҇тво̀  ко́е сло́во ска́жетъ земноро́дныхъ; млⷣнецъ бо бѣ̀ и҆ бг҃ъ  рожде́йсѧ: ро́ждшаѧ же раба̀, и҆ мт҃и рожде́ннагѡ сн҃а,  бцⷣе. тѣ́мъ тѧ̀ пое́мъ и҆ рождество̀ твоѐ. 


(с. 174) 
Мѣ́сѧца тогѡ́же въ д҃і-й де́нь. 
Ст҃а́гѡ прⷪ҇ро́ка є҆лїссе́а: 
И҆ и҆́же во ст҃ы́хъ ѻ҆ц҃а̀ на́шегѡ меѳо́дїа,  патрїа́рха кѡнстанті́нѧ гра́да. 
На Гдⷭ҇и, воззва́хъ, стїхи̑ры прⷪ҇ро́ка, гла́съ  и҃. 
Подо́бенъ: Ѽ пресла́внагѡ чꙋдесѐ! 
Ра́дꙋйсѧ, є҆лїссе́е премꙋ́дре, ꙳ ты́ бо ѡ҆чи́стивъ  оу҆́мъ ꙳ ѿ сласте́й тѣле́сныхъ, ꙳ прїѧ́лъ є҆сѝ,  сла́вне, зари̑ дꙋхѡ́вныѧ: ꙳ про́чымъ же всѣ̑мъ пре́далъ  є҆сѝ, ꙳ и҆ ве́сь ꙗ҆ви́лсѧ є҆сѝ свѣтови́денъ. ꙳ тѣ́мже  всели́лсѧ є҆сѝ къ свѣ́тꙋ незаходи́момꙋ, ꙳ ѡ҆ на́съ  всегда̀ моли́сѧ ꙳ восхвалѧ́ющихъ тѧ̀. 
Тѧ̀, є҆лїссе́е блаже́нне, ꙳ ревни́тель и҆лїа̀, ꙳ въ  сꙋгꙋ́бѣй благода́ти ꙳ просвѣще́на ѡ҆ста́вль, ꙳ воздꙋ́шный  ѻ҆рꙋ́жникъ вои́стиннꙋ ꙗ҆́вльшисѧ. ꙳ є҆го́же подо́бїемъ, ꙳  быстрины̑ рѣчны̑ѧ оу҆ста́вилъ є҆сѝ благода́тїю, ꙳ и҆  преше́лъ є҆сѝ, сла́вне, ра́достнѡ оу҆краша́ѧсѧ, ꙳ и҆  велича́ѧ хрⷭ҇та̀. 
Дре́вле вѣ́ры сѡмані́тїды, ꙳ ѻ҆троча̀ да́рꙋетъ  моли́тва, ꙳ є҆го́же оу҆ме́рша воздви́глъ є҆сѝ, ꙗ҆́кѡ  прⷪ҇ро́къ бжⷭ҇твенный свѧще́ннѡ оу҆дивлѧ́емь: ꙳ со́лїю же  па́ки во́ды безча̑дныѧ, ꙳ ꙗ҆́вѣ претвори́лъ є҆сѝ въ  чадоро́дїе, ꙳ чꙋдеса̀ безмѣ̑рнаѧ соверша́еши, ꙳ благода́тїю  вседѣ́телѧ дх҃а, блаже́нне: ꙳ тѣ́мже пое́мъ тѧ̀. 
И҆́ны стїхи̑ры ст҃а́гѡ меѳо́дїа, гла́съ и҆ подо́бенъ  то́йже: 
Ѻ҆́ч҃е бг҃омꙋ́дре меѳо́дїе, ꙳ ꙗ҆́коже ле́въ  рыка́нїемъ ꙳ премꙋ́дрыхъ оу҆че́нїй твои́хъ, ꙳ і҆анні́на  оу҆жаси́лъ є҆сѝ льсти́ваго ли́са, ꙳ и҆ оу҆́бѡ не терпѣ̀  твоегѡ̀ ѡ҆бличе́нїѧ, ꙳ ꙗ҆́звою меча̀ (с. 175) ссѣка́етсѧ  ѕлочести́вый. ꙳ тѣ́мже не ѡ҆ста́вилъ є҆сѝ ста́да  ги́блемагѡ хрⷭ҇то́ва, ꙳ побо́рникъ бы́въ, ꙳ правосла̑внымъ  лю́демъ. 
Правосла́вїѧ оу҆твержде́нїе, ꙳ це́ркве па́стырь, ꙳  мона́хѡвъ оу҆добре́нїе, ꙳ рѣка̀ наводнѧ́ема вода́ми дх҃а,  ꙳ ча́ша пролива́ющаѧ питїѐ пресла́дко, ꙳ свѣти́ло,  просвѣща́ющее мі́ра концы̀: ꙳ ме́чь ѻ҆бою́дꙋ наѡщре́нъ  благода́тїю, ꙳ и҆ ѕлочести́выхъ полкѝ ссѣка́ющь, ꙳ ты̀  є҆сѝ меѳо́дїе. 
И҆сповѣ́данїѧ ѻ҆́бразъ, ꙳ свѧти́телей ѡ҆снова́нїе,  ꙳ и҆ бг҃одохнове́ненъ ѻ҆рга́нъ, ꙳ воспѣ́вый оу҆чє́нїѧ,  благоче́стїѧ и҆спо́лненъ, ꙳ премꙋ́дрости до́мъ, любвѐ  пꙋчи́на, ꙳ ми́лованїѧ стрꙋѧ̀ приснотекꙋ́щаѧ, ꙳ ѻ҆крі́нъ  и҆злива́ющь пи́во оу҆миле́нїѧ, и҆ благоцвѣтꙋ́щь, сла́вне,  ра́й, ꙳ ты̀ є҆сѝ, меѳо́дїе. 
Сла́ва, гла́съ в҃. 
Прⷪ҇рѡ́къ бжⷭ҇твенное прише́ствїе возсїѧ̀ дне́сь,  созыва́юще та́йнѡ празднѡлю́бныѧ дꙋ́шы. и҆́же на колесни́цѣ  неботе́чнѣ всѣ́дъ, восто́ка невече́рнѧгѡ ѕвѣзда̀, съ  є҆лїссе́емъ чꙋ́днымъ мꙋ́жемъ, разширѧ́етъ стрꙋи̑ но́вагѡ  і҆ѻрда́на, проповѣ́данїе оу҆ѧснѧ́ѧ благоче́стїѧ,  сꙋгꙋ́бымъ ѻ҆́бразомъ воѡбража́юще ꙗ҆́снѡ, ве́тхїѧ и҆  но́выѧ є҆диногла́сныѧ сла́вы согꙋ́бо благослове́нїе, во  и҆̀же вѣ́рнѡ соверша́ющихъ всепра́зднственнꙋю па́мѧть  и҆́хъ. 
И҆ ны́нѣ, пра́здника, и҆лѝ бг҃оро́диченъ: 
Крⷭ҇тобг҃оро́диченъ. Подо́бенъ: Є҆гда̀ ѿ дре́ва: 
Дре́вꙋ крⷭ҇тномꙋ тѧ̀, і҆и҃се пригвожде́на, зрѧ́щи  неискꙋсобра́чнаѧ пла́чꙋщи глаго́лаше: ча́до сла́дкое почто̀  ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ; свѣ́те  непристꙋ́пный пребезнача́льнагѡ ѻ҆ц҃а̀, потщи́сѧ и҆  просла́висѧ, ꙗ҆́кѡ да сла́вꙋ полꙋча́тъ бжⷭ҇твеннꙋю, и҆̀же  бжⷭ҇твєнныѧ стра̑сти твоѧ̑ сла́вѧщїи. (с. 176) 
На стїхо́внѣ пра́здника, и҆лѝ ѻ҆ктѡ́иха. Пото́мъ  глаго́лемъ припѣ́въ: 
Свѧще́нницы твоѝ ѡ҆блекꙋ́тсѧ въ пра́вдꙋ, и҆  преподо́бнїи твоѝ возра́дꙋютсѧ. 
И҆ пое́мъ стїхи́рꙋ, гла́съ д҃: 
Ве́селѡ дне́сь цр҃ковь бж҃їѧ ѡ҆дѣва́етсѧ, и҆  ра́дꙋетсѧ зовꙋ́щи: оу҆ѧсни́сѧ моѧ̀ добро́та па́че всѧ́кагѡ  гра́да: се́ бо свѧти́телей вели́кое сокро́вище, сла́вный  меѳо́дїй, ше́ствїе къ небесє́мъ сотворѝ. прїиди́те  оу҆̀бо, празднолю́бцы, правосла́вныхъ собо́ръ ли́къ  соста́вльше кꙋ́пнѡ ѻ҆́крестъ бж҃е́ственныѧ ра́ки,  и҆сцѣле́нїй то́ки прїе́мше ѿ неѧ̀, моли́тесѧ хрⷭ҇тꙋ̀  бг҃ꙋ, и҆зба́вити вселе́ннꙋю ѿ всѧ́кїѧ є҆́реси. 
Сла́ва, гла́съ ѕ҃: 
Прⷪ҇ро́че, проповѣ́дателю хрⷭ҇то́въ, престо́ла  вели́чества никогда́же ѿлꙋча́ешисѧ, и҆ коемꙋ́ждо болѧ́щꙋ  при́снѡ предстои́ши, въ вы́шнихъ слꙋжѧ̀, вселе́ннꙋю  благословлѧ́еши, всю́дꙋ прославлѧ́емь, просѝ ѡ҆чище́нїѧ  дꙋша́мъ на́шымъ. 
И҆ ны́нѣ, пра́здника, и҆лѝ бг҃оро́диченъ. 
Крⷭ҇тобг҃оро́диченъ. Подо́бенъ: Тридне́венъ: 
На дре́вѣ живо́тъ на́шъ зрѧ́ще всенепоро́чнаѧ бцⷣа  ви́сѧщь, мт҃рски рыда́юще вопїѧ́ше: сн҃е мо́й, и҆ бж҃е мо́й,  спасѝ любо́вїю пою́щыѧ тѧ̀. 
Тропа́рь прⷪ҇ро́ка, гла́съ д҃: 
Во пло́ти а҆́гг҃лъ, прⷪ҇ро́кѡвъ ѡ҆снова́нїе, вторы́й  предте́ча прише́ствїѧ хрⷭ҇то́ва, и҆лїа̀ сла́вный, свы́ше  посла́вый є҆лїссе́еви благода́ть, недꙋ́ги ѿгонѧ́ти, и҆  прокажє́нныѧ ѡ҆чища́ти: тѣ́мже и҆ почита́ющымъ є҆го̀  то́читъ и҆сцѣлє́нїѧ. 
Сла́ва, меѳо́дїа, гла́съ то́йже: 
Пра́вило вѣ́ры и҆ ѻ҆́бразъ кро́тости, воздержа́нїѧ  оу҆чи́телѧ ꙗ҆ви́ тѧ ста́дꙋ твоемꙋ̀, ꙗ҆́же веще́й  и҆́стина. сегѡ̀ ра́ди стѧжа́лъ є҆сѝ смире́нїемъ высѡ́каѧ,  нището́ю бога̑таѧ, ст҃и́телю меѳо́дїе, молѝ хрⷭ҇та̀ бг҃а,  спасти́сѧ дꙋша́мъ на́шымъ. 
И҆ ны́нѣ: бг҃оро́диченъ. (с. 177) 
На оу҆́трени канѡ́нъ ѻ҆ктѡ́иха є҆ди́нъ: и҆ ст҃ы́хъ  два̀, на и҃. 
Канѡ́нъ прⷪ҇ро́ка, є҆гѡ́же краегране́сїе: 
Пою̀ ве́селѡ є҆лїссе́евꙋ благода́ть. 
Гла́съ є҃. Пѣ́снь а҃. І҆рмо́съ: 
Спаси́телю бг҃ꙋ, въ мо́ри лю́ди немо́крыми нога́ми  наста́вльшемꙋ, и҆ фараѡ́на со всево́инствомъ пото́пльшемꙋ,  томꙋ̀ є҆ди́номꙋ пои́мъ, ꙗ҆́кѡ просла́висѧ. 
И҆знача́ла ѡ҆ бз҃ѣ поє́мыѧ пѣ̑сни, и҆́миже  пое́тсѧ пое́мый, прⷪ҇ро́ческими ѡ҆блиста́ѧ хвала́ми, пою̀  просла́вльшаго, ꙗ҆́кѡ просла́висѧ. 
Взе́мъ ко́жꙋ и҆зъ рꙋкѝ прⷪ҇ро́чи, совоспрїѧ́тъ  са́нъ, ѿ ра́ла прⷪ҇ро́къ претворѧ́емь, заре́ю дꙋхо́вною,  ꙗ҆́кѡ просла́висѧ. 
Ꙗ҆́кѡ предразꙋмѣ̀, хрⷭ҇тѐ, є҆́же къ лꙋ́чшемꙋ  зва́нїю, є҆лїссе́ево предложе́нїе, прⷪ҇ро́чества  благода́тїю просвѣти́лъ є҆сѝ, сп҃се всеси́льне, ꙗ҆́кѡ  просла́висѧ. 
Бг҃оро́диченъ: 
Пречⷭ҇таѧ мт҃и бж҃їѧ, воплоще́ннаго и҆зъ тебє̀, и҆  ѿ нѣ́дръ роди́телѧ не ѿлꙋ́чшасѧ бг҃а, непреста́ннѡ  молѝ, ѿ всѧ́кїѧ бѣды̀ спастѝ, ꙗ҆̀же созда̀. 
И҆́нъ канѡ́нъ ст҃а́гѡ меѳо́дїа. 
Гла́съ д҃. Пѣ́снь а҃. І҆рмо́съ: 
Порази́вый є҆гѵ́пта, и҆ фараѡ́на мꙋчи́телѧ  погрꙋзи́вый въ мо́ри, лю́ди спа́слъ є҆сѝ и҆з̾ рабо́ты,  мѡѷсе́йски пою́щыѧ пѣ́снь побѣ́днꙋю: ꙗ҆́кѡ просла́висѧ. 
Въ постѣ́хъ, преподо́бне, порабоща́ѧ тѣ́ло твоѐ,  оу҆ма́стилъ є҆сѝ дꙋ́шꙋ твою̀ восхождє́нїи бжⷭ҇твенными,  и҆ пи́щꙋ прїѧ́лъ є҆сѝ вы́шнѧгѡ црⷭ҇тва неиждива́емꙋю. 
Слове́снымъ мече́мъ воѡрꙋжи́всѧ дх҃а, ꙗ҆́коже во  бронѧ̀ вѣ́рою ѡ҆дѣ́ѧвсѧ, и҆ мꙋ́жески є҆ретїкѡ́въ полкѝ  пресѣ́клъ є҆сѝ, всеблаже́нне меѳо́дїе ѻ҆́ч҃е. (с. 178) 
Рѣка̀ приснотекꙋ́щаѧ це́ркви бы́ша оу҆ста̀ твоѧ̑  бж҃е́ствєннаѧ, є҆реті́чєскаѧ морѧ̀, ꙗ҆́кѡ вои́стиннꙋ,  преподо́бне меѳо́дїе, и҆зсꙋша́ѧ и҆ напоѧ́ѧ вѣ̑рныѧ. 
Бг҃оро́диченъ: 
Сѣ́нь ѡ҆дꙋшевле́ннꙋ, и҆ ковче́гъ, и҆ трапе́зꙋ,  го́рꙋ, ѿ неѧ́же оу҆сѣче́сѧ безъ рꙋкꙋ̑ человѣ̑чꙋ  ка́мень, и҆́же всѣ́хъ гдⷭ҇ь, мр҃і́ю пречⷭ҇тꙋю пѣ́сньми  почти́мъ. 
Пѣ́снь г҃. І҆рмо́съ: 
Си́лою крⷭ҇та̀ твоегѡ̀, хрⷭ҇тѐ, оу҆твердѝ моѐ  помышле́нїе, во є҆́же пѣ́ти и҆ сла́вити спаси́тельное  твоѐ вознесе́нїе. 
Земна́гѡ пристра́стїѧ ѿстꙋ́пль ѻ҆гнедохнове́нномꙋ  послꙋжи́лъ є҆сѝ, слꙋжи́телемъ оу҆гожде́нїѧ влⷣки  бесѣ́дꙋѧ. 
Въ дꙋ́сѣ прїѧ́лъ є҆сѝ сꙋгꙋ́ба оу҆чи́телѧ  дарова̑нїѧ, не погрѣши́въ лѣ́ностїю ѻ҆́наго восхожде́нїѧ. 
Съ рыда́нїемъ и҆лїѝ предста́въ, и҆ растерза́въ  ри́зꙋ, ми́лѡтїю раздѣлѧ́еши стрꙋи̑ і҆ѻрда̑нскїѧ. 
Бг҃оро́диченъ: 
Молѝ непреста́ннѡ, чⷭ҇таѧ, проше́дшаго и҆зъ чре́слъ  твои́хъ, и҆зба́вити ѿ ле́сти дїа́воли пою́щыѧ тѧ̀,  бг҃оневѣ́сто. 
И҆́нъ. І҆рмо́съ: 
Оу҆твержда́ѧй гро́мъ, и҆ созида́ѧй дх҃ъ,  оу҆твердѝ менѐ, гдⷭ҇и, да тѧ̀ пою̀ и҆́стиннѡ, и҆ творю̀  во́лю твою̀: ꙗ҆́кѡ нѣ́сть свѧ́тъ, ꙗ҆́кѡ ты̀, бж҃е на́шъ. 
Тꙋчено́сный бы́сть ѻ҆́блакъ, ѧ҆зы́къ тво́й,  меѳо́дїе: сердца́ бо благочести́выхъ напаѧ́ющь сло́вомъ  нечести́выхъ же всегда̀ подавлѧ́ющь пле́велы. 
И҆справлѧ́ѧ вѣ́ры сло́во, ра́нъ и҆скꙋ́съ прїѧ́лъ  є҆сѝ, и҆ въ мра́чнѣй, ѻ҆́ч҃е, темни́цѣ сѣдѣ́ти  ѡ҆сꙋжде́нъ бы́лъ є҆сѝ. тѣ́мже къ свѣ́тꙋ невече́рнемꙋ  преста́вилсѧ є҆сѝ веселѧ́сѧ. 
Мꙋ́ченикѡвъ страда̑нїѧ воспѣ́лъ є҆сѝ, си́хъ  причасти́лсѧ є҆сѝ неѿе́млемыѧ, ѻ҆́ч҃е, ра́дости, ꙗ҆́кѡ  сꙋгꙋ́бѡ пострада́въ, непреста́нными скорбьмѝ и҆ ра́нами,  меѳо́дїе. (с. 179) 
Бг҃оро́диченъ: 
Гаврїи́лъ, ра́дꙋйсѧ, дв҃ѣ повѣ́дꙋѧ, вѣща́ще: дх҃ъ  ст҃ы́й на тѧ̀ на́йдетъ, дв҃о, и҆ сп҃са гдⷭ҇а зачне́ши во  чре́вѣ твое́мъ. 
Конда́къ меѳо́дїа, гла́съ в҃. Подо́бенъ: Твє́рдыѧ: 
На землѝ подвиза́лсѧ є҆сѝ ꙗ҆́кѡ безпло́тный, и҆  небеса̀ наслѣ́довалъ є҆сѝ, меѳо́дїе, ꙗ҆́кѡ и҆з̾ѧсни́вый  въ концѣ́хъ і҆кѡ́нъ поклоне́нїе: въ трꙋдѣ́хъ бо и҆  болѣ́знехъ вѧ́щше пребы́въ, не преста́лъ є҆сѝ  дерзнове́нїемъ ѡ҆блича́ѧ ѿмета́ющыѧсѧ і҆кѡ́ны хрⷭ҇тѡ́вы. 
І҆́косъ: 
Грѣхѡ́въ мѝ разрѣше́нїе пода́ждь, є҆́же пѣ́ти  по достоѧ́нїю по́двиги твоѧ̑, меѳо́дїе пресла́вне: въ ро́въ  бо глꙋбо́къ вве́рженъ бы́лъ є҆сѝ, да ꙗ҆̀же пре́жде дꙋ́шы  во глꙋбинѣ̀ погребє́нныѧ невѣ́дѣнїѧ, разрѣши́ши къ  сїѧ́нїю бжⷭ҇твеннагѡ свѣтоли́тїѧ, наꙋчи́въ ꙗ҆́вѣ  подсо́лнечнꙋю, бж҃е́ственномꙋ вои́стиннꙋ неизрече́нномꙋ  хрⷭ҇то́вꙋ покланѧ́тисѧ воѡбраже́нїю, ѡ҆блича́ѧ  ѿмета́ющыѧсѧ і҆кѡ́ны хрⷭ҇тѡ́вы. 
Сѣда́ленъ прⷪ҇ро́ка, гла́съ а҃. Подо́бенъ: Гро́бъ  тво́й: 
Прозрѣ́нїемъ бжⷭ҇твеннымъ и҆лїа́ тѧ вели́кїй,  мꙋ́дре є҆лїссе́е, оу҆ченика̀ взима́етъ, прⷪ҇ро́ка  предпоказꙋ́етъ, сїѧ́юща дх҃омъ. тѣ́мже дне́сь всест҃ꙋ́ю  твою̀ па́мѧть пра́зднꙋюще благочестномꙋ́дреннѡ, почита́емъ  тѧ̀ съ ни́мъ, сла́вне. 
Сла́ва, прпⷣбнагѡ, гла́съ д҃. Подо́бенъ: Ꙗ҆ви́лсѧ  є҆сѝ дне́сь: 
Ꙗ҆́кѡ свѣ́тлое со́лнце возсїѧ́въ, ѻ҆́ч҃е,  оу҆че́ньми твои́ми всю̀ вселе́ннꙋю, свѧще́нне,  просвѣща́еши, меѳо́дїе, и҆ ѿгонѧ́еши мглꙋ̀  є҆реті́ческꙋю. 
И҆ ны́нѣ, пра́здника, и҆лѝ бг҃оро́диченъ: 
Пречи́стѣи рꙋ́цѣ твоѝ, дв҃о мт҃и, просте́рши,  покры́й оу҆пова́ющыѧ на тѧ̀, и҆ сн҃ꙋ твоемꙋ̀ зовꙋ́щыѧ:  всѣ̑мъ пода́ждь, хрⷭ҇тѐ, ми́лѡсти твоѧ̑. 
Крⷭ҇тобг҃оро́диченъ: 
На дре́вѣ ви́дѧщи воздви́жена сн҃а твоего̀,  пречⷭ҇таѧ, (с. 180) оу҆тро́бою мт҃ернею растерза́ема,  жа́лостнѡ взыва́ла є҆сѝ: оу҆вы̀ мнѣ̀, ка́кѡ заше́лъ  є҆сѝ, свѣ́те мо́й безлѣ́тный; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, и҆зъ гро́ба твоѐ воста́нїе, и҆  просла́вихъ твою̀ непобѣди́мꙋю си́лꙋ. 
Ꙗ҆́коже дре́вле во́ды, и҆ ны́нѣ непло́дный оу҆́мъ  мо́й и҆сцѣлѧ́еши благода́тїю, є҆лїссе́евыми моли́твами. 
Бжⷭ҇твеннѣ ѡ҆богати́лсѧ є҆сѝ вы́шнихъ  сказа́нїемъ, и҆ ѕвѣ́ремъ дѣте́й ѿе́млеши ѕлоѻбра́зїе. 
Ви́дѣнъ бы́лъ є҆сѝ, сла́вне, дѣ́вствомъ  оу҆кра́шенъ, сꙋ́щымъ во тмѣ̀ пре́лести, ꙗ҆́кѡ  свѣти́льникъ и҆здале́че сїѧ́ѧ. 
Молча́ти не мо́жетъ дх҃омъ дви́жимь ѧ҆зы́къ, твоѧ̑  ди̑внаѧ въ житїѝ, є҆лїссе́е, и҆справлє́нїѧ. 
Бг҃оро́диченъ: 
Вои́стиннꙋ сла́вимъ тѧ̀, бцⷣе безневѣ́стнаѧ, и҆ въ  твоѐ приста́нище вѣ́рнїи прибѣга́емъ. 
И҆́нъ. І҆рмо́съ: 
Оу҆слы́шахъ, бж҃е, слꙋ́хъ тво́й, и҆ оу҆боѧ́хсѧ:  разꙋмѣ́хъ дѣла̀ твоѧ̑, и҆ оу҆жасо́хсѧ, гдⷭ҇и: ꙗ҆́кѡ  твоегѡ̀ хвале́нїѧ и҆спо́лнь землѧ̀. 
Мꙋ́дрости разꙋ́мною ча́шею ѡ҆мочи́въ оу҆стнѣ̀,  ѻ҆́ч҃е, рѣ́ки на́мъ и҆сточи́лъ є҆сѝ оу҆че́нїй,  преподо́бне, бл҃гоче́стнѡ творѧ́щымъ па́мѧть твою̀. 
Ты̀ проповѣ́датель возжелѣ́ненъ, сла́докъ  сло́вомъ, про́стъ пра̑вы, дꙋхо́вными дарова̑нїи, свѧти́телю  преподо́бне, пребога́тъ ꙗ҆ви́лсѧ є҆сѝ, меѳо́дїе. 
Копїе́мъ мы́сленнымъ бж҃е́ственнагѡ сло́ва, є҆́же  въ ме́рзости є҆реті́честѣй, сꙋ́щꙋю пострѣка́въ,  оу҆ста́вилъ є҆сѝ нече́стїѧ на́глость, меѳо́дїе. 
Бг҃оро́диченъ: 
Ра́дꙋйсѧ, две́ре мы́сленнаѧ, и҆зъ неѧ́же про́йде  неизрече́ннымъ сло́вомъ цр҃ь нбⷭ҇ный, и҆ соблю́дъ  непоро́чнꙋ, запеча́танꙋ па́ки ѡ҆ста́ви. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ бо тебє̀ и҆но́гѡ не зна́емъ. (с.  181) 
Молчали́вое и҆ кро́ткое, бг҃одохнове́нне, дꙋшѝ  твоеѧ̀, прⷪ҇ро́ка тѧ̀ показа̀, є҆лїссе́е, вѣ́ры ра́ди. 
Бж҃е́ственное твои́хъ слове́съ дѣ́йство  просвѣща́етъ мѧ̀ глагѡ́лы дꙋхо́вными, є҆лїссе́е  всеблаже́нне. 
Ме́ртвъ грѣ́хъ, ꙗ҆́кѡ жи́вꙋ предстоѧ́щꙋ гдⷭ҇еви,  проро́че, тебѣ̀, є҆лїссе́е, вмѣнѧ́шесѧ. 
Бг҃оро́диченъ: 
Не преста́й молѧ́щи, є҆го́же родила̀ є҆сѝ, бцⷣе,  спастѝ дꙋ́шы на́шѧ, воспѣва́ющихъ тѧ̀, пречⷭ҇таѧ. 
И҆́нъ. І҆рмо́съ: 
Возсїѧ́й мѝ, гдⷭ҇и, свѣ́тъ повелѣ́нїй твои́хъ,  ꙗ҆́кѡ къ тебѣ̀ дꙋ́хъ мо́й оу҆́тренюетъ и҆ пое́тъ тѧ̀: ты́  бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀ ми́ра. 
Свѣ́томъ просвѣща́емь трисо́лнечнымъ, сла́вне,  мра́чнꙋю и҆ те́мнꙋю є҆́реси мглꙋ̀ благоче́стнѡ ѿгна́лъ  є҆сѝ, и҆ ѕвѣзда̀ бы́лъ є҆сѝ, вѣ́рными блиста́ѧ  сїѧ̑нїи. 
И҆з̾ѡщре́на тро́сть дх҃а, ѧ҆зы́къ тво́й ꙗ҆́кѡ  скоропи́сца кни́жника, меѳо́дїе, показа́сѧ, на скрижа́ли  начерта́ѧ серде́цъ благода́ти бжⷭ҇твенный зако́нъ нело́жнѡ. 
Слє́зныѧ то́ки всено́щными стоѧ̑нїи, ꙗ҆́кѡ  би́серїе носѧ̀, преподо́бне, си́ми грѣхѡ́вныѧ пото́ки  и҆зсꙋши́лъ є҆сѝ: и҆ бжⷭ҇твеннагѡ дх҃а прїѧ́телище  ꙗ҆ви́лсѧ є҆сѝ чи́сто. 
Бг҃оро́диченъ: 
И҆збавлѧ́еши моли́твами твои́ми ѿ всѧ́кагѡ  ѡ҆бстоѧ́нїѧ прибѣга́ющыѧ въ покро́въ тво́й, мр҃і́е бцⷣе,  ты́ бо чтꙋ́щихъ тѧ̀ предста́тельница є҆сѝ и҆ оу҆пова́нїе  съ бг҃омъ. 
Пѣ́снь ѕ҃. І҆рмо́съ: 
Ѡ҆бы́де мѧ̀ бе́здна, гро́бъ мнѣ̀ ки́тъ бы́сть,  а҆́зъ же возопи́хъ къ тебѣ̀ человѣколю́бцꙋ, и҆ спасе́ мѧ  десни́ца твоѧ̀, гдⷭ҇и. 
Напо́лни пото́ки и҆ногда̀, ни до́ждь, ни дꙋ́хъ  воздꙋ́шный, воздꙋ́хъ же благода́ти, прⷪ҇ро́че, и҆ сло́во  твоѐ дѣ́йствомъ дх҃а напо́лни. (с. 182) 
Ѿ ма́ла сосꙋ́да и҆ногда̀, прⷪ҇ро́че, ꙗ҆́коже  напо́лнилъ є҆сѝ незави́стнѡ є҆ле́й женѣ̀, и҆ мнѣ̀  бжⷭ҇твеннꙋю ми́лость и҆сточи́ти, є҆лїссе́е, помоли́сѧ. 
Честна́ѧ жена̀, прⷪ҇ро́че, вѣ́рою вжилѧ́ема, въ  ста́рости непло́дствїѧ разрѣше́нїе прїе́млетъ моли́твою,  бл҃гоча́дїе плодѧ́щи. 
Бг҃оро́диченъ: 
Кꙋпинꙋ́ тѧ неѡпали́мꙋ, и҆ го́рꙋ, и҆ лѣ́ствицꙋ  ѡ҆дꙋшевле́ннꙋ, и҆ две́рь нбⷭ҇нꙋю досто́йнѡ сла́вимъ, мр҃і́е  сла́внаѧ, правовѣ́рныхъ похвало̀. 
И҆́нъ. І҆рмо́съ: 
Бꙋ́рѧ мѧ̀ помышле́нїй пости́гши, во глꙋбинꙋ̀  низвлачи́тъ мѧ̀ безмѣ́рныхъ грѣхѡ́въ: но ты̀,  оу҆пра́вителю благі́й, предвари́въ оу҆пра́ви, ꙗ҆́кѡ  прⷪ҇ро́ка, и҆ спаси́ мѧ. 
Пчелѣ̀ трꙋдолю́бнѣй поревнова́въ, пи́смєнныѧ  собра́лъ є҆сѝ цвѣ́ты, ꙗ҆́коже въ со́тѣ, се́рдцемъ  твои́мъ сїѐ состроѧ́ѧ, и҆ всѣ̑мъ и҆сточа́ѧ рѣкꙋ̀  оу҆че́нїй твои́хъ. 
Слове́съ дх҃о́вныхъ напо́лнивсѧ ѧ҆зы́къ тво́й,  премꙋ́дре, ѧ҆зыкобѡ́лїѧ низложѝ хꙋ́льникѡвъ, проповѣ́дающь  хрⷭ҇то́во воплоще́нїе почита́ти, и҆ плотско́е подо́бїе. 
Пе́рвѣе оу҆́бѡ на сѣда́лищи ста́рєцъ похвали́въ  гдⷭ҇а, на ст҃и́тельстѣ престо́лѣ, напослѣ́докъ же  возне́слсѧ є҆сѝ са́мъ, оу҆па́съ бг҃оꙋго́днѡ и҆збра̑нныѧ,  ѻ҆́ч҃е, сїѧ̑ лю́ди. 
Бг҃оро́диченъ: 
Є҆ди́нꙋ тѧ̀ бг҃а на́шегѡ мт҃рь, бцⷣе влⷣчце,  тва́рь всѧ̀ познава́етъ, ꙗ҆́кѡ є҆ди́на вмѣсти́ла є҆сѝ  бг҃а несказа́ннѡ во оу҆тро́бѣ твое́й, бжⷭ҇твеннымъ не  ѡ҆пали́вшисѧ ѻ҆гне́мъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Прⷪ҇ро́къ бж҃їй ꙗ҆ви́лсѧ є҆сѝ, сꙋгꙋ́бꙋю  благода́ть прїе́мь, вои́стиннꙋ досто́йнꙋю тебѐ, є҆лїссе́е  блаже́нне: и҆лїи́ бо бы́лъ є҆сѝ совсе́льникъ, съ ни́мъ  хрⷭ҇тꙋ̀ бг҃ꙋ молѧ́сѧ непреста́ннѡ ѡ҆ всѣ́хъ на́съ. 
І҆́косъ: 
Въ зако́нѣ гдⷭ҇ни возсїѧ́вшаго, всѝ є҆лїссе́а  мꙋ́драго (с. 183) пѣ̑нїи пѣ́сненными воспое́мъ: ве́сь бо  и҆спо́лненъ є҆́сть чꙋде́съ сꙋгꙋ́быми ѻ҆́бразы, на́мъ  и҆сточа́ѧ и҆сцѣле́нїй стрꙋи̑: кропи́тъ бо дꙋ́шы вѣ́рныхъ,  и҆ спаса́етъ ѿ бѣ́дъ, ꙗ҆́коже дре́вле лю́ди  безча́дствꙋющыѧ, оу҆слажда́етъ со́лїю во́ды, креще́нїѧ  благода́ть возвѣща́ѧ ꙗ҆́вѣ, молѧ̀ непреста́ннѡ ѡ҆ всѣ́хъ  на́съ. 
Пѣ́снь з҃. І҆рмо́съ: 
Въ пе́щи ѻ҆́гненнѣй пѣсносло́вцы спасы́й  ѻ҆́троки, бл҃гослове́нъ бг҃ъ ѻ҆тє́цъ на́шихъ. 
Премꙋ́дрости лꙋ́чшїѧ ты̀, є҆лїссе́е, и҆спо́лнивсѧ,  вопїѧ́лъ є҆сѝ: бл҃гослове́нъ бг҃ъ ѻ҆тє́цъ на́шихъ. 
Ты̀ ꙗ҆́кѡ жи́зни слꙋжи́тель, ма́тери а҆́бїе жи́ва,  ме́ртва сы́на, прⷪ҇ро́че, показа́лъ є҆сѝ. 
Ненача́ємыѧ и҆ногда̀ прⷪ҇ро́чєскаѧ пита́ѧ дѣ́ти,  всегꙋби́тєльныѧ снѣ̑ди творѧ̀ невреждє́нны. 
Бг҃оро́диченъ: 
И҆́же ѿ дв҃ы рожде́йсѧ, ю҆́же бцⷣꙋ содѣ́ла,  бл҃гослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Росо́ю бжⷭ҇твенныѧ любвѐ погаси́лъ є҆сѝ  стрⷭ҇те́й, пресла́вне, разжже́ннꙋю пе́щь, и҆скꙋ́шсѧ же  ꙗ҆́кѡ зла́то напа́стьми горни́ломъ, ꙗ҆́кѡ со́лнце  блиста́еши. 
А҆дама́нтское се́рдце въ ско́рбехъ и҆мѣ́лъ є҆сѝ  и҆ въ гоне́нїихъ, меѳо́дїе, и҆ ны́нѣ блиста́еши лꙋча́ми  нбⷭ҇ными, и҆ ѻ҆гнедохвове́нными оу҆сты̀: тѣ́мже тѧ̀  восхвалѧ́емъ. 
Ꙗ҆́коже неѡбори́мь сто́лпъ, неподви́жимь пребы́лъ  є҆сѝ напа́стными прилѡ́ги, пре́лести оу҆твержде́нїе  низлага́ѧ, свѧти́телю, си́лою твои́хъ слове́съ, меѳо́дїе  преблаже́нне. 
Бг҃оро́диченъ: 
Пречꙋ́дный ты̀ черто́гъ, соеди́ншагѡ себѐ  человѣ́чествꙋ, (с. 184) бг҃а є҆ди́на породила̀ є҆сѝ, и҆  дв҃ою пребыла̀ є҆сѝ, бг҃оневѣ́стнаѧ мт҃и мр҃і́е дв҃о. 
Пѣ́снь и҃. І҆рмо́съ: 
Ѡ҆роси́вшаго пе́щь, и҆ ѻ҆́троки сохра́ншаго,  посредѣ̀ горѧ́щагѡ пла́мене, ѻ҆́троцы, славосло́вите,  свѧще́нницы, благослови́те, лю́дїе, превозноси́те во всѧ̑  вѣ́ки. 
Сотво́ршаго ѡ҆чище́нїе, прⷪ҇ро́ка повелѣ́нїемъ,  ѻ҆́троцы воспѣва́ютъ, ст҃и́тели бл҃госло́вѧтъ, лю́дїе  превозно́сѧтъ є҆гѡ̀ во вѣ́ки. 
Ѿ ве́щи ѡ҆чи́щь оу҆́мъ невеще́ственнѡ,  невеще́ственнагѡ жела́нїемъ ѡ҆держи́мь, ви́дѣлъ є҆сѝ.  тѣ́мже и҆гра́ѧ вопїѧ́лъ є҆сѝ: хрⷭ҇та̀ превозноси́те во  всѧ̑ вѣ́ки. 
Благода́тїю прови́дѣ бꙋ̑дꙋщаѧ, на дре́вѣ  пречи́стый крⷭ҇тъ зри́ши воѡбраже́нъ. тѣ́мже вопїѧ́лъ  є҆сѝ ра́дꙋѧсѧ, бг҃онаꙋче́нный прⷪ҇ро́че: хрⷭ҇та̀  превозноси́те во всѧ̑ вѣ́ки. 
Колесни́цъ мно́жество ѡ҆крꙋ́жшихъ тѧ̀, низложѝ,  чꙋ́дне, мра́комъ незави́стнѡ оу҆ста́вилъ є҆сѝ, безꙋ́мїе  ѡ҆блича́ѧ, всеблаже́нне, вопїѧ̀: хрⷭ҇та̀ превозноси́те во  всѧ̑ вѣ́ки. 
Бг҃оро́диченъ: 
А҆́гг҃ли сла́вѧтъ ржⷭ҇тво̀ твоѐ, чⷭ҇таѧ,  бг҃оневѣ́сто, съ ни́миже всѝ пое́мъ: ѻ҆́троцы,  благослови́те, свѧще́нницы, пѣсносло́вите, лю́дїе,  превозноси́те во всѧ̑ вѣ́ки. 
И҆́нъ. І҆рмо́съ: 
Землѧ̀, и҆ всѧ̑ ꙗ҆̀же на не́й, мо́ре и҆ всѝ  и҆сто́чницы, небеса̀ небе́съ, свѣ́тъ и҆ тма̀, мра́зъ и҆  зно́й, сы́нове человѣ́честїи, свѧще́нницы, благослови́те  гдⷭ҇а и҆ превозноси́те є҆го̀ во вѣ́ки. 
Ты̀ низложи́лъ є҆сѝ є҆реті́чєскаѧ шата̑нїѧ,  є҆́же пои́стиннѣ ѕлочести̑ваѧ, и҆ совозне́слъ є҆сѝ  вѣ́рныхъ цр҃кве, ѻ҆́ч҃е, ро́гъ, хрⷭ҇то́вꙋ наказꙋ́ѧ і҆кѡ́нꙋ  честѝ, меѳо́дїе. тѣ́мже тѧ̀ пое́мъ, и҆ любо́вїю  почита́емъ. 
Тѧ̀ ѕвѣздꙋ̀ всесвѣ́тлꙋю сл҃нце показа̀ хрⷭ҇то́съ,  на (с. 185) тве́рди, премꙋ́дре, цр҃ко́внѣй, и҆ твои́ми  сїѧ̑нїи чⷭ҇тны́хъ оу҆че́нїй, концы̀, ѻ҆́ч҃е, ѡ҆зари́лъ  є҆сѝ во всѧ̑ вѣ́ки. 
Твоѐ сло́во ꙗ҆́коже гро́мъ, меѳо́дїе, возшꙋмѣ̀ на  землѝ, мамѡ́ны содѣ́йственника, и҆ роди́телѧ пре́лести,  ꙗ҆́коже ѕмі́ѧ свѧза́въ, ѿсла́лъ є҆сѝ тмѣ̀ вѣ́чнѣй,  ꙗ҆́кѡ сꙋ́ща наслѣ́дника. 
Бг҃оро́диченъ: 
Є҆ди́нъ є҆сѝ є҆диноро́денъ горѣ̀, є҆ди́нъ и҆  до́лѣ то́йже, безъ ма́тере горѣ̀ ѿ ѻ҆ц҃а̀, и҆ безъ  ѻ҆тца̀ и҆зъ мт҃ре до́лꙋ: въ не́йже воѡбра́жсѧ, въ чꙋжде́е,  сло́ве, ѡ҆бнища́въ, въ моѐ смири́вшеесѧ є҆стество̀ ѿ  грѣха̀. 
Пѣ́снь ѳ҃. І҆рмо́съ: 
Тѧ̀ па́че оу҆ма̀ и҆ словесѐ мт҃рь бж҃їю, въ лѣ́то  безлѣ́тнаго неизрече́ннѡ ро́ждшꙋю, вѣ́рнїи,  є҆диномꙋ́дреннѡ велича́емъ. 
Жезло́мъ сѣчи́тельнымъ возвлачѧ̀ желѣ́зо  прⷪ҇ро́къ, ве́щное человѣ̑къ сꙋщество̀ крⷭ҇то́мъ вознесе́но  наꙋча́ше. 
Да тѣле́съ пока́жетъ воста́нїе живонача́льникъ,  возставлѧ́етъ мертвеца̀, ѿню́дъ не и҆мꙋ́ща дыха́нїѧ  пло́тїю, прⷪ҇ро́ка показꙋ́ѧ пречестно́е. 
Ны́нѣ въ бж҃е́ственнѣмъ поко́и бг҃а мо́лиши,  чꙋ́дне, блаже́нство оу҆лꙋчи́ти при́снѡ тѧ̀ блажа́щымъ. 
Бг҃оро́диченъ: 
Ра́дꙋйсѧ, бцⷣе, мт҃и хрⷭ҇та̀ бг҃а, є҆го́же родила̀  є҆сѝ, молѝ, согрѣше́нїй ѡ҆ставле́нїе дарова́ти вѣ́рою  воспѣва́ющымъ тѧ̀. 
И҆́нъ. І҆рмо́съ: 
Ꙗ҆́кѡ сотворѝ мнѣ̀ вели̑чїѧ си́льный, и҆ ст҃о  и҆́мѧ є҆гѡ̀, и҆ ми́лость є҆гѡ̀ въ ро́дъ и҆ ро́дъ боѧ́щымсѧ  є҆гѡ̀. 
Ст҃и́телей красота̀, мона́хѡвъ оу҆добре́нїе,  всѣ́хъ вѣ́рныхъ ѻ҆́бразъ, це́ркве па́стырь, и҆  правосла́вныхъ степе́нь, ты̀ є҆сѝ, меѳо́дїе. 
И҆лїинꙋ̀ ре́вность стѧжа́въ, и҆спо́лнилъ є҆сѝ  стꙋда̀ беззакѡ́нныѧ і҆ерє́и, воплоще́нїѧ гдⷭ҇нѧ  непокланѧ́ющихсѧ ѻ҆́бразꙋ, мꙋ́дре меѳо́дїе. (с. 186) 
Ликꙋ́ѧ со а҆́гг҃лы предъ лице́мъ и҆зба́вителѧ, и҆  сла́вы є҆гѡ̀ наслажда́ѧсѧ, моли́твами твои́ми на́съ ѿ  всѧ́кихъ и҆скꙋше́нїй и҆зба́ви, меѳо́дїе. 
Бг҃оро́диченъ: 
Пое́мъ твоѐ ржⷭ҇тво̀, и҆ сла́вимъ и҆зъ тебѐ  рожде́ннаго, ꙗ҆́кѡ бг҃а же и҆ чл҃вѣ́ка, мт҃и дв҃о чⷭ҇таѧ.  є҆го́же молѝ прилѣ́жнѡ, поми́ловати на́съ. 
Свѣти́ленъ. Подо́бенъ: Нб҃о ѕвѣзда́ми: 
И҆лїинꙋ̀ благода́ть сꙋгꙋ́бꙋ прїѧ́лъ є҆сѝ ѿ бг҃а,  є҆лїссе́е бг҃облаже́нне: и҆ просѧ́щымъ оу҆ тебє̀ вѣ́рнѡ,  сꙋгꙋ́бѡ и҆сцѣлє́нїѧ дае́ши, дꙋша́мъ же и҆ тѣ́лѡмъ. 
Сла́ва, ст҃и́телѧ. Подо́бенъ: Оу҆ч҃никѡ́мъ  зрѧ́щымъ: 
Прїиди́те, вѣ́рнїи, пое́мъ бжⷭ҇твеннꙋю па́мѧть  ст҃и́телѧ дне́сь меѳо́дїа, въ ро́вѣ преиспо́днемъ  вве́ржена: да дꙋ́шы и҆зба́витъ погребє́нныѧ во тмѣ̀ ѿ  лꙋка́вагѡ нече́стїѧ. 
И҆ ны́нѣ, пра́здника, и҆лѝ бг҃оро́диченъ: 
Препѣ́таѧ, дв҃о и҆ бцⷣе, бг҃а неизрече́ннѡ  ро́ждшаѧ, прилѣ́жнѡ молѝ сн҃а твоего̀ ѡ҆ на́съ рабѣ́хъ  твои́хъ, оу҆ще́дрити и҆ спастѝ, любо́вїю хва́лѧщыѧ тѧ̀. 
На стїхо́внѣ ѻ҆ктѡ́иха. Сла́ва, гла́съ ѕ҃: 
Ѕвѣзда̀ возсїѧ̀ бл҃гоче́стїѧ ѿ за́пада со́лнца  ви́димагѡ, вели́кїй во ст҃и́телехъ меѳо́дїй, и҆ мглꙋ̀  пресѣ́къ ѕлосла́вныхъ, почѝ на и҆́стиннѣмъ восто́цѣ,  пра́веднагѡ сл҃нца хрⷭ҇та̀ бг҃а на́шегѡ, и҆ та́мѡ со  безпло́тными водворѧ́ѧсѧ ли̑ки, и҆ престо́лꙋ предстоѧ̀  трⷪ҇ческомꙋ, ꙗ҆́кѡ преподо́бенъ, ꙗ҆́кѡ мꙋ́ченикъ, ꙗ҆́кѡ  ст҃и́тель, ꙗ҆́кѡ патрїа́рхъ дѣѧ́нїемъ и҆ видѣ́нїемъ,  на́мъ про́ситъ, вѣ́рою творѧ́щымъ свѧще́ннꙋю є҆гѡ̀  па́мѧть, ве́лїѧ ми́лости. 
И҆ ны́нѣ, пра́здника, и҆лѝ бг҃оро́диченъ: 
Крⷭ҇тобг҃оро́диченъ. Подо́бенъ: Тридне́венъ: 
Зача́тїе твоѐ безсѣ́менное, и҆ ржⷭ҇тво̀  несказа́нное (с. 187) помышлѧ́ющи, дивлю́сѧ ѕѣлѡ̀, ка́кѡ  си́це, ꙗ҆́коже ѕлодѣ́й, бл҃говоли́лъ є҆сѝ оу҆мре́ти,  сн҃е; пречⷭ҇таѧ взыва́ше. 
На лїтꙋргі́и прокі́менъ, гла́съ д҃: Ты̀ і҆ере́й во  вѣ́къ по чи́нꙋ мелхїседе́ковꙋ. Сті́хъ: Речѐ гдⷭ҇ь  гдⷭ҇ви моемꙋ̀: А҆пⷭ҇лъ собо́рнагѡ посла́нїѧ і҆а́кѡвлѧ,  зача́ло н҃з. А҆ллилꙋ́їа, гла́съ д҃: Мѡѷсе́й и҆ а҆арѡ́нъ:  Є҆ѵⷢ҇лїе лꙋкѝ, зача́ло д҃і. Прича́стенъ: Въ па́мѧть  вѣ́чнꙋю бꙋ́детъ пра́ведникъ: 


(с. 187) 
Мѣ́сѧца тогѡ́же въ є҃і-й де́нь. 
Ст҃а́гѡ прⷪ҇ро́ка а҆мѡ́са. 
А҆ллилꙋ́їа, и҆лѝ тропа́рь. 
И҆ и҆́же во ст҃ы́хъ ѻ҆ц҃а̀ на́шегѡ і҆ѡ́ны,  митрополі́та моско́вскагѡ и҆ всеѧ̀ рѡссі́и. 
Слꙋ́жба є҆гѡ̀ пи́сана по се́й слꙋ́жбѣ. 
Стїхи̑ры, гла́съ в҃. Подо́бенъ: Є҆гда̀ ѿ дре́ва: 
Ѡ҆брѣ́те дꙋхо́внаѧ зарѧ̀ твоегѡ̀ оу҆ма̀,  прⷪ҇ро́че, чистотꙋ̀ сїѧ́ющꙋю ꙗ҆́коже зерца́ло ꙗ҆́вственнѡ,  и҆ мі́ръ ѡ҆зарѝ, бг҃оразꙋ́мїѧ сїѧ́нїемъ блиста́ющꙋю, и҆  проѡбразꙋ́ющꙋю бжⷭ҇твенныхъ та̑инъ ѻ҆́бразы, благода́ть же  всѣ̑мъ человѣ́кѡмъ хотѧ́щꙋю пода́тисѧ, пречꙋ́дне. 
Оу҆ста̀ бы́въ бж҃їѧ, нече́стїѧ дѣ́латели ꙗ҆́вѣ  ѡ҆бличи́лъ є҆сѝ, сꙋдо́мъ неизбѣ́жнымъ ты̑ѧ ѡ҆сꙋди́въ,  пребога́те, пра́вєднымъ оу҆че́нїємъ послѣ́дꙋѧ, и҆  бжⷭ҇твеннымъ сꙋдѡ́мъ. тѣ́мже премꙋ̑дрымъ твои̑мъ глаго́лѡмъ  ви́дѧще возведе́нїе, блаже́нне, пѣ́сньми досто́йнѡ  восхвалѧ́емъ тѧ̀. 
Прⷭ҇то́лꙋ влⷣчню предстоѧ̀, и҆ неизрече́нныѧ и҆  бжⷭ҇твенныѧ сла́вы насыща́емь, добрѡ́ты же зрѧ̀ премі́рныѧ,  и҆ свѣ́та наполнѧ́емь, а҆мѡ́се бг҃оглаго́ливе, всѧ̑ чтꙋ́щыѧ  тѧ̀ вѣ́рою (с. 188) помина́й, си̑мъ дꙋше́вное спасе́нїе,  разрѣше́нїѧ же согрѣше́нїй всѣ̑мъ просѧ̀, бг҃опрїѧ́тне. 
И҆́ны стїхи̑ры бцⷣы, гла́съ и҆ подо́бенъ то́йже: 
Ра́дꙋйсѧ, солнцезра́чнаѧ ѕвѣздо̀: ра́дꙋйсѧ,  вино́внаѧ всѣ́хъ до́брыхъ, пренепоро́чнаѧ: ра́дꙋйсѧ,  вмѣсти́вшаѧ бг҃а невмѣсти́маго, ꙗ҆́же кла́съ прозѧ́бшаѧ  безсме́ртїѧ: ра́дꙋйсѧ, бжⷭ҇твенное носи́ло и҆ две́ре  всесвѣ́тлаѧ: ра́дꙋйсѧ, клѧ́твы оу҆бїе́нїе прароди́тельныѧ  на́шеѧ, ѻ҆трокови́це, благи́хъ хода́таица сꙋ́щи. 
Всѣ́хъ скорбѧ́щихъ ра́досте, и҆ ѡ҆би́димыхъ  предста́тельнице, и҆ оу҆бо́гихъ пита́тельнице, стра́нныхъ  же оу҆тѣше́нїе, и҆ же́зле слѣпы́хъ, немощны́хъ  посѣще́нїе, трꙋжда́ющихсѧ покро́ве и҆ застꙋ́пнице, и҆  си́рыхъ помо́щнице, мт҃и бг҃а вы́шнѧгѡ, ты̀ є҆сѝ,  пречⷭ҇таѧ, потщи́сѧ мо́лимсѧ, спасти́сѧ рабѡ́мъ твои̑мъ. 
Покро́въ и҆ застꙋпле́нїе на́мъ хрⷭ҇тїа́нѡмъ ты̀  є҆сѝ, и҆ прибѣ́жище держа́вно мт҃и бг҃а вы́шнѧгѡ, но и҆  ны́нѣ ꙗ҆́кѡ при́снѡ, бо́дренною твое́ю моли́твою не  преста́й молѧ́щи, спастѝ рабы̑ твоѧ̑ ѿ ѡ҆бстоѧ́нїй  всѣ́хъ, ꙗ҆́кѡ тѧ̀ съ бг҃омъ и҆́мамы застꙋпле́нїе всѝ  хрⷭ҇тїа́не, и҆ прибѣ́жище. 
Сла́ва, и҆ ны́нѣ, бг҃оро́диченъ: 
И҆на́гѡ держа́внагѡ прибѣ́жиша, и҆ крѣ́пости  столпа̀ и҆ стѣны̀ неѡбори́мыѧ вои́стиннꙋ не стѧжа́хомъ,  ра́звѣ тебє̀, пречⷭ҇таѧ: къ тебѣ̀ прибѣга́емъ, и҆ тебѣ̀  вопїе́мъ: влⷣчце, помозѝ, да не поги́бнемъ, покажѝ твою̀  благода́ть на ны̀, и҆ крѣ́пости сла́вꙋ, и҆ милосе́рдїѧ  твоегѡ̀ вели́чество. 
Крⷭ҇тобг҃оро́диченъ: 
Є҆гда̀ нескве́рнаѧ а҆́гница ви́дѣ своего̀ а҆́гнца  на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи  глаго́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀. что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че (с. 189) воспѣва́ю и҆ сла́влю твою̀,  ю҆́же па́че оу҆ма̀ и҆ сло́ва, кра́йнюю бла́гость,  чл҃вѣколю́бче. 
Канѡ́нъ. 
Гла́съ з҃. Пѣ́снь а҃. І҆рмо́съ: 
И҆стрѧ́сшемꙋ бг҃ꙋ фараѡ́на въ мо́ри чермнѣ́мъ,  пѣ́снь побѣ́днꙋю пои́мъ, ꙗ҆́кѡ просла́висѧ. 
Ѡ҆чи́стивъ мо́й оу҆́мъ ѿ страсте́й мра́чнагѡ  по́мысла, прⷪ҇ро́ка твоего̀, влⷣко, а҆мѡ́са пѣ́ти ѡ҆зарѝ. 
Таи́нникъ ꙗ҆́вльсѧ и҆́же па́че оу҆ма̀ та̑инъ  бж҃їихъ, сподо́билсѧ є҆сѝ прозрѣ́ти, сла́вне, быва́ємаѧ. 
Ꙗ҆́кѡ нескве́рное бж҃їе и҆ чи́стое поко́ище  ꙗ҆́вльсѧ, ꙗ҆́же дх҃а, а҆мѡ́се, прїѧ́лъ є҆сѝ бжⷭ҇твеннꙋю  дѣ́тель. 
Бг҃оро́диченъ: 
Ты̀ па́дшꙋю а҆да́мовꙋ прⷪ҇ро́чески возста́вила  є҆сѝ ски́нїю, сп҃са и҆ бг҃а, пречⷭ҇таѧ, во чре́вѣ  носи́вши. 
Пѣ́снь г҃. І҆рмо́съ: 
Оу҆тверди́сѧ вѣ́рою хрⷭ҇то́ва цр҃ковь, и҆́бо  непреста́ннѡ пѣ́сньми вопїе́тъ пою́щи: ст҃ъ є҆сѝ, гдⷭ҇и,  и҆ тѧ̀ пое́тъ дꙋ́хъ мо́й. 
Ты̀ беззакѡ́нныѧ ѡ҆блича́ѧ, а҆мѡ́се, гдⷭ҇ню пра́вдꙋ  пока́зовалъ є҆сѝ, вопїѧ̀, бг҃оѧвле́нне: ст҃ъ є҆сѝ,  гдⷭ҇и, спаса́ѧй дꙋ́шы на́шѧ. 
Показа́лсѧ є҆сѝ сто́лпъ, прⷪ҇ро́че, но́вагѡ  завѣ́та, ѿе́млѧ сегѡ̀ покро́въ, и҆ вѣ́рою зовы́й: ст҃ъ  є҆сѝ, гдⷭ҇и, спаса́ѧй дꙋ́шы на́шѧ. 
Навы́къ бжⷭ҇твєннаѧ, прⷪ҇ро́че бг҃оглаго́льниче,  а҆мѡ́се бж҃е́ственне, просвѣща́ѧ лю́ди, вопїѧ́лъ є҆сѝ:  ст҃ъ є҆сѝ, гдⷭ҇и, спаса́ѧй дꙋ́шы на́шѧ. 
Бг҃оро́диченъ: 
Оу҆тверди́хсѧ и҆сповѣ́давъ бжⷭ҇твенное твоѐ  ржⷭ҇тво̀, и҆ предста́тельницꙋ тѧ̀, дв҃о, богатѣ́ѧ зовꙋ̀:  ра́дꙋйсѧ, бг҃оневѣ́стнаѧ, наде́ждо моѧ̀ и҆ по́моще. (с.  190) 
Сѣда́ленъ, гла́съ г҃. Подо́бенъ: Бжⷭ҇твенныѧ  вѣ́ры: 
Бжⷭ҇твенный ѻ҆рга́нъ оу҆тѣ́шителевъ, подглаша́емь  сегѡ̀, блаже́нне, благода́тїю всегда̀ ꙗ҆́снѡ, прⷪ҇ро́къ  бы́лъ є҆сѝ: возглаша́еши бо безвѣ́стныхъ ꙗ҆вле́нїе, и҆  ѡ҆зарѧ́еши вѣ́рою притека́ющыѧ, а҆мѡ́се сла́вне, хрⷭ҇та̀  бг҃а молѝ, дарова́ти на́мъ ве́лїю ми́лость. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ, но бг҃ъ вочл҃вѣ́чсѧ и҆ пребы́сть, и҆́же  по рождествѣ̀ мт҃рь тѧ̀ дв҃ꙋ, ꙗ҆́кѡ пре́жде рождества̀,  сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю ми́лость. 
Крⷭ҇тобг҃оро́диченъ: 
Нескве́рнаѧ а҆́гница сло́ва, нетлѣ́ннаѧ дв҃а мт҃и,  на крⷭ҇тѣ̀ зрѧ́щи повѣ́шена и҆зъ неѧ̀ безъ болѣ́зни  прозѧ́бшаго, мт҃ерски подо́бнѡ рыда́ющи, вопїѧ́ше: оу҆вы̀  мнѣ̀, ча́до моѐ, ка́кѡ стра́ждеши во́лею, хотѧ̀ и҆зба́вити  ѿ страсте́й безче́стїѧ человѣ́ка; 
Пѣ́снь д҃. І҆рмо́съ: 
Оу҆слы́шахъ слꙋ́хъ тво́й, гдⷭ҇и, ꙗ҆́кѡ ꙗ҆ви́лсѧ  є҆сѝ на землѝ, за є҆́же спасти́ ны. тѣ́мъ вопїе́мъ:  сла́ва си́лѣ твое́й, гдⷭ҇и. 
Слꙋжа́щыѧ глꙋхи̑мъ і҆́дѡлѡмъ ѡ҆бличи́лъ є҆сѝ лю́ди  і҆и҃лєвы: тѣ́мъ плѣнє́ннымъ бы́ти си̑мъ, ре́клъ є҆сѝ,  досточꙋ́дне. 
Прⷪ҇ро́ка тѧ̀, и҆́же пе́рвѣе па́стырѧ показа̀ бг҃ъ,  воспрїе́мъ, свѧщенноѧвле́нне а҆мѡ́се. тѣ́мъ тѧ̀ всѝ  вѣ́рою оу҆блажа́емъ. 
Ꙗ҆́кѡ зерца́ло ст҃а́гѡ дх҃а прїе́мъ, блиста́нїемъ  свѣтолꙋ̑чнаѧ, а҆мѡ́се, всѣ̑мъ проѧвлѧ́еши ра́дꙋѧсѧ  благоче́стїе. 
Бг҃оро́диченъ: 
Сло́во въ тѧ̀ всели́сѧ, чⷭ҇таѧ, сꙋщество̀ моѐ  воз̾ѡбразѝ, па́дшее пре́жде престꙋпле́нїемъ. (с. 191) 
Пѣ́снь є҃. І҆рмо́съ: 
Къ тебѣ̀ оу҆́треннюю, и҆ тебѣ̀ вопїю̀,  благоꙋтро́бне гдⷭ҇и: ѡ҆мраче́ннꙋю грѣхмѝ дꙋ́шꙋ мою̀,  свѣ́томъ ѡ҆зари́въ за́повѣдей твои́хъ, наста́ви. 
Оу҆мерщвле́нныѧ снѣ́дною стрѣло́ю, блаже́нне,  оу҆кори́лъ є҆сѝ, ꙗ҆́кѡ непщꙋ́ющымъ и҆спа́днꙋти  внꙋ́трєннимъ, и҆ прело́жно бы́ти, и҆ тлѣ́нно наслажде́нїе. 
Бога́тыми свѣтоли̑тїи ѡ҆сїѧ́емь ꙗ҆ви́лсѧ є҆сѝ  бг҃оглаго́ливъ, и҆ собесѣ́дникъ бж҃їй, возвѣща́ѧ всѣ̑мъ  благоче́стїѧ и҆́стинный пꙋ́ть. 
И҆зба́вити всѧ̑, тѧ̀ пою́щыѧ, блаже́нне, молѝ, ѿ  льще́нїй и҆ сѣ́тей вра́жїихъ, и҆ свѣ́томъ ѡ҆сїѧ́ти  нбⷭ҇нымъ, црⷭ҇тва хрⷭ҇то́ва. 
Бг҃оро́диченъ: 
Бцⷣꙋ и҆сповѣ́дающїи тѧ̀, мт҃и дв҃о, непрее́мнагѡ  црⷭ҇твїѧ и҆ пи́щи тобо́ю, бг҃омт҃и, полꙋчи́ти да  сподо́бимсѧ. 
Пѣ́снь ѕ҃. І҆рмо́съ: 
І҆ѡ́на и҆зъ чре́ва а҆́дова вопїѧ́ше: возведѝ ѿ  тлѝ живо́тъ мо́й. мы́ же тебѣ̀ вопїе́мъ: всеси́льне сп҃се,  поми́лꙋй на́съ. 
Свѣ́тлыми и҆́стины зарѧ́ми сїѧ́ѧ, заꙋши́лъ є҆сѝ  лжѝ прⷪ҇ро́ка, крѣ́пкѡ ѡ҆блича́ѧ, и҆ предглаго́лѧ тогѡ̀  потребле́нїе. 
Два́жды. 
Ѡ҆мрачи́лъ є҆сѝ пре́лести пла́мень, прⷪ҇ро́че,  ꙗ҆́кѡ со́лнце благоче́стїѧ зарю̀ всѣ̑мъ возсїѧ́ѧ, ꙗ҆́кѡ  дх҃а сїѧ́нїе воспрїи́мъ. 
Бг҃оро́диченъ: 
Пречⷭ҇тагѡ твоегѡ̀ дѣ́вства пою̀, дв҃о,  несказа́нное, и҆ честно́е рождество̀, и҆ сла́влю, пречⷭ҇таѧ,  и҆́мже спаса́юсѧ тлѝ и҆ сме́рти. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Ѡ҆чи́стивъ дх҃омъ, прⷪ҇ро́че, твоѐ свѣтоза́рное  се́рдце, сла́вный а҆мѡ́се, прⷪ҇ро́чествїѧ да́ръ свы́ше  прїе́мь, возопи́лъ (с. 192) є҆сѝ велегла́снѡ во страна́хъ:  сѐ бг҃ъ на́шъ, и҆ не приложи́тсѧ и҆́нъ къ немꙋ̀. 
Пѣ́снь з҃. І҆рмо́съ: 
Въ пе́щь ѻ҆́гненнꙋю вве́ржени преподо́бнїи  ѻ҆́троцы, ѻ҆́гнь въ ро́сꙋ преложи́ша, воспѣва́нїемъ си́це  вопїю́ще: благослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Є҆́же предглаго́лалъ є҆сѝ бжⷭ҇твенное спасе́нїе  ꙗ҆ви́сѧ, а҆мѡ́се прⷪ҇ро́че чꙋ́дне, просвѣщє́нїи  благоче́стїѧ ѡ҆сїѧ́ѧ мі́ръ, вопїѧ́лъ є҆сѝ: благослове́нъ  є҆сѝ, гдⷭ҇и, бж҃е ѻ҆тє́цъ на́шихъ. 
Два́жды. 
Вживлѧ́емь бжⷭ҇твенною си́лою, бг҃опроти́вными  враги̑ неврежде́нъ бы́лъ є҆сѝ, терпѣли́внѡ ꙗ҆́коже  а҆дама́нтъ пребы́лъ є҆сѝ, зовы́й: благослове́нъ є҆сѝ,  гдⷭ҇и, бж҃е ѻ҆ц҃ъ на́шихъ. 
Бг҃оро́диченъ: 
Непостижи́мое рождество̀ дв҃ы славосло́вимъ, и҆́мже  сме́рти и҆зба́вихомсѧ. є҆гѡ́же ра́ди ро́ждшисѧ въ  нетлѣ́нїе, зове́мъ: благослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
Пѣ́снь и҃. І҆рмо́съ: 
Є҆ди́наго безнача́льнаго цр҃ѧ̀ сла́вы, є҆го́же  благословѧ́тъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте, свѧще́нницы, лю́дїе, превозноси́те  є҆го̀ во вѣ́ки. 
Ве́сь восте́клъ є҆сѝ на го́рнюю высотꙋ̀, и҆  навы́клъ є҆сѝ неизрече́нныхъ ра́зꙋма, и҆ бы́лъ є҆сѝ  сказа́тель сло́ва воплоще́нїѧ, а҆мѡ́се. тѣ́мже тѧ̀  воспѣва́емъ во всѧ̑ вѣ́ки. 
Оу҆ма̀ ѻ҆строто́ю всѣ́хъ влⷣкꙋ разꙋмѣ́ти,  ꙗ҆́коже є҆́сть мо́щно, сподо́билсѧ є҆сѝ, наꙋча́юща тѧ̀  неизрече́нныхъ ра́зꙋмꙋ, зовы́й: свѧще́нницы, по́йте, лю́дїе,  превозноси́те во всѧ̑ вѣ́ки. 
Блаже́нство и҆ ра́дость несказа́ннꙋю, и҆ црⷭ҇тво  нбⷭ҇ное, ꙗ҆́кѡ прⷪ҇ро́къ полꙋчи́лъ є҆сѝ, нбⷭ҇ныхъ ви́дче,  зовы́й благоче́стнѡ: лю́дїе, превозноси́те во всѧ̑ вѣ́ки.  (с. 193) 
Бг҃оро́диченъ: 
Во двою̀ є҆стєствꙋ̀ ѿ трⷪ҇цы є҆ди́наго  бг҃олѣ́пнѡ безъ сѣ́мене, бг҃омт҃и, родила̀ є҆сѝ сп҃са  мі́ра: тѣ́мъ тѧ̀ вѣ́рнїи любо́вїю превозно́симъ во вѣ́ки. 
Пѣ́снь ѳ҃. І҆рмо́съ: 
Всепѣ́таѧ небе́съ превы́шшаѧ, безнача́льное сло́во  безсѣ́меннѡ заче́ншаѧ, и҆ воплоще́ннаго бг҃а ро́ждшаѧ  человѣ́кѡмъ: тѣ́мъ тѧ̀ всѝ велича́емъ. 
Бы́въ прⷪ҇ро́ческимъ ꙗ҆вле́нїемъ бг҃одви́жимь  ѧ҆зы́къ, бж҃е́ствєннаѧ вѣща́ющь, всѣ̑мъ возвѣсти́лъ  є҆сѝ, а҆мѡ́се, бж҃е́ственное милосе́рдїе. тѣ́мже вси́ тѧ  при́снѡ оу҆блажа́емъ. 
Два́жды. 
Несказа́ннѡ прⷪ҇ро́ческое благосла́вїе: и҆́бо ст҃ы́й  дх҃ъ въ си́хъ все́льсѧ, свѣтоли́тїѧ своегѡ̀ показа̀  прича́стники, ѿ ни́хже всѝ вѣ́рнїи просвѣща́емсѧ. 
Бг҃оро́диченъ: 
Ме́ртвости и҆ тлѝ мою̀ ри́зꙋ ѿѧ́ла є҆сѝ, дв҃о,  спаси́тельнꙋю ри́зꙋ воплоще́ннаго бг҃а ро́ждши человѣ́кѡмъ.  тѣ́мъ тѧ̀ всѝ при́снѡ велича́емъ. 
Слꙋ́жба, и҆́же во ст҃ы́хъ, ѻ҆ц҃а̀ на́шегѡ і҆ѡ́ны,  митрополи́та моско́вскагѡ и҆ всеѧ̀ рѡссі́и. 
Стїхи̑ры на и҃, гла́съ д҃. Подо́бенъ: Зва́нный  свы́ше: 
Є҆гда̀ бжⷭ҇твенное ꙳ на́йде на тѧ̀ зва́нїе, ꙳  і҆ѡ́но бг҃омꙋ́дре, ꙳ тогда̀ мі́ръ, и҆ ꙗ҆̀же въ мі́рѣ  ѡ҆ста́вилъ є҆сѝ, ꙳ и҆ хрⷭ҇тꙋ̀ послѣ́довалъ є҆сѝ ꙳  невозвра́тнымъ по́мысломъ. ꙳ ѿѻнꙋ́дꙋже всеви́дѧщее  ѻ҆́ко, ꙳ ви́дѣвъ твоѐ до́брое произволе́нїе, ꙳ (с. 194)  ст҃и́тельствомъ тебѐ оу҆краша́етъ: ꙳ сего̀ молѝ, ꙳ и҆  томꙋ̀ помоли́сѧ ꙳ спастѝ и҆ просвѣти́ти дꙋ́шы на́шѧ. 
Два́жды. 
Є҆гда̀ бжⷭ҇твенное сїѧ́нїе ꙳ въ се́рдцы твое́мъ, ꙳  і҆ѡ́но ст҃и́телю, всели́сѧ, ꙳ тогда̀ ра́дость пресвѣ́тлꙋю,  ꙳ и҆ пречестнꙋ́ю сла́вꙋ вопрїи́мъ. ꙳ ѿсю́дꙋ же всѧ̑  сꙋ̑щаѧ, ꙳ ꙗ҆́кѡ преходѧ̑щаѧ и҆мѣ́лъ є҆сѝ: ꙳ є҆ди́номꙋ  же бг҃ꙋ ꙳ ѿ се́рдца прилѣпи́лсѧ є҆сѝ. ꙳ того̀ молѝ, ꙳  и҆ томꙋ̀ помоли́сѧ, ꙳ вели́кїй во а҆рхїере́ехъ, ꙳ спастѝ и҆  просвѣти́ти дꙋ́шы на́шѧ. 
Є҆гда̀ бжⷭ҇твенное раче́нїе ꙳ на́йде на тѧ̀,  ст҃и́телю, ꙳ тогда̀ ве́сь ѿ ю҆́ности себѐ ꙳ влⷣцѣ  хрⷭ҇тꙋ̀ возложи́въ, ꙳ сегѡ̀ возжелѣ́лъ є҆сѝ, ꙳ и҆  всѧ́кихъ страсте́й ꙳ до́лꙋ влекꙋ́щихъ ѡ҆чи́щсѧ. ꙳ ѿсю́дꙋ  же до́мъ и҆ жили́ще ꙳ прест҃а́гѡ дх҃а ꙗ҆ви́лсѧ є҆сѝ, ꙳  пресла̑внаѧ содѣва́ѧ чꙋдодѣ̑йства: ꙳ хрⷭ҇та̀ молѝ, ꙳  спастѝ и҆ просвѣти́ти дꙋ́шы на́шѧ. 
И҆́ны стїхи̑ры, гла́съ то́йже. Подо́бенъ: Ꙗ҆́кѡ  до́блѧ: 
На землѝ ꙗ҆́кѡ а҆́гг҃лъ пожи́въ, ꙳ всеблаже́нне  ст҃и́телю і҆ѡ́но, ꙳ надъ страстьмѝ воцари́лсѧ є҆сѝ, ꙳  хꙋ́ждшее покори́лъ є҆сѝ лꙋ́чшемꙋ. ꙳ тѣ́мже преше́дъ къ  непреходѧ́щемꙋ црⷭ҇твїю, ꙳ моли́сѧ при́снѡ, ꙳ низпосла́ти  вѣ́рнѡ чтꙋ́щымъ тѧ̀ ꙳ грѣхѡ́въ ѡ҆чище́нїе ꙳ и҆ ве́лїю  ми́лость. 
Два́жды. 
Бг҃одарова́ннꙋю тѝ па́ствꙋ, ꙳ ст҃и́телю і҆ѡ́но, ꙳  твои́ми оу҆чє́нїи до́брѣ оу҆па́слъ є҆сѝ, ꙳ на  ѕла́цѣхъ живо́тныхъ: ꙳ ны́нѣ же преше́дъ къ незаходи́момꙋ  сїѧ́нїю, и҆ присносꙋ́щномꙋ весе́лїю, ꙳ помина́й,  преблаже́нне, лю́ди ꙳ чтꙋ́щыѧ честно́е оу҆спе́нїе твоѐ, ꙳  и҆ молѝ, спасти́сѧ дꙋша́мъ на́шымъ. 
Вели́кагѡ а҆рхїере́а, ꙳ і҆ѡ́ны блаже́ннагѡ ꙳  свѧще́ннꙋю па́мѧть дне́сь соверша́юще, ꙳ бжⷭ҇твенными  пѣ́сньми, прїиди́те, всѝ почти́мъ, ꙳ ѡ҆ на́съ всегда̀  молѧ́щасѧ, ꙳ низпосла́ти мно́жество щедро́тъ, ꙳ и҆ спасе́нїе  дꙋша́мъ на́шымъ. 
Сла́ва, гла́съ ѕ҃. Самогла́сенъ: 
Благоꙋха́етъ бжⷭ҇твеннаѧ ра́ка моще́й твои́хъ,  і҆ѡ́но (с. 195) ст҃и́телю, всѣ̑мъ вѣ̑рнымъ и҆сцѣле́нїе,  дꙋша́мъ и҆ тѣлесє́мъ да́рꙋющи. тѣ́мже тѧ̀ мо́лимъ,  бг҃одарова́нное твоѐ ста́до въ мі́рѣ соблюстѝ,  ѻ҆те́чество же и҆ всѐ правосла́вїе: да всѝ тебѐ ꙗ҆́кѡ  и҆́стиннаго па́стырѧ, и҆ моли́твенника къ бг҃ꙋ, непреста́ннѡ  велича́емъ. 
И҆ ны́нѣ, бг҃оро́диченъ: Кто̀ тебє̀ не  оу҆блажи́тъ: 
Та́же вхо́дъ. Прокі́менъ днѐ. Парємїѝ. 
При́тчей чте́нїе. 
[Глава̀ г҃] Па́мѧть пра́веднагѡ съ похвала́ми,  и҆ благослове́нїе гдⷭ҇не на главѣ̀ є҆гѡ̀. Блаже́нъ  человѣ́къ, и҆́же ѡ҆брѣ́те премꙋ́дрость: и҆ сме́ртенъ,  и҆́же оу҆вѣ́дѣ ра́зꙋмъ. Лꙋ́чше бо сїю̀ кꙋпова́ти, не́жели  зла́та и҆ сребра̀ сокрѡ́вища. Честнѣ́йшаѧ же є҆́сть  ка́менїй многоцѣ́нныхъ: все́ же честно́е недосто́йно є҆ѧ̀  є҆́сть. Долгота́ бо дне́й, и҆ лѣ̑та живота̀ въ десни́цѣ  є҆ѧ̀: въ шꙋ́ицѣ же є҆ѧ̀ бога́тство и҆ сла́ва: ѿ  оу҆́стъ є҆ѧ̀ и҆схо́дитъ пра́вда, зако́нъ же и҆ ми́лость на  ѧ҆зы́цѣ но́ситъ. [и҃] Послꙋ́шайте оу҆̀бо менє̀, ѽ ча̑да!  честна̑ѧ бо рекꙋ̀: и҆ бл҃же́нъ человѣ́къ, и҆́же пꙋти̑ моѧ̑  сохрани́тъ: и҆схо́ди бо моѝ, и҆схо́ди живота̀, и҆  оу҆готовлѧ́етсѧ хотѣ́нїе ѿ гдⷭ҇а. Сегѡ̀ ра́ди молю̀  ва́съ, и҆ предлага́ю мо́й гла́съ сыновѡ́мъ человѣ́чєскимъ:  ꙗ҆́кѡ а҆́зъ премꙋ́дрость оу҆стро́ихъ, совѣ́тъ и҆ ра́зꙋмъ,  и҆ смы́слъ, а҆́зъ призва́хъ. Мо́й совѣ́тъ и҆  оу҆твержде́нїе, мо́й ра́зꙋмъ, моѧ́ же крѣ́пость. А҆́зъ  менѐ лю́бѧщыѧ люблю̀, и҆́щꙋщїи же менѐ ѡ҆брѧ́щꙋтъ  бл҃года́ть. Разꙋмѣ́йте оу҆́бѡ, неѕло́бивїи, кова́рство,  ненака́заннїи же, прилага́йте сердца̀. Послꙋ́шайте менє̀ и҆  па́ки, честна̑ѧ бо рекꙋ̀: и҆ ѿве́рзꙋ ѿ оу҆сте́нъ  пра̑ваѧ, ꙗ҆́кѡ и҆́стинѣ поꙋчи́тсѧ горта́нь мо́й, мє́рзски  же предо мно́ю оу҆стны̀ лжи̑выѧ. Съ пра́вдою всѝ глаго́лы  оу҆́стъ мои́хъ: ничто́же въ ни́хъ стро́потно, нижѐ  развраще́нно. Всѧ̑ пра̑ва сꙋ́ть разꙋмѣва́ющымъ, и҆ прѡ́ста  (с. 196) ѡ҆брѣта́ющымъ ра́зꙋмъ. Наꙋча́ю бо ва́съ и҆́стинѣ,  да бꙋ́детъ ѡ҆ гдⷭ҇ѣ наде́жда ва́ша, и҆ и҆спо́лнитесѧ дх҃а. 
Премꙋ́дрости соломѡ́новы чте́нїе. 
[Глава̀ і҃] Оу҆ста̀ првⷣнагѡ ка́плютъ  премꙋ́дрость: оу҆стнѣ́ же мꙋже́й мꙋ́дрыхъ вѣ́дѧтъ  бл҃года́ть. Оу҆ста̀ мꙋ́дрыхъ поꙋча́тсѧ премꙋ́дрости,  пра́вда же и҆збавлѧ́етъ и҆̀хъ ѿ сме́рти. Сконча́вшꙋсѧ  мꙋ́жꙋ пра́веднꙋ, не поги́бнетъ наде́жда. Сы́нъ бо пра́веденъ  ражда́етсѧ въ живо́тъ, и҆ во бл҃ги́хъ свои́хъ пло́дъ пра́вды  ѡ҆б̾и́метъ. Свѣ́тъ пра́вєднымъ всегда̀, и҆ ѿ гдⷭ҇а  ѡ҆брѧ́щꙋтъ бл҃года́ть и҆ сла́вꙋ. Ѧ҆зы́къ мꙋ́дрыхъ дѡ́браѧ  свѣ́сть, и҆ въ се́рдцѣ и҆́хъ почі́етъ мꙋ́дрость. Лю́битъ  гдⷭ҇ь преподѡ́бныѧ сердца̀, прїѧ́тни же є҆мꙋ̀ всѝ  непоро́чнїи въ пꙋтѝ. Мꙋ́дрость гдⷭ҇нѧ просвѣща́етъ лицѐ  разꙋ́мнагѡ. [ѕ҃] Постига́етъ бо жела́ющыѧ ю҆̀, пре́жде да́же  разꙋмѣ́ти ю҆̀: и҆ оу҆до́бь оу҆́зритсѧ ѿ лю́бѧщихъ ю҆̀.  Оу҆́треневавый къ не́й не оу҆трꙋди́тсѧ: и҆ бдѧ́й є҆ѧ̀  ра́ди вско́рѣ безъ печа́ли бꙋ́детъ. Ꙗ҆́кѡ досто́йныхъ  є҆ѧ̀ сама̀ ѡ҆бхо́дитъ и҆́щꙋщи, и҆ во стезѧ́хъ є҆ѧ̀  ꙗ҆влѧ́етсѧ и҆̀мъ благопрїе́мнѣ. Мꙋ́дрости никогда́же  ѡ҆долѣ́етъ ѕло́ба. [и҃] Си́хъ ра́ди и҆ рачи́тель бы́хъ  добро́ты є҆ѧ̀: и҆ возлюби́хъ ю҆̀, и҆ поиска́хъ ѿ ю҆́ности  моеѧ̀: и҆ взыска́хъ невѣ́стꙋ привестѝ себѣ̀, ꙗ҆́кѡ  всѣ́хъ влⷣка возлюбѝ ю҆̀: таи́нница бо є҆́сть бж҃їѧ  хи́трости, и҆ ѡ҆брѣта́тельница дѣ́лъ є҆гѡ̀. Трꙋды̀ є҆ѧ̀  сꙋ́ть добродѣ́тєли: цѣломꙋ́дрїю же и҆ ра́зꙋмꙋ та̀  оу҆чи́тъ, пра́вдѣ и҆ мꙋ́жествꙋ, и҆́хже потре́бнѣе  ничто́же є҆́сть въ житїѝ человѣ́кѡмъ. А҆́ще же и҆  мно́гагѡ и҆скꙋ́сства жела́етъ кто̀, вѣ́сть дрє́внѧѧ, и҆  бы́ти хотѧ̑щаѧ разсмо́тритъ: свѣ́сть и҆зви̑тїѧ слове́съ, и҆  разрѣшє́нїѧ гада́нїй: зна́мєнїѧ и҆ чꙋдеса̀  проразꙋмѣ́етъ, и҆ сбытїѧ̑ време́нъ и҆ лѣ́тъ: и҆ всѣ̑мъ  совѣ́тникъ є҆́сть бл҃гъ, ꙗ҆́кѡ безсме́ртїе є҆́сть въ  не́й, и҆ бл҃госла́вїе во ѻ҆бще́нїи слове́съ (с. 197) є҆ѧ̀.  Сегѡ̀ ра́ди бесѣ́довахъ ко гдⷭ҇ꙋ, и҆ помоли́хсѧ є҆мꙋ̀, и҆  рѣ́хъ ѿ всегѡ̀ се́рдца моегѡ̀: [ѳ҃] бж҃е ѻ҆ц҃є́въ, и҆  гдⷭ҇и ми́лости, сотвори́вый всѧ̑ сло́вомъ твои́мъ, и҆  мꙋ́дростїю твое́ю оу҆стро́ивый человѣ́ка, да владѣ́етъ  бы́вшими ѿ тебє̀ тварьмѝ, и҆ да оу҆правлѧ́етъ мі́ръ въ  преподо́бїи и҆ пра́вдѣ, да́ждь мѝ твои́хъ престо́лѡвъ  присѣдѧ́щꙋю премꙋ́дрость, и҆ не ѿлꙋчѝ менє̀ ѿ  ѻ҆́трѡкъ твои́хъ: ꙗ҆́кѡ а҆́зъ ра́бъ тво́й, и҆ сы́нъ  рабы́ни твоеѧ̀. Послѝ ю҆̀ съ нб҃съ ѿ ст҃а́гѡ жили́ща  твоегѡ̀, и҆ ѿ прⷭ҇то́ла сла́вы твоеѧ̀, да сꙋ́щи со мно́ю  наꙋчи́тъ мѧ̀, что̀ бл҃гоꙋго́дно є҆́сть предъ тобо́ю: и҆  наста́витъ мѧ̀ въ ра́зꙋмъ, и҆ сохрани́тъ мѧ̀ въ сла́вѣ  свое́й. Помышлє́нїѧ бо сме́ртныхъ всѧ̑ боѧзли̑ва, и҆  погрѣши́тєльна оу҆мышлє́нїѧ и҆́хъ. 
Премꙋ́дрости соломѡ́новы чте́нїе. 
[Глава̀ д҃] Похвалѧ́емꙋ пра́ведникꙋ, возвеселѧ́тсѧ  лю́дїе: безсме́ртїе бо є҆́сть па́мѧть є҆гѡ̀, ꙗ҆́кѡ ѿ  гдⷭ҇а познава́етсѧ, и҆ ѿ человѣ̑къ: и҆ оу҆го́дна гдⷭ҇еви  дꙋша̀ є҆гѡ̀. [ѕ҃] Возлюби́те оу҆̀бо, ѽ мꙋ́жїе, мꙋ́дрость,  и҆ поживетѐ: восхощи́те є҆ѧ̀, и҆ нака́зани бꙋ́дете:  нача́ло бо є҆ѧ̀ любы̀, и҆ соблюде́нїе зако́на. Почти́те  премꙋ́дрость, да во вѣ́ки црⷭ҇твꙋете. Возвѣщꙋ̀ ва́мъ, и҆  не скры́ю ѿ ва́съ та̑инъ бж҃їихъ: [з҃] Ꙗ҆́кѡ то́й  мꙋ́дрости наста́вникъ є҆́сть, и҆ мꙋ́дрыхъ и҆спра́витель, и҆  всѧ́комꙋ смы́слꙋ и҆ дѣ́лꙋ хитре́цъ. И҆ всѣ̑мъ смы́слѡмъ  наꙋчи́тъ мꙋ́дрость: є҆́сть бо въ не́й дх҃ъ разꙋ́менъ и҆  ст҃ъ, и҆ сїѧ́нїе свѣ́та присносꙋ́щнагѡ, и҆ ѻ҆́бразъ  бла́гости бж҃їѧ. Та̀ дрꙋ́ги бж҃їѧ и҆ прⷪ҇ро́ки  оу҆строѧ́етъ: бл҃голѣ́пнѣйши же є҆́сть со́лнца, и҆ па́че  всѧ́кагѡ сотворе́нїѧ ѕвѣ́здъ, свѣ́тꙋ сосꙋжда́ема,  ѡ҆брѣта́етсѧ пе́рвѣйши. Та̀ оу҆гожда́ющихъ є҆́й ѿ  болѣ́зней и҆зба́ви, и҆ наста́ви на стєзѝ пра̑выѧ. Дадѐ  и҆̀мъ ра́зꙋмъ и҆мѣ́ти свѧ́тъ, и҆ сохранѝ ѧ҆̀ ѿ  ловѧ́щихъ, и҆ по́двигъ крѣ́покъ подадѐ и҆̀мъ. (с. 198) Да  разꙋмѣ́ютъ всѝ, ꙗ҆́кѡ си́льнѣйши всегѡ̀ є҆́сть  бл҃гоче́стїе: и҆ никогда́же премо́жетъ ѕло́ба мꙋ́дрости,  нижѐ пре́йдетъ ѕлы̑ѧ ѡ҆блича́ющи сꙋ́дъ. [в҃] Реко́ша же въ  себѣ̀, помы́сливше непра́веднѡ: наси́льствꙋемъ пра́ведномꙋ,  не пощади́мъ преподо́бства є҆гѡ̀, ни оу҆срами́мсѧ сѣди́нъ  ста́рости многолѣ́тны. Бꙋ́детъ бо на́мъ крѣ́пость зако́нъ:  и҆ оу҆лови́мъ пра́веднаго, ꙗ҆́кѡ неꙋго́денъ на́мъ є҆́сть,  и҆ проти́витсѧ дѣлѡ́мъ на́шымъ, и҆ поно́ситъ на́мъ  ѿпаде́нїе зако́на, и҆ ѡ҆блича́етъ на́мъ согрѣшє́нїѧ  наказа́нїѧ на́шегѡ. Возвѣща́етъ на́мъ ра́зꙋмъ и҆мѣ́ти  бж҃їй, и҆ ѻ҆́трока гдⷭ҇нѧ себѐ и҆менꙋ́етъ. Бы́сть на́мъ на  ѡ҆бличе́нїе помышле́нїємъ на́шымъ, и҆ тѧ́жекъ на́мъ  є҆́сть, и҆ ви́димъ, ꙗ҆́кѡ неподо́бно и҆ны̑мъ житїѐ  є҆гѡ̀, и҆ и҆змѣнє́ны стези̑ є҆гѡ̀: въ порꙋга́нїе  вмѣни́хомсѧ є҆мꙋ̀, и҆ оу҆далѧ́етсѧ ѡ҆ пꙋте́й на́шихъ,  ꙗ҆́кѡ ѿ нечисто́тъ, и҆ блажи́тъ послѣ̑днѧѧ пра́ведныхъ.  Оу҆ви́димъ оу҆́бѡ, а҆́ще словеса̀ є҆гѡ̀ и҆́стинна сꙋ́ть:  и҆скꙋ́симъ, ꙗ҆̀же сбыва́ютсѧ є҆мꙋ̀. Рꙋга́нїемъ и҆ мꙋ́кою  и҆стѧ́жемъ є҆го̀, да разꙋмѣ́емъ кро́тость є҆гѡ̀, и҆  и҆скꙋ́симъ безѕло́бство є҆гѡ̀: сме́ртїю без̾ѻбра́зною  ѡ҆сꙋ́димъ є҆го̀, бꙋ́детъ бо посѣще́нїе ѿ слове́съ  є҆гѡ̀. Сїѧ̑ помы́слиша, и҆ прельсти́шасѧ: ѡ҆слѣпи́ бо ѧ҆̀  ѕло́ба и҆̀хъ, и҆ не разꙋмѣ́ша та̑инъ бж҃їихъ, и҆ не  разсꙋди́ша, ꙗ҆́кѡ ты̀ є҆сѝ бг҃ъ є҆ди́нъ, живота̀  и҆мѣ́ѧй и҆ сме́рти вла́сть, и҆ спаса́ѧй во вре́мѧ ско́рби,  и҆ и҆збавлѧ́ѧй ѿ всѧ́кагѡ ѕла̀. Ще́дръ и҆ ми́лостивъ, и҆  даѧ́й преподѡ́бнымъ свои̑мъ бл҃года́ть, и҆ свое́ю мы́шцею  гѡ́рдымъ противлѧ́ѧйсѧ. 
На стїхо́внѣ стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Бг҃омꙋ́дре і҆ѡ́но ст҃и́телю, ꙳ ты̀ твои́ми  моли́твами и҆ посто́мъ, ꙳ бдѣ́нїемъ же и҆ ми́лостынею бг҃ꙋ  соедини́лсѧ є҆сѝ: ꙳ тѣ́мже дх҃а прест҃а́гѡ до́мъ и҆  жили́ще показа́лсѧ (с. 199) є҆сѝ. ꙳ ѿѻнꙋ́дꙋже и҆  а҆рхїере́й цр҃кве хрⷭ҇то́вы бы́лъ є҆сѝ, ꙳ молѝ, спасти́сѧ  дꙋша́мъ на́шымъ. 
Сті́хъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. 
Повинꙋ́ѧсѧ за́повѣди бг҃а вседержи́телѧ, ꙳ тѣ́мже  ѿ ю҆́ности твоеѧ̀ тогѡ̀ стопа́мъ, ст҃и́телю, послѣ́довалъ  є҆сѝ: ꙳ сегѡ̀ ра́ди ѿ негѡ̀ благода́ть прїѧ́лъ є҆сѝ, ꙳  дѣ́йствовати пресла̑внаѧ чꙋдеса̀, ꙳ и҆ дꙋ́хи прогони́ти  лꙋка̑выѧ ѿ всѣ́хъ ꙳ любо́вїю чтꙋ́щихъ тѧ̀. 
Сті́хъ: Оу҆слы́шите сїѧ̑, всѝ ꙗ҆зы́цы, внꙋши́те,  всѝ живꙋ́щїи по вселе́ннѣй. 
Кро́токъ и҆ неѕло́бивъ ꙳ во все́й жи́зни твое́й  пребы́лъ є҆сѝ, ст҃и́телю і҆ѡ́но: ꙳ сегѡ̀ ра́ди ѡ҆брѣ́лъ  є҆сѝ, ꙗ҆́коже возжелѣ́лъ є҆сѝ, ꙳ на нб҃сѣ́хъ со  ст҃ы́ми поко́й. ꙳ тѣ́мже почита́емъ бж҃е́ственнꙋю па́мѧть  твою̀, ꙳ вѣ́рою пра́зднꙋюще, ꙳ бг҃облаже́нне и҆ всече́стне. 
Сла́ва, гла́съ д҃. Самогла́сенъ: 
Є҆гда̀ оу҆́бѡ, бг҃ꙋ поспѣшествꙋ́ющꙋ тѝ,  ст҃и́телю, црⷭ҇твꙋющагѡ гра́да дости́глъ є҆сѝ, тогда̀ ѿ  патрїа́рха че́стнѡ прїѧ́тъ бы́лъ є҆сѝ, и҆ ѿтꙋ́дꙋ па́ки  къ рѡссі̑йскимъ страна́мъ посыла́емь быва́еши, ми́ръ и҆  бл҃гослове́нїе съ собо́ю носѧ̀. тѣ́мже и҆ рѡссі́йскаѧ  страна̀ тебѐ съ любо́вїю ꙗ҆́кѡ ѻ҆ц҃а̀ воспрїе́млетъ: и҆  сꙋдо́мъ бж҃їимъ, и҆ самоде́ржца хотѣ́нїемъ, пресла́внѡ на  а҆рхїере́йскїй престо́лъ возводи́мь быва́еши, на не́мже  мнѡ́га лѣ̑та жи́въ, ко гдⷭ҇ꙋ ѿхо́диши. того̀ молѝ,  спастѝ любо́вїю пою́щыѧ тѧ̀. 
И҆ ны́нѣ, бг҃оро́диченъ. Тропа́рь, гла́съ д҃: 
Ѿ ю҆́ности твоеѧ̀ ве́сь са́мъ себѐ гдⷭ҇еви  возложи́въ, въ моли́твахъ и҆ трꙋдѣ́хъ и҆ въ постѣ́хъ,  ѻ҆́бразъ бы́въ добродѣ́тели: ѿѻнꙋ́дꙋже ви́дѣвъ бг҃ъ  твоѐ благо́е произволе́нїе, а҆рхїере́а тѧ̀ и҆ па́стырѧ  цр҃кви свое́й оу҆строѧ́етъ. тѣ́мже и҆ по преставле́нїи  честно́е тѣ́ло твоѐ цѣ́ло и҆ (с. 200) нетлѣ́нно  соблюде́сѧ, і҆ѡ́но ст҃и́телю: молѝ хрⷭ҇та̀ бг҃а, да  спасе́тъ дꙋ́шы на́шѧ. 
Сла́ва, и҆ ны́нѣ, бг҃оро́диченъ: 
На оу҆́трени. По а҃-й стїхоло́гїи, сѣда́ленъ, гла́съ  а҃. 
Подо́бенъ: Ка́мени запеча́танꙋ: 
Оу҆че́ньми твои́ми и҆ дѣ́лы цр҃ковь хрⷭ҇то́вꙋ  оу҆краси́лъ є҆сѝ, і҆ѡ́но ст҃и́телю. ѿсю́дꙋ же въ мі́рѣ  просїѧ̀ твоѐ добродѣ́тельное житїѐ, въ моли́твахъ и҆  поще́нїихъ, и҆ бдѣ́нїихъ, ѻ҆́бразъ цр҃кве бы́лъ є҆сѝ.  тѣ́мже вопїе́мъ тѝ: сла́ва да́вшемꙋ тѝ крѣ́пость, сла́ва  вѣнча́вшемꙋ тѧ̀, сла́ва даю́щемꙋ тобо́ю всѣ̑мъ  и҆сцѣле́нїе. 
Два́жды. 
Сла́ва, и҆ ны́нѣ, бг҃оро́диченъ: 
Оу҆пова́нїе хрⷭ҇тїа́нъ, прест҃а́ѧ дв҃о, є҆го́же  родила̀ є҆сѝ бг҃а, па́че оу҆ма́ же и҆ сло́ва,  непреста́ннѡ молѝ съ вы́шними си́лами, пода́ти ѡ҆ставле́нїе  грѣхѡ́въ на́шихъ всѣ́хъ, и҆ и҆справле́нїе житїѧ̀, вѣ́рою  и҆ любо́вїю при́снѡ тѧ̀ сла́вѧщымъ. 
По в҃-й стїхоло́гїи, сѣда́ленъ, гла́съ д҃. Подо́бенъ:  Вознесы́йсѧ: 
Смиреномꙋ́дрїе предпочита́ѧ бы́лъ є҆сѝ, і҆ѡ́но  ст҃и́телю, и҆ ѿсю́дꙋ просла́вилсѧ є҆сѝ, ꙗ҆́кѡ  бж҃е́ственный а҆рхїере́й, приносѧ̀ жє́ртвы поже́ршемꙋсѧ  во́лею хрⷭ҇тꙋ̀ бг҃ꙋ на́шемꙋ: є҆го́же молѝ, спасти́сѧ  дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ и҆стлѣ́вшее во страсте́хъ земноро́дныхъ ме́ртвенное  сꙋщество̀, и҆ воздви́гла є҆сѝ всѧ̑ ѿ сме́рти къ животꙋ̀  нетлѣ́нїѧ. тѣ́мже тѧ̀ по до́лгꙋ бл҃жи́мъ всѝ, дв҃о  препросла́вленнаѧ, ꙗ҆́коже прорекла̀ є҆сѝ. 
По полѷеле́и, сѣда́ленъ, гла́съ и҃. Подо́бенъ:  Премꙋ́дрости: 
Ꙗ҆́кѡ добродѣ́теленъ и҆ кро́токъ, цр҃ковь  хрⷭ҇то́вꙋ оу҆ѧсни́лъ є҆сѝ, дѣ́лы соблю́дъ є҆́же по  ѻ҆́бразꙋ бж҃їю, (с. 201) а҆рхїере́ю вели́кїй і҆ѡ́но:  просїѧ́ бо добродѣ́тельное житїѐ твоѐ въ мі́рѣ, и҆ ѿ  всѣ́хъ сла́витсѧ. тѣ́мже всѝ бл҃годарѧ́ще вопїе́мъ тѝ:  бг҃облаже́нне ст҃и́телю, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти чтꙋ́щымъ любо́вїю бжⷭ҇твеннꙋю па́мѧть  твою̀. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ, досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а, согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Степє́нна, а҃-й а҆нтїфѡ́нъ д҃-гѡ гла́са. Та́же,  прокі́менъ: Оу҆ста̀ моѧ̑ возглаго́лютъ премꙋ́дрость, и҆  поꙋче́нїе се́рдца моегѡ̀ ра́зꙋмъ. Сті́хъ: Оу҆слы́шите  сїѧ̑, всѝ ꙗ҆зы́цы, внꙋши́те, всѝ живꙋ́щїи по вселе́ннѣй.  Є҆ѵⷢ҇лїе ст҃и́тельское. 
По н҃-мъ ѱалмѣ̀ стїхи́ра, гла́съ ѕ҃: 
Бл҃гоꙋха́етъ бж҃е́ственнаѧ ра́ка моще́й твои́хъ,  і҆ѡ́но ст҃и́телю, всѣ̑мъ вѣ̑рнымъ и҆сцѣле́нїе, дꙋша́мъ и҆  тѣлесє́мъ да́рꙋющи. тѣ́мже тѧ̀ мо́лимъ, бг҃одарова́нное  твоѐ ста́до въ ми́рѣ соблюстѝ, ѻ҆те́чество же и҆ всѐ  правосла́вїе: да всѝ тебѐ ꙗ҆́кѡ и҆́стиннаго па́стырѧ, и҆  моли́твенника къ бг҃ꙋ, непреста́ннѡ велича́емъ. 
Канѡ́нъ бцⷣы на ѕ҃, и҆ ст҃а́гѡ на и҃. 
Канѡ́нъ прест҃ы́ѧ бцⷣы, є҆гѡ́же краегране́сїе: 
Мт҃и бж҃їѧ, незави́стнꙋю мѝ да́ждь бл҃года́ть. 
Гла́съ ѕ҃. Пѣ́снь а҃. І҆рмо́съ: 
Ꙗ҆́кѡ по сꙋ́хꙋ пѣшеше́ствовавъ і҆и҃ль, по бе́зднѣ  стопа́ми, (с. 202) гони́телѧ фараѡ́на ви́дѧ потоплѧ́ема,  бг҃ꙋ побѣ́днꙋю пѣ́снь, пои́мъ, вопїѧ́ше. 
Прича́щшисѧ є҆́ѵа садꙋ̀ преслꙋша́ннагѡ бра́шна,  клѧ́твꙋ введѐ: но сїю̀ разрѣши́ла є҆сѝ, чⷭ҇таѧ,  бл҃гослове́нїѧ нача́токъ, хрⷭ҇та̀ ро́ждши. 
Ꙗ҆́же би́сера ѿ бж҃е́ственныѧ мо́лнїи, хрⷭ҇та̀  ро́ждши, страсте́й мои́хъ мглꙋ̀, и҆ прегрѣше́нїй смꙋще́нїе,  чⷭ҇таѧ, разженѝ свѣ́томъ твоеѧ̀ свѣ́тлости. 
Ꙗ҆зы́кѡвъ ча́ѧнїе, і҆а́кѡвъ и҆зъ тебє̀  воплоща́емаго предзрѧ́ше та́йнѡ оу҆́мныма ѻ҆чи́ма, бг҃а,  и҆зба́вльшаго на́съ хода́тайствомъ твои́мъ. 
Ѡ҆скꙋдѣ́вшымъ кнѧзє́мъ ѿ колѣ́на і҆ꙋ́дова,  пречⷭ҇таѧ, сн҃ъ тво́й и҆ бг҃ъ, проше́дъ во́ждь, надъ концы̑  земны́ми ны́нѣ вои́стиннꙋ воцр҃и́сѧ. 
Канѡ́нъ ст҃а́гѡ і҆ѡ́ны. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
И҆́же ѿ бг҃а дарова́нїѧ бжⷭ҇твеннагѡ наслажда́ѧсѧ,  ко́еждо проше́нїе посѣща́ѧ чꙋдесы̀, ѿѻнꙋ́дꙋже, ѻ҆́ч҃е,  и҆ мнѣ̀ пода́ждь си́лꙋ, во є҆́же пѣ́ти твоѐ сщ҃е́нное  торжество̀. 
Бл҃года́ть бжⷭ҇твеннаѧ и҆злїѧ́сѧ во оу҆стна́хъ  твои́хъ, ст҃и́телю і҆ѡ́но, и҆ бы́лъ є҆сѝ па́стырь  хрⷭ҇то́вы цр҃кве: оу҆краси́ бо тебѐ, бг҃ъ, є҆гѡ́же  житїе́мъ твои́мъ просла́вилъ є҆сѝ. 
Бл҃гоꙋха́етъ честна́ѧ ра́ка моще́й твои́хъ, и҆  и҆сточа́етъ здра̑вїѧ, недꙋ́зи же при́снѡ ѿ вѣ́рныхъ  ѿгонѧ́ютсѧ, тѧ̀ бл҃гоче́стнѡ чтꙋ́щихъ, ст҃и́телю. 
Стѣ́нꙋ тве́рдꙋ хрⷭ҇то́ва цр҃ковь стѧжа́вши тѧ̀,  ст҃и́телю, при́снѡ пребыва́етъ хва́лѧщи своего̀ влⷣкꙋ,  тебѐ просла́вльшаго. (с. 203) 
Бг҃оро́диченъ: 
Цр҃ковь бж҃їѧ бы́сть нескве́рнаѧ ѻ҆трокови́ца,  все́льшемꙋсѧ па́че оу҆ма̀ въ тѧ̀, бцⷣе, и҆ ле́сть ѿ  дꙋ́шъ человѣ́ческихъ ѿгна́вшемꙋ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́коже ты̀, гдⷭ҇и бж҃е мо́й,  вознесы́й ро́гъ вѣ́рныхъ твои́хъ, бл҃же, и҆ оу҆тверди́вый  на́съ на ка́мени и҆сповѣ́данїѧ твоегѡ̀. 
Тлѣ́ннꙋю мою̀ пло́ть и҆ сме́ртнꙋю, всечи́стаѧ  бг҃омт҃и, и҆зъ чре́ва твоегѡ̀ несказа́ннѡ прїе́мъ бл҃гі́й,  и҆ ѡ҆безтлѣ́нивъ сїю̀, вѣ́чнѣ себѣ̀ свѧза́лъ є҆́сть. 
Бг҃а воплоща́ема и҆зъ тебє̀ зрѧ́ще, дв҃о,  оу҆жаса́хꙋсѧ стра́хомъ ли́цы а҆́гг҃льстїи: и҆ ꙗ҆́кѡ мт҃рь  бж҃їю, немо́лчными пѣ́сньми тѧ̀ почита́ютъ. 
Оу҆жасе́сѧ, го́рꙋ оу҆́мнꙋю ви́дѣвъ тѧ̀ прⷪ҇ро́къ  данїи́лъ, и҆зъ неѧ́же ка́мень ѿсѣче́сѧ кромѣ̀ рꙋ́къ, и҆  дє́мѡнскаѧ ка̑пища, бг҃ома́ти, крѣ́пкѡ сокрꙋшѝ. 
Не мо́жетъ сло́во тѧ̀ человѣ́ческое, нижѐ ѧ҆зы́къ,  дв҃о, похвали́ти досто́йнѡ: и҆зъ тебє́ бо безъ сѣ́мене  жизнода́вецъ хрⷭ҇то́съ воплоти́тисѧ, пречⷭ҇таѧ, благоволѝ. 
И҆́нъ. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
На высотꙋ̀ добродѣ́телей возше́лъ є҆сѝ,  ст҃и́телю, и҆ прїи́мъ сщ҃еннопома́занїе высо́кагѡ твоегѡ̀  житїѧ̀, на сѣда́лищи высо́цѣ послꙋжи́лъ є҆сѝ бг҃ꙋ ꙗ҆́кѡ  а҆рхїере́й вели́кїй. 
Цр҃ковь хрⷭ҇то́ва свѣти́льника тѧ̀ стѧжа́вши,  свѧти́телю, добродѣ́тельными твои́ми оу҆чє́нїи,  премꙋ́дре, просвѣща́етсѧ, глаго́лющи: ты̀ моѧ̀, гдⷭ҇и,  крѣ́пость и҆ оу҆твержде́нїе. 
Бжⷭ҇твеннымъ жела́нїемъ всѐ плотско́е жела́нїе  ѿри́нꙋвъ, (с. 204) соверше́ннымъ житїе́мъ просїѧ́лъ  є҆сѝ. тѣ́мже ѿсю́дꙋ преста́вилсѧ є҆сѝ къ невече́рнемꙋ  сїѧ́нїю. 
Ꙗ҆́кѡ а҆рхїере́ємъ прее́мникъ бы́лъ є҆сѝ,  свѧти́телю, потща́всѧ словесы̀ и҆ дѣ́лы, и҆ поꙋче́нїемъ  пра́вымъ подо́бникъ ѻ҆́нѣмъ бы́ти. тѣ́мже почита́емъ тѧ̀,  ꙗ҆́кѡ хрⷭ҇то́ва свѧти́телѧ. 
Бг҃оро́диченъ: 
Оу҆́глѧ бжⷭ҇твеннагѡ свѣтоза́рнаѧ клещѐ, кꙋпина̀  не ѡ҆пали́вшисѧ бжⷭ҇тва̀, сѣнѡ́вныѧ моѧ̑ попалѝ стра̑сти,  и҆ ѻ҆гнѧ̀ и҆схи́ти вѣ́чнꙋющагѡ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Свѣ́тло житїѐ твоѐ всѣ̑мъ ꙗ҆ви́сѧ, и҆  всепра́зднственнаѧ па́мѧть твоѧ̀, чꙋдесы̀ ѡ҆блиста́ющи,  оу҆дивлѧ́етъ вѣ̑рныѧ. тебѐ оу҆̀бо ны́нѣ ра́достїю  почита́емъ, а҆рхїере́євъ похвало̀, молѝ, спасти́сѧ дꙋша́мъ  на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Пое́мъ тѧ̀, бг҃оневѣ́сто, мт҃и хрⷭ҇та̀ бг҃а,  сла́вѧще рождество̀ твоѐ непостижи́мое, и҆́мже  и҆зба́вихомсѧ ѿ ле́сти дїа́воли, и҆ всѧ́кїѧ бѣды̀, бцⷣе  влⷣчце, и҆ вѣ́рнѡ вопїе́мъ: поми́лꙋй ста́до твоѐ,  є҆ди́на всепѣ́таѧ. 
Пѣ́снь д҃. І҆рмо́съ: 
Хрⷭ҇то́съ, моѧ̀ си́ла, бг҃ъ и҆ гдⷭ҇ь, честна́ѧ  цр҃ковь бг҃олѣ́пнѡ пое́тъ, взыва́ющи ѿ смы́сла чи́ста, ѡ҆  гдⷭ҇ѣ пра́зднꙋющи. 
Пое́мъ, пречⷭ҇таѧ, тебѐ всенепоро́чнꙋю, и҆̀же  тобо́ю спа́сшїисѧ, и҆ благоче́стнѡ пою́ще взыва́емъ:  благослове́нна ꙗ҆́же бг҃а, приснодв҃о, ро́ждшаѧ. 
Свѣ́тъ незаходи́мый, дв҃о, родила̀ є҆сѝ, сꙋ́щымъ  во тмѣ̀ житїѧ̀ пло́тїю свѣтѧ́щъ, всеблаже́ннаѧ: и҆  пою́щымъ тѧ̀ ра́дость, приснодв҃о, и҆сточи́ла є҆сѝ. 
Благода́ть процвѣтѐ, зако́нъ преста̀ тобо́ю,  всест҃а́ѧ: ты́ бо, чⷭ҇таѧ, родила̀ є҆сѝ гдⷭ҇а, подаю́щаго  на́мъ, приснодв҃о, ѡ҆ставле́нїе. (с. 205) 
Ме́ртва мѧ̀ показа̀ са́да вкꙋше́нїе: жи́зни же  дре́во, и҆зъ тебє̀ ꙗ҆́вльшеесѧ, пречⷭ҇таѧ, воскресѝ, и҆  ра́йскїѧ сла́дости наслѣ́дника мѧ̀ оу҆стро́и. 
И҆́нъ. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
Вели́кое свѣти́ло сїѧ̑нїи твои́хъ добродѣ́телей,  и҆ свѣтлостьмѝ чꙋде́съ просвѣща́еши вѣ̑рныѧ, и҆́скреннѡ  тебѐ пою́щыѧ, ст҃и́телю. 
Ꙗ҆́кѡ прекра́снаѧ ма́слина, ѻ҆́ч҃е, насажде́нъ  бы́въ, ст҃и́телю, въ домꙋ̀ гдⷭ҇ни, и҆ во дво́рѣхъ до́мꙋ  бг҃а на́шегѡ процвѣ́лъ є҆сѝ, подава́ѧ здра́вїе дꙋша́мъ и҆  тѣлесє́мъ. 
Всечестно́е тѣ́ло твоѐ, свѧти́телю і҆ѡ́но, до́мъ  прест҃а́гѡ дх҃а бы́сть: во гро́бѣ бо лежѧ̀, дꙋ́хи лꙋка̑выѧ  ѿ человѣ̑къ прогонѧ́етъ си́лою въ тебѣ̀ живꙋ́щагѡ. 
Сло́вомъ и҆ дѣ́лы, и҆ простото́ю се́рдца, просїѧ́лъ  є҆сѝ, і҆ѡ́но свѧти́телю, помина́й на́съ, чтꙋ́щихъ па́мѧть  твою̀, преподо́бне. 
Бг҃оро́диченъ: 
И҆́же всѣ́ми невмѣсти́мый, пречⷭ҇таѧ, вмѣща́етсѧ  во оу҆тро́бꙋ твою̀, спаса́ѧ мѧ̀ бла́гостїю погрꙋже́ннаго  грѣхи̑. 
Пѣ́снь є҃. І҆рмо́съ: 
Бж҃їимъ свѣ́томъ твои́мъ, бл҃же, оу҆́тренюющихъ  тѝ дꙋ́шы любо́вїю ѡ҆зарѝ, молю́сѧ, тѧ̀ вѣ́дѣти, сло́ве  бж҃їй, и҆́стиннаго бг҃а, ѿ мра́ка грѣхо́внагѡ взыва́юща. 
Чистото́ю возсїѧ́вши свѣ́тлѡ, бжⷭ҇твенное  пребыва́нїе влⷣки, всепѣ́таѧ, была̀ є҆сѝ, ты́ бо  є҆ди́на мт҃и бж҃їѧ ꙗ҆ви́ласѧ є҆сѝ, во ѡ҆б̾ѧ́тїихъ  ꙗ҆́кѡ младе́нца сего̀ носи́вши. 
Носѧ́щи добро́тꙋ оу҆́мнꙋю краснѣ́йшїѧ твоеѧ̀  дꙋшѝ, невѣ́ста бж҃їѧ была̀ є҆сѝ, запеча́тствована  дѣ́вствомъ, чⷭ҇таѧ, и҆ свѣ́томъ чистоты̀ мі́ръ  просвѣща́ющи. 
Да рыда́етъ собра́нїе ѕлочести́выхъ, не (с. 206)  проповѣ́дающихъ тѧ̀ ꙗ҆́вѣ чⷭ҇тꙋю бг҃омт҃ерь: ты́ бо  врата̀ бж҃їѧ свѣ́та ꙗ҆ви́ласѧ є҆сѝ на́мъ, мра́къ  прегрѣше́нїй разгонѧ́ющи. 
И҆́нъ. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Чи́стъ оу҆́мъ тво́й къ бг҃ꙋ и҆мѣ́ѧ, свѧти́телю,  всегда̀, до́брѣ оу҆пра́вилъ є҆сѝ хрⷭ҇то́во ста́до:  тѣ́мже оу҆̀бо и҆ непреходѧ́щее селе́нїе со а҆́гг҃лы и҆  а҆рхїерє́и наслѣ́дилъ є҆сѝ, преподо́бне, ѿѻнꙋ́дꙋже  сїѧ́еши чꙋдесы̀. 
Оу҆мо́мъ чистѣ́йшимъ разсмотрѧ́лъ є҆сѝ оу҆ма̀  всѣ́хъ вино́внаго: сегѡ̀ ра́ди прїе́мь дарова̑нїѧ чꙋде́съ,  ст҃и́телю, вѣ̑рныѧ оу҆дивлѧ́еши любо́вїю тебѐ  почита́ющыѧ, премꙋ́дре. 
Ѿ ю҆́нагѡ во́зраста житїѐ твоѐ просїѧ̀,  добродѣ́тельми оу҆кра́шено, і҆ѡ́но свѧти́телю, и҆ чꙋдесы̀  высо́кими оу҆до́брено, блаже́нне, є҆́же и҆ по  преставле́нїи просла́ви тѧ̀ ꙗ҆вле́нна. 
Сла́ва ст҃и́телей, и҆ вѣ́рныхъ люде́й застꙋ́пникъ,  вои́стиннꙋ, ѻ҆́ч҃е, бы́лъ є҆сѝ красота̀ це́ркве, и҆  ѡ҆снова́нїе и҆ добродѣ́телей, благоче́стїѧ оу҆твержде́нїе,  достохва́льне. 
Бг҃оро́диченъ: 
Ви́дѣша бжⷭ҇твеннагѡ та́инства, бг҃ора́дованнаѧ,  непостижи́мꙋю глꙋбинꙋ̀ честні́и прⷪ҇ро́цы чи́стагѡ  рождества̀ твоегѡ̀, пречⷭ҇таѧ, разли́чными ѻ҆́бразы,  ꙗ҆́коже вмѣсти́ша. 
Пѣ́снь ѕ҃. І҆рмо́съ: 
Жите́йское мо́ре воздвиза́емое зрѧ̀ напа́стей  бꙋ́рею, къ ти́хомꙋ приста́нищꙋ твоемꙋ̀ прите́къ, вопїю́ ти:  возведѝ ѿ тлѝ живо́тъ мо́й, многоми́лостиве. 
Вели́кїй преднаписа̀ во прⷪ҇ро́цѣхъ мѡѷсе́й тѧ̀  ковче́гъ, и҆ трапе́зꙋ, и҆ свѣ́щникъ, и҆ рꙋ́чкꙋ, ѻ҆бра́знѡ  назна́менꙋѧ воплоще́нїе, є҆́же и҆зъ тебє̀ вы́шнѧгѡ, мт҃и  дв҃о. 
Оу҆мерщвлѧ́етсѧ сме́рть, и҆ тлѣ́нїе  оу҆пражднѧ́етсѧ (с. 207) а҆да́мова ѡ҆сꙋжде́нїѧ, ѽ влⷣчце,  плодꙋ̀ твоемꙋ̀ прирази́вшеесѧ: жи́знь бо родила̀ є҆сѝ, ѿ  и҆стлѣ́нїѧ и҆збавлѧ́ющꙋю пою́щыѧ тѧ̀. 
Зако́нъ и҆знемо́же, и҆ сѣ́нь ми́мѡ и҆́де, па́че  оу҆ма̀ и҆ смы́сла ꙗ҆́вльшейсѧ мѝ благода́ти, є҆́же ѿ  тебє̀, дв҃о, рождества̀, бг҃а и҆ сп҃са, многопѣ́таѧ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Благолѣ́пїѧ вѣнце́мъ оу҆кра́шенъ, сїѧ́еши ны́нѣ,  свѧти́телю, ꙗ҆́кѡ и҆́стинный а҆рхїере́й, пра́вдою  вои́стиннꙋ ѡ҆дѣ́ѧвсѧ, преда́нїе сп҃сово соблю́лъ є҆сѝ.  тѣ́мже и҆ зва́нїю бжⷭ҇твенномꙋ вопїю́щꙋ тѝ: вни́ди въ  ра́дость гдⷭ҇а твоегѡ̀. 
Кро́токъ и҆ неѕло́бивъ, влⷣчнимъ стопа́мъ  возслѣ́дꙋѧ, преподо́бне, и҆ преходѧ̀ ѿ тлѣ́нныхъ къ  вѣ̑чнымъ: ѿѻнꙋ́дꙋже и҆ зе́млю кро́ткихъ со ст҃ы́ми  дости́глъ є҆сѝ. сегѡ̀ ра́ди тѧ̀ собо́ри благочести́выхъ  воспѣва́ютъ. 
Твоегѡ̀ ра́ди житїѧ̀ вели́кагѡ и҆ чистоты̀, сн҃а тѧ̀  свѣ́та и҆ днѐ хрⷭ҇то́съ показа̀, и҆ а҆рхїере́а, и҆  па́стырѧ це́ркве своеѧ̀ содѣ́ла, и҆дѣ́же послꙋжи́въ ꙗ҆́кѡ  па́стырь и҆зрѧ́денъ, ко ѻ҆би́телємъ нбⷭ҇нымъ восхо́диши. 
Разсꙋжде́нїемъ оу҆ма̀, и҆ жела́нїемъ дꙋхо́внымъ  распала́емь, жи́знь твою̀, свѧти́телю, проходи́лъ є҆сѝ: и҆  не сꙋ̑щаѧ ꙗ҆́кѡ преходѧ̑щаѧ ми́мѡ текі́й, къ бжⷭ҇твєннымъ  селе́нїємъ, ѻ҆́ч҃е і҆ѡ́но, преложи́лсѧ є҆сѝ. 
Бг҃оро́диченъ: 
Ѡ҆ст҃ѝ дꙋ́шꙋ мою̀, дв҃о, ꙗ҆́же ст҃о́е ро́ждши  сло́во, вои́стиннꙋ во ст҃ы́хъ, ꙗ҆́кѡ пречи́сто почива́ющаго  є҆ди́наго бг҃а на́шего, и҆ да́рꙋй мѝ, ꙗ҆́кѡ ми́лостива,  оу҆миле́нїѧ тꙋ́чꙋ, пренепоро́чнаѧ. (с. 208) 
Конда́къ, гла́съ и҃. Подо́бенъ: Взбра́нной: 
Ꙗ҆́кѡ ѿ младе́нства гдⷭ҇еви порабо́тивъ себѐ,  мꙋ́дре, посто́мъ и҆ бдѣ́нїемъ тѣ́ло твоѐ оу҆дрꙋча́ѧ.  тѣ́мже сосꙋ́дъ чи́стъ и҆ до́мъ дх҃ꙋ прест҃о́мꙋ ꙗ҆ви́лсѧ  є҆сѝ: сегѡ̀ ра́ди и҆ це́ркви свое́й тебѐ а҆рхїере́а и҆  па́стырѧ оу҆строѧ́етъ, ю҆́же до́брѣ оу҆па́съ, ко гдⷭ҇ꙋ  ѿхо́диши, є҆го́же возлюби́лъ є҆сѝ. тѣ́мъ мо́лимъ тѧ̀:  помина́й на́съ вѣ́рою чтꙋ́щихъ ст҃ꙋ́ю па́мѧть твою̀, да  всѝ зове́мъ тѝ: ра́дꙋйсѧ, ѻ҆́ч҃е і҆ѡ́но, свѧти́телю  всечестны́й. 
І҆́косъ: 
Человѣ́къ оу҆́бѡ сы́й є҆стество́мъ, ѻ҆́ч҃е, но  па́че человѣ́ка подвиза́лсѧ є҆сѝ въ постѣ́хъ и҆  бдѣ́нїихъ, и҆ моли́твахъ, и҆ трꙋдѣ́хъ, ꙗ҆́кѡ ѻ҆́бразъ  бы́въ добродѣ́тели мнѡ́гимъ: сегѡ̀ ра́ди тѧ̀ бг҃ъ  а҆рхїере́а и҆ па́стырѧ це́ркве своеѧ̀ оу҆строѧ́етъ.  ѿѻнꙋ́дꙋже тѧ̀ мо́лимъ: моли́сѧ благода́телю всѣ́хъ бг҃ꙋ,  во є҆́же странѣ̀ на́шей чтꙋ́щей тѧ̀, дарова́ти побѣ́дꙋ на  врагѝ, и҆ на́мъ ѡ҆брѣстѝ благода́ть и҆ ми́лость въ де́нь  сꙋ́дный, да всѝ зове́мъ тѝ: ра́дꙋйсѧ, ѻ҆́ч҃е і҆ѡ́но,  ст҃и́телю всечестны́й. 
Пѣ́снь з҃. І҆рмо́съ: 
Росода́тельнꙋ оу҆́бѡ пе́щь содѣ́ла а҆́гг҃лъ  прпⷣбнымъ ѻ҆трокѡ́мъ, халдє́и же ѡ҆палѧ́ющее велѣ́нїе  бж҃їе мꙋчи́телѧ оу҆вѣща̀ вопи́ти: бл҃гослове́нъ є҆сѝ,  бж҃е ѻ҆тє́цъ на́шихъ. 
Ю҆́ношъ трїе́хъ пе́щь не ѡ҆палѝ, рождество̀  проѡбразꙋ́ющихъ твоѐ: бжⷭ҇твенный бо ѻ҆́гнь тебѐ не  ѡ҆пали́въ, всели́сѧ въ тѧ̀, и҆ всѧ̑ наꙋчѝ вопи́ти:  благослове́нъ є҆сѝ, бж҃е ѻ҆тє́цъ на́шихъ. 
Блажа́тъ концы̀ тѧ̀, всечⷭ҇таѧ мт҃и, ꙗ҆́коже  прорекла̀ є҆сѝ, просвѣща́еми свѣтолꙋ́чными сїѧ́ньми  твои́ми и҆ благода́тїю, пою́ще вопїю́тъ: благослове́нъ  є҆сѝ, бж҃е ѻ҆тє́цъ на́шихъ. 
Па̑гꙋбныѧ оу҆́бѡ зꙋ́бы въ мѧ̀ вонзѐ ѕмі́й (с. 209)  лꙋка́внѣйшїй, но са́мъ тво́й, бг҃омт҃и, сокрꙋшѝ сн҃ъ,  крѣ́пость же мнѣ̀ дадѐ вопи́ти, благослове́нъ є҆сѝ,  бж҃е ѻ҆тє́цъ на́шихъ. 
Ѡ҆чисти́лище є҆стества̀ ты̀ є҆сѝ, є҆ди́на  бг҃облаже́ннаѧ, на ра́мꙋ бо херꙋві́мскꙋ сѣдѧ́щаго бг҃а во  ѡ҆б̾ѧ́тїихъ носѧ́щи, вопїе́ши: благослове́нъ є҆сѝ, бж҃е  ѻ҆тє́цъ на́шихъ. 
И҆́нъ. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Ви́дѣвъ твоѐ благо́е произволе́нїе хрⷭ҇то́съ бг҃ъ,  ꙗ҆́кѡ не себѣ̀ живе́ши, по дѣ́йствꙋющемꙋ въ тебѣ̀ гдⷭ҇ꙋ:  тѣ́мъ оу҆краша́етъ тѧ̀ чꙋде́съ и҆сцѣле́нїемъ. 
Чи́стыми дѣ́лы и҆ и҆справле́ньми твои́ми просїѧ́въ,  ꙗ҆́кѡ свѣти́ло, бг҃ода́ннꙋю тѝ це́рковь до́брѣ  оу҆па́слъ є҆сѝ, поѧ̀ хрⷭ҇тꙋ̀: ѻ҆тє́цъ на́шихъ бж҃е,  благослове́нъ є҆сѝ. 
Ꙗ҆́кѡ въ зако́нѣ гдⷭ҇ни поꙋча́ѧсѧ де́нь и҆ но́щь,  свѧти́телю, за̑днѧѧ забыва́ѧ, на прє́днѧѧ же простира́ѧсѧ,  творцꙋ̀ и҆ влⷣцѣ вопїѧ́лъ є҆сѝ, благослове́нъ є҆сѝ,  гдⷭ҇и бж҃е ѻ҆тє́цъ на́шихъ. 
И҆зрѧ́дно житїѐ твоѐ, свѧти́телю, всѣ́ми позна́но  бы́сть, сегѡ̀ ра́ди и҆ по преставле́нїи прославлѧ́етъ тѧ̀  хрⷭ҇то́съ, є҆мꙋ́же оу҆се́рднѡ послꙋжи́лъ є҆сѝ, і҆ѡ́но  ѻ҆́ч҃е на́шъ, поѧ̀: ѻ҆тє́цъ на́шихъ бж҃е, благослове́нъ  є҆сѝ. 
Бг҃оро́диченъ: 
Ѻ҆́гнь ника́коже тѧ̀ бжⷭ҇тва̀ ѡ҆палѝ, дв҃о: тѧ́ бо  и҆ногда̀ кꙋпина̀ проѡбразова́ше въ горѣ̀ ѡ҆палѧ́ема,  пречⷭ҇таѧ, и҆ ника́коже сгара́ема. 
Пѣ́снь и҃. І҆рмо́съ: 
И҆зъ пла́мене преподѡ́бнымъ ро́сꙋ и҆сточи́лъ є҆сѝ,  и҆ пра́веднагѡ же́ртвꙋ водо́ю попали́лъ є҆сѝ: всѧ̑ бо  твори́ши, хрⷭ҇тѐ, то́кмѡ є҆́же хотѣ́ти. Тѧ̀ превозно́симъ  во всѧ̑ вѣ́ки. (с. 210) 
Позлаще́нною ри́зою ꙗ҆́коже цр҃и́цꙋ сн҃ъ тво́й  просвѣти́въ заре́ю дх҃а, тебѐ ѡ҆деснꙋ́ю себє̀ поста́ви,  пречⷭ҇таѧ, є҆го́же превозно́симъ во всѧ̑ вѣ́ки. 
И҆́же хотѣ́нїемъ є҆ди́нымъ мі́ръ водрꙋзи́вый, ѿ  пречи́стыѧ твоеѧ̀ оу҆тро́бы пло́ть взе́млетъ, вы́ше сїю̀  назда́ти хотѧ̀: є҆го́же превозно́симъ во всѧ̑ вѣ́ки. 
Счета́нїемъ сло́ва ко мнѣ̀ человѣ́кꙋ, бжⷭ҇твенное  жили́ще была̀ є҆сѝ, пречⷭ҇таѧ, просїѧ́вши ꙗ҆́вѣ  дѣ́вства свѣ́тлостїю: тѣ́мже тѧ̀ пое́мъ во всѧ̑ вѣ́ки. 
Златоза́рный тѧ̀ свѣ́щникъ предвоѡбразѝ, прїе́мшꙋю  несказа́ннѡ свѣ́тъ непристꙋ́пный, ра́зꙋмомъ свои́мъ  ѡ҆зарѧ́ющь всѧ́чєскаѧ: тѣ́мже тѧ̀ пое́мъ, чⷭ҇таѧ, во  вѣ́ки. 
И҆́нъ. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
А҆́гг҃льское житїѐ пожи́лъ є҆сѝ на землѝ,  свѧти́телю, смире́нъ и҆ кро́токъ бы́въ: ѿѻнꙋ́дꙋже и҆ въ  землѝ кро́ткихъ со ст҃ы́ми водворѧ́ешисѧ, хрⷭ҇тꙋ̀ поѧ̀:  хвали́те и҆ превозноси́те є҆го̀ во вѣ́ки. 
Хра́мъ ѡ҆свѧще́нїѧ всечестна́ѧ ра́ка моще́й твои́хъ,  свѧти́телю, и҆зъ негѡ́же и҆сцѣле́нїе благода́ти  почерпа́юще, влⷣкꙋ всѣ́хъ гдⷭ҇а пое́мъ, тебѐ цѣле́бника  дарова́вшаго, и҆ превозно́симъ є҆го̀ во вѣ́ки. 
Оу҆́мъ тво́й, свѧти́телю, манове́нїемъ бжⷭ҇твеннымъ  ѡ҆божа́емь, до конца̀ плотски́хъ страсте́й оу҆дали́сѧ,  хрⷭ҇тꙋ̀ поѧ̀: хвали́те и҆ превозноси́те є҆го̀ во вѣ́ки. 
По досто́инствꙋ почита́емъ вѣ́рнїи моще́й твои́хъ  честнꙋ́ю ра́кꙋ, і҆ѡ́но свѧти́телю, ꙗ҆́кѡ мѵ́ро почерпа́юще  вѣ̑рнымъ благоꙋха́нїе, влⷣцѣ хрⷭ҇тꙋ̀ вопїю́ще: всѧ̑  дѣла̀, хвали́те и҆ превозноси́те є҆го̀ во вѣ́ки. 
Бг҃оро́диченъ: 
И҆сцѣлѝ стра̑сти се́рдца моегѡ̀, безстра́стїѧ  и҆сто́чникъ (с. 211) ро́ждшаѧ, и҆ къ животꙋ́ мѧ бжⷭ҇твенномꙋ  наста́ви, да тѧ̀ сла́влю во всѧ̑ вѣ́ки. 
Пѣ́снь ѳ҃. І҆рмо́съ: 
Бг҃а человѣ́кѡмъ не возмо́жно ви́дѣти, на него́же  не смѣ́ютъ чи́ни а҆́гг҃льстїи взира́ти: тобо́ю бо,  всечⷭ҇таѧ, ꙗ҆ви́сѧ человѣ́кѡмъ сло́во воплоще́нно.  є҆го́же велича́юще, съ нбⷭ҇ными вѡ́и, тѧ̀ оу҆блажа́емъ. 
Ѕвѣзда̀ сїѧ́ющи зарѧ́ми бжⷭ҇тва̀ ѿ і҆а́кѡва, ѿ  мра́ка содержи̑мымъ возсїѧ̀: тобо́ю бо, всечⷭ҇таѧ, хрⷭ҇то́съ  бг҃ъ сло́во воплоще́нно, и҆́мже просвѣща́еми, съ нбⷭ҇ными  вѡ́и тѧ̀ оу҆блажа́емъ. 
Оу҆крѣ́пльсѧ си́лою твое́ю и҆ благода́тїю, тебѣ̀  пѣ́снь оу҆се́рднѡ ѿ се́рдца возложи́хъ: но сїю̀ прїимѝ,  дв҃о чⷭ҇таѧ, благода́ть воздаю́щи твою̀ многосвѣ́тлꙋю, ѿ  нетлѣ́нныхъ сокро́вищь, бг҃облаже́ннаѧ. 
Поста́въ показа́ласѧ є҆сѝ ꙗ҆́вѣ бжⷭ҇тва̀, въ  не́мже ри́зꙋ тѣлесѐ сло́во и҆стка̀, бг҃осодѣ́лавъ мо́й,  дв҃о, зра́къ: въ него́же ѡ҆бо́лксѧ, всѣ́хъ спасѐ, ѿ  смы́сла чи́ста тебѐ велича́ющихъ. 
Мє́ртвымъ воскресе́нїе ны́нѣ дарова́сѧ твои́мъ  несказа́ннымъ и҆ неизрече́ннымъ рождество́мъ, бцⷣе  всечⷭ҇таѧ: жи́знь бо и҆зъ тебє̀ пло́тїю ѡ҆бо́лкшисѧ,  всѣ̑мъ возсїѧ̀, и҆ сме́ртнꙋю дрѧ́хлость ꙗ҆́вѣ разрꙋшѝ. 
И҆́нъ. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Чи́стымъ се́рдцемъ и҆ бжⷭ҇твенными восхождє́нїи,  оу҆́мъ впери́лъ є҆сѝ, є҆ди́нагѡ бг҃а зрѣ́ти добрѡ́ты  жела́ѧ: и҆ ѿтꙋ́дꙋ свѣтоли́тїемъ просвѣща́ешисѧ,  бг҃омꙋ́дре ст҃и́телю. 
Бг҃опре́даннꙋю па́ствꙋ твою̀, па́стырѧ тѧ̀ и҆мꙋ́щꙋю,  тѧ́жкїѧ во́лки ѿгонѧ́юща ѿ всѣ́хъ вѣ́рныхъ, и҆ ста́до  бл҃года́тїю хрⷭ҇то́вою соблюда́емо сохранѝ, і҆ѡ́но  ст҃и́телю. 
Ꙗ҆́коже пе́рвѣе цѣломꙋ́дреннагѡ і҆ѡ́сифа тѣ́ло  і҆и҃ль (с. 212) прено́ситъ, та́кѡ и҆ ны́нѣ ра́кꙋ моще́й  твои́хъ, і҆ѡ́но ст҃и́телю, вѣ́рнїи прїе́млюще, почита́ютъ  любе́знѣ, хрⷭ҇та̀ велича́юще. 
Дне́сь свѣ́тлаѧ па́мѧть твоѧ̀, ст҃и́телю,  возсїѧ́вши, вѣ́рныхъ сердца̀ просвѣща́етъ: тѣ́мже и҆  пѣ́нїе сїѐ произве́дшемꙋ, молѝ хрⷭ҇та̀ бг҃а, сохрани́тисѧ  ѿ лꙋка́вагѡ ловле́нїѧ, и҆ полꙋчи́ти ми́лость въ де́нь  сꙋ́дный. 
Бг҃оро́диченъ: 
Свѣ́томъ покаѧ́нїѧ помраче́ннаго мѧ̀ лѣ́ностїю,  всенепоро́чнаѧ, просвѣтѝ, да пою̀ и҆ велича́ю, и҆ сла́влю  тѧ̀ пренепоро́чнꙋю влⷣчцꙋ. 
Свѣти́ленъ. Подо́бенъ: Посѣти́лъ ны̀ є҆́сть: 
Тезоимени́те цѣломꙋ́дрїѧ, ѿ ю҆́нагѡ воспита́нїѧ,  ст҃и́телю, бы́въ, потща́лсѧ є҆сѝ тлѣ́нными нетлѣ̑ннаѧ  стѧжа́ти: ѿѻнꙋ́дꙋже и҆ а҆рхїере́йствомъ почте́нъ бы́въ,  при́снѡ ѡ҆ на́съ влⷣкꙋ молѝ, любо́вїю пою́щихъ тѧ̀. 
Два́жды. 
Сла́ва, и҆ ны́нѣ, бг҃оро́диченъ: 
Щедрѡ́ты твоѧ̑, бж҃е, на лю́ди и҆ ста́до твоѐ  низпослѝ, моли́твами пречⷭ҇тыѧ твоеѧ̀ мт҃ре, и҆ всѣ́хъ  ст҃ы́хъ твои́хъ, и҆ на́мъ да́рꙋй вели́кꙋю твою̀ ми́лость. 
На хвали́техъ стїхи̑ры, на д҃, гла́съ и҃. Поⷣ: Ѽ  пресла́внагѡ чꙋдесѐ! 
Ѻ҆́ч҃е бг҃омꙋ́дре і҆ѡ́но, ст҃и́телю, ꙳ ты̀ ѿ  ю҆́ности воздержа́нїю поꙋча́ѧсѧ, ꙳ и҆ во бдѣ́нїихъ, и҆ въ  моли́твахъ, и҆ постѣ́хъ, ꙳ гдⷭ҇еви приближа́ѧсѧ, ꙳ и҆  моли́твенницꙋ всегда̀ призыва́ѧ дв҃ꙋ бцⷣꙋ, ꙳ є҆ѧ́же ра́ди  наде́жди не погрѣши́лъ є҆сѝ. ꙳ тѣ́мже а҆рхїере́а тѧ̀ и҆  па́стырѧ ꙳ цр҃кви свое́й хрⷭ҇то́съ оу҆стро́и, ꙳ того̀ молѝ  при́снѡ ѡ҆ дꙋша́хъ на́шихъ. 
Два́жды. 
Ѻ҆́ч҃е ст҃и́телю і҆ѡ́но бг҃омꙋ́дре, ꙳ ты̀ ѡ҆  млⷣнства мїрскі́й мѧте́жъ ѡ҆ста́вилъ є҆сѝ, ꙳ и҆ молвы̑  ѿтрѧ́слъ є҆сѝ, ꙳ оу҆ма̀ чистото́ю бг҃ꙋ приближа́ѧсѧ: ꙳  сегѡ̀ ра́ди тѧ̀ бг҃ъ а҆рхїере́а цр҃кви, ꙳ и҆ лю́демъ по  достоѧ́нїю бж҃е́ственнаго (с. 213) благода́телѧ  поставлѧ́етъ. ꙳ всегда̀ молѝ ѡ҆ на́съ, ꙳ низпосла́ти  дꙋша́мъ на́шымъ ꙳ ми́ръ и҆ ве́лїю ми́лость. 
Ѻ҆́ч҃е бг҃омꙋ́дре ст҃и́телю і҆ѡ́но, ꙳ ты̀ и҆зъ  мла́да хрⷭ҇та̀ возлюби́въ, ꙳ тогѡ̀ любвѝ прилѣпи́лсѧ  є҆сѝ, ꙳ и҆ пресвѣ́тлагѡ дх҃а бж҃е́ственными зарѧ́ми  се́рдце твоѐ просвѣти́въ, ꙳ свѣтови́дѣнъ ве́сь  вои́стиннꙋ бы́лъ є҆сѝ. ꙳ тѣ́мже ко хра́мꙋ твоемꙋ̀ вѣ́рою  притека́ющыѧ, ꙳ прошє́нїѧ ꙗ҆̀же ко спасе́нїю сподо́би, ꙳  и҆ молѝ хрⷭ҇та̀ бг҃а, спасти́сѧ дꙋша́мъ на́шымъ. 
Сла́ва, гла́съ ѕ҃. Самогла́сенъ: 
Нбⷭ҇нагѡ цр҃ѧ̀ и҆ влⷣки преизрѧ́дный слꙋжи́тель,  ст҃и́телю і҆ѡ́но, бы́лъ є҆сѝ, чистотꙋ́ бо соблю́лъ є҆сѝ,  безъ неѧ́же никто́же оу҆́зритъ бг҃а. тѣ́мже и҆ возме́здїе  по достоѧ́нїю прїѧ́лъ є҆сѝ: во гро́бѣ бо лежѧ̀ честно́е  тѣ́ло твоѐ цѣ́ло и҆ нетлѣ́нно соблюде́сѧ, дꙋша́ же къ  нбⷭ҇нымъ ликостоѧ́нїємъ пре́йде. сегѡ̀ ра́ди творцꙋ̀  всѣ́хъ моли́сѧ при́снѡ ѡ҆ всѣ́хъ чтꙋ́щихъ тѧ̀ любо́вїю,  низпосла́ти ми́ръ и҆ ве́лїю ми́лость. 
И҆ ны́нѣ, бг҃оро́диченъ: 
На лїтꙋргі́и слꙋ́жба ст҃и́телємъ. 


(с. 213) 
Мѣ́сѧца тогѡ́же въ ѕ҃і-й де́нь. 
Ст҃а́гѡ и҆ чꙋдотво́рца тѵ́хѡна а҆маѳꙋ́нтскагѡ. 
Стїхи̑ры, гла́съ и҃. Подо́бенъ: Что̀ вы̀ нарече́мъ: 
И҆мѣ́ѧ житїѐ равноа́гг҃льное, ꙳ ѿложе́нїемъ  сласте́й ꙳ сосꙋ́дъ показа́лсѧ є҆сѝ бж҃їй. ꙳ Сегѡ̀ ра́ди  тѧ̀, мꙋ́дре, ꙳ ст҃и́телѧ лю́демъ бж҃е́ственна ꙳ досто́йнѡ  поставлѧ́етъ, ꙳ и҆ (с. 214) сто́лпъ, и҆ оу҆твержде́нїе  вѣ́ры, тѵ́хѡне, ꙳ показꙋ́етъ, бг҃одохнове́нне, ꙳ на вода́хъ  правосла́вїѧ пасꙋ́ща, ꙳ твоѐ ста́до, свѧще́нне. 
Бж҃е́ственнагѡ и҆спо́лненъ ра́зꙋма, ꙳ ста́да  ꙗ҆ви́лсѧ є҆сѝ слове́снагѡ, ꙳ сїѐ воспитава́ѧ  благочести́внѡ ꙳ на ѕла́цѣ и҆́стинныхъ оу҆че́нїй, ꙳  всемꙋ́дръ па́стырь. ꙳ тѣ́мже твоѐ ст҃о́е ны́нѣ торжество̀  почита́емъ, ꙳ просла́вльшаго тѧ̀ гдⷭ҇а велегла́снѡ сла́вѧще:  ꙳ тѵ́хѡне бг҃омꙋ́дре, всебл҃же́нне, молѝ, спасти́сѧ дꙋша́мъ  на́шымъ. 
Чꙋдесы̀ бг҃ъ тѧ̀ просла́ви, ꙳ сла́вѧй, ѻ҆́ч҃е,  сла́вѧщихъ є҆го̀ при́снѡ, ꙳ во вре́мѧ бо честны́ѧ ꙳ и҆  бж҃е́ственныѧ па́мѧти твоеѧ̀, мꙋ́дре, ꙳ зри́тсѧ гре́знъ  зрѣ́лъ сꙋ́щь ꙳ пою́щымъ пресла́вное чꙋ́до: ꙳ ѿ негѡ́же  вѣ́рнїи причаща́ющесѧ, ꙳ ѡ҆свѧще́нїе и҆ по́льзꙋ прїе́млютъ,  ꙳ досто́йнѡ тѧ̀ сла́вѧщїи. 
И҆́ны стїхи̑ры бцⷣы, гла́съ и҆ подо́бенъ то́йже: 
Стра́нное та́инство, чⷭ҇таѧ, ꙳ безсѣ́меннагѡ  твоегѡ̀ ржⷭ҇тва̀, дв҃о, и҆ оу҆жа́сно, ꙳ превосходѧ̀  вели́чествомъ ꙳ всѧ́кꙋ мы́сль человѣ́чꙋ. ꙳ Є҆го́же бо не  терпѧ́тъ зрѣ́ти многоѻчи́тїи, и҆ всѝ чи́ны ст҃ы́хъ  а҆́гг҃лъ боѧ́тсѧ, на́мъ пло́тїю породила̀ є҆сѝ, ꙳ не  ѿстꙋ́пльша же ѻ҆́ч҃а сꙋщества̀, ꙳ сла́вимъ ро́ждшꙋю тѧ̀,  бг҃оневѣ́сто. 
Комꙋ̀ оу҆подо́биласѧ є҆сѝ, ѻ҆каѧ́ннаѧ, ꙳ къ  покаѧ́нїю ника́коже возни́чꙋщи, дꙋшѐ, ꙳ и҆ ѻ҆гнѧ̀ не  оу҆жаса́ешисѧ ѕлы́хъ ждꙋ́щагѡ; ꙳ воста́ни, и҆ є҆ди́нꙋ къ  застꙋпле́нїю ꙳ ско́рꙋю призовѝ, и҆ возопі́й: ꙳ дв҃о мт҃и, ꙳  молѝ твоего̀ сн҃а, ꙳ и҆ бг҃а на́шего, ꙳ и҆зба́вити мѧ̀  сѣ́тей льсти́вагѡ. 
Всѣ́хъ застꙋпле́нїе, влⷣчце, ꙳ пꙋчи́ною  преклоне́на мѧ̀ те́мною, ꙳ и҆ лю́тѣ жите́йскимъ  треволне́нїемъ ꙳ потоплѧ́емомꙋ мнѣ̀ при́снѡ, ꙳ ка́плю  ми́лости твоеѧ̀ низпослѝ, ꙳ и҆ рꙋ́кꙋ по́мощи твоеѧ̀  пода́ждь мѝ, ꙳ и҆ ча́сти (с. 215) сподо́би мѧ̀ ꙳  и҆збра́нныхъ и҆ пра́ведныхъ, ꙳ ꙗ҆́кѡ бе́зднꙋ ро́ждшаѧ  чл҃вѣколю́бца. 
Сла́ва, и҆ ны́нѣ, бг҃оро́диченъ, подо́бенъ то́йже: 
Ѻ҆́гнь ро́ждши нестерпи́мый, ꙳ попалѧ́ющъ грѣхѝ,  ꙳ и҆ ѡ҆роша́ющъ вѣ̑рныѧ, ꙳ вє́щнаѧ безмѣ́рныхъ мои́хъ, ꙳  пренепоро́чнаѧ чⷭ҇таѧ, согрѣше́нїй ꙳ попалѝ моли́твами  твои́ми, ꙳ и҆ росо́ю и҆ста́ѧвшꙋю страстьмѝ дꙋ́шꙋ мою̀  прохладѝ, ꙳ ꙗ҆́кѡ да твою̀ велегла́снѡ ꙳ ми́лость и҆ си́лꙋ  велича́ю, ра́бъ тво́й. 
Крⷭ҇тобг҃оро́диченъ. Подо́бенъ: то́йже: 
А҆́гница, а҆́гнца ꙗ҆́кѡ ви́дѣ ꙳ на дре́вѣ  просте́рта во́лею крⷭ҇тнѣмъ, ꙳ вопїѧ́ше мт҃рски, ꙳  болѣ́знꙋющи съ пла́чемъ: ꙳ сн҃е мо́й, ꙳ что̀ стра́нное сїѐ  видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇ь, ꙳ ка́кѡ  оу҆мерщвлѧ́ешисѧ, долготерпѣли́ве, ꙳ зємны́мъ подаѧ̀  воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. 
Тропа́рь, гла́съ а҃. 
Пꙋсты́нный жи́тель, и҆ въ тѣлесѝ а҆́гг҃лъ, и҆  чꙋдотво́рецъ ꙗ҆ви́лсѧ є҆сѝ, бг҃оно́се ѻ҆́ч҃е на́шъ  тѵ́хѡне: посто́мъ, бдѣ́нїемъ, моли́твою, нбⷭ҇наѧ дарѡва́нїѧ  прїи́мъ, и҆сцѣлѧ́еши недꙋ̑жныѧ, и҆ дꙋ́шы вѣ́рою  притека́ющихъ тѝ. сла́ва да́вшемꙋ тебѣ̀ крѣ́пость: сла́ва  вѣнча́вшемꙋ тѧ̀: сла́ва дѣ́йствꙋющемꙋ тобо́ю всѣ̑мъ  и҆сцѣлє́нїѧ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃а́гѡ на  д҃. 
Творе́нїе Ѳеофа́ново. 
Гла́съ и҃. Пѣ́снь а҃. І҆рмо́съ: 
Колесницегони́телѧ фараѡ́нѧ погрꙋзѝ чꙋдотворѧ́й  и҆ногда̀ мѡѷсе́йскїй же́злъ, крⷭ҇тоѻбра́знѡ порази́въ и҆  раздѣли́въ мо́ре, і҆и҃лѧ же бѣглеца̀, пѣшехо́дца, спасѐ,  пѣ́снь бг҃ови воспѣва́юща. 
Видѣ̑нїи па́че оу҆ма̀ и҆сполнѧ́емь, тѵ́хѡне  блаже́нне, и҆ ѿтꙋ́дꙋ бж҃е́ственныѧ зарѝ насыща́ѧсѧ,  пода́ждь пою́щымъ (с. 216) тѧ̀ благода́тный гла́съ: и҆́мже  ꙗ҆ви́мсѧ досто́йни твоѧ̑ добродѣ́тєли повѣ́дати. 
Прїе́мсѧ пꙋтѝ лꙋ́чшагѡ ѿ ю҆́ности, всѐ  прароди́тельное и҆мѣ́нїе, ꙗ҆́коже пра́хъ ми́мѡ те́клъ  є҆сѝ, и҆ ни́щымъ разда́въ, воздаѧ́нїе ѡ҆брѣ́лъ є҆сѝ  стори́цею, глаго́лѡмъ, бл҃же́нне, вѣ́ровавъ гдⷭ҇а твоегѡ̀. 
И҆́же въ вы́шнихъ почива́ѧй, и҆ се́рдце твоѐ  добродѣ́телей до́мъ ѡ҆брѣ́тъ, всели́сѧ, и҆ въ тебѣ̀  оу҆поко́исѧ, со ѻ҆ц҃е́мъ бо, ꙗ҆́коже речѐ, ѻ҆би́тель въ  тебѣ̀ сотворѝ, пред̾ѡчище́нꙋ дх҃омъ. 
Бг҃оро́диченъ: 
Бг҃ъ чл҃вѣ́къ бы́сть, и҆зъ оу҆тро́бы твоеѧ̀,  пречⷭ҇таѧ, и҆ дв҃ꙋ па́ки тѧ̀ по ржⷭ҇твѣ̀ сохранѝ:  є҆стество́ же ѡ҆божи́въ, є҆́же подо́бїю сопроти́внѡ, дадѐ  пе́рвое достоѧ́нїе. 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ: ꙗ҆́кѡ нѣ́сть свѧ́тъ,  па́че тебє̀, є҆ди́не чл҃вѣколю́бче. 
Зла́то и҆ сребро̀ ꙗ҆́коже зе́млю попира́емꙋю  вмѣни́лъ є҆сѝ, и҆ ꙗ҆́кѡ оу҆ме́ты мїрскꙋ́ю сла́вꙋ:  неꙋкло́ннѡ бо тво́й оу҆́мъ возве́лъ є҆сѝ къ нетлѣ̑ннымъ,  ꙗ҆̀же и҆ полꙋчи́въ, всели́лсѧ є҆сѝ, тѵ́хѡне бг҃омꙋ́дре,  пребога́те. 
Ꙗ҆́кѡ да лꙋ́чшꙋю жи́знь, и҆ вѣ́чнѡ пребыва́ющꙋю  полꙋчи́ши, свѧще́нный тѵ́хѡне, преѡби́дѣлъ є҆сѝ жи́знь  тлѣ́ннꙋю, мꙋ́чениче, произволе́нїемъ всѣ́мъ дѣ́лꙋ са́мъ  себѐ вда́въ. 
Стоѧ́лъ є҆сѝ на сꙋди́щи и҆ногда̀ мꙋчи́тельстѣ,  и҆сповѣ́даѧ хрⷭ҇та̀ цр҃ѧ̀ со дерзнове́нїемъ, не  оу҆жаса́ѧсѧ ра́нъ, ни сме́рти, чꙋ́дне, врагѝ вспѧ́ть  твои́ми глагѡ́лы оу҆лови́лъ є҆сѝ. 
Бг҃оро́диченъ: 
Не ѿри́нꙋлъ є҆сѝ, хрⷭ҇тѐ, ѡ҆блещи́сѧ въ  смердѧ́щаго, и҆ дале́че тебє̀ бы́вша грѣхо́мъ: но ѿ  ложе́снъ прїе́мъ (с. 217) дв҃и́ческихъ нищетꙋ̀ мою̀,  бг҃отвори́ши и҆ спаса́еши за мно́гꙋю бл҃гость. 
Сѣда́ленъ, гла́съ д҃. Подо́бенъ: Ско́рѡ предварѝ: 
Оу҆лꙋчи́ти жела́ѧ вѣ́чнꙋю жи́знь, ѿ страсте́й  ѡ҆чи́стилъ є҆сѝ твою̀ дꙋ́шꙋ вои́стиннꙋ, бг҃омꙋ́дре ѻ҆́ч҃е  на́шъ. тѣ́мже свѧще́нїѧ прїѧ́лъ є҆сѝ зарю̀, дарова̑нїѧ  и҆сцѣле́нїй и҆злива́еши вѣ́рою къ покро́вꙋ твоемꙋ̀  притека́ющымъ, тѵ́хѡне бл҃же́нне. 
Сла́ва, и҆ ны́нѣ, бг҃оро́диченъ: 
Є҆ди́на ро́ждшаѧ творца̀ всемꙋ̀, є҆ди́на  оу҆краси́вшаѧ человѣ́чество ржⷭ҇тво́мъ твои́мъ,  бг҃оневѣ́сто, и҆зба́ви мѧ̀ ѡ҆ сѣ́ти льсти́вагѡ врага̀,  поста́ви мѧ̀ на ка́мени хрⷭ҇то́выхъ хотѣ́нїй, того̀ молѧ́щи  прилѣ́жнѡ, є҆го́же воплоти́ла є҆сѝ. 
Крⷭ҇тобг҃оро́диченъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла  є҆сѝ во́лею сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Прїе́мъ, ѻ҆́ч҃е, крѣ́пость дх҃а, непобѣди́мь  ꙗ҆ви́лсѧ є҆сѝ и҆ неꙋтоли́мь: оу҆крѣплѧ́еши ꙗ҆́коже  воево́да во́ины, ко оу҆стремле́нїю призыва́ѧ. тѣ́мже и҆  безъ кро́ве твою̀ побѣ́дꙋ поста́вль, мꙋче́нїѧ вѣне́цъ  прїѧ́лъ є҆сѝ. 
Ѡ҆свѧ́щсѧ, тѵ́хѡне, бг҃ꙋ, соверша́ѧ сщ҃є́нныѧ  зако́ны, пожи́лъ є҆сѝ, а҆ не ꙗ҆́коже наѧ́тый па́стырь, но  по ста́дѣ дꙋ́шꙋ твою̀ полага́ѧ. тѣ́мже во́лки оу҆би́въ,  къ па́жити живоно́снѣй хрⷭ҇то́во наста́вилъ є҆сѝ ста́до. 
Твою̀ чⷭ҇тнꙋ́ю вои́стиннꙋ почита́етъ па́мѧть  кѵ́прскїй (с. 218) ѻ҆́стровъ, ликꙋ́ѧ со все́ю земле́ю. И҆  є҆́же въ не́мъ и҆злїѧ́нїемъ чꙋде́съ повѣ́даѧ, приложѝ къ  видѣ́нїю ны́нѣ є҆дина́че зрѣ́ти хотѧ́щымъ са́дъ  пресла́внагѡ прозѧбе́нїѧ. 
Бг҃оро́диченъ: 
Свѣ́тъ ѿ свѣ́та просїѧ́въ безлѣ́тнѡ, сн҃е  ѻ҆ч҃ь, въ послѣ̑днѧѧ ѿ ложе́снъ проше́лъ є҆сѝ  дв҃и́ческихъ, всего̀ а҆да́ма дре́вле оу҆мерщвле́ннаго  собо́ю и҆справлѧ́ѧ. тѣ́мже твою̀ мт҃рь бцⷣꙋ вои́стиннꙋ  чтꙋ́ще вѣ́рнїи проповѣ́даемъ. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
И҆́стиннагѡ видѣ́нїѧ, сла́вне, бы́въ, тѵ́хѡне,  и҆спо́лненъ, тщі́ѧ мꙋ́дрости рача́щыѧ ѡ҆бличи́лъ є҆сѝ,  де́мѡнскꙋю пре́лесть ѿгонѧ̀, и҆ ба̑сни всѧ̑, и҆ кѵ̑прскаѧ  дѣла̀ мє́рзскаѧ. 
Чи́сто житїѐ и҆мѣ́ѧ, є҆́же па́че оу҆ма̀ дѣ́лы  соверша́ѧ. всеѡсщ҃е́ннымъ ѻ҆́бразомъ трапе́зѣ  бж҃е́ственнѣй предста̀, хрⷭ҇то́вѣ. тѣ́мже моли́твами  твои́ми, бг҃омꙋ́дре тѵ́хѡне, дє́мѡнскїѧ хра́мы ѡ҆прове́рглъ  є҆сѝ. 
Распѧ́тсѧ ꙗ҆́коже па́ѵелъ мі́рꙋ, и҆ мі́ръ распѧ̀,  пребога́те, себѣ̀, не жи́лъ є҆сѝ пло́ти, но бг҃ꙋ и҆ дх҃ꙋ,  бг҃оно́се тѵ́хѡне. тѣ́мже оу҆лꙋчи́лъ, и҆́хже жела́лъ  є҆сѝ: и҆ на́съ твои́хъ рабѡ́въ помѧнѝ. 
Бг҃оро́диченъ: 
Неискꙋсобра́чнаѧ ꙗ҆ви́ласѧ є҆сѝ, мт҃и,  свѣтлѣ́йши со́лнца: кто́ бо ѿ вѣ́ка слы́ша дв҃ꙋ доѧ́щꙋ;  на тебѣ́ же всѧ̑ бг҃олѣ́пнѡ, дв҃о мт҃и, оу҆стро́ишасѧ,  ро́ждшей зижди́телѧ твоего̀. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Де́мѡнское сплете́нїе ѿ твоегѡ̀ ста́да ѿгонѧ̀,  чꙋ́дне, (с. 219) и҆ і҆́дѡльскꙋю прогонѧ̀ ле́сть  многобо́жнꙋю, стра́шенъ показа́лсѧ є҆сѝ сопроти̑внымъ,  бг҃оглаго́ливе тѵ́хѡне премꙋ́дре. 
Просла́ви тѧ̀ бг҃ъ, и҆́же тобо́ю просла́вленный, въ  зна́менїихъ стра́шна, въ чꙋдесѣ́хъ вели́ка на́мъ дарова́въ,  бг҃оно́се тѵ́хѡне, вѣ́рнѡ тѧ̀ блажа́щымъ. 
Ѡ҆свѧти́лъ є҆сѝ твою̀, мꙋ́дре, жи́въ честнꙋ́ю  зе́млю, и҆ преше́дъ ѿ неѧ̀ ко прїѧ́тїю нбⷭ҇номꙋ, чꙋдесы̀  просла́вилъ є҆сѝ пресла́вными, тѵ́хѡне, влⷣцѣ дрꙋ́же  и҆́скреннїй. 
Бг҃оро́диченъ: 
Оу҆мерщвле́нїѧ мѝ пло́дъ, и҆́же дре́вле  є҆стество́мъ въ раѝ, жи́зни же ты̀ пло́дъ, бжⷭ҇твенный  ра́й, бцⷣе, процвѣла̀ є҆сѝ: и҆́мже пита́ѧсѧ, не ктомꙋ̀  сме́рти порабоще́нъ бꙋ́дꙋ. 
Конда́къ, гла́съ г҃. Подо́бенъ: Дв҃а дне́сь: 
Въ по́стничествѣ, свѧ́те, бг҃олюбе́зномъ пребы́въ,  оу҆тѣ́шителевꙋ си́лꙋ съ высоты̀ прїѧ́лъ є҆сѝ, і҆́дѡлъ  низложи́ти пре́лєсти, лю́ди же спастѝ, де́мѡны ѿгна́ти,  недꙋ́ги и҆сцѣлѧ́ти. сегѡ̀ ра́ди почита́емъ тѧ̀ ꙗ҆́кѡ бж҃їѧ  дрꙋ́га, тѵ́хѡне блаже́нне. 
Пѣ́снь з҃. І҆рмо́съ: 
Халде́йскаѧ пе́щь ѻ҆гне́мъ распала́емаѧ,  ѡ҆роша́шесѧ дх҃омъ, бж҃їимъ предстоѧ́нїемъ, ѻ҆́троцы  поѧ́хꙋ: бл҃гослове́нъ є҆сѝ, бж҃е ѻ҆тє́цъ на́шихъ: 
Оу҆ста̀ бжⷭ҇твєннаѧ бы́въ, человѣ́ки ѿ  недосто́инства ты̀ достѡ́йны содѣ́лалъ є҆сѝ, многочꙋ́дне  тѵ́хѡне. тѣ́мже тѧ̀ хрⷭ҇то́съ чꙋдесы̀ и҆ по кончи́нѣ  вои́стиннꙋ просла́ви. 
Въ жела́нїи бы́въ ѻ҆́нѣхъ наде́ждъ, всегѡ̀  мїрска́гѡ, ѻ҆́ч҃е, пристра́стїѧ мꙋ́дрѣ ѿре́клсѧ є҆сѝ.  тѣ́мже и҆ провозвѣсти́лъ є҆сѝ, ꙗ҆́коже прⷪ҇ро́къ,  мꙋ́дре тѵ́хѡне, твою̀ кончи́нꙋ. 
Соше́дшесѧ празднолю́бцы, та́йными видѣ̑нїи кѵ́пръ  про́йдемъ, и҆ са́да дѣ́ланїе пресла́вно ви́димъ, ѿ  негѡ́же мі́ръ ѡ҆б̾е́млетъ чи́сто спасе́нїе. 
Бг҃оро́диченъ: 
Пло́дъ чре́ва твоегѡ̀, бцⷣе дв҃о, ѻ҆́нагѡ  прича́щшымсѧ (с. 220) безсме́ртїе и҆сточа́етъ: є҆́ѵинъ бо  до́лгъ ты̀ разрѣши́ла є҆сѝ, бг҃а ро́ждши. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Свѧще́ннѣйшꙋ и҆стка́лъ є҆сѝ ѻ҆де́ждꙋ твою̀,  прехва́льне тѵ́хѡне, добродѣ́телей оу҆кра́шь добро́тами:  тѣ́мже и҆ ꙗ҆вле́нїе ꙗ҆́коже ѿ бл҃гово́нїѧ сказꙋ́ѧ твою̀  кончи́нꙋ, сꙋ́щымъ ѻ҆́крестъ тебє̀ провозвѣща́ѧ, сла́вити  сп҃са оу҆строѧ́лъ є҆сѝ, блаже́нне, хрⷭ҇та̀ превозноси́те  во вѣ́ки. 
Зако́нъ тѣлесѐ забы́въ, ꙗ҆́коже безпло́тенъ  те́клъ є҆сѝ, и҆дѣ́же вѣне́цъ тебѣ̀ вы́шнѧгѡ зва́нїѧ,  бг҃омꙋ́дре, оу҆гото́васѧ: не бо̀ пло́ти и҆ кро́ви, тѵ́хѡне,  ѡ҆бѣща́лсѧ є҆сѝ пожи́ти, тѣ́мже добрѡ́ты зри́ши  хрⷭ҇то́ва црⷭ҇тва, съ ни́мъ црⷭ҇твꙋѧ во всѧ̑ вѣ́ки. 
Побѣдоно́сецъ бы́лъ є҆сѝ на всѧ̑ врагѝ  хрⷭ҇тѡ́вы, со́вѣстнымъ мꙋче́нїемъ держа́лсѧ є҆сѝ, и҆  нра́вомъ жрѧ̀ себѐ во́льнымъ, тѵ́хѡне мꙋ́дре, пред̾  всѣ́ми бо мꙋчи́тели вопїѧ́лъ є҆сѝ: хрⷭ҇то́съ бг҃ъ  є҆́сть, и҆ богѡ́въ лжеиме́нныхъ па́мѧть да поги́бнетъ во  вѣ́ки. 
Бг҃оро́диченъ: 
Прест҃а́ѧ влⷣчце, мі́рꙋ помо́щнице, ско́рбныхъ  крѣ́пкое прибѣ́жище, є҆ди́на застꙋ́пнице сꙋ́щихъ въ  нꙋ́ждахъ рабѡ́въ твои́хъ, твоѐ достоѧ́нїе и҆змѝ ѿ бѣ́дъ  и҆ скорбе́й разли́чныхъ, да вѣ́рою вопїе́мъ: ра́дꙋйсѧ,  мі́ра ра́досте и҆ спасе́нїе. 
Пѣ́снь ѳ҃. І҆рмо́съ: 
Оу҆страши́сѧ всѧ́къ слꙋ́хъ неизрече́нна бж҃їѧ  снизхожде́нїѧ, ꙗ҆́кѡ вы́шнїй во́лею сни́де да́же и҆ до  пло́ти, ѿ дв҃и́ческагѡ чре́ва бы́въ чл҃вѣ́къ. тѣ́мже  пречⷭ҇тꙋю бцⷣꙋ, вѣ́рнїи, велича́емъ. 
Пѣ́нїе тебѣ̀, тѵ́хѡне, сщ҃е́нно ѿ оу҆сте́нъ  недосто́йныхъ приноси́мо прїимѝ, воздаѧ́нїе подава́ѧ,  грѣхѡ́въ (с. 221) и҆збавле́нїе, моли́твами твои́ми къ бг҃ꙋ:  хода́таѧ бо тѧ̀ всѝ предлага́емъ, чтꙋ́щїи твою̀ вѣ́рнѡ  па́мѧть. 
Пома́за тѧ̀ дх҃ъ чи́стый и҆ прест҃ы́й є҆ле́емъ  ра́дости, пресла́вне, дарова́нїй мно́жествомъ оу҆красѝ, и҆  ца́рствовати съ ни́мъ сла́внѡ сподо́бисѧ, тѵ́хѡне  всеѡсвѧще́нне, свѧще́нникѡвъ оу҆добре́нїе и҆ похвала̀. 
Ѽ твои́хъ, тѵ́хѡне свѧще́нне, бл҃года́ти чꙋде́съ!  не мо́жетъ сказа́ти ѧ҆зы́къ человѣ́чь ви́димое: ѿ  невла́жна бо прозѧбе́нїѧ ло́знагѡ пе́рвѣе, ны́нѣ ско́рымъ  манове́нїемъ, пресла́внѡ твори́тъ гре́знъ зрѣ́лъ. 
Побѣ̑ды мнѣ̀ на стра̑сти моли́твами твои́ми  пода́ждь, молю́сѧ, и҆ сподо́би оу҆лꙋчи́ти мѧ̀, тѵ́хѡне,  человѣколю́бїѧ бж҃їѧ, и҆ благи́хъ наслажде́нїѧ, и҆ красоты̀  є҆гѡ̀ прїѧ́ти, любо́вїю те́плѣ бл҃жа́щаго. 
Бг҃оро́диченъ: 
Спаси́ мѧ, мт҃и бж҃їѧ, ꙗ҆́же мі́рови спасе́нїе  ро́ждшаѧ, моли́твами твои́ми, ѿ многоѻбра́зныхъ  находѧ́щихъ мѝ, и҆ многоплете́нныхъ и҆скꙋше́нїй: на тѧ́ бо  наде́ждꙋ спасе́нїѧ моегѡ̀ возложи́хъ вѣ́рнѡ ра́бъ  тво́й. 


(с. 221) 
Мѣ́сѧца тогѡ́же въ з҃і-й де́нь. 
Ст҃ы́хъ мꙋ́чєникъ, манꙋ́ила, саве́ла и҆ і҆сма́ила. 
Стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Ꙗ҆́кѡ ѕвѣ́зды многосвѣ̑тлыѧ, ꙳ страстоте́рпцы  прехва́льнїи, бж҃е́ственными свѣтлостьмѝ ꙳ ѡ҆зарѧ́ете  вселе́нныѧ концы̀, ꙳ де́мѡнскагѡ ѡ҆мраче́нїѧ, ꙳ и҆ страсте́й  (с. 222) тлетво́рныхъ и҆ бѣ́дъ и҆зима́юще. тѣ́мже дне́сь  свѣ́тлое и҆ свѣтоно́сное, ꙳ и҆ свѧто́е ва́ше торжество̀, ꙳  соше́дшесѧ восхва́лимъ, сла́внїи. 
Манꙋ́илъ чꙋ́дный, ꙳ и҆ саве́лъ блаже́нный, ꙳ и҆  і҆сма́илъ премꙋ́дрый, ꙳ пѣ́сньми свѧще́нными да почтꙋ́тсѧ:  ꙳ трⷪ҇цꙋ бо несозда́ннꙋю ꙳ предъ врагѝ  сщ҃еннопроповѣ́дающе, ꙳ многобо́жнꙋю оу҆гаси́ша ле́сть ꙳  кро́вными и҆злїѧ̑нїи, ꙳ и҆ сла́вꙋ прїѧ́ша неꙋвѧда́емꙋю. 
Царѧ̀ беззако́ннаго, ꙳ беззако́ннѡ повелѣва́ющаго  поклони́тисѧ, ꙳ и҆ чє́сти принестѝ безсловє́снымъ богѡ́мъ  бездꙋ̑шнымъ, блаже́ннїи, ꙳ мꙋ́дрѣ посрами́сте, ꙳ манꙋ́иле  и҆ і҆сма́иле, и҆ саве́ле, великоимени́тїи: ꙳ и҆ пострада́вше  терпѣли́внѡ и҆ зако́ннѡ, ꙳ вѣнцы̀ и҆сплето́сте побѣ́ды, ꙳  ѡ҆ мі́рѣ молѧ́щесѧ. 
Сла́ва, гла́съ и҃: 
Чи́стѡ возлю́бльше тѧ̀, сло́ве бж҃їй, сла́внїи  мꙋ́чєницы, ѻ҆гню̀ слꙋжи́ти ѡ҆ста́вльше, небре́гше же и҆ ѡ҆  халде́йстѣй землѝ, твои́мъ свѣ́томъ ѡ҆зари́шасѧ:  воѡрꙋжи́вшесѧ же ѡ҆рꙋ́жїемъ вѣ́ры, посрами́ша і҆ꙋлїа́на  мꙋчи́телѧ, манꙋ́илъ сла́вный, и҆ саве́лъ ди́вный, и҆  і҆сма́илъ требога́тый, со ѻ҆ц҃е́мъ и҆ дх҃омъ пою́ще тѧ̀,  мо́лѧтъ, спасти́сѧ дꙋша́мъ на́шымъ. 
Крⷭ҇тобг҃оро́диченъ. Подо́бенъ: Ѽ пресла́внагѡ  чꙋдесѐ! 
Что̀ зри́мое видѣ́нїе, ꙳ є҆́же мои́ма ѻ҆чи́ма  ви́дитсѧ, ѽ влⷣко! ꙳ содержа́й всю̀ тва́рь, ꙳ на дре́во  воздви́женъ бы́въ, ꙳ и҆ оу҆мира́еши всѣ̑мъ даѧ́й жи́знь, ꙳  бцⷣа пла́чꙋщи глаго́лаше, ꙳ є҆гда̀ оу҆зрѣ̀ на крⷭ҇тѣ̀  возноси́ма, ꙳ и҆з̾ неѧ̀ неизрече́ннѡ возсїѧ́вшаго ꙳ бг҃а и҆  чл҃вѣ́ка. 
Тропа́рь, гла́съ д҃: 
Мꙋ́чєницы твоѝ, гдⷭ҇и, во страда́нїихъ свои́хъ  вѣнцы̀ прїѧ́ша нетлѣ̑нныѧ ѿ тебє̀ бг҃а на́шегѡ: и҆мꙋ́ще  бо крѣ́пость твою̀, мꙋчи́телей низложи́ша, сокрꙋши́ша и҆  (с. 223) де́мѡнѡвъ немѡщны́ѧ де́рзѡсти: тѣ́хъ моли́твами  спасѝ дꙋ́шы на́шѧ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃ы́хъ на  д҃. 
Гла́съ и҃. Пѣ́снь а҃. І҆рмо́съ: 
И҆стрѧ́сшемꙋ въ мо́ри мꙋчи́тельство фараѡ́не, и҆  і҆и҃лѧ сꙋ́шею наста́вльшемꙋ пои́мъ хрⷭ҇тꙋ̀, ꙗ҆́кѡ  просла́висѧ во вѣ́ки. 
Пое́мъ пѣ́снь всѝ зижди́телю, и҆ вседержи́телю  бг҃ꙋ, страстоте́рпцєвъ досто́йнѡ поче́тшемꙋ, сла́внаго  манꙋ́ила, и҆ страда́вшыѧ съ ни́ми, во вѣ́ки. 
Ѻ҆те́ческое слꙋже́нїе ѿве́ргше ѻ҆гнепоклоне́нїе,  гони́телѧ стремле́нїе возрази́ша, и҆ бы́ша страда́льцы,  є҆́же въ трⷪ҇цѣ, честны́мъ и҆сповѣ́данїемъ. 
Ꙗ҆́кѡ є҆диночи́слени трⷪ҇цѣ, пострада́вше є҆ѧ̀  ра́ди, достолѣ́пнѡ вѣнча́стесѧ мꙋ́чєницы: моли́тесѧ  оу҆̀бо непреста́ннѡ, и҆зба́вити всѣ́хъ на́съ ѿ бѣ́дъ. 
Бг҃оро́диченъ: 
Є҆́же ѿ дв҃ы рождество̀ вы́ше є҆стества̀,  рожде́йсѧ оу҆таѝ кнѧ́зѧ тмы̀, ꙗ҆́коже пи́шетъ, и҆  ѿве́рзе є҆де́мъ, бцⷣꙋ ю҆̀ и҆сповѣ́дающымъ. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́кѡ гдⷭ҇ь, и҆ нѣ́сть пра́веденъ  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ па́че тебє̀, гдⷭ҇и. 
Нѣ́сть, ст҃і́и, по достоѧ́нїю восхвали́ти  свѧще́нное ва́ше страда́нїе, и҆́мже оу҆вѧзо́стесѧ  нб҃оплете́нными вѣнцы̑, бг҃ꙋ и҆зба́вителю на́шемꙋ молѧ́щесѧ  спасти́сѧ на́мъ. 
Ѻ҆гне́мъ ѡ҆палѧ́еми, неѡскꙋдѣва́еми оу҆мо́мъ,  ра́нами ѡ҆ко́вани, болѣ́зньми и҆з̾ѡщре́ни, нб҃окова́ннїи  мечѝ бы́сте мꙋ́чєницы на нечести̑выѧ врагѝ. 
Посрами́сѧ томи́тель, паде́нїемъ оу҆жа́снымъ па́дсѧ  ѿстꙋ́пникъ и҆ беззако́нникъ, хрⷭ҇тꙋ̀ оу҆крѣ́пльшꙋ  мꙋ́чєникъ тро́ицꙋ, до́блѣ ѡ҆полчи́тисѧ на нече́стїе  є҆гѡ̀. (с. 224) 
Бг҃оро́диченъ: 
Самꙋ́ю тебѣ̀ приво́димъ ро́ждшꙋю тѧ̀ пло́тїю, на  мольбꙋ̀ держа́вѣ твое́й, хрⷭ҇тѐ бж҃е на́шъ, и҆ мꙋ́ченикѡвъ  собо́ры: тѣ́хъ мольба́ми оу҆мирѝ мі́ръ тво́й. 
Сѣда́ленъ, гла́съ а҃. Подо́бенъ: Гро́бъ тво́й,  сп҃се: 
Ꙗ҆́кѡ трисвѣ́тлаѧ свѣща̀, ѻ҆гне́мъ трⷪ҇ческимъ  вже́гшесѧ, пе́рсѡвъ ѻ҆гню̀ слꙋжа́щихъ тмꙋ̀ попали́сте, и҆  хрⷭ҇та̀ со дерзнове́нїемъ проповѣ́дасте, возсїѧ́вшаго ѿ  неискꙋсомꙋ́жныѧ дв҃ы: и҆ бл҃же́ннꙋ прїѧ́сте кончи́нꙋ,  тричи́сленнїи мꙋ́чєницы. 
Сла́ва, и҆ ны́нѣ, бг҃оро́диченъ: 
Наста́ви ны̀ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ преблага́го прогнѣ́вавшыѧ  гдⷭ҇а, неискꙋсобра́чнаѧ бл҃гослове́ннаѧ мр҃і́е, прибѣ́жище  ѿча́ѧнныхъ человѣ́кѡвъ, бж҃їе жили́ще. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и ме́ртва на  крⷭ҇тѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ, пречⷭ҇тыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Ѿ ко́рене волше́бна, тро́ица бл҃гослове́ннаѧ,  ѻ҆тца̀ неблагочести́ва, ма́тере же благоче́ствꙋющїѧ,  мꙋ́чєникъ прозѧбѐ бра́тїѧ, возрасти́вшаѧ плоды̀  благоче́стїѧ. 
Ѕвѣ́зды нелє́стны бы́сте вѣ́ры, ꙗ҆́кѡ со́лнце,  ꙗ҆́вѣ возсїѧ́вше мі́рꙋ трисїѧ́ннаѧ тро́ица, свѣтоно́сный  манꙋ́илъ, саве́лъ со і҆сма́иломъ. 
Моли́тесѧ трїѐ ꙗ҆́коже є҆ди́нъ трⷪ҇цѣ, да́ти  ѡ҆чище́нїе и҆ ѡ҆ставле́нїе согрѣше́нїй, творѧ́щымъ вѣ́рою  и҆́стинною, ст҃і́и мꙋ́чєницы, па́мѧть ва́шꙋ. (с. 225) 
Бг҃оро́диченъ: 
Пала́та красна̀ всѣ́хъ цр҃ѧ̀ показа́сѧ вои́стиннꙋ,  и҆ прⷭ҇то́лъ вы́шнѧгѡ, и҆ вы́шши тва́ри, бг҃ома́ти, и҆  предста́тельница дꙋ́шъ на́шихъ. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Достодо́лжнѡ всѝ мꙋ́ченикѡвъ соверша́емъ па́мѧть:  си́хъ бо кро́вїю ве́сь ѡ҆ст҃и́сѧ мїрскі́й воздꙋ́хъ. 
Нощеборю́щꙋю дре́вле вѣ́рныхъ цр҃ковь, мꙋ́чєницы  сїю̀ просвѣти́ша заре́ю пра́выѧ и҆́хъ вѣ́ры. 
А҆враа́мѡва нѣ̑дра мꙋ́ченичєскїѧ дꙋ́шы прїѧ́ша,  и҆́миже ꙗ҆́коже ѻ҆́бразъ напи́санъ вы́шнее црⷭ҇тво  проповѣ́даетсѧ. 
Бг҃оро́диченъ: 
Ꙗ҆́же ѿ трⷪ҇цы є҆ди́наго воплоще́нна ро́ждши  бг҃а вои́стиннꙋ, бг҃ома́ти, молѝ бѣ́дъ и҆зба́вити рабы̑  твоѧ̑. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многоми́лостиве хрⷭ҇тѐ, бж҃е на́шъ. 
И҆збѣго́ша скве́рны мы́сленныѧ ст҃і́и мꙋ́чєницы,  спа́сшесѧ безъ волне́нїѧ, ѡ҆кормле́нїемъ крⷭ҇та̀  наставлѧ́еми. 
Кро́ви ва́шѧ зи́нꙋвши землѧ̀ покры̀, ст҃і́и, и҆  внеза́пꙋ мо́щы въ до́льнихъ сокро́вищахъ сокровє́нны бы́ша. 
Оу҆мирѝ мі́ръ, бж҃е, и҆ спасѝ ꙗ҆́кѡ милосе́рдъ  ста́до твоѐ неврежде́но, моли́твами сла́вныхъ  стрⷭ҇тоте́рпєцъ твои́хъ. 
Бг҃оро́диченъ: 
Безъ сѣ́мене заче́нши бг҃а, зижди́телѧ є҆стества̀  нетлѣ́ннѡ родила̀ є҆сѝ: того̀ молѝ, бг҃ома́ти, спасти́сѧ  на́мъ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Вѣ́рою хрⷭ҇то́вою оу҆ѧ́звлени, всеблаже́ннїи, и҆  сегѡ̀ вѣ́рнѡ и҆спи́вше ча́шꙋ, пє́рсскаѧ слꙋжє́нїѧ и҆  де́рзость на зе́млю (с. 226) низложи́сте, трⷪ҇цы  равночи́сленнїи, моли̑твы творѧ́ще ѡ҆ всѣ́хъ на́съ. 
І҆́косъ: 
И҆́же и҆спе́рва бжⷭ҇твенною твое́ю добро́тою, і҆и҃се  жизнода́вче, ѡ҆зари́ мѧ ꙗ҆́вѣ, ꙗ҆́кѡ да воспою̀  мꙋ́ченики, за тѧ̀ подви́гшыѧсѧ да́же до сме́рти, и҆ вра́жїю  всю̀ крѣ́пость низложи́вшыѧ до́блѣ, и҆ і҆́дѡльскїѧ ле́сти  ѿбѣ́гшыѧ, крⷭ҇тною си́лою оу҆крѣплѧ́еми: мꙋ̑ки бо  претерпѣ́вше, трⷪ҇ческꙋю сла́вꙋ воспрїѧ́ша, того̀ оу҆̀бо  ѡ҆ всѣ́хъ моли́те. 
Пѣ́снь з҃. І҆рмо́съ: 
Въ нача́лѣ зе́млю ѡ҆снова́вый, и҆ нб҃са̀ сло́вомъ  оу҆тверди́въ, бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Трїѐ ѿ є҆ди́нагѡ свѣ́та свѣти́льники возжжѐ  хрⷭ҇то́ва свѣтоно́снаѧ цр҃ковь, вѣнцено́сца и҆  побѣдоно́сца сла́внаго манꙋ́ила и҆ страда́вшыѧ съ ни́мъ. 
Халде́йское ѡ҆ста́вльше ѻ҆те́чество, волше́бныѧ  ѿбѣго́ша вѣ́ры, трїѐ трⷪ҇цѣ честні́и ѻ҆рꙋ́жницы,  вопїю́ще: бл҃гослове́нъ є҆сѝ во вѣ́ки, гдⷭ҇и бж҃е  ѻ҆тє́цъ на́шихъ. 
Трїѐ во ѻ҆гнѝ и҆̀же ѡ҆ а҆за́рїи, халде́йскїѧ  и҆збѣго́ша слꙋ́жбы, и҆ трїѐ ѻ҆рꙋ́жницы и҆̀же ѿ  персі́ды, пострада́вше по хрⷭ҇тѣ̀, и҆̀же ѡ҆ манꙋ́илѣ. 
Бг҃оро́диченъ: 
Въ жена́хъ не родѝ дв҃а, то́кмѡ ты̀ є҆ди́на, дв҃о  бцⷣе: ѻ҆ц҃а́ бо до́лѣ, и҆ мт҃ре горѣ̀, млⷣнцꙋ всѧ́кѡ не  бѣ̀. сꙋгꙋ́бъ бо бѣ̀ хрⷭ҇то́съ. 
Пѣ́снь и҃. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ приснодв҃ы мѡѷсе́ови та́йнꙋ ꙗ҆́вльшаго, гдⷭ҇а  по́йте и҆ превозноси́те въ всѧ̑ вѣ́ки. 
Воздержа́нїемъ вжили́вше тѣ́ло, благоче́стїемъ  оу҆крѣ́пльше дꙋ́хъ, страда́льческое совокꙋпи́ша всѐ  оу҆держа́нїе, къ неви̑димымъ кнѧзє́мъ тмы̀, хрⷭ҇тѡ́вы  страстоте́рпцы. 
Ꙗ҆́коже цвѣ́ты, вѣнцы̑ вѣнча́ема мꙋ́чєникъ  хрⷭ҇то́ва (с. 227) цр҃ковь, невѣ́стническою ѻ҆де́ждею  ѡ҆дѣ́ѧсѧ, кро́вїю ѡ҆моче́ною, ꙗ҆́кѡ ѿ нетлѣ́нїѧ  ѡ҆багре́нїѧ мꙋ́чєникъ. 
Ча́сти, хрⷭ҇тѐ, спаса́емыхъ, и҆ жре́бїѧ оу҆лꙋчи́ти  твои́хъ мꙋ́чєникъ, и҆ неѿе́млемыѧ сла́вы сподо́билъ  є҆сѝ и҆сповѣ́дающихъ є҆ди́наго тѧ̀ сн҃а ѻ҆́ч҃а и҆ дв҃ы. 
Бг҃оро́диченъ: 
Ꙗ҆́кѡ є҆ди́наго ро́ждши ѿ трⷪ҇цы, молѧ́щи не  преста́й, бцⷣе: да и҆зба́вимсѧ ѿ беззако́нїй на́шихъ, и҆  сподо́бимсѧ ꙗ҆вле́нїѧ є҆гѡ̀ и҆ црⷭ҇твїѧ. 
Пѣ́снь ѳ҃. І҆рмо́съ: 
Проѧвле́нное на горѣ̀ законополо́жникꙋ во ѻ҆гнѝ  и҆ кꙋпинѣ̀, ржⷭ҇тво̀ приснодв҃ы, въ на́ше вѣ́рныхъ  спасе́нїе, пѣ́сньми немо́лчными велича́емъ. 
Трегꙋ́бнымъ оу҆́жемъ ва́съ совокꙋпѝ бл҃года́ть,  манꙋ́иле, саве́ле и҆ і҆сма́иле, назы́блемою вѣ́рою  собра́вши, є҆диномꙋ́дренный нра́въ, и҆́же по хрⷭ҇тѣ̀  и҆сповѣ́данїѧ ва́шегѡ. 
І҆ꙋлїа́на смра́днаго и҆ ѿстꙋ́пника, льсти́ваго  мꙋчи́телѧ, треплете́нною пра́щею побѣди́сте, трⷪ҇цы  ѻ҆рꙋ́жницы трїѐ оу҆вѧзо́стесѧ вѣнцы̑ вкꙋ́пѣ. 
Достопа́мѧтное чꙋ́до мꙋ́чєникъ, по кончи́нѣ бо  зїѧ́нїемъ землѧ̀ покры́вши, пома́лѣ ꙗ҆́кѡ свѣтолꙋ̑чны  ѕвѣ́зды, ѿ земны́хъ нѣ́дръ ѡ҆блиста́ша. 
Бг҃оро́диченъ: 
Ꙗ҆́же ѿ твоє́ю бокꙋ̀ ро́ждшаѧ несказа́ннымъ  сло́вомъ, є҆́же ѿ безнача́льна ѻ҆ц҃а̀ пресꙋ́щное сло́во,  бг҃ома́ти и҆ въ мт҃рехъ дв҃а, спаса́й дꙋ́шы воспѣва́ющихъ  тѧ̀. 
Свѣти́ленъ. 
Чꙋ́днаѧ и҆ треплете́ннаѧ во плени́цахъ златы́хъ,  мꙋ́чєникъ наста̀ всесвѧще́ннаѧ па́мѧть вели́кагѡ вои́стиннꙋ  манꙋ́ила и҆ саве́ла, и҆ і҆сма́ила, пресла́вныхъ, и҆ всѣ́хъ  вѣ́рныхъ сердца̀ ѡ҆зарѧ́етъ свѣ́томъ, и҆ дꙋ́шы весели́тъ. 
Бг҃оро́диченъ: 
Ꙗ҆́кѡ и҆мꙋ́щи милосе́рдїе и҆ ми́лость вели́кꙋ,  при́зри, (с. 228) всепѣ́таѧ бцⷣе дв҃о, на моѐ смире́нїе,  и҆ страсте́й молвꙋ̀ и҆ собла́знъ житїѧ̀ разорѝ,  ѻ҆трокови́це, и҆ ѻ҆гнѧ̀ гее́нскагѡ и҆зба́ви мѧ̀ твои́ми  моли́твами. 
На лїтꙋргі́и прокі́менъ, гла́съ д҃: Ди́венъ бг҃ъ во  ст҃ы́хъ свои́хъ: Сті́хъ: Въ цр҃квахъ бл҃гослови́те бг҃а  гдⷭ҇а: А҆пⷭ҇лъ ко є҆фесе́ємъ, зача́ло сл҃г. А҆ллилꙋ́їа,  гла́съ д҃: Воззва́ша пра́веднїи: Є҆ѵⷢ҇лїе лꙋкѝ,  зача́ло р҃ѕ: Прича́стенъ: Ра́дꙋйтесѧ, пра́веднїи, ѡ҆  гдⷭ҇ѣ: 


(с. 228) 
Мѣ́сѧца тогѡ́же въ и҃і-й де́нь. 
Ст҃а́гѡ мꙋ́ченика лео́нтїа. 
И҆ пра́зднованїе прест҃ѣ́й бцⷣѣ, въ че́сть є҆ѧ̀  і҆кѡ́ны боголю́бскїѧ. 
Слꙋ́жба сїѧ̀ пи́сана въ приложе́нїи. 
Стїхи̑ры, гла́съ и҃. Подо́бенъ: Что̀ вы̀ нарече́мъ: 
Что́ тѧ и҆менꙋ́емъ, сла́вне; ꙳ є҆лла́дское  приноше́нїе, ꙳ ꙗ҆́кѡ оу҆стреми́вшасѧ ѿ неѧ̀: ꙳  фі́нїческое ѡ҆чище́нїе, ꙗ҆́кѡ заколе́на въ не́й: ꙳  свѣти́льника, ꙗ҆́кѡ во тмѣ̀ возблиста́вшаго: ꙳ до́блѧ,  ꙗ҆́кѡ непобѣди́ма бїю́щими. ꙳ многоѻбра́зное твоѐ  благозва́нїе, ꙳ лео́нтїе всебл҃же́нне, ꙳ молѝ, спасти́сѧ  дꙋша́мъ на́шымъ. 
Что́ тѧ, страстоте́рпче, пронарече́мъ; ꙳ во́ина  хрⷭ҇то́ва, ꙗ҆́кѡ погꙋби́телѧ врагѡ́въ: ꙳ цр҃ѧ̀ страсте́й,  ꙗ҆́кѡ бл҃гоче́стїѧ страда́льца: ꙳ пита́телѧ а҆́лчꙋщихъ,  ꙗ҆́кѡ нищелю́бца: ꙳ пра́ведника, ꙗ҆́кѡ рачи́телѧ  нб҃омꙋ́дренна. ꙳ Разли̑чнаѧ твоѧ̑ страда̑нїѧ, ꙳ свѣтлѣ̑йша  борє́нїѧ. ꙳ Молѝ, спасти́сѧ дꙋша́мъ на́шымъ. 
Кто̀ не почꙋди́тсѧ тебѣ̀, лео́нтїе; ꙳ ꙗ҆́кѡ  все́льника прїе́мъ нетлѣ́нїѧ и҆сто́чника, ꙳ рѣ́ки  благодѣѧ́нїѧ и҆сточа́еши вѣ̑рнымъ, ꙳ и҆ всѣ̑мъ безме́зднѡ  ꙳ незави̑стна (с. 229) приноша́еши жа́ждꙋщымъ дарѡва́нїѧ: ꙳  весели́ши же причаща́ющыѧсѧ ꙳ вода́мъ бл҃гости. ꙳ молѝ,  спасти́сѧ дꙋша́мъ на́шымъ. 
Сла́ва, гла́съ а҃: 
Страстоте́рпче лео́нтїе прехва́льне, ѿ любвѐ  хрⷭ҇то́вы тѧ̀ ни ѻ҆́гнь, ни ра̑ны, ни ме́чь ѿлꙋчи́ти  возмого́ша: но мꙋ́жески пострада́въ посредѝ мꙋчи́телей,  і҆́дѡльскїѧ жє́ртвы разори́лъ є҆сѝ, бг҃омꙋ́дре, и҆  ны́нѣ, вѣнчено́сче, ликꙋ́еши на нб҃сѣ́хъ: прилѣ́жнѡ  молѝ ѡ҆ дꙋша́хъ на́шихъ. 
Крⷭ҇тобг҃оро́диченъ. Подо́бенъ: Нбⷭ҇ныхъ чинѡ́въ: 
Оу҆ крⷭ҇та̀ предстоѧ́щи сн҃а и҆ бг҃а твоегѡ̀, ꙳ и҆  долготерпѣ́нїе тогѡ̀ смотрѧ́ющи, ꙳ глаго́лаше пла́чꙋщи мт҃и  чⷭ҇таѧ: ꙳ оу҆вы̀ мнѣ̀, ча́до сладча́йшее, ꙳ что̀ сїѧ̑  стра́ждеши непра́веднѡ, сло́ве бж҃їй, ꙳ да спасе́ши  человѣ́чество; 
На стїхо́внѣ ѻ҆ктѡ́иха. Сла́ва, гла́съ д҃:  
Да весели́тсѧ нб҃о дне́сь свѣ́тлѡ, и҆ землѧ̀ да  ра́дꙋетсѧ вѣ́рнѡ въ па́мѧть мꙋ́ченика лео́нтїа: и҆́бо  наста́вшїй де́нь, не же́ртвами безслове́сными, но же́ртвою  хвалы̀, ѿ цвѣтє́цъ дꙋхо́вныхъ вѣнчава́етсѧ:  оу҆кра́шенъ бо съ на́ми предстоѧ̀, безкро́внꙋ слꙋ́жбꙋ  вѣнцеда́вцꙋ приносѧ̀, мольбꙋ̀ прино́ситъ свѣ́тлѡ, во  дворы̀ ра̑йскїѧ дости́гнꙋти, вѣ́рнѡ творѧ́щымъ па́мѧть  є҆гѡ̀. 
Крⷭ҇тобг҃оро́диченъ. Подо́бенъ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ви́дѧщи  пречⷭ҇таѧ, ꙳ и҆ ре́бра и҆скопава́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, благоꙋтро́бне, ꙳ твоемꙋ̀ во́льномꙋ  распѧ́тїю. 
Тропа́рь, гла́съ д҃: 
Мꙋ́ченикъ тво́й, гдⷭ҇и, лео́нтїй, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ (с. 230) де́мѡнѡвъ немѡщны́ѧ де́рзѡсти. тогѡ̀  моли́твами спасѝ дꙋ́шы на́шѧ. 
Канѡ́нъ, творе́нїе і҆ѡа́нна мона́ха. 
Гла́съ д҃. Пѣ́снь а҃. І҆рмо́съ: 
Воспою̀ тебѣ̀, гдⷭ҇и бж҃е мо́й, ꙗ҆́кѡ и҆зве́лъ  є҆сѝ лю́ди и҆зъ рабо́ты є҆гѵ́петскїѧ, покры́лъ же є҆сѝ  колєсни́цы фараѡ́нѡвы и҆ си́лꙋ. 
Закѡ́нъ похва́льныхъ добродѣ́тель твоѧ̀ не  ѿпа́даетъ, хрⷭ҇то́въ оу҆го́дниче лео́нтїе: то́й бо  є҆́сть тебѣ̀ похвала̀, и҆ бога́тство неѿе́млемо. 
Жела́ѧ, блаже́нне, пачеесте́ственныхъ нескве́рнꙋ  дꙋ́шꙋ, дѣ́вствомъ же тѣ́ло оу҆краси́въ, къ вы́шнемꙋ пꙋтѝ  бл҃голѣ́пнѡ оу҆стро́илъ є҆сѝ. 
Держа́вꙋ взе́мъ на пре́лесть, мꙋ́ченическꙋю че́сть  хвалѧ̀, преподо́бне, сла́вный лео́нтїе, при́снѡ тебѣ̀  жела́емаго. 
Бг҃оро́диченъ: 
Тебѣ̀ всѝ притека́емъ, бцⷣе, ꙗ҆́кѡ побо́рницѣ  тве́рдѣй, на мольбꙋ̀ дви́жꙋще, и҆зба́вити ста́до твоѐ ѿ  всѧ́кагѡ ѡ҆бстоѧ́нїѧ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Ѻ҆бы́чай бл҃гоꙋкра́шенъ и҆ мꙋ́дрость, бл҃года́ть же  ѿ бг҃а стѧжа́въ, лео́нтїе, ꙗ҆ви́лсѧ є҆сѝ и҆́стинный  страда́лецъ и҆ мꙋ́ченикъ и҆зрѧ́денъ. 
Возложи́те дꙋ́шы живо́мꙋ бг҃ꙋ, твои́мъ сво́инникѡмъ  приглаша́лъ є҆сѝ, лео́нтїе, цр҃ю́ же вѣ́чнѡ пребыва́ющемꙋ  во́инствꙋйте. 
И҆сточѝ благоче́стїѧ глаго́лы медото́чный и҆  бг҃олюбе́зный. ѧ҆зы́къ тво́й: рабы̑ же нече́стїѧ, хꙋ́льники  низлага́ше. 
Бг҃оро́диченъ: 
Ра́дꙋйсѧ, мт҃и неискꙋсобра́чнаѧ, бг҃а сло́ва во  оу҆тро́бѣ (с. 231) твое́й вмѣсти́вшаѧ, и҆ ро́ждшаѧ  воплоще́ннаго, ꙗ҆́кѡ бг҃а вкꙋ́пѣ и҆ чл҃вѣ́ка. 
Сѣда́ленъ, гла́съ д҃. Подо́бенъ: Ско́рѡ предварѝ: 
Крⷭ҇тъ ꙗ҆́коже ѻ҆рꙋ́жїе воспрїе́мъ, къ боре́нїю  ѿлꙋчи́лсѧ є҆сѝ неви́димыхъ врагѡ́въ: до́блественнѣ же  пострада́лъ є҆сѝ. тѣ́мже потреби́въ си́лꙋ и҆́хъ,  возме́здїе прїѧ́лъ є҆сѝ чꙋде́съ бл҃года́ть, молѧ̀  спасти́сѧ на́мъ, мꙋ́чениче лео́нтїе пресла́вне. 
Сла́ва, и҆ ны́нѣ, бг҃оро́диченъ: 
Чтⷭ҇аѧ, всенепоро́чнаѧ и҆ неискꙋсомꙋ́жнаѧ, ꙗ҆́же  є҆ди́на безлѣ́тнаго сн҃а и҆ сло́ва бж҃їѧ въ лѣ́то  ро́ждши, сего̀ со ст҃ы́ми и҆ честны́ми патрїа̑рхи и҆  мꙋ́ченики, и҆ прⷪ҇рѡ́ки, и҆ преподо́бными молѝ, дарова́ти  на́мъ ѡ҆чище́нїе и҆ ве́лїю ми́лость. 
Крⷭ҇тобг҃оро́диченъ: 
На крⷭ҇тѣ̀ тѧ̀ возвы́шена ꙗ҆́кѡ оу҆зрѣ̀  пречⷭ҇таѧ мт҃и твоѧ̀, сло́ве бж҃їй, мт҃рски рыда́ющи  вѣща́ше: что̀ но́вое и҆ стра́нное сїѐ чꙋ́до, сн҃е мо́й;  ка́кѡ жи́знь всѣ́хъ вкꙋша́еши сме́рти, ѡ҆живи́ти мє́ртвыѧ  хотѧ̀, ꙗ҆́кѡ милосе́рдъ; 
Пѣ́снь д҃. І҆рмо́съ: 
Нб҃са̀ добродѣ́тель твоѧ̀ покры́ла є҆́сть, и҆  землѧ̀ и҆спо́лнисѧ сла́вы твоеѧ̀, хрⷭ҇тѐ. тѣ́мже вѣ́рнѡ  вопїе́мъ: сла́ва си́лѣ твое́й, гдⷭ҇и. 
Ꙗ҆́ростїю де́мѡнскою ѡ҆держи́мый, тѧ̀ любо́вїю  бжⷭ҇твенною содержи́маго, неми́лостивнѡ оу҆ранѧ́ше, мч҃ниче  страстоте́рпче лео́нтїе. 
Тѧ̀ оу҆лови́ти и҆ ꙗ҆́ти хотѧ́щемꙋ, ко и҆́стинѣ  де́рзостнѣ ѿвѣща́лъ є҆сѝ, ꙗ҆́кѡ блаже́нна претѧ́щаго  непщꙋ́ѧ, мꙋ́чениче страстоте́рпче лео́нтїе. 
И҆́же на дре́вѣ тебє̀ ра́ди пригвожде́йсѧ пло́тїю,  на дре́вѣ тѧ̀ свѧ́зана є҆гѡ̀ ра́ди зрѧ̀, крѣ́пости  напо́лни и҆ благода́ти. 
Бг҃оро́диченъ: 
Херꙋві́мскихъ чинѡ́въ преимꙋ́щаѧ, и҆ бг҃а на рꙋкꙋ̀  сѣдѧ́щаго съ пло́тїю носи́вшаѧ: ра́дꙋйсѧ, бцⷣе всепѣ́таѧ.  (с. 232) 
Пѣ́снь є҃. І҆рмо́съ: 
Стѧжа́вый ны̀ и҆збра̑нныѧ лю́ди кро́вїю твое́ю,  гдⷭ҇и, тво́й ми́ръ да́ждь на́мъ, во є҆диномы́слїи сохранѧ́ѧ  ста́до твоѐ. 
Ѻ҆вча̀ къ заколе́нїю гото́во приве́дсѧ, лео́нтїе  всесла́вне, мꙋчи́тельскомꙋ сꙋди́щꙋ за хрⷭ҇та̀ самово́льнѣ  предста́лъ є҆сѝ. 
Низложи́ти твоеѧ̀ дꙋшѝ крѣ́пость покꙋша́шесѧ  пре́лести пови́нный, распе́ншагосѧ гдⷭ҇а, ꙗ҆́коже ѕлодѣ́ѧ  человѣ́ка оу҆ничижа́ѧ. 
Да поги́бнꙋтъ бо́зи, зе́млю и҆ нб҃о ꙗ҆́вѣ не  сотво́ршїи: распны́йсѧ бо всѣ́хъ содѣ́тель є҆́сть,  мꙋ́чениче, глаго́лалъ є҆сѝ. 
Бг҃оро́диченъ: 
Ра́дꙋйсѧ, прест҃а́ѧ, чⷭ҇таѧ, неискꙋсобра́чнаѧ,  ст҃а́ѧ мр҃і́е бг҃оневѣ́сто, ꙗ҆́кѡ бг҃а родила̀ є҆сѝ,  ѡ҆небеси́вшаго ро́дъ на́шъ. 
Пѣ́снь ѕ҃. І҆рмо́съ: 
Возопѝ, проѡбразꙋ́ѧ погребе́нїе тридне́вное,  прⷪ҇ро́къ і҆ѡ́на, въ ки́тѣ молѧ́сѧ: ѿ тлѝ и҆зба́ви мѧ̀,  і҆и҃се, цр҃ю̀ си́лъ. 
Ти́хъ оу҆́бѡ притека́ющымъ вѣ́рою, лео́нтїе, и҆  сло́во растворе́нно и҆мы́й бжⷭ҇твенною со́лїю, же́стокъ же  врагѡ́мъ хрⷭ҇тѡ́вымъ ꙗ҆влѧ́лсѧ є҆сѝ. 
Ра́дꙋѧсѧ оу҆́бѡ вѣ́рный тво́й ра́бъ лео́нтїй,  ѿдаѧ́ше себѐ свидѣ́тельствꙋ ца́рствїѧ твоегѡ̀: но не  терпѧ́хꙋ вразѝ твоеѧ̀, хрⷭ҇тѐ, и҆́стины. 
Разжиза́хꙋсѧ ꙗ҆́ростїю ꙗ҆́коже ѕвѣ́рїе  беззако́ннїи, и҆ рꙋ́цѣ возлага́хꙋ, ꙗ҆́кѡ на ло́въ, на  мꙋ́ченика, наше́дше расто́ргнꙋти неща́днѡ непобѣди́маго. 
Бг҃оро́диченъ: 
Не и҆́мамы ра́звѣ тебє̀ застꙋ́пницы, пречⷭ҇таѧ,  пою́щїи прест҃о́е ржⷭ҇тво̀ твоѐ, влⷣчце. тѣ́мже мо́лимсѧ:  благопребы́тна сотворѝ є҆го̀ рабѡ́мъ твои̑мъ. 
Конда́къ, гла́съ г҃: Подо́бенъ: Дв҃а дне́сь: 
Мꙋчи́телей посрами́лъ є҆сѝ лꙋка̑ваѧ кова̑рства, и҆  (с. 233) є҆́ллинѡвъ ѡ҆бличи́лъ є҆сѝ безбо́жное слꙋже́нїе,  возсїѧ́лъ є҆сѝ бг҃оразꙋ́мїѧ всѣ̑мъ человѣ́кѡмъ,  оу҆че́ньми благоче́стїѧ, бг҃омꙋ́дре мꙋ́чениче, сегѡ̀ ра́ди  твою̀ па́мѧть почита́емъ любо́вїю, премꙋ́дре лео́нтїе. 
І҆́косъ: 
Хода́таѧ бг҃ꙋ и҆ человѣ́кѡмъ гдⷭ҇а, на́шꙋ земны́хъ  нищетꙋ̀ прїе́мшаго, ѿ неискꙋсомꙋ́жныѧ чⷭ҇тыѧ бцⷣы, и҆  распе́ншасѧ, и҆ воздви́гша ѿ тлѝ человѣ́чество,  призыва́ю дарова́ти, ꙗ҆́кѡ да мꙋ́драго лео́нтїа ны́нѣ  восхвалю̀, и҆ повѣ́мъ свѣ̑тлаѧ є҆гѡ̀ страда̑нїѧ и҆  кра̑снаѧ, ꙗ҆̀же показа̀ до́брѣ, мꙋ́жествомъ и҆ вѣ́рою, и҆  любо́вїю, воѡрꙋже́нъ. сегѡ̀ ра́ди почита́емъ любо́вїю  мꙋ́драго лео́нтїа. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа́мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Тве́рдостїю ра́зꙋма, ꙗ҆́коже плѣне́ннїи ѻ҆́троцы,  съ пла́менемъ и҆скꙋше́нїй и҆ ле́сть попра̀ лео́нтїй  непобѣди́мый, поѧ̀ тебѣ̀: гдⷭ҇и, бж҃е ѻ҆тє́цъ на́шихъ,  бл҃гослове́нъ є҆сѝ. 
Безпристра́стїемъ пло́ть забы́въ, крѣ́пкѡ ра̑ны за  хрⷭ҇та̀, ꙗ҆́кѡ непобѣди́мь мꙋ́ченикъ, терпѣ́лъ є҆сѝ,  поѧ̀ твоемꙋ̀ зижди́телю: бж҃е ѻ҆тє́цъ на́шихъ,  бл҃гослове́нъ є҆сѝ. 
Мꙋ́дростїю и҆ любо́вїю хрⷭ҇то́вою, є҆стества̀  тве́рдѡ оу҆держа́въ тлѣ́нное сопрѧже́нїе, живоно́снꙋю  произво́лилъ є҆сѝ сме́рть, воспѣва́ѧ, лео́нтїе: бж҃е  ѻ҆тє́цъ на́шихъ, бл҃гослове́нъ є҆сѝ. 
Сло́ва и҆ дх҃а со ѻ҆ц҃е́мъ є҆ди́но трїѷпоста́сное  є҆стество̀ бг҃осло́вствꙋѧ, неꙋкло́нный и҆ непобѣди́мый  мꙋ́ченикъ взыва́ше: препѣ́тый гдⷭ҇и, бж҃е ѻ҆тє́цъ  на́шихъ, благослове́нъ є҆сѝ. 
Бг҃оро́диченъ: 
Безсѣ́меннѡ во оу҆тро́бѣ, и҆ па́че є҆стества̀  прїе́мшꙋю непремѣ́ннаго бг҃а, за милосе́рдїе человѣ́кѡмъ  (с. 234) примѣ́шшасѧ, благоче́стнѡ воспое́мъ, ꙗ҆́кѡ мт҃рь  бж҃їю во вѣ́ки. 
Пѣ́снь и҃. І҆рмо́съ: 
На крⷭ҇тѣ̀ пло́тїю пригвожде́ннаго, и҆ показа́вшаго  на́мъ ѻ҆рꙋ́жїе во спасе́нїе, ѻ҆́троцы, превозноси́те  хрⷭ҇та̀ бг҃а на́шего во вѣ́ки. 
Терпѧ́ше плотскі̑ѧ ра̑ны мꙋ́ченикъ, и҆ безпло́тнаго  врага̀ ѕѣлѡ̀ побѣжда́ше, поѧ̀: превозноси́те хрⷭ҇та̀ бг҃а  на́шего во вѣ́ки. 
Свѣ́тлѡ оу҆́мъ ко влⷣцѣ въ боде́нїихъ  терно́вныхъ просте́рлъ є҆сѝ, любо́вїю, мꙋ́чениче,  превозноси́те, вопїѧ̀, хрⷭ҇та̀ бг҃а на́шего во вѣ́ки. 
Побѣ́да тебѣ̀ хрⷭ҇то́съ є҆́сть, мꙋ́чениче,  є҆го́же ра́нами плотски́ми просла́вилъ є҆сѝ, взыва́ѧ:  ѻ҆́троцы, превозноси́те хрⷭ҇та̀ бг҃а на́шего во вѣ́ки. 
Бг҃оро́диченъ: 
Тѧ̀ пресла́внѡ, ѽ бг҃ома́ти, ро́дове всѝ земні́и,  чи́стаѧ, оу҆блажа́емъ: ꙗ҆́кѡ тобо́ю къ нб҃сѝ  вознесо́хомсѧ, дѣ́во мт҃и. 
Пѣ́снь ѳ҃. І҆рмо́съ: 
Бжⷭ҇тво̀ твоѐ нетлѣ́нно ꙗ҆ви́сѧ: бг҃ъ и҆зъ бокꙋ̀  твоє́ю про́йде, ꙗ҆́кѡ плотоно́сецъ ꙗ҆ви́сѧ на землѝ, и҆  съ человѣ́ки поживѐ: тѧ̀, бцⷣе, тѣ́мъ всѝ велича́емъ. 
Трⷪ҇цы слꙋжи́тель показа́лсѧ є҆сѝ, послꙋжи́въ,  лео́нтїе, непоро́чнѡ, є҆мꙋ́же всѧ̑ колѣ̑на покланѧ́ютсѧ,  нбⷭ҇ныхъ и҆ земны́хъ, и҆ преиспо́днихъ: є҆го́же пою́ще  досто́йнѡ велича́емъ. 
Ви́дѣти жела́ѧ невеще́ственнѡ лице́мъ  ѿкрове́ннымъ гдⷭ҇ню сла́вꙋ, нача̑лъ совлече́сѧ и҆  власте́й, є҆ди́но проповѣ́давъ трїѷпоста́сное бж҃ество̀. 
Возвесели́лсѧ є҆сѝ твои́мъ и҆сповѣ́данїемъ, и҆  тебѐ и҆сповѣ́да досто́йнѡ предъ ѻ҆ц҃е́мъ сп҃съ: є҆го́же  оу҆молѝ, страстоте́рпче, всѣ̑мъ спасти́сѧ вѣ́рою  велича́ющымъ па́мѧть твою̀. 
Бг҃оро́диченъ: 
Вы́шнихъ чинѡ́въ вы́шши є҆сѝ, дв҃о бцⷣе, ꙗ҆́кѡ  є҆ди́на (с. 235) позна́ласѧ є҆сѝ вы́шнѧгѡ селе́нїе,  бл҃гослове́ннаѧ. тѣ́мже тѧ̀ всѝ бцⷣꙋ возвѣща́емъ. 
Свѣти́ленъ. Подо́бенъ: Не́бо ѕвѣзда́ми: 
И҆скꙋ́шсѧ ꙗ҆́коже зла́то ѻ҆гне́мъ и҆ мꙋ́ками,  досто́инъ ꙗ҆ви́лсѧ є҆сѝ да́ръ бг҃а вы́шнѧгѡ, всесла́вне  страстоте́рпче, ѡ҆ на́съ ны́нѣ помоли́сѧ. 
Бг҃оро́диченъ: 
Держа́внымъ твои́мъ кро́вомъ ѿ врагѡ́въ навѣ́та  на́съ, чⷭ҇таѧ, твоѧ̑ рабы̑ сохранѝ невреждє́ны: тѧ́ бо  стѧжа́хомъ є҆ди́нꙋ прибѣ́жище въ нꙋ́ждахъ. 
На лїтꙋргі́и прокі́менъ, гла́съ з҃: Возвесели́тсѧ  пра́ведникъ ѡ҆ гдⷭ҇ѣ: Сті́хъ: Оу҆слы́ши, бж҃е, гла́съ  мо́й: А҆пⷭ҇лъ дѣѧ́нїй, зача́ло к҃ѳ. А҆ллилꙋ́їа, гла́съ  д҃: Пра́ведникъ ꙗ҆́кѡ фі́нїѯъ процвѣте́тъ: Є҆ѵⷢ҇лїе  і҆ѡа́нна, зача́ло н҃в. Прича́стенъ: Въ па́мѧть  вѣ́чнꙋю: 


(с. 235) 
Мѣ́сѧца тогѡ́же въ ѳ҃і-й де́нь. 
Ст҃а́гѡ а҆по́стола і҆ꙋ́ды, бра́та гдⷭ҇нѧ. 
На вече́рни пое́мъ, Блаже́нъ мꙋ́жъ: а҃-й  а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ а҃. 
Подо́бенъ: Всехва́льнїи мꙋ́чєницы: 
І҆ꙋ́до всехва́льне, ꙳ твоѐ вѣща́нїе и҆зы́де, ꙳  ꙗ҆́коже мо́лнїѧ ꙳ въ концы̀ всеѧ̀ землѝ, мꙋ́дре, ꙳  помрачє́нныѧ ле́стїю безбо́жїѧ ꙳ къ свѣ́тꙋ наставлѧ́ѧ  невече́рнемꙋ: ꙳ и҆́мже ны́нѣ сїѧ́ѧ, ꙳ и҆спросѝ дꙋша́мъ  на́шымъ ве́лїю ми́лость. 
Три́жды. 
І҆ꙋ́до чꙋ́дный, ꙳ хрⷭ҇то́ва колесни́ца ꙗ҆́кѡ бы́въ,  ꙳ і҆́дѡльскꙋю горды́ню низложи́лъ є҆сѝ, ꙳ плѣ́нъ же  та́йнѡ сло́вомъ (с. 236) бж҃їимъ плѣни́лъ є҆сѝ, ꙳ къ  жи́зни нетлѣ́ннѣй, сла́вне: є҆́юже наслажда́ѧсѧ ны́нѣ, ꙳  и҆спросѝ дꙋша́мъ на́шымъ ми́ръ, и҆ ве́лїю ми́лость. 
Три́жды. 
І҆ꙋ́до, а҆пⷭ҇толе хрⷭ҇то́въ, ꙳ оу҆чени́къ бы́въ  вопло́щшагѡсѧ бг҃а на́шегѡ, ꙳ ѿ негѡ́же ꙗ҆́кѡ ѻ҆вча̀  посредѣ̀ волкѡ́въ вои́стиннꙋ посла́лсѧ є҆сѝ, ꙳ сло́вомъ  твои́мъ си́хъ претворѧ́ѧ ꙳ ѕлоче́стїе ко бл҃гоче́стїю, ꙳ и҆  бжⷭ҇твенномꙋ разꙋмѣ́нїю ст҃ы́ѧ трⷪ҇цы. ꙳ тѣ́мже  восхвалѧ́емъ тѧ̀. 
Два́жды. 
Сла́ва, гла́съ и҃: 
И҆́же бжⷭ҇твеннагѡ дх҃а ꙗ҆́снѡ бл҃года́ть прїе́мъ,  свѧще́ннагѡ ли́ка а҆пⷭ҇тольска соприча́стникъ бы́въ, і҆ꙋ́до  а҆пⷭ҇ле: тѣ́мъ носи́мое съ нб҃сѐ и҆ногда̀ дыха́нїе  ѻ҆́гненное, ѻ҆́гненнымъ ѧ҆зы́комъ вдохнꙋ́въ, и҆  ꙗ҆зы́ческое терно́вное попали́лъ є҆сѝ безбо́жїе: хрⷭ҇та̀  бг҃а, проповѣ́дниче, молѝ, спасти́сѧ дꙋша́мъ на́шымъ. 
И҆ ны́нѣ: Ца́рь небе́сный: 
Вхо́дъ. Прокі́менъ днѐ. И҆ чтє́нїѧ трѝ. 
Собо́рнагѡ посла́нїѧ і҆ꙋ́дина чте́нїе. 
[Глава̀ а҃] І҆ꙋ́да, і҆и҃са хрⷭ҇та̀ ра́бъ, бра́тъ же  і҆а́кѡва, сꙋ́щымъ ѡ҆ бз҃ѣ ѻ҆ц҃ѣ̀ ѡ҆сщ҃є́ннымъ, і҆и҃съ  хрⷭ҇то́мъ соблюдє́ннымъ зва̑ннымъ: ми́лость ва́мъ, и҆  ми́ръ, и҆ любы̀ да оу҆мно́житсѧ. Возлю́бленнїи, всѧ́ко  тща́нїе творѧ̀ писа́ти ва́мъ ѡ҆ ѻ҆́бщемъ спасе́нїи ва́шемъ,  нꙋ́жда мѝ бы́сть писа́ти ва́мъ, молѧ̀ подвиза́тисѧ ѡ҆  преда́ннѣй вѣ́рѣ свѧты̑мъ є҆ди́ною. Привнидо́ша бо  нѣ́цыи человѣ́цы, дре́вле пред̾ꙋста́вленнїи на сїѐ  ѡ҆сꙋжде́нїе, нечести́вїи, бг҃а на́шегѡ благода́ть  прелага́ющїи въ скве́рнꙋ, и҆ є҆ди́нагѡ влⷣки бг҃а и҆ гдⷭ҇а  на́шегѡ і҆и҃са хрⷭ҇та̀ ѿмета́ющїисѧ. Воспомѧнꙋ́ти же ва́мъ  хощꙋ̀, вѣ́дꙋщымъ и҆ ва́мъ є҆ди́ною сїѐ, ꙗ҆́кѡ гдⷭ҇ь  лю́ди ѿ землѝ є҆гѵ́петскїѧ спасѐ, послѣдѝ  невѣ́ровавшыѧ (с. 237) погꙋбѝ. а҆́ггелы же не соблю́дшыѧ  своегѡ̀ нача́льства, но ѡ҆ста́вльшыѧ своѐ жили́ще, на сꙋ́дъ  вели́кагѡ днѐ, оу҆́зами вѣ́чными подъ мра́комъ соблюдѐ.  Ꙗ҆́коже содо́ма и҆ гомо́рра, и҆ ѻ҆крє́стныѧ и҆́хъ гра́ды,  подо́бнымъ и҆́хъ ѻ҆́бразомъ преблꙋди́вшѧ и҆ ходи́вшѧ въ  слѣ́дъ пло́ти и҆ны́ѧ, предлежа́тъ въ показа́нїе ѻ҆гнѧ̀  вѣ́чнагѡ сꙋ́дъ под̾е́мше. Та́кожде оу҆́бѡ и҆ сі́и, сѡ́нїѧ  ви́дѧще пло́ть оу҆́бѡ сквернѧ́тъ, гдⷭ҇ьства же  ѿмета́ютсѧ, сла́вы же хꙋ́лѧще (не трепе́щꙋтъ). Мїхаи́лъ же  а҆рха́гг҃лъ є҆гда̀ со дїа́воломъ разсꙋжда́ѧ гл҃го́лаше ѡ҆  мѡѷсе́овѣ тѣлесѝ, не смѣ́ѧше сꙋда̀ навестѝ хꙋ́льна, но  речѐ: да запрети́тъ тебѣ̀ гдⷭ҇ь. Сі́и же, є҆ли̑ка оу҆́бѡ  не вѣ́дѧтъ, хꙋ́лѧтъ: є҆ли̑ка же по є҆стествꙋ̀ ꙗ҆́кѡ  безсловє́снаѧ живѡ́тнаѧ вѣ́дѧтъ, въ си́хъ сквернѧ́тсѧ. 
Собо́рнагѡ посла́нїѧ і҆ꙋ́дина чте́нїе. 
Го́ре и҆̀мъ, ꙗ҆́кѡ въ пꙋ́ть ка́їновъ поидо́ша, и҆  въ ле́сть валаа́мовы мзды̀ оу҆стреми́шасѧ, и҆ въ  прерѣка́нїи коре́овѣ погибо́ша. Сі́и сꙋ́ть въ любва́хъ  ва́шихъ скверни́тели, съ ва́ми ꙗ҆дꙋ́ще, безъ боѧ́зни себѐ  пасꙋ́ще, ѻ҆́блацы безво́дни, ѿ вѣ̑тръ преноси́ми:  древеса̀ є҆сє́нна безплѡ́дна, два́жды оу҆мє́рша  и҆скоренє́на. Во́лны, свирѣ̑пыѧ мо́рѧ, воспѣнѧ́юще своѧ̑  стыдѣ̑нїѧ, ѕвѣ́зды прелє́стныѧ, и҆̀мже мра́къ тмы̀ во  вѣ́ки блюде́тсѧ. Прⷪ҇ро́чествова же и҆ ѡ҆ си́хъ седмы́й ѿ  а҆да́ма є҆нѡ́хъ, глаго́лѧ: сѐ прїи́детъ гдⷭ҇ь во тма́хъ  ст҃ы́хъ а҆́гг҃лъ свои́хъ, сотвори́ти сꙋ́дъ ѡ҆ всѣ́хъ, и҆  и҆з̾ѡбличи́ти всѣ́хъ нечести́выхъ ѡ҆ всѣ́хъ дѣ́лѣхъ  нече́стїѧ и҆́хъ, и҆́миже нече́ствоваша, и҆ ѡ҆ всѣ́хъ  жесто́кихъ словесѣ́хъ и҆́хъ, ꙗ҆̀же глаго́лаша на́нь  грѣ̑шницы нечести́вїи. Сі́и сꙋ́ть ропотницы̀,  оу҆кори́тели, ча́сть поро́чна, въ по́хотехъ свои́хъ ходѧ́ще  нече́стїемъ и҆ законопрестꙋпле́нїемъ, и҆ оу҆ста̀ и҆́хъ  глаго́лютъ прегѡ́рдаѧ, чꙋдѧ́щесѧ ли́цамъ по́льзы ра́ди. (с.  238) 
Собо́рнагѡ посла́нїѧ і҆ꙋ́дина чте́нїе. 
Вы́ же, возлю́бленнїи, помина́йте глаго́лы  преждеречє́нныѧ ѿ а҆пⷭ҇лъ гдⷭ҇а на́шегѡ і҆и҃са хрⷭ҇та̀.  Занѐ глаго́лахꙋ ва́мъ, ꙗ҆́кѡ въ послѣ́днее вре́мѧ бꙋ́дꙋтъ  рꙋга́тели, по свои́хъ по́хотехъ ходѧ́ще и҆ нече́стїихъ. Сі́и  сꙋ́ть ѿдѣлѧ́юще себѐ ѿ є҆ди́ности вѣ́ры: и҆ сꙋ́ть  тѣле́сни, дх҃а не и҆мꙋ́ще. Вы́ же, возлю́бленнїи, ст҃о́ю  ва́шею вѣ́рою назида́юще себѐ, дх҃омъ ст҃ы́мъ, и҆  молѧ́щесѧ. Са́ми себѐ въ любвѝ бж҃їей соблюда́йте, ждꙋ́ще  ми́лости гдⷭ҇а на́шегѡ і҆и҃са хрⷭ҇та̀, въ жи́знь вѣ́чнꙋю.  И҆ ѻ҆́вѣхъ оу҆́бѡ ми́лꙋйте разсꙋжда́юще: ѻ҆́вѣхъ же  стра́хомъ спаса́йте, ѿ ѻ҆гнѧ̀ восхища́юще: ѡ҆блича́йте же  съ боѧ́знїю, ненави́дѧще и҆ ꙗ҆́же ѿ пло́ти ѡ҆скверне́ннꙋю  ри́зꙋ. Могꙋ́щемꙋ же сохрани́ти вы̀ безъ грѣха̀ и҆ безъ  скве́рны, и҆ поста́вити предъ сла́вою свое́ю непорѡ́чны въ  ра́дости, є҆ди́номꙋ премꙋ́дромꙋ бг҃ꙋ и҆ сп҃сꙋ на́шемꙋ,  і҆и҃сомъ хрⷭ҇то́мъ гдⷭ҇емъ на́шимъ, сла́ва и҆ вели́чїе,  держа́ва и҆ вла́сть, пре́жде всегѡ̀ вѣ́ка, и҆ ны́нѣ, и҆ во  всѧ̑ вѣ́ки, а҆ми́нь. 
На стїхо́внѣ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Прїѧ́лъ є҆сѝ, а҆пⷭ҇ле ꙳ надъ де́мѡны непобѣди́мꙋю  вла́сть и҆ си́лꙋ ꙳ и҆ ѡ҆ и҆́мени хрⷭ҇то́вѣ ꙳ нача̑ла тмы̀  ѿгони́ти, ꙳ проше́лъ є҆сѝ зе́млю, просвѣща́ѧ ꙗ҆́кѡ  со́лнце, ꙳ и҆ всѧ̑ страны̑ наꙋча́ѧ, ꙳ пе́рвое, сла́вне,  хрⷭ҇то́во проповѣ́далъ є҆сѝ ꙳ сп҃си́тельное прише́ствїе. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Пе́рвѣй бл҃гости, ꙳ и҆ є҆сте́ственномꙋ, и҆  пребжⷭ҇твенномꙋ ꙳ житїю̀ подо́бѧсѧ, ꙳ мꙋ́жъ бы́лъ є҆сѝ  бла́гъ, і҆ꙋ́до, по сꙋществꙋ̀, ꙳ и҆ бра́тъ гдⷭ҇ень  и҆менꙋ́емь, ꙳ нра́ва твоегѡ̀ бл҃года́тїю, ꙳ и҆ ѻ҆бы́чаѧ  красото́ю, ꙳ хрⷭ҇то́въ показа́лсѧ є҆сѝ ꙳ оу҆чени́къ  и҆́скреннїй. (с. 239) 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Ѻ҆рга́нъ до́брѣ соста́вленъ, ꙳ бжⷭ҇твеннымъ  ѡ҆кормле́нїемъ, ꙳ а҆пⷭ҇ле і҆ꙋ́до, ꙳ ꙗ҆зы́кѡмъ зва́нїю ты̀  ввѣ́рилсѧ є҆сѝ, ꙳ къ позна́нїю хрⷭ҇то́вꙋ наставлѧ́ѧ ꙳  словесы̀ и҆ дѣѧ̑нїи, ꙳ всѧ̑ просвѣти́лъ є҆сѝ,  и҆сповѣ́дати и҆́стинное і҆и҃са бжⷭ҇тво̀, ꙳ сп҃са дꙋ́шъ  на́шихъ. 
Сла́ва, гла́съ в҃: 
Ре́вности бжⷭ҇твенныѧ и҆спо́лненъ, а҆пⷭ҇ле і҆ꙋ́до  досточꙋ́дне, ревнꙋ́ѧ поревнова́лъ є҆сѝ бг҃ꙋ вседержи́телю,  и҆ бж҃е́ственныхъ тѧ̀ чꙋде́съ и҆спо́лнена показа̀: стра́ннꙋю  бо ре́вность и҆мѣ́ѧ, дѣ́йствїемъ нра́въ стѧжа́лъ є҆сѝ.  тѣ́мже вы́шнїй сы́й, съ вы́шними ли̑ки вселѧ́емь, моли́сѧ,  бг҃ови́дче, сло́вꙋ хрⷭ҇тꙋ̀ бг҃ꙋ на́шемꙋ, дарова́ти на́мъ  ве́лїю ми́лость. 
И҆ ны́нѣ, бг҃оро́диченъ: Ѽ чꙋдесѐ но́вагѡ: 
Тропа́рь, гла́съ а҃: 
Хрⷭ҇то́ва тѧ̀ сро́дника, ѽ і҆ꙋ́до, вѣ́дꙋще, и҆  мꙋ́ченика тве́рда, свѧще́ннѡ восхвалѧ́емъ, пре́лесть  попра́вша, и҆ вѣ́рꙋ соблю́дша: тѣ́мже дне́сь всесвѧтꙋ́ю  твою̀ па́мѧть пра́зднꙋюще, грѣхѡ́въ разрѣше́нїе моли́твами  твои́ми прїе́млемъ. 
На оу҆́трени, на Бг҃ъ гдⷭ҇ь, тропа́рь а҆пⷭ҇ла  два́жды. 
Сла́ва, и҆ ны́нѣ: Гаврїи́лꙋ вѣща́вшꙋ: 
По а҃-й каѳі́смѣ, сѣда́ленъ, гла́съ в҃: 
Оу҆лови́въ ꙗ҆зы́ки а҆пⷭ҇лъ сла́вный, и҆ наꙋчи́въ  концы̀ земны̑ѧ тебѣ̀ кла́нѧтисѧ со ѻ҆ц҃е́мъ и҆ дх҃омъ,  хрⷭ҇тѐ бж҃е, тогѡ̀ ра́ди оу҆твердѝ цр҃ковь твою̀, и҆  вѣ̑рнымъ низпослѝ бл҃гослове́нїе твоѐ, є҆ди́не  ми́лостиве и҆ чл҃вѣколю́бче. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ ѻ҆́бщницы бы́хомъ тобо́ю,  бцⷣе (с. 240) приснодв҃о: бг҃а бо на́мъ воплоще́нна родила̀  є҆сѝ. тѣ́мже тѧ̀ по до́лгꙋ всѝ бл҃гоче́стнѡ велича́емъ. 
По в҃-й каѳі́смѣ, сѣда́ленъ, гла́съ д҃: 
Лꙋчꙋ̀ ꙗ҆́кѡ со́лнце пра́вды и҆спꙋсти́ тѧ хрⷭ҇то́съ,  просвѣти́ти всю̀ зе́млю, а҆пⷭ҇ле сла́вне і҆ꙋ́до:  бжⷭ҇твенными твои́ми моли́твами ѡ҆зарѧ́еши, и҆  бж҃е́ственнымъ свѣ́томъ невече́рнимъ всѣ́хъ просвѣща́еши,  вѣ́рою соверша́ющихъ ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Оу҆пова́нїе непосты́дное надѣ́ющихсѧ на тѧ̀,  є҆ди́на ро́ждшаѧ па́че є҆стества̀ пло́тїю хрⷭ҇та̀ бг҃а  на́шего, того̀ со ст҃ы́ми а҆пⷭ҇лы молѝ, пода́ти вселе́ннѣй  ѡ҆чище́нїе прегрѣше́нїй, и҆ всѣ̑мъ на́мъ пре́жде конца̀  житїѧ̀ и҆справле́нїе. 
По полѷеле́и, сѣда́ленъ, гла́съ и҃. Подо́бенъ:  Премꙋ́дрости: 
Мре́жею сло́ва возве́дъ и҆зъ глꙋбины̀ неразꙋ́мїѧ  бг҃олѣ́пнѡ, ꙗ҆зы́ки приве́лъ є҆сѝ вѣ́рою, и҆ ꙗ҆́кѡ  и҆сто́чникъ сы́й во́дъ дх҃о́вныхъ, вселе́ннꙋю всю̀ напои́лъ  є҆сѝ бл҃года́тїю. тѣ́мже и҆ спа́сшїисѧ тобо́ю,  бг҃огла́се, ꙗ҆́кѡ дрꙋ́га тѧ̀ бли́жнѧгѡ хрⷭ҇то́ва  оу҆блажа́емъ, а҆пⷭ҇ле і҆ꙋ́до, вопїю́ще тѝ: молѝ хрⷭ҇та̀  бг҃а, согрѣше́нїй ѡ҆ставле́нїе дарова́ти чтꙋ́щымъ любо́вїю  ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: Нбⷭ҇наѧ пою́тъ  тѧ̀: 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю и҆зы́де вѣща́нїе и҆́хъ:  Сті́хъ: Нб҃са̀ повѣ́даютъ сла́вꙋ бж҃їю: Всѧ́кое  дыха́нїе: Є҆ѵⷢ҇лїе і҆ѡа́нна, зача́ло ѯ҃з. 
По н҃-мъ ѱалмѣ̀, стїхи́ра, гла́съ а҃: 
Во всю̀ зе́млю и҆зы́де твоѐ спаси́тельное  вѣща́нїе, бг҃ови́дче а҆пⷭ҇ле, и҆ просвѣтѝ дꙋ́шы  заблꙋ́ждшыѧ, и҆ хрⷭ҇тꙋ̀ приведѐ человѣ́ки, просвѣщє́нныѧ  благода́тїю. тѣ́мже молѝ, дарова́ти дꙋша́мъ на́шымъ ми́ръ  и҆ ве́лїю ми́лость. (с. 241) 
Канѡ́нъ бцⷣы со і҆рмосо́мъ на ѕ҃: и҆ а҆пⷭ҇ла на и҃.  Є҆гѡ́же краегране́сїе: 
Пѣ́ти і҆ꙋ́дꙋ бг҃ови́дца тщꙋ́сѧ. Творе́нїе  ѳеофа́на. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй  бра̑ни мы́шцею высо́кою, хрⷭ҇то́съ и҆стрѧсѐ, і҆и҃лѧ же  спасѐ, побѣ́днꙋю пѣ́снь пою́ща. 
Таи́нниче нбⷭ҇ныхъ, і҆ꙋ́до всемꙋ́дре, оу҆ченичѐ  сп҃совъ и҆ ѻ҆́бщниче и҆́стинныѧ жи́зни, ѧ҆зы́къ мо́й  подви́гни, и҆ сло́во оу҆пра́ви на пѣ́нїе твоѐ,  всеблаже́нне. 
Влекі́й сп҃совъ ꙗ҆ре́мъ, а҆пⷭ҇ле, и҆ браздꙋ̀  сѣкі́й, и҆ ѡ҆бновлѧ́ѧ бл҃года́тїю, сѣ́мѧ сѣ́ѧлъ є҆сѝ,  и҆ мно́гъ пло́дъ прине́слъ є҆сѝ призва́вшемꙋ, пресла́вне. 
Сло́ва вопло́щшагосѧ ѡ҆брѣ́тъ оу҆чи́телѧ, и҆  сегѡ̀, бг҃ови́дче, лꙋча́ми просвѣща́емь, бы́лъ є҆сѝ  свѣ́тъ вторы́й, пе́рвагѡ сїѧ́ньми соѡбразꙋ́ѧсѧ,  досточꙋ́дне. 
Бг҃оро́диченъ: 
Вѣ́ра да повѣ́дꙋетсѧ то́кмѡ, а҆ не сказа́нїе,  є҆́же па́че оу҆ма̀ чꙋде́съ, бг҃ороди́тельнице пречⷭ҇таѧ,  непостижи́маго бг҃а сло́ва родила̀ є҆сѝ, ѡ҆болче́на въ  чл҃вѣ́чество. 
Катава́сїа по оу҆ста́вꙋ. 
Пѣ́снь г҃. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ повѣ́сивый неѡдержи́мѡ тѧготѣ́ющꙋю, на  недви́жимѣмъ, хрⷭ҇тѐ, ка́мени за́повѣдей твои́хъ цр҃ковь  твою̀ оу҆твердѝ, є҆ди́не бла́же и҆ чл҃вѣколю́бче. 
Взѧ́тсѧ оу҆чени̑къ хрⷭ҇то́выхъ бл҃голѣ́пїе  превы́шше всѧ́кагѡ вели́чества: сі́и бо бы́ша є҆мꙋ̀ дрꙋ́зи  же и҆ сво́йственнїи, и҆ срѡ́дницы, и҆ соснѣ́дницы, и҆  та̑инъ сказа́тели. 
І҆ꙋ́до, бра́тїѧ твоѧ̑ тѧ̀ похвалѧ́ютъ, бра́та  ꙗ҆́вльшасѧ, и҆ непщꙋ́ема ꙗ҆́вльшагѡсѧ пло́тїю, сло́ва  превѣ́чнагѡ ѿ присносꙋ́щнагѡ возсїѧ́вшагѡ, ѿ  нерожде́нна роди́телѧ. 
Оу҆мертви́въ на землѝ твоѧ̑ оу҆́ды, пожи́лъ  є҆сѝ съ (с. 242) жи́знїю всѣ́хъ хрⷭ҇та̀, пребога́те, и҆  живоно́сныѧ жи́зни все́й вселе́ннѣй провозвѣ́стникъ ты̀  бы́лъ є҆сѝ, гл҃го́лы живѡ́тныѧ проповѣ́даѧ. 
Бг҃оро́диченъ: 
Сѐ ты̀ па́че всѣ́хъ, чⷭ҇таѧ, оу҆блажи́ласѧ  є҆сѝ, превозшла̀ є҆сѝ всѣ́хъ ст҃остїю, всѣ́хъ  превознесла́сѧ є҆сѝ, и҆ всѣ́хъ ꙗ҆ви́ласѧ вы́шши нбⷭ҇ныхъ  си́лъ, мт҃и бж҃їѧ бы́вши. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Па́ѵлꙋ ꙗ҆́вльсѧ собесѣ́дникъ, а҆пⷭ҇ле, съ си́мъ  на́мъ про́повѣдь возвѣсти́лъ є҆сѝ бжⷭ҇твенныѧ  бл҃года́ти, тайноглаго́льниче і҆ꙋ́до бл҃же́нне. сегѡ̀ ра́ди  вопїе́мъ тѝ: не преста́й молѧ́сѧ ѡ҆ всѣ́хъ на́съ. 
Сѣда́ленъ, гла́съ и҃. Подо́бенъ: Премꙋ́дрости. 
Ро́ждшагѡсѧ влⷣки, и҆ бра́та бы́вша всѣ̑мъ  и҆збра̑ннымъ, і҆ꙋ́до бл҃же́нне, бра́тъ бы́лъ є҆сѝ, и҆ ѿ  негѡ̀ а҆пⷭ҇лъ во всѧ̑ концы̀ посла́лсѧ є҆сѝ, премꙋ́дре,  сло́во вѣ́ры всѣ̑мъ всѣва́ѧ, и҆ просвѣща́ѧ во тмѣ̀  невѣ́дѣнїѧ рабо́тающыѧ лꙋка́вомꙋ мїроде́ржцꙋ. сегѡ̀ ра́ди  вопїе́мъ тѝ: молѝ хрⷭ҇та̀ бг҃а, грѣхѡ́въ ѡ҆ставле́нїе  дарова́ти чтꙋ́щымъ любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, пра́здника, и҆лѝ бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителю, прїѧ́телище ꙗ҆́кѡ сꙋ́щи  оу҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное  ѻ҆би́телище, и҆ бѣсѡ́мъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ,  нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. 
Пѣ́снь д҃. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе прозорли́вѡ  а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во  спасе́нїе люде́й твои́хъ спастѝ пома̑занныѧ твоѧ̑ прише́лъ  є҆сѝ. (с. 243) 
Вели́кїй сп҃совъ а҆пⷭ҇лъ ꙗ҆вле́нїѧ дх҃а  сподо́бленъ, и҆ возлю́бленъ бы́сть, зрѣ́нїѧ є҆гѡ̀ зарю̀ и҆  добро́тꙋ ви́дѣвъ. 
Бл҃года́ти сы́й и҆спо́лненъ и҆ дарѡ́въ, ѿ бг҃а  пода́нныхъ, а҆пⷭ҇ле, на спаси́тельное приста́нище тѧ̀  пѣсносло́вѧщыѧ наставлѧ́й. 
Си́лою непобѣди́мою дх҃а прест҃а́гѡ ѡ҆гражда́емь,  слꙋжи́телю неизрече́нныхъ, лꙋка́вствїѧ ѿгонѧ́еши дꙋ́хи  сло́вомъ благода́ти. 
Бг҃оро́диченъ: 
Несказа́ннѡ заче́нши, всенепоро́чнаѧ, творца̀  твоего̀ и҆ бг҃а, молѝ, спасти́ ны ѿ бѣ́дъ, и҆ дꙋше́вное  спасе́нїе пода́ти пою́щымъ тѧ̀, влⷣчце. 
Пѣ́снь є҃. І҆рмо́съ: 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀  оу҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ благоꙋтро́бенъ. 
Зако́на ѡ҆ста́вль сѣ̑ни, и҆́стины ѻ҆́бразъ  свѣ́тлѡ проповѣ́далъ є҆сѝ, са́мꙋю и҆́стинꙋ стѧжа́въ  наста́вника. 
Сло́ва повелѣ́нїе и҆сполнѧ́ѧ, а҆пⷭ҇ле, ꙗ҆зы́ки  всѧ̑ оу҆чє́нїи твои́ми наꙋча́ѧ ѡ҆бте́клъ є҆сѝ, и҆ си́хъ  крестѧ̀ трⷪ҇ческимъ призыва́нїемъ. 
До́ждь нбⷭ҇ный, ꙗ҆́кѡ роса̀ свы́ше, бж҃е́ственное  вѣща́нїе твоѐ, бг҃опроповѣ́дниче, мглꙋ̀ разорѝ  многобо́жїѧ є҆ди́нагѡ бг҃а проповѣ́данїемъ. 
Бг҃оро́диченъ: 
Оу҆мертвѝ стра̑сти моѧ̑, бг҃ороди́тельнице, и҆  дꙋ́шꙋ мою̀ оу҆мерщвле́ннꙋю грѣхо́вными сластьмѝ  возста́ви, мт҃и и҆́стиннагѡ воскресе́нїѧ. 
Пѣ́снь ѕ҃. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко  хрⷭ҇тѐ, страсте́й мо́ре оу҆кротѝ, и҆ ѿ тлѝ возведи́  мѧ, ꙗ҆́кѡ благоꙋтро́бенъ. 
Видѣ́нїѧ оу҆че́нїемъ, житїѧ̀ дѣѧ́ньми, свѣ́тлѡ,  хрⷭ҇то́въ а҆пⷭ҇ле, сїѧ́ѧ, сꙋ́щыѧ во глꙋбинѣ̀ невѣ́дѣнїѧ  просвѣти́лъ є҆сѝ. 
Посыла́еши всѣ̑мъ человѣ́кѡмъ свѣ́тлое, и҆  оу҆че́нїѧ дх҃а и҆спо́лнено посла́нїе, свѧщенноѧвле́нне  пречꙋ́дне. 
Бг҃ови́децъ вѣща́етъ нбⷭ҇наѧ, ꙗ҆́коже слове́снꙋю  нѣ́кꙋю (с. 244) бж҃їю сла́вꙋ повѣ́даѧ, на́съ ра́ди пло́тїю  ꙗ҆́вльшагѡсѧ и҆ чꙋдесы̀. 
Бг҃оро́диченъ: 
Прест҃а́ѧ влⷣчце бг҃ома́ти, и҆зба́ви мѧ̀ тлѝ, и҆  страсте́й смꙋще́нїе оу҆толѝ, ꙗ҆́же и҆сто́чникъ  безстра́стїѧ ро́ждшаѧ. 
Конда́къ, гла́съ в҃. Подо́бенъ: Твє́рдыѧ: 
Тве́рдымъ оу҆мо́мъ и҆збра́нъ оу҆чени́къ ты̀  ꙗ҆ви́лсѧ є҆сѝ, и҆ сто́лпъ неѡбори́мь цр҃кве хрⷭ҇то́вы,  ꙗ҆зы́кѡмъ проповѣ́далъ є҆сѝ сло́во хрⷭ҇то́во, вѣ́ровати  глаго́лѧ во є҆ди́но бжⷭ҇тво̀: ѿ негѡ́же просла́вивсѧ,  прїѧ́лъ є҆сѝ да́ръ и҆сцѣле́нїй, цѣли́ти недꙋ́ги  притека́ющымъ къ тебѣ̀, а҆по́столе і҆ꙋ́до всехва́льне. 
І҆́косъ: 
И҆́стиннаго благоче́стїѧ проповѣ́дника, и҆  держа́внаго и҆́стины побо́рника досто́йнѡ восхва́лимъ,  ꙗ҆́кѡ подо́бника хрⷭ҇тꙋ̀ и҆ свидѣ́телѧ: стра̑сти бо є҆гѡ̀  на тѣ́лѣ мꙋ́жески прїѧ́тъ, ꙗ҆́кѡ оу҆чени́къ словесѐ и҆  а҆пⷭ҇лъ і҆ꙋ́да всехва́льный. 
Пѣ́снь з҃. І҆рмо́съ: 
Превозноси́мый ѻ҆ц҃є́въ гдⷭ҇ь, пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ  є҆сѝ. 
Бг҃ови́дна ссꙋ́щїемъ бжⷭ҇тва̀ бы́вша, всѝ і҆ꙋ́дꙋ  воспое́мъ, согла́снѡ пою́ще: бж҃е, благослове́нъ є҆сѝ. 
Дх҃одви́жимый и҆ бг҃одꙋхнове́нный ѧ҆зы́къ тво́й  мі́ръ ѡ҆братѝ хрⷭ҇то́вымъ проповѣ́данїемъ, є҆мꙋ́же всѝ  пое́мъ бж҃е, благослове́нъ є҆сѝ. 
Дае́тъ тебѣ̀ нбⷭ҇ное наслѣ́дїе гдⷭ҇ь, и҆ престо́лъ  пресвѣ́телъ, на не́мже почива́ѧ, бжⷭ҇твеннѣ пое́ши: бж҃е,  бл҃гослове́нъ є҆сѝ. 
Бг҃оро́диченъ: 
Оу҆сты̀ и҆ ра́зꙋмомъ тѧ̀ бцⷣꙋ влⷣчцꙋ  проповѣ́дꙋемъ веселѧ́щесѧ: бг҃а бо родила̀ є҆сѝ, є҆мꙋ́же  всѝ пое́мъ: бж҃е, благослове́нъ є҆сѝ. 
Пѣ́снь и҃. І҆рмо́съ: 
Тебѣ̀ вседѣ́телю, въ пе́щи ѻ҆́троцы всемі́рный  ли́къ спле́тше поѧ́хꙋ: дѣла̀ всѧ̑каѧ, гдⷭ҇а по́йте, и҆  превозноси́те во всѧ̑ вѣ́ки. (с. 245) 
Бога́тство ꙗ҆зы̑къ, и҆ царе́й по́честь,  благозва́нїе воспрїѧ́лъ є҆сѝ, вопїѧ̀, а҆пⷭ҇ле: всѧ̑ дѣла̀  гдⷭ҇нѧ, гдⷭ҇а по́йте, и҆ превозноси́те во всѧ̑ вѣ́ки. 
Всю̀ зарю̀ оу҆тѣ́шителевꙋ, блаже́нне, прїѧ́лъ  є҆сѝ соше́дшꙋю, зовы́й, сла́вне: всѧ̑ дѣла̀ гдⷭ҇нѧ, гдⷭ҇а  по́йте, и҆ превозноси́те во всѧ̑ вѣ́ки. 
Вє́щи тлѣ́нныѧ возненави́дѣвъ, небе́сныхъ сла́вꙋ  произво́лилъ є҆сѝ, пребыва́ющꙋю вѣ́дый, а҆пⷭ҇ле, тѣ́мже  вопїѧ́лъ є҆сѝ: всѧ̑ дѣла̀ гдⷭ҇нѧ, гдⷭ҇а по́йте, и҆  превозноси́те во всѧ̑ вѣ́ки. 
Бг҃оро́диченъ: 
Прїиди́те, добро́тꙋ і҆а́кѡвлю воспои́мъ, мр҃і́ю  пречⷭ҇тꙋю, согла́снѡ пою́ще: всѧ̑ дѣла̀ гдⷭ҇нѧ, гдⷭ҇а  по́йте, и҆ превозноси́те во всѧ̑ вѣ́ки. 
Пѣ́снь ѳ҃. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Ѡ҆блиста́всѧ, сла́вне, свѣтоли́тїй дх҃а заре́ю,  чꙋде́съ блиста̑нїѧ па́че є҆стества̀ всѣ̑мъ и҆спꙋща́еши,  ꙗ҆́кѡ оу҆чени́къ є҆мманꙋ́илевъ: є҆го́же велича́юще, тѧ̀,  бг҃ови́дче, оу҆блажа́емъ. 
Со а҆́гг҃льскими чи́нми предстоѧ́ще бг҃ови́днїи  самови́дцы, и҆ зри́тели є҆диноро́днагѡ, пло́тїю  ѡ҆бнища́вшагѡ на́съ ра́ди: сего̀ прилѣ́жнѡ ны́нѣ моли́те,  спастѝ дꙋ́шы на́шѧ. 
Бг҃оро́диченъ: 
Ꙗ҆́кѡ ро́ждши, пречⷭ҇таѧ, тва́ри содѣ́телѧ по  всемꙋ̀ роди́телѧ но́сиши нача́ло, несравни́тельно и҆мѣ́ѧ  прїѧ́тїе и҆ превознесе́нно. тѣ́мже рождествꙋ̀ твоемꙋ̀  покланѧ́ющесѧ, тѧ̀ прославлѧ́емъ. 
Свѣти́ленъ. Подо́бенъ: Дх҃омъ во ст҃и́лищи. 
Тече́нїе кра́сныхъ твои́хъ но́гъ, і҆ꙋ́до а҆по́столе,  возврати́въ, къ ше́ствїю нбⷭ҇номꙋ возше́лъ є҆сѝ ра́дꙋѧсѧ,  и҆ (с. 246) трⷪ҇цѣ преста́въ, во ѻ҆ц҃ѣ̀ ви́диши сн҃а, и҆  дх҃а бжⷭ҇твеннаго: сегѡ̀ ра́ди вѣ́рою пресвѧще́ннꙋю твою̀  и҆ бжⷭ҇твеннꙋю пра́зднꙋемъ па́мѧть. 
Два́жды. 
Сла́ва, и҆ ны́нѣ, бг҃оро́диченъ: 
Стра́шнагѡ и҆спыта́нїѧ воспомина́ю ча́съ, мно́жество  ѕѡ́лъ дѣ́лъ мои́хъ оу҆жаса́етъ и҆ оу҆страша́етъ мѧ̀: но  оу҆ще́дри, пречⷭ҇таѧ, те́плою твое́ю моли́твою, и҆ да́ждь  мѝ спасе́нїе: є҆ли̑ка бо хо́щеши, мо́жеши. 
На хвали́техъ стїхи̑ры на д҃, гла́съ є҃. Подо́бенъ:  Преподо́бне ѻ҆́ч҃е: 
Манове́нїємъ бжⷭ҇твєннымъ повинꙋ́ѧсѧ,  пребл҃же́нне, воплоще́нное сло́во всѣ̑мъ проповѣ́далъ  є҆сѝ, на́мъ оу҆подо́бльшасѧ безъ преложе́нїѧ, сегѡ̀ бы́въ  че́стенъ оу҆чени́къ: семꙋ̀ бы́въ бра́тъ по пло́ти, тогѡ̀  сла́вы сподо́бльсѧ, ꙗ҆́кѡ чи́стъ зрѣ́ти бжⷭ҇твеннымъ  оу҆мо́мъ. тѣ́мже почита́емъ тѧ̀, і҆ꙋ́до бг҃огла́се, и҆  па́мѧть твою̀ соверша́емъ, вѣ́рнѡ вопїю́ще тѝ: хрⷭ҇та̀  молѝ всегда̀, дарова́ти вселе́ннѣй є҆диномы́слїе, ми́ръ  и҆ ве́лїю ми́лость. 
Два́жды. 
Го́рꙋ и҆ска́пающꙋю сла́дость бжⷭ҇твеннагѡ ра́зꙋма,  а҆пⷭ҇ле і҆ꙋ́до, тѧ̀ и҆менꙋ́емъ: ми́рнꙋю рѣкꙋ̀,  оу҆стреми́вшꙋюсѧ ѿ дх҃о́вныхъ невеще́ственныхъ  и҆стѡ́чникъ, и҆ безбо́жїѧ и҆зсꙋша́ющꙋю морѧ̀, и҆ напоѧ́ющꙋю  та́йнѡ благочести́выхъ сердца̀ и҆ помышлє́нїѧ: трꙋбꙋ̀  доброгла́снꙋ, гласѧ́щꙋю сло́ва бжⷭ҇твенное ꙗ҆вле́нїе, мі́ръ  и҆збавлѧ́юща. є҆го́же ны́нѣ молѝ, є҆мꙋ́же помоли́сѧ  всегда̀, дарова́ти вселе́ннѣй є҆диномы́слїе, ми́ръ и҆  ве́лїю ми́лость. 
Блаже́нне і҆ꙋ́до, бра́тїѧ твоѧ̑ тѧ̀ восхвали́ша,  бж҃їѧ бра́та ꙗ҆́вльшасѧ, и҆ бы́вша дх҃а прїѧ́телище  бг҃олѣ́пно. є҆гѡ́же свѣтлостьмѝ чи́стѡ просвѣ́щсѧ,  оу҆́гль ꙗ҆ви́лсѧ є҆сѝ, ле́сть попалѧ́ѧ, вѣ̑рныѧ же всѧ̑  просвѣща́ѧ чи́стыхъ оу҆че́нїй сїѧ́ньми. тѣ́мже почита́емъ  тѧ̀, ꙗ҆́кѡ (с. 247) незаходи́мꙋю денни́цꙋ, и҆ соверша́емъ  твою̀ па́мѧть ст҃ꙋ́ю, вѣ́рнѡ вопїю́щи тѝ: хрⷭ҇та̀ молѝ  всегда̀, дарова́ти вселе́ннѣй є҆диномы́слїе, ми́ръ и҆  ве́лїю ми́лость. 
Сла́ва, гла́съ в҃: 
Ѡ҆ста́вивъ земна̑ѧ, послѣ́довалъ є҆сѝ хрⷭ҇тꙋ̀, и҆  зна́менавсѧ дꙋхнове́нїемъ ст҃а́гѡ дх҃а по́сланъ бы́въ ѿ  негѡ̀ въ ꙗ҆зы́ки поги́бшыѧ, ѡ҆браща́ти человѣ́ки во  свѣ́тъ бг҃оразꙋ́мїѧ, а҆пⷭ҇толе і҆ꙋ́до: и҆ сконча́въ  по́двиги бжⷭ҇твенныѧ твоеѧ̀ стра́сти, и҆ мꙋ́къ разли́чныхъ,  дꙋ́шꙋ твою̀ хрⷭ҇тꙋ̀ пре́далъ є҆сѝ. того̀ молѝ,  всебл҃же́нне, дарова́ти на́мъ ве́лїю ми́лость. 
И҆ ны́нѣ: Спасѝ ѿ бѣ́дъ: 
Славосло́вїе вели́кое. И҆ ѿпꙋ́стъ. 
На лїтꙋргі́и, блажє́нна, а҆пⷭ҇ла, пѣ́снь г҃-ѧ и҆ ѕ҃.  Прокі́менъ, гла́съ и҃: Во всю̀ зе́млю и҆зы́де вѣща́нїе  и҆́хъ: Сті́хъ: Нб҃са̀ повѣ́даютъ сла́вꙋ бж҃їю.  А҆пⷭ҇лъ, зача́ло ѻ҃з. А҆ллилꙋ́їа, гла́съ а҃:  И҆сповѣ́дѧтъ нб҃са̀ чꙋдеса̀: Є҆ѵⷢ҇лїе ѿ і҆ѡа́нна,  зача́ло м҃и. Прича́стенъ: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. 


(с. 247) 
Мѣ́сѧца тогѡ́же въ к҃-й де́нь. 
Ст҃а́гѡ свѧщенномꙋ́ченика меѳо́дїа, є҆пⷭ҇кпа  пата́рскагѡ, и҆́же ѻ҆рїге́новꙋ є҆́ресь попалѝ. 
Стїхи̑ры, гла́съ д҃. Подо́бенъ: Да́лъ є҆сѝ  зна́менїе: 
Хꙋдо́жество па́мѧть твоѧ̀ на́мъ ꙳ сп҃си́тельное  носѧ́щи, ꙳ свѧти́телю меѳо́дїе, ꙳ свѣ́тлѡ прїи́де. ꙳  тѣ́мже въ не́й тѧ̀ пѣсносло́вимъ, ꙳ проповѣ́дающе твоѧ̑ ꙳  свѣ̑тлыѧ (с. 247) по́двиги и҆ борє́нїѧ: ꙳ и҆́миже  многокова́рственнаго и҆ лꙋка́ваго пребра́лъ є҆сѝ, ꙳ и҆  побѣ́ды вѣне́цъ и҆спле́лъ є҆сѝ ра́дꙋѧсѧ. 
Словесы̀ просвѣти́лъ є҆сѝ цр҃ко́вное  и҆сполне́нїе, ꙳ бг҃оѧвле́нне меѳо́дїе, страда́нїй же  свѣ́тлостїю ꙳ многобо́жїѧ ѿгна́лъ є҆сѝ мра́къ, ꙳ и҆  преше́лъ є҆сѝ къ свѣ́тꙋ, сщ҃енномꙋ́чениче, ꙳ ны́нѣ  невече́рнемꙋ. ꙳ тѣ́мже твоѐ всепра́зднственное ꙳ и҆  свѣтоно́сное торжество̀ пра́зднꙋемъ дне́сь, благоче́стїемъ  ѡ҆сїѧ́еми. 
Кровьмѝ ѡ҆багри́лъ є҆сѝ ꙳ свѧще́ннꙋю ѻ҆де́ждꙋ  твою̀, ꙳ бг҃оно́се меѳо́дїе: ꙳ съ не́юже во ст҃а̑ѧ ст҃ы́хъ,  бл҃же́нне, ꙳ вмѣсти́лсѧ є҆сѝ ра́дꙋѧсѧ, и҆ зри́ши свѣ́тлѡ  ꙳ трⷪ҇ческꙋю бжⷭ҇твеннꙋю свѣ́тлость, ꙳ наꙋча́ѧсѧ  ꙗ҆снѣ́йше сꙋ́щымъ па́че оу҆ма̀ и҆ смы́сла, ꙳ и҆  ѡ҆божа́ѧсѧ, и҆зрѧ́дне ст҃и́телю пребога́те. 
И҆́ны стїхи̑ры бцⷣѣ. Подо́бенъ: то́йже: 
Ра́дꙋйсѧ, солнцезра́чнаѧ лꙋчѐ, сл҃нца незаходи́магѡ  прⷭ҇то́ле, ꙳ ꙗ҆́же сл҃нце возсїѧ́вши недоꙋмѣ́нное: ꙳  ра́дꙋйсѧ, оу҆́ме, ѡ҆блиста́ѧй бжⷭ҇твенными сїѧ́ньми, зарѐ  мо́лнїйнаѧ, ꙳ ѡ҆свѣти́вшаѧ землѝ концы̀, ꙳ и҆́стинное  зла́та блиста́нїе, ꙳ вседо́браѧ и҆ пренепоро́чнаѧ, ꙳ свѣ́тъ  невече́рнїй вѣ̑рнымъ ѡ҆блиста́вши. 
Скве́рнꙋ ѿмы́й стра́стнагѡ се́рдца моегѡ̀, бцⷣе  всепѣ́таѧ, ꙳ и҆ всѧ̑ ꙗ҆́звы и҆ гноє́нїѧ сегѡ̀, ꙳ ꙗ҆̀же  ѿ грѣха̀ ѡ҆чи́сти, чⷭ҇таѧ, ꙳ и҆ оу҆ма̀ моегѡ̀ оу҆ста́ви  непостоѧ́нное: ꙳ ꙗ҆́кѡ да си́лꙋ твою̀, ꙳ и҆ вели́кое  застꙋпле́нїе ꙳ велича́ю ѻ҆каѧ́нный и҆ непотре́бный ра́бъ  тво́й. 
Не́мощь и҆ разслабле́нїе, ꙳ дв҃о мт҃и  всенепоро́чнаѧ, ꙳ дꙋшѝ моеѧ̀ преложѝ въ крѣ́пость и҆  си́лꙋ, ꙳ стра́хомъ и҆ любо́вїю твори́ти же, ꙳ и҆ дѣ́ѧти  ѡ҆правда̑нїѧ хрⷭ҇тѡ́ва: ꙗ҆́кѡ да и҆збѣ́гнꙋ ѻ҆гнѧ̀  нестерпи́магѡ, ꙳ и҆ наслѣ́дїе небе́сное, ꙳ и҆ жи́знь  непреходи́мꙋю ꙳ тобо́ю воспрїимꙋ̀ веселѧ́сѧ всегда̀. (с.  249) 
Сла́ва, и҆ ны́нѣ, гла́съ и҆ подо́бенъ то́йже: 
Бѣсо́вскими преклоне́на прило́гми, ꙳ и҆ въ ро́въ  поги́бели вве́ржена, ꙳ оу҆ще́дри, влⷣчце, ꙳ и҆ оу҆тверди́  мѧ на ка́мени добродѣ́телей, ꙳ и҆ навѣ́ты вра̑жїѧ  разо́рши, ꙳ сподо́би мѧ̀ твори́ти повелѣ̑нїѧ ꙳ твоегѡ̀ сн҃а  и҆ бг҃а на́шегѡ: ꙳ ꙗ҆́кѡ да оу҆лꙋчꙋ̀ ꙳ ѡ҆ставле́нїе въ  де́нь сꙋда̀. 
Крⷭ҇тобг҃оро́диченъ. Подо́бенъ: то́йже: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, ꙳ и҆ ре́бра и҆скопава́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, благоꙋтро́бне ꙳ твоемꙋ̀ во́льномꙋ  распѧ́тїю. 
Тропа́рь, гла́съ а҃: 
Кро́вь твоѧ̀, мꙋ́дре, та́йнѡ вопїе́тъ ѿ землѝ,  ꙗ҆́коже а҆́велева къ бг҃ꙋ, бг҃омꙋ́дре свѧти́телю меѳо́дїе,  ꙗ҆́снѡ проповѣ́давый бж҃їе вочеловѣ́ченїе. тѣ́мже и҆  посрами́лъ є҆сѝ ѻ҆рїге́новꙋ ле́сть, и҆ преста́вилсѧ  є҆сѝ въ нбⷭ҇ный черто́гъ: молѝ хрⷭ҇та̀ бг҃а, да спасе́тъ  дꙋ́шы на́шѧ. 
Канѡ́нъ, творе́нїе ѳеофа́ново. 
Гла́съ з҃. Пѣ́снь а҃. І҆рмо́съ: 
Ма́нїемъ твои́мъ на земны́й ѻ҆́бразъ преложи́сѧ  пре́жде оу҆доборазлива́емое водно́е є҆стество̀, гдⷭ҇и.  тѣ́мже немо́креннѡ пѣшеше́ствовавъ і҆и҃ль, пое́тъ тебѣ̀  пѣ́снь побѣ́днꙋю. 
Стезѝ ско́рыѧ, къ бг҃ꙋ мѧ̀ носѧ́щїѧ, показꙋ́ѧ  прехо́дъ, свѧщеннотаи́нниче, наꙋчѝ: ꙗ҆́кѡ да безконе́чнꙋю  оу҆лꙋчꙋ̀ жи́знь моли́твами твои́ми, сла́вне. 
Ѡ҆блиста́лъ є҆сѝ свѣтоно́снѡ во хрⷭ҇то́вѣ  цр҃кви, сꙋгꙋ́быми сїѧ́ѧ, сщ҃енноѧвле́нне, бл҃года́тьми.  тѣ́мже сꙋгꙋ́быми тѧ̀ вѣнцы̑ сщ҃еннолѣ́пнѡ хрⷭ҇то́съ  вѣнча̀. (с. 250) 
Вѣнце́мъ мꙋче́нїѧ, свѧще́нства же ма́стїю,  бл҃же́нне, оу҆краша́емь, ѻ҆бои́ми просїѧ́лъ є҆сѝ.  тѣ́мже и҆́стинное и҆ бг҃ови́дное наслѣ́дїе полꙋчи́лъ  є҆сѝ. 
Ꙗ҆́кѡ непоро́чна же́ртва, и҆ свѧще́нна влⷣцѣ, и҆  жива̀ и҆ ѡ҆дꙋшевле́нна, сщ҃еннодѣ́йствовасѧ, сла́вне.  тѣ́мже же́ртвенникꙋ нбⷭ҇номꙋ прїѧ́тъ бы́лъ є҆сѝ,  меѳо́дїе. 
Бг҃оро́диченъ: 
И҆зба́вителѧ человѣ́ческагѡ ро́да и҆ свободи́телѧ,  и҆ сп҃са хрⷭ҇та̀ на́мъ родила̀ є҆сѝ, дв҃о мт҃и чⷭ҇таѧ.  тѣ́мже ꙗ҆́вѣ тѧ̀ вѣ́дꙋще хода́таицꙋ живота̀ вѣ́чнагѡ  сла́вимъ. 
Пѣ́снь г҃. І҆рмо́съ: 
Въ нача́лѣ нб҃са̀ всеси́льнымъ сло́вомъ твои́мъ  оу҆тверже́й, гдⷭ҇и сп҃се, и҆ вседѣ́тельнымъ, и҆ бж҃їимъ  дх҃омъ всю̀ си́лꙋ и҆́хъ, на недви́жимѣмъ мѧ̀ ка́мени  и҆сповѣ́данїѧ твоегѡ̀ оу҆твердѝ. 
Распала́ющꙋсѧ ви́дѣвъ ѻ҆рїге́новꙋ пре́лесть,  ꙗ҆́кѡ сы́й и҆зрѧ́денъ па́стырь, бж҃е́ственнымъ ѻ҆гне́мъ  ско́рѡ попали́лъ є҆сѝ всю̀ ѻ҆́нагѡ мглꙋ̀, блиста́ющꙋю  лꙋчꙋ̀ вже́гъ премꙋ́дрости твоеѧ̀, бг҃опрїѧ́тне. 
Дѣ́вство чⷭ҇тно́е, и҆ чистоты̀ добро́тꙋ и҆скꙋ́сомъ,  сла́вне, навы́къ, премꙋ́дростїю твое́ю, и҆ слове́съ  благода́тїю, всѣ́хъ си́хъ добро́тꙋ показꙋ́еши, бг҃омꙋ́дре,  и҆ вѣ́чнꙋющꙋю свѣ́тлость. 
Твои́хъ слове́съ мо́лнїѧ, и҆ ра́зꙋма трꙋба̀, и҆  оу҆че́нїй бл҃гонаро́читое вѣща́нїе, во всю̀ зе́млю  и҆зы́де, преподо́бне, всѧ̑ зовꙋ́щи вѣ̑рныѧ къ прича́стїю,  пребл҃же́нне, небе́сныхъ наслажде́нїй. 
Крѣпча́йшею пи́щею дх҃о́вныхъ напое́нїй насы́щшесѧ,  премꙋ́дре, твои́хъ, и҆́стинною пи́щею ѻ҆́ною наслажда́ютсѧ,  пребыва́ющею, приснотекꙋ́щею не мимохо́днѡ, и҆ растꙋ́щею  прича́стникѡмъ. 
Бг҃оро́диченъ: 
Съ бжⷭ҇твеннымъ гаврїи́ломъ, бл҃гослове́ннаѧ дв҃о,  тебѣ̀, (с. 251) ра́дꙋйсѧ, зове́мъ при́снѡ: ра́дости бо  на́мъ вина̀ была̀ є҆сѝ и҆ весе́лїѧ и҆́стиннагѡ,  и҆зба́вителѧ и҆ сп҃са всѣ́хъ пло́тїю ро́ждши. 
Сѣда́ленъ, гла́съ д҃. Подо́бенъ: Вознесы́йсѧ: 
Же́ртвенникъ красе́нъ се́рдце твоѐ сотвори́лъ  є҆сѝ, безкрѡ́вны, свѧщеннодѣ́йственне, прине́слъ є҆сѝ  жє́ртвы бг҃ꙋ. пострада́въ же крѣ́пкѡ, и҆ поже́рсѧ  прине́слсѧ є҆сѝ же́ртва, меѳо́дїе, на́съ ра́ди  поже́ршемꙋсѧ. є҆го́же прилѣ́жнѡ молѝ при́снѡ, всѧ̑  спастѝ любо́вїю пою́щыѧ тѧ̀. 
Сла́ва, и҆ ны́нѣ, бг҃оро́диченъ: 
Нечи́стыхъ помыслѡ́въ мои́хъ мно́жество, и҆  безмѣ́стныхъ мы́слей ѡ҆бꙋрева̑нїѧ кто̀ и҆зрещѝ мо́жетъ,  всенепоро́чнаѧ; настоѧ̑нїѧ же безпло́тныхъ вра̑гъ мои́хъ  кто̀ и҆сповѣ́сть, и҆ си́хъ ѕло́бꙋ; но твое́ю мольбо́ю,  блага́ѧ, си́хъ мнѣ̀ всѣ́хъ и҆збавле́нїе да́рꙋй. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше, ка́кѡ сла́вимый ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою̀ тѧ̀, долготерпѣли́ве. 
Пѣ́снь д҃. І҆рмо́съ: 
Ѻ҆́ч҃а нѣ́дра не ѡ҆ста́вль, и҆ соше́дъ на зе́млю,  хрⷭ҇тѐ бж҃е, та́йнꙋ оу҆слы́шахъ смотре́нїѧ твоегѡ̀, и҆  просла́вихъ тѧ̀, є҆ди́не чл҃вѣколю́бче. 
Къ добродѣ́телей высотѣ̀, мꙋ́ченически сконча́всѧ,  восте́клъ є҆сѝ, великодаро́вное воздаѧ́нїе  свѧщеннодѣ́йствїѧ твоегѡ̀ прїе́мъ, преблаже́нне. 
Престо́лъ и҆мѣ́ѧ свѧти́тельскїй, свѧще́ннꙋю же  жи́знь стѧжа́въ, правосла́внꙋю проповѣ́далъ є҆сѝ вѣ́рꙋ,  всече́стне, и҆ наꙋчи́лъ є҆сѝ твоѐ ста́до. (с. 252) 
Сла́дость дꙋшеполе́знаѧ твои́хъ оу҆че́нїй ꙗ҆́кѡ  и҆сто́чникъ происхо́дитъ, прича́стники веселѧ̀, и҆  оу҆слажда́ѧ дꙋшє́вныѧ на̑ша чꙋ̑вства. 
Бг҃оро́диченъ: 
Ѻ҆ч҃ескихъ нѣ́дръ не ѿстꙋ́пль, и҆ ѿ дв҃ы  вопло́щсѧ, хрⷭ҇тѐ бж҃е, сохранѝ ста́до твоѐ, строе́нїѧ  твоегѡ̀ покланѧ́ющеесѧ бжⷭ҇твєннымъ ѻ҆бразѡ́мъ. 
Пѣ́снь є҃. І҆рмо́съ: 
Гдⷭ҇и бж҃е мо́й, ѿ но́щи оу҆́треневавъ тебѣ̀  молю́сѧ: пода́ждь мѝ ѡ҆ставле́нїе прегрѣше́нїй мои́хъ, и҆  къ свѣ́тꙋ твои́хъ повелѣ́нїй пꙋти̑ моѧ̑ напра́ви, молю́сѧ. 
Ме́ртвостїю живоно́сною ѡ҆бле́клсѧ є҆сѝ, ѻ҆́ч҃е,  пре́жде сконча́нїѧ твоегѡ̀, и҆ мече́мъ оу҆сѣ́ченъ мꙋче́нїѧ  твоегѡ̀, къ жи́зни многосꙋгꙋ́бнѣй преста́вилсѧ є҆сѝ,  сла́вне, лꙋ́чшей. 
Таи́нниче неизрече́нныхъ, и҆ ѻ҆́бщниче вы́шнѧгѡ  ликостоѧ́нїѧ, любо́вїю чтꙋ́щыѧ тѧ̀ спасѝ, пресла́вне,  и҆скꙋше́нїй лю́тыхъ наи̑тїѧ разорѧ́ѧ моли́твами твои́ми. 
И҆мѣ́ѧ ко влⷣцѣ дерзнове́нїе, ѻ҆́ч҃е, є҆гѡ́же  и҆ стра́сти оу҆се́рднѡ поревнова́лъ є҆сѝ, по́двиги  твои́ми, вѣ̑рнымъ бжⷭ҇твенный ми́ръ и҆ тишинꙋ̀ и҆спросѝ,  премꙋ́дре. 
Пе́рвѣе свѧщеннодѣ́ствовалъ є҆сѝ а҆́гнца бж҃їѧ,  грѣхѝ мі́ра взе́млющаго: послѣди́ же закала́емь,  слове́сна и҆ жива̀ же́ртва семꙋ̀ прине́слсѧ є҆сѝ, ѻ҆́ч҃е  меѳо́дїе. 
Бг҃оро́диченъ: 
Чтⷭ҇аѧ бцⷣе, мою̀ дꙋ́шꙋ ѡ҆мраче́ннꙋю, прїѧ́телище  сꙋ́ши неразори́магѡ свѣ́та, и҆ хра́мъ бжⷭ҇твенныѧ зарѝ,  свѣ́томъ твои́мъ просвѣтѝ, молю́сѧ. 
Пѣ́снь ѕ҃. І҆рмо́съ: 
Пла́вающаго въ молвѣ̀ жите́йскихъ попече́нїй, съ  корабле́мъ потоплѧ́ема грѣхи̑, и҆ дꙋшетлѣ́нномꙋ ѕвѣ́рю  примета́ема, ꙗ҆́кѡ і҆ѡ́на, хрⷭ҇тѐ, вопїю́ ти: и҆зъ  смертоно́сныѧ глꙋбины̀ возведи́ мѧ. 
Дрема́нїѧ вѣ́ждамъ и҆ ѻ҆чи́ма твои́ма сна̀, (с.  253) преблаже́нне не да́лъ є҆сѝ, до́ндеже всѣ́хъ  страсте́й себѐ свободи́лъ є҆сѝ, и҆ вмѣсти́теленъ хра́мъ  содѣ́лалъ є҆сѝ зарелꙋ́чнѣй мо́лнїи дх҃а. 
Ве́сь бжⷭ҇твенномꙋ и҆ бг҃ови́дномꙋ сїѧ́нїю,  бг҃омꙋ́дре, соединѧ́ѧсѧ, бжⷭ҇твеннагѡ свѧще́нства пра́вило  бы́лъ є҆сѝ, и҆ къ бг҃ꙋ хода́тай ꙗ҆ви́лсѧ є҆сѝ, все́й  це́ркви вѣ́рныхъ, меѳо́дїе. 
Къ свѣ́тломꙋ житїю̀ свѣ́тлостное совокꙋ́пльсѧ,  сꙋ́щихъ ѿкрове́нїе, бг҃оглаго́ливе, свѣ́тлаго  свѣти́льника мі́рꙋ тѧ̀ показа̀, є҆реті́ческое глꙋмле́нїе,  и҆ безбо́жїѧ тмꙋ̀ ѿгонѧ́ща. 
Бг҃оро́диченъ: 
Цр҃и́цꙋ всѣ́хъ бы́вшихъ тѧ̀ вѣ́дѧще, бг҃а бо  родила̀ є҆сѝ, бг҃омт҃и, ѿ несꙋ́щихъ всѧ̑ сотво́ршаго,  ра́достное пѣсносло́вїе со а҆́гг҃ломъ гаврїи́ломъ тебѣ̀  зове́мъ. 
Конда́къ, гла́съ д҃. Подо́бенъ: Вознесы́йсѧ: 
Свѧщеннотаи́нникъ ст҃ы́ѧ трⷪ҇цы, и҆ ꙗ҆̀же па́че  оу҆ма̀ повелѣ́нїй бжⷭ҇твенныхъ проповѣ́дникъ, и҆  правосла̑внымъ оу҆твержде́нїе бы́лъ є҆сѝ, меѳо́дїе,  ѕлосла̑вныѧ ѡ҆бличи́лъ є҆сѝ смы́слы правовѣ́рїѧ ра́ди,  кро́вїю твое́ю свѧщенномꙋ́ченикъ ꙗ҆́вльсѧ, и҆ хрⷭ҇тꙋ̀ со  а҆́гг҃лы предстоѧ̀, молѝ, спасти́сѧ на́мъ. 
Пѣ́снь з҃. І҆рмо́съ: 
Въ пе́щь ѻ҆́гненнꙋю вве́ржени преподо́бнїи  ѻ҆́троцы, ѻ҆́гнь въ ро́сꙋ преложи́ша, воспѣва́нїемъ си́це  вопїю́ще: благослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Ѡ҆свѧще́нъ, бг҃омꙋ́дре, и҆ мꙋ́ченикѡмъ и҆́стины  свѣ́тлѡ сїѧ́ѧ кро́вїю, съ ни́ми влⷣцѣ пое́ши  непреста́ннѡ: благослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Оу҆твержде́нъ вѣ́рою, і҆́дѡльскїй оу҆гаси́лъ  є҆сѝ пла́мень тѡ́ки ст҃ы́хъ крове́й твои́хъ, мꙋ́чениче,  си́це взыва́ѧ: благослове́нъ є҆сѝ, гдⷭ҇и, бж҃е ѻ҆тє́цъ  на́шихъ. 
Наꙋче́нъ бжⷭ҇твеннымъ видѣ́нїемъ превы́шнимъ,  оу҆́мъ (с. 254) премꙋ́дрѡ оу҆ѧсни́лъ є҆сѝ, съ вѣ́рнѡ  пою́щими, ѻ҆́ч҃е, взыва́ѧ: благослове́нъ є҆сѝ, гдⷭ҇и,  бж҃е ѻ҆тє́цъ на́шихъ. 
Бг҃оро́диченъ: 
Пѣсносло́вїемъ сла́витъ твоѐ ржⷭ҇тво̀ всѧ̀ тва́рь,  бг҃а, дв҃о, вѣ́дѧщи, и҆ че́стнѡ покланѧ́ющисѧ томꙋ̀  зове́тъ: благослове́нъ є҆сѝ, гдⷭ҇и бж҃е ѻ҆тє́цъ на́шихъ. 
Пѣ́снь и҃. І҆рмо́съ: 
Є҆ди́наго безнача́льнаго цр҃ѧ̀ сла́вы, є҆го́же  благословѧ́тъ нбⷭ҇ныѧ си̑лы, и҆ трепе́щꙋтъ чи́ни  а҆́гг҃льстїи, по́йте, свѧще́нницы, лю́дїе, превозноси́те  є҆го̀ во вѣ́ки. 
Тѧ̀ неви́димаго ꙗ҆́кѡ ви́дѣ, терпѧ́ше мꙋчи́телей  ра̑ны бг҃омꙋ́дрый, и҆ вѣнце́мъ оу҆вѧзе́сѧ, поѧ̀: по́йте,  свѧще́нницы, лю́дїе, превозноси́те є҆го̀ во вѣ́ки. 
Непрее́млемое хрⷭ҇то́во црⷭ҇тво свѣ́тлѡ жела́ѧ,  свѧти́телю, сїѐ тебѣ̀ и҆схода́тайствовавшꙋ пра́вою  стезе́ю, зовы́й хрⷭ҇тꙋ̀: лю́дїе, превозноси́те є҆го̀ во  вѣ́ки. 
Многосꙋгꙋ́бнꙋ хрⷭ҇то́съ тебѣ̀ подадѐ твои̑мъ  трꙋдѡ́мъ мздꙋ̀, бг҃оно́се, мы́сль преходѧ́щꙋю всѧ́кꙋ, пою́щꙋ  благоче́стнѡ тогѡ̀ црⷭ҇тво во всѧ̑ вѣ́ки. 
Оу҆че́нїй пꙋчи́нꙋ, и҆ скрижа́ль наказа́нїй, и҆  зрѣ́нїѧ высо́кагѡ сокро́вище тѧ̀ зна́емъ, и҆ чꙋ́вствъ  престо́лъ, пою́ще благоче́стнѡ хрⷭ҇та̀ цр҃ѧ̀ во всѧ̑ вѣ́ки. 
Бг҃оро́диченъ: 
Ра́бски, пречⷭ҇таѧ, тебѣ̀ прихождꙋ̀ вѣ́рою,  заче́ншаѧ всѣ́хъ влⷣкꙋ, ны́нѣ спаси́ мѧ гоне́нїѧ и҆  бѣ́дъ, пою́ща благоче́стнѡ бг҃а воплоще́ннаго и҆зъ тебє̀,  бг҃ороди́тельнице. 
Пѣ́снь ѳ҃. І҆рмо́съ: 
Мт҃и бж҃їѧ и҆ дв҃а, ро́ждшаѧ и҆ дѣ́вствꙋющаѧ па́ки,  не є҆стества̀ дѣ́ло, но бж҃їѧ снизхожде́нїѧ: тѣ́мъ ꙗ҆́кѡ  є҆ди́нꙋ, бж҃їихъ чꙋде́съ сподо́бльшꙋюсѧ, тѧ̀ при́снѡ  велича́емъ. 
Всегда̀ хрⷭ҇та̀ молѝ, бг҃облаже́нне ѻ҆́ч҃е,  є҆ресе́й оу҆ста́вити (с. 255) є҆́же на ны̀ кова̑рства, и҆  ны́нѣшнїй мра́къ ѿ среды̀ ѿженѝ: ꙗ҆́кѡ бо свѧти́тель  си́ленъ, моли́твенникъ бы́лъ є҆сѝ. 
Ѿ землѝ къ небе́снѣй жи́зни преста́вилсѧ є҆сѝ,  слꙋже́нїѧ твоегѡ̀ по́честь прїе́мъ и҆ страда́нїѧ, и҆дѣ́же  жи́зни нетлѣ́нныѧ прича́стникъ бы́въ, вѣ́чнѡ бы́ти со  хрⷭ҇то́мъ сподо́билсѧ є҆сѝ. 
Дре́ва жи́зненнагѡ пло́дъ ѡ҆б̾ѧ́лъ є҆сѝ,  безсме́ртныѧ, преблаже́нне, жи́зни, человѣ́кѡмъ  первонача́льника приѡбрѣ́тъ, є҆гѡ́же ра́дости наслажда́ѧсѧ  бога́тнѡ, ѡ҆ пою́щихъ тѧ̀ вѣ́рою, моли́сѧ. 
Ве́сь оу҆́мъ простира́ѧ, преподо́бне, бла́гостїю  житїѧ̀, хрⷭ҇то́ва зрѣ́нїѧ и҆ кра́снагѡ весе́лїѧ сподо́билсѧ  є҆сѝ, ꙗ҆́кѡ свѧщенномꙋ́ченикъ и҆ сказа́тель благоче́стїѧ,  и҆ побо́рникъ. 
Бг҃оро́диченъ: 
Зако́на но́вагѡ ковче́гъ нарица́емъ тѧ̀, и҆  бг҃оначерта́ннꙋю скрижа́ль, въ не́йже сло́во написа́сѧ  бж҃їе, чл҃вѣ́къ бы́въ, за є҆́же спастѝ мі́ръ ѿ ле́сти,  ѡ҆бра́дованнаѧ бцⷣе всепѣ́таѧ. 


(с. 255) 
Мѣ́сѧца тогѡ́же въ к҃а-й де́нь. 
Ст҃а́гѡ мꙋ́ченика і҆ꙋлїа́на тарсі́йскагѡ. 
Стїхи̑ры, гла́съ д҃. Подо́бенъ: Ꙗ҆́кѡ до́блѧ: 
Свѣтоза́рна тѧ̀ ꙗ҆́кѡ со́лнца, ꙳ мїрска̑ѧ  и҆сполнє́нїѧ, ꙳ мы́сленными свѣтлостьмѝ ѡ҆зарѧ́юща, ꙳ и҆  безбо́жїѧ ѿе́млюща но́щь, ꙳ блаже́нне мꙋ́чениче і҆ꙋлїа́не,  разꙋмѣ́вше, ꙳ па́мѧть твою̀ пра́зднꙋемъ, ꙳ свѣтоно́снꙋю и҆  бжⷭ҇твеннꙋю: ꙳ (с. 256) и҆ ра́цѣ моще́й твои́хъ  покланѧ́емсѧ ꙳ здра́вїе дꙋша́мъ почерпа́юще. 
И҆ бїе́нъ ра́нимь, и҆ лю́тѣ порѣва́емь, ꙳ и҆ въ  темни́цѣ, блаже́нне, затворѧ́емь, ꙳ мѣ̑ста премѣнѧ́ѧ  ѡ҆скорблѧ́емь, ꙳ со ѕвѣрьмѝ заключа́емь, ꙳ и҆ глꙋбинѣ̀  приближа́ѧсѧ, ꙳ и҆ въ мо́ри потоплѧ́емь, ꙳ и҆ прїе́млѧ  блаже́ннꙋю кончи́нꙋ, ꙳ не ѿве́рглсѧ є҆сѝ влⷣки  всѧ́ческихъ, ꙳ сла́ва мꙋ́ченикѡвъ, пребога́те. 
Ѿ морски́хъ нѣ́дръ тѧ̀ ꙳ къ сꙋ́ши влеко́ма ꙳  ѡ҆кормле́нїемъ дх҃а, ꙳ ꙗ҆́кѡ оу҆зрѣ̀ честна́ѧ жена̀, ꙳  вѣ́рнѡ прїѧ́тъ, мꙋ́чениче і҆ꙋлїа́не, ꙳ и҆ погребе́нїю  предадѐ ꙳ твоѐ непоро́чное и҆ многострада́льное тѣ́ло, ꙳  побѣди́вшее дїа́волово мꙋчи́тельство ꙳ дѣ́йствомъ  благода́ти. 
Сла́ва, гла́съ ѕ҃: 
Непоро́чныѧ вѣ́ры неистоща́емое питїѐ поче́рпъ,  блаже́нне, і҆́дольское слꙋже́нїе погаси́лъ є҆сѝ, и҆  побѣди́тельнѡ преше́лъ є҆сѝ по́двигъ, росо́ю  просвѣти́всѧ, ꙗ҆́кѡ незаходи́ма ѕвѣзда̀, ѡ҆зарѧ́емь  присносїѧ́ннагѡ со́лнца хрⷭ҇та̀: и҆ на кі́йждо гра́дъ зарѝ  мꙋче́нїѧ ѿпꙋща́ѧ кончи́нꙋ мо́ремъ блаже́ннꙋю воспрїѧ́лъ  є҆сѝ, и҆ вѣне́чникъ предъ лице́мъ хрⷭ҇та̀ предвари́лъ  є҆сѝ. є҆го́же молѝ, і҆ꙋлїа́не пресла́вне, спастѝ  вѣ́рою па́мѧть твою̀ соверша́ющыѧ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Всѐ ѿло́жше: 
А҆́гнца своего̀ ꙳ а҆́гница нескве́рнаѧ дре́вле, ꙳ и҆  непоро́чнаѧ влⷣчца ꙳ на дре́вѣ крⷭ҇тнѣмъ ꙗ҆́кѡ  оу҆зрѣ̀, ꙳ ма́терски восклица́ше, и҆ дивѧ́щисѧ вопїѧ́ше: ꙳  ча́до сладча́йшее, ꙳ что̀ зрѣ́нїе сїѐ но́вое и҆  пресла́вное; ꙳ ка́кѡ со́нмъ безблагода́тный сꙋди́щꙋ  пїла́товꙋ предадѐ тѧ̀, ꙳ и҆ ѡ҆сꙋжда́етъ на сме́рть живота̀  всѧ́ческихъ; ꙳ но воспѣва́ю твоѐ неизрече́нное, ꙳ сло́ве,  снизхожде́нїе. 
На стїхо́внѣ ѻ҆ктѡ́иха. Сла́ва, гла́съ ѕ҃:  
Прїиди́те, мꙋчениколю́бцы, хрⷭ҇то́ва страстоте́рпца,  и҆ (с. 257) па́ѵлꙋ сограждани́на, и҆ стаи́нника ꙗ҆́вльшасѧ,  и҆ вкꙋ́пѣ тече́нїе соверши́вша, благоче́стнѡ просла́вимъ  і҆ꙋлїа́на сла́внаго: въ во́дꙋ бо вше́дъ, съ водны́ми  ѕвѣрьмѝ ѕмі́евꙋ главꙋ̀ сокрꙋшѝ, и҆ кровьмѝ зе́млю, и҆  ше́ствїемъ мо́ре ѡ҆свѧти́въ, ѿ сꙋ́щихъ здѣ̀ преста́висѧ  къ вѣ̑чнымъ жили́щємъ, и҆ ѿ вседержи́тельныѧ рꙋкѝ  подвигѡ́въ по́честь прїѧ́тъ, про́ситъ ѡ҆чище́нїѧ дꙋша́мъ  на́шымъ и҆ ве́лїѧ ми́лости. 
Крⷭ҇тобг҃оро́диченъ. Подо́бенъ: Тридне́венъ: 
Предстоѧ́щи оу҆ дре́ва и҆ногда̀ во вре́мѧ распѧ́тїѧ  дв҃а съ дѣ́вственнымъ оу҆ченико́мъ, и҆ пла́чꙋщи вопїѧ́ше:  оу҆вы̀ мнѣ̀, ка́кѡ стра́ждеши, всѣ́хъ, хрⷭ҇тѐ, сы́й  безстра́стїе; 
Тропа́рь, гла́съ д҃: 
Мꙋ́ченикъ тво́й, гдⷭ҇и, і҆ꙋлїа́нъ, во страда́нїи  свое́мъ вѣне́цъ прїѧ́тъ нетлѣ́нный ѿ тебє̀ бг҃а  на́шегѡ: и҆мѣ́ѧй бо крѣ́пость твою̀, мꙋчи́телей низложѝ,  сокрꙋшѝ и҆ де́мѡнѡвъ немощны̑ѧ де́рзѡсти: тогѡ̀ моли́твами  спасѝ дꙋ́шы на́шѧ. 
Канѡ́нъ, творе́нїе і҆ѡа́нна мона́ха, є҆гѡ́же  краегране́сїе: 
І҆ꙋлїа́на пѣ́сньми мꙋ́ченика вѣнча́ю. 
Гла́съ и҃. Пѣ́снь а҃. І҆рмо́съ: 
Пои́мъ гдⷭ҇еви, прове́дшемꙋ лю́ди своѧ̑ сквозѣ̀  чермно́е мо́ре, ꙗ҆́кѡ є҆ди́нъ сла́внѡ просла́висѧ. 
Свѧще́нными да восхва́литсѧ пѣ́сньми страда́лецъ  тво́й сла́вный, и҆ пречестна́ѧ па́мѧть: непристꙋ́пною бо  сла́вою просла́висѧ. 
Поползе́нїемъ не па́лсѧ є҆сѝ, подвиза́ѧсѧ  мꙋ́ченически, хрⷭ҇то́въ во́ине, не́мощїю пло́ти да́же до  кро́ве. 
Па́че сїѧ́нїѧ зла́та, мꙋ́ченическими ра́нами  оу҆краси́лсѧ є҆сѝ ѡ҆блиста́ѧсѧ, и҆ многоцѣ́ннагѡ ка́мене  ст҃ы́й. (с. 258) 
Бг҃оро́диченъ: 
Чтⷭ҇аѧ бцⷣе, ꙗ҆́же воплоще́нное присносꙋ́щное и҆  пребж҃е́ственное сло́во па́че є҆стества̀ ро́ждши, пое́мъ  тѧ̀. 
Пѣ́снь г҃. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ка́менїю не повелѣно̀ мѝ бы́сть, ꙗ҆́кѡ бг҃ꙋ  слꙋжи́ти, рꙋчны́хъ дѣ́лъ, і҆ꙋлїа́нъ оу҆мовре́дномꙋ сꙋдїѝ  ѿвѣщава́ше. 
Стоѧ́лъ є҆сѝ предъ сꙋди́щемъ мꙋчи́телѧ, хрⷭ҇тꙋ̀,  мꙋ́чениче і҆ꙋлїа́не, ꙗ҆́кѡ сꙋдїѝ живы́хъ и҆ ме́ртвыхъ  предстоѧ̀. 
Безꙋ́менъ не бы́хъ и҆сповѣ́даѧ бг҃а, речѐ  і҆ꙋлїа́нъ, є҆ди́наго въ трⷪ҇цѣ, нераздѣ́льнѡ пѣва́ема. 
Бг҃оро́диченъ: 
Да́ждь на́мъ по́мощь моли́твами твои́ми, пречⷭ҇таѧ,  прило́ги ѿрѣва́ющи лю́тыхъ ѡ҆бстоѧ́нїй. 
Сѣда́ленъ, гла́съ а҃. Подо́бенъ: Гро́бъ тво́й: 
Во́дъ потопле́нїемъ блаже́ннꙋю кончи́нꙋ прїѧ́лъ  є҆сѝ, мꙋ́дре, многоѻбра́знаго ѕмі́ѧ въ си́хъ оу҆дави́въ,  побѣ́дꙋ взѧ́лъ є҆сѝ. тѣ́мже любо́вїю твою̀  достохва́льнꙋю па́мѧть пра́зднꙋюще, ѡ҆ на́съ молѝ хрⷭ҇та̀,  мо́лимсѧ. 
Сла́ва, и҆ ны́нѣ, бг҃оро́диченъ: 
Наста́ви на́съ на пꙋ́ть покаѧ́нїѧ, оу҆кло́ншыѧсѧ  при́снѡ къ безпꙋ́тїємъ ѕѡ́лъ, и҆ преблага́го прогнѣ́вавшыѧ  гдⷭ҇а, неискꙋсобра́чнаѧ, благослове́ннаѧ мр҃і́е, прибѣ́жище  ѿча́ѧнныхъ человѣ́кѡвъ, бж҃їе жили́ще. 
Крⷭ҇тобг҃оро́диченъ: 
Зрѧ́щи тѧ̀, хрⷭ҇тѐ, всенепоро́чнаѧ мт҃и, ме́ртва на  крестѣ̀ просте́рта, вопїѧ́ше: сн҃е мо́й, собезнача́льне  ѻ҆ц҃ꙋ̀ и҆ дх҃ꙋ, что̀ неизрече́нное твоѐ сїѐ смотре́нїе,  и҆́мже спа́слъ є҆сѝ пречи́стыхъ рꙋ́къ твои́хъ, ще́дре,  созда́нїе; 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. (с.  259) 
Многоѻбра̑знымъ ра́намъ і҆ꙋлїа́нъ тѣ́ло предаѧ́ше,  не чꙋ́вствꙋѧ болѣ́зней, хрⷭ҇то́вою бо любо́вїю  сохранѧ́шесѧ. 
Нбⷭ҇ныѧ, пресла́вне і҆ꙋлїа́не, хламѵ́ды жела́ѧ,  гони́телємъ земнꙋ́ю, ꙗ҆́кѡ хрⷭ҇то́въ оу҆го́дникъ,  ѡ҆ста́вилъ є҆сѝ. 
Побѣди́телѧ де́мѡнскїѧ ле́сти, не тѣле́снаѧ си́ла,  пребога́те, но жела́нїе непобѣди́мое, хрⷭ҇то́выхъ страсте́й  тѧ̀ содѣ́ла. 
Бг҃оро́диченъ: 
Ѡ҆чище́нїе на́шымъ да́рꙋй невѣ́дѣнїємъ, ꙗ҆́кѡ  безгрѣ́шенъ, и҆ оу҆мирѝ мі́ръ тво́й, бж҃е, моли́твами  ро́ждшїѧ тѧ̀. 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Подо́бѧсѧ во все́мъ влⷣцѣ, прехва́льне, ста́лъ  є҆сѝ предъ сꙋди́щемъ беззако́ннꙋющихъ ѡ҆сꙋжда́емь. 
Зако́ннѡ подвиза́всѧ, закла́лсѧ є҆сѝ влⷣцѣ,  ꙗ҆́кѡ а҆́гнѧ неѕло́биво рꙋка́ми беззако́нныхъ, блаже́нне. 
Ни ро́дъ, ни са́нъ земны́й, вмѣни́лъ є҆сѝ,  проти́вꙋ твоемꙋ̀, мꙋ́чениче сла́вне, хрⷭ҇тоимени́тствꙋ  превы́шши. 
Бг҃оро́диченъ: 
Мр҃і́е бцⷣе безневѣ́стнаѧ, оу҆пова́нїе врагѡ́въ  сꙋ́етно сотворѝ, пою́щыѧ же тѧ̀ возвеселѝ. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою, многоми́лостиве хрⷭ҇тѐ, бж҃е на́шъ. 
Ко дре́вꙋ пригвожде́на тѧ̀, хрⷭ҇тѐ, сла́вный  оу҆го́дникъ тво́й не стыдѧ́шесѧ, но ꙗ҆́кѡ сла́вы  сокро́вище непщева́ше. 
Оу҆молко́ша пре́лєсти сквє́рныѧ, бг҃огла́сными же  ѧ҆зы̑ки бжⷭ҇твєннаѧ та̑инства мꙋ́чєникъ хрⷭ҇то́выхъ  ѿкры́шасѧ. 
И҆сцѣле́нїѧ страсте́й всѧ́ческихъ, и҆ согрѣше́нїй  просѝ ѡ҆ставле́нїѧ, сла́вне страда́льче хрⷭ҇то́въ, пою́щымъ  тѧ̀. (с. 260) 
Бг҃оро́диченъ: 
Привнесѝ мольбꙋ̀ на́шꙋ сп҃сꙋ твоемꙋ̀, пречⷭ҇таѧ:  ты́ бо є҆сѝ похвала̀ ро́да на́шегѡ и҆ застꙋпле́нїе. 
Конда́къ, гла́съ. Подо́бенъ: Въ моли́твахъ: 
Благоче́стїѧ непобѣди́маго во́ина, и҆ и҆́стины  согла́сника и҆ ѻ҆рꙋ́жника, всѝ досто́йнѡ восхва́лимъ  і҆ꙋлїа́на дне́сь, и҆ къ немꙋ̀ возопїи́мъ: молѝ хрⷭ҇та̀ бг҃а  ѡ҆ всѣ́хъ на́съ. 
І҆́косъ: 
Пꙋте́мъ гдⷭ҇нимъ ѿ младе́нства ше́ствовалъ є҆сѝ,  треблаже́нне, и҆ тогѡ̀ благоче́стнѡ свидѣ́нїѧ вожделѣ́лъ  є҆сѝ, и҆ кре́стъ на ра́мо, і҆ꙋлїа́не бг҃омꙋ́дре,  оу҆се́рднѡ взе́мъ, ле́сть лю́тꙋю і҆долонеи́стовства  разори́лъ є҆сѝ, сокрꙋши́въ ка̑пища вра̑жїѧ, кѡ́зни же и҆  ла̑ѧнїѧ. тѣ́мже вѣ́рою притека́емъ въ тво́й покро́въ,  вопїю́ще, пребога́те: молѝ хрⷭ҇та̀ бг҃а ѡ҆ всѣ́хъ на́съ. 
Пѣ́снь з҃. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Мѵ́ро благово́нно и҆ска́паетъ хва́льнаѧ и҆ сла́внаѧ  твоѧ̀ па́мѧть, во́ине хрⷭ҇то́въ, пою́щымъ непреста́ннѡ:  благослове́нъ є҆сѝ, гдⷭ҇и бж҃е, во вѣ́ки. 
Неизглаго́ланнаѧ сла́ва вѣнчава́етъ, и҆̀же къ  хвалѣ̀ твое́й сѡ́бранныѧ, во́ине хрⷭ҇то́въ, пою́щыѧ  непреста́ннѡ: благослове́нъ є҆сѝ, гдⷭ҇и бж҃е во вѣ́ки. 
Глаго́лꙋ мꙋчи́телѧ не повинꙋ́всѧ, не послꙋжи́лъ  є҆сѝ, непобѣди́ме, тва́ри, но є҆ди́номꙋ бг҃ꙋ жи́вꙋ  вопїѧ́лъ є҆сѝ: благослове́нъ є҆сѝ, гдⷭ҇и бж҃е во вѣ́ки. 
Бг҃оро́диченъ: 
Разрѣша́ѧ є҆́ѵинꙋ клѧ́твꙋ, въ пренепоро́чнꙋю  всели́всѧ дв҃ꙋ, благослове́нїѧ и҆сто́чникъ прозѧба́ѧ  вопїю́щымъ: благослове́нъ, влⷣчце, пло́дъ твоегѡ̀ чре́ва.  (с. 261) 
Пѣ́снь и҃. І҆рмо́съ: 
Мꙋсїкі̑йскимъ ѻ҆рга́нѡмъ согласꙋ́ющымъ, и҆ лю́демъ  безчи́слєннымъ покланѧ́ющымсѧ ѻ҆́бразꙋ въ деи́рѣ, трѝ  ѻ҆́троцы не повинꙋ́вшесѧ, гдⷭ҇а воспѣва́хꙋ и҆  славосло́вѧхꙋ во всѧ̑ вѣ́ки. 
Ласка́ше оу҆́бѡ льсте́цъ, и҆ мꙋ́ками тѧ̀ призыва́ше  къ пре́лести, і҆ꙋлїа́не, ты́ же вопїѧ́лъ є҆сѝ: гдⷭ҇а  по́йте и҆ превозноси́те во всѧ̑ вѣ́ки. 
Крѣпча́йше ꙗ҆́коже ле́въ, по мꙋ́кахъ мꙋчи́телѧ  низлага́ѧ, і҆ꙋлїа́не, взыва́ѧ ве́селѡ: гдⷭ҇а по́йте и҆  превозноси́те во всѧ̑ вѣ́ки. 
Лю́тость ѻ҆гнѧ̀ не ѿлꙋчи́тъ мѧ̀, ни сѣче́нїе  меча̀ ѿто́ргнетъ ѿ содѣ́телѧ бг҃а, вопїѧ́ше, взыва́ѧ:  гдⷭ҇а по́йте и҆ превозноси́те во всѧ̑ вѣ́ки. 
Бг҃оро́диченъ: 
Ꙗ҆́кѡ всѣ́хъ гдⷭ҇а ро́ждшꙋю, и҆ дв҃ꙋ пребы́вшꙋю,  мр҃і́е, и҆ по рождествѣ̀, вѣ́рнїи досто́йнѡ воспѣва́юще,  ра́дꙋйсѧ, тебѣ̀ вопїе́мъ, и҆ превозно́симъ во всѧ̑ вѣ́ки. 
Пѣ́снь ѳ҃. І҆рмо́съ: 
Чтⷭ҇ꙋю сла́внѡ почти́мъ, лю́дїе, бцⷣꙋ, ѻ҆́гнь  бжⷭ҇тва̀ прїи́мшꙋю во чре́вѣ неѡпа́льнѡ, пѣ́сньми  велича́емъ. 
Превзѧ́тое ѻ҆́ко низложи́лъ є҆сѝ, бж҃їй во́ине,  безпло́тнагѡ лестца̀, бра́всѧ съ пло́тїю мꙋ́жески, хрⷭ҇та́  же велича́ѧ при́снѡ. 
Гнѣ́здъ и҆збѣжа́лъ є҆сѝ ѕмі́ѧ, врага̀  ѕлонача́льника, въ морскі̑ѧ, блаже́нне, глꙋбины̑ вве́рженъ,  мꙋ́дре. тѣ́мъ тѧ̀ пѣ́сньми велича́емъ. 
Ꙗ҆́кѡ до́брѣ страда́ньми подвиза́лсѧ є҆сѝ по  влⷣцѣ, ꙗ҆́кѡ краснѡ̀ вѣнча́лсѧ є҆сѝ десни́цею влⷣки.  тѣ́мже тѧ̀ досто́йнѡ оу҆блажа́емъ. 
Бг҃оро́диченъ: 
Мѡѷсе́й въ кꙋпинѣ́ тѧ ви́дѣ, чⷭ҇таѧ, въ горѣ̀,  прїе́млющꙋ нестерпи́мый бжⷭ҇тва̀ ѻ҆́гнь неѻпа́льнѡ.  тѣ́мже тѧ̀ всѝ велича́емъ. (с. 262) 
Свѣти́ленъ: 
Ꙗ҆́коже со́лнце свѣтоно́сно чꙋде́сными зарѧ́ми  наставлѧ́еши всю̀ тва́рь, пресла́вне страстоте́рпче. тѣ́мже  твою̀ соверша́юще па́мѧть, про́симъ ѿ бѣ́дъ всѧ̑  и҆зба́вити. 
Бг҃оро́диченъ: 
Твоѐ достоѧ́нїе, сло́ве, оу҆твердѝ во бранѣ́хъ,  ѻ҆те́чествꙋ побѣ̑ды на ва́рвары подаѧ̀, бцⷣы мольба́ми,  ю҆́же дарова̀ хрїстїа́нѡмъ застꙋ́пницꙋ. 
На лїтꙋргі́и, прокі́менъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀: Сті́хъ: Предзрѣ́хъ гдⷭ҇а предо  мно́ю вы́нꙋ. А҆пⷭ҇лъ къ є҆фесе́ємъ, зача́ло сл҃г.  А҆ллилꙋ́їа, гла́съ д҃: Воззва́ша пра́веднїи: Сті́хъ:  Мнѡ́ги скѡ́рби пра́вєднымъ: Є҆ѵⷢ҇лїе лꙋкѝ, зача́ло  р҃ѕ. Прича́стенъ: Въ па́мѧть вѣ́чнꙋю бꙋ́детъ  пра́ведникъ: 


(с. 262) 
Мѣ́сѧца тогѡ́же въ к҃в-й де́нь. 
Ст҃а́гѡ свѧщенномꙋ́ченика є҆ѵсе́вїа, є҆пⷭ҇копа  самоса́тскагѡ. 
Стїхи̑ры, гла́съ и҃. Подо́бенъ: Что̀ вы̀ нарече́мъ: 
Что́ тѧ и҆менꙋ́емъ, сла́вне; ꙳ свѧти́телѧ и҆́стинна  и҆ свѧще́нна оу҆чи́телѧ, ꙳ правосла́вныхъ оу҆твержде́нїе,  ꙳ цр҃ко́вное ѻ҆́ко: ꙳ свѣти́ло оу҆́мный свѣ́тъ  возблиста́вшаго: ꙳ мꙋ́ченикѡмъ сла́вна сꙋ́ща, ꙳ и҆́стины  побо́рника, ꙳ вели́каго лжѝ ѡ҆глаго́льника. ꙳ молѝ,  спасти́сѧ дꙋша́мъ на́шымъ. 
Что́ тѧ нарече́мъ, свѧти́телю; ꙳ рѣкꙋ̀ ѿ  мы́сленнагѡ є҆де́ма и҆сходѧ́щꙋю, ꙳ напаѧ́ющꙋю зе́млю  ѡ҆рошє́нїи дꙋхо́вными. ꙳ ча́шꙋ бжⷭ҇твенныѧ воды̀ по́лнꙋ  сꙋ́щꙋ, ꙳ а҆́рїєвы є҆диномы́сленники погрꙋжа́ющꙋю. ꙳  сто́лпъ ѻ҆́гненъ, (с. 263) предводѧ́щїй нѡ́выѧ лю́ди ꙳  бжⷭ҇твенною благода́тїю. ꙳ молѝ, спасти́сѧ дꙋша́мъ на́шымъ. 
Что́ тѧ нарекꙋ̀, є҆ѵсе́вїе ꙳ благоче́стїѧ  пода́телѧ, и҆ нече́стїѧ гꙋби́телѧ. ꙳ страстоте́рпцєвъ  добро́тꙋ, и҆ свѧще́нникѡвъ ра́дованїе. ꙳ се́рпъ, пле́велы  посѣка́ющїй, ꙳ пшени́цꙋ небе́снꙋю собира́ющїй, ꙳  и҆сто́чникъ чꙋде́съ приснотекꙋ́щїй, ꙳ недꙋ́гѡвъ ѿе́млюща  зно́й, ꙳ молѝ, спасти́сѧ дꙋша́мъ на́шымъ. 
И҆́ны стїхи̑ры прест҃ы́ѧ бцⷣы, гла́съ и҆ подо́бенъ  то́йже: 
Стра́нно та́инство, чⷭ҇таѧ, ꙳ безсѣ́меннагѡ твоегѡ̀  рождества̀, дв҃о, и҆ оу҆жа́сно, ꙳ превосходѧ̀ вели́чествомъ  всѧ́кꙋ мы́сль человѣ́чꙋ: ꙳ є҆гѡ́же бо не терпѧ́тъ зрѣ́ти  многоѻчи́тїи, ꙳ и҆ чи́ни всѝ ст҃ы́хъ а҆́гг҃лъ трепе́щꙋтъ,  ꙳ на́мъ пло́тїю родила̀ є҆сѝ, не ѿстꙋ́пльша же ѻ҆́ч҃а  сꙋщества̀, ꙳ сла́вимъ ро́ждшꙋю тѧ̀, бг҃оневѣ́сто. 
Комꙋ̀ оу҆подо́биласѧ є҆сѝ, ѻ҆каѧ́ннаѧ, ꙳ къ  покаѧ́нїю ника́коже возни́чꙋщи, дꙋшѐ, ꙳ и҆ ѻ҆гнѧ̀ не  оу҆жаса́ешисѧ ѕлы́хъ ждꙋ́щагѡ; ꙳ воста́ни, ꙳ и҆ є҆ди́нꙋ къ  застꙋпле́нїю ꙳ ско́рꙋю призовѝ, и҆ возопі́й: ꙳ дв҃о мт҃и,  молѝ твоего̀ сн҃а ꙳ и҆ бг҃а на́шего, ꙳ и҆зба́вити мѧ̀  сѣ́тей льсти́вагѡ. 
Всѣ́хъ застꙋпле́нїе, влⷣчце, ꙳ пꙋчи́ною  ѡ҆бꙋрева́емомꙋ мнѣ̀ тмы̀, ꙳ и҆ лю́тыхъ житїѧ̀ треволне́ньми  ꙳ погрꙋжа́емꙋ мѝ при́снѡ, ꙳ ка́плю ми́лости твоеѧ̀  низпослѝ, ꙳ и҆ рꙋ́кꙋ по́мощи твоеѧ̀ пода́ждь мѝ, ꙳ и҆  ча́сти сподо́би мѧ̀ и҆збра́нныхъ и҆ пра́ведныхъ, ꙳ ꙗ҆́кѡ  бе́зднꙋ ро́ждшаѧ чл҃вѣколю́бца. 
Сла́ва, и҆ ны́нѣ, гла́съ и҆ подо́бенъ то́йже: 
Ѻ҆́гнь ро́ждши нестерпи́мый, ꙳ попалѧ́ющь грѣхѝ ꙳  и҆ ѡ҆роша́ющь вѣ̑рныѧ, ꙳ вє́щнаѧ безмѣ́рныхъ мои́хъ,  пренепоро́чнаѧ чⷭ҇таѧ, согрѣше́нїй, ꙳ попалѝ моли́твами  твои́ми, ꙳ и҆ росо́ю и҆ста́ѧвшꙋю страстьмѝ дꙋ́шꙋ мою̀  прохладѝ, ꙳ ꙗ҆́кѡ да твою̀ велегла́снѡ ми́лость и҆ си́лꙋ  велича́ю ра́бъ тво́й. (с. 264) 
Крⷭ҇тобг҃оро́диченъ. Подо́бенъ: то́йже: 
А҆́гница, а҆́гнца ꙗ҆́кѡ ви́дѣ на дре́вѣ, ꙳  просте́рта во́лею крⷭ҇тнѣмъ, ꙳ вопїѧ́ше мт҃рски,  болѣ́знꙋющи съ плаче́мъ: ꙳ сн҃е мо́й, что̀ стра́нное сїѐ  видѣ́нїе; ꙳ всѣ̑мъ живо́тъ даѧ́й ꙗ҆́кѡ гдⷭ҇ь, ка́кѡ  оу҆мерщвлѧ́ешисѧ, долготерпѣли́ве, ꙳ земны̑мъ подаѧ̀  воскресе́нїе; ꙳ сла́влю твоѐ мно́гое, бж҃е мо́й,  снизхожде́нїе. 
Канѡ́нъ, є҆гѡ́же краегране́сїе: 
Благоче́стїѧ тезоимени́та чествꙋ́ю. Творе́нїе  і҆ѡ́сифово. 
Гла́съ и҃. Пѣ́снь а҃. І҆рмо́съ: 
Посѣ́ченный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́тагѡ врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Соверше́ннымъ свѣ́томъ ѡ҆сїѧ́емь, и҆ свѧщє́ннымъ  ликѡ́мъ, блаже́нне, сочинѧ́емь, и҆ мꙋ́ченическимъ  благосла́вїемъ оу҆краша́емь, вѣ́рою пра́зднꙋющыѧ твою̀,  є҆ѵсе́вїе блаже́нне, па́мѧть, сохранѧ́й, хрⷭ҇та̀ ми́лостива  творѧ̀. 
Сла́достнѣ жела́нїемъ хрⷭ҇то́вымъ разжега́емь ѿ  ю҆́ности, пло́ть покори́лъ є҆сѝ, преблаже́нне, дꙋшѝ,  свѧще́нными си́лами, и҆ сосꙋ́дъ свѧще́нъ показа́всѧ: лю́ди  въ преподо́бїи, преподо́бне, оу҆па́слъ є҆сѝ, пома́завсѧ  мѵ́ромъ благода́ти. 
Тѧ̀ пастыренача́льника дх҃ъ ст҃ы́й предлага́етъ,  є҆реті́чествꙋющихъ мглꙋ̀ словесы̀ свѣтоно́сными твои́ми  разорѧ́юща, мꙋ́дре, и҆ ꙗ҆́вѣ показꙋ́юща стезю̀ пра́вꙋю, въ  ню̀ преподо́бнѡ входѧ́щымъ, вели́кїй є҆ѵсе́вїе, свѣти́ло  серде́цъ на́шихъ. 
Бг҃оро́диченъ: 
Благослове́ннаѧ бг҃а ро́ждшаѧ, благословѧ́щыѧ тѧ̀  ны́нѣ, пречⷭ҇таѧ, благословѝ, къ благи̑мъ вхо́дѡмъ  рꙋководѝ, и҆ и҆спо́лни бжⷭ҇твенныхъ бла̑гъ, и҆ пѣ́ти  оу҆крѣпѝ: гдⷭ҇еви пое́мъ, сла́внѡ бо просла́висѧ. (с.  265) 
Пѣ́снь г҃. І҆рмо́съ: 
Стра́хъ тво́й, гдⷭ҇и, всадѝ въ сердца̀ ра̑бъ  твои́хъ, и҆ бꙋ́ди на́мъ оу҆твержде́нїе, тѧ̀ во и҆́стинѣ  призыва́ющихъ. 
Бы́лъ є҆сѝ кро́токъ и҆ неѕло́бивъ, смиренномꙋ́дръ  же и҆ ти́хъ, и҆ любвѐ бжⷭ҇твенныѧ и҆спо́лненъ,  мꙋ́ченическими причи́нѣ оу҆краси́лсѧ є҆сѝ вѣнцы̑. 
Ѻ҆де́ждами, ꙗ҆̀же ѿ кро́ве, є҆ѵсе́вїе  свѧще́нне, сїѧ́ѧ, во ст҃а̑ѧ восте́клъ є҆сѝ, свѣ́тлѡ  ст҃ы́хъ сла́вою вѣнча́емь. 
Ѡ҆блича́ѧ а҆́рїєвы є҆диномы́сленники, гонє́нїѧ,  блаже́нне, под̾ѧ́лъ є҆сѝ, и҆ нꙋ́жднꙋю сме́рть: тѣ́мже  безсме́ртныѧ сла́вы сподо́билсѧ є҆сѝ. 
Бг҃оро́диченъ: 
Во́лею ѻ҆́ч҃ею сло́во родила̀ є҆сѝ, наи́тїемъ  бжⷭ҇твеннагѡ дх҃а, прест҃а́ѧ дв҃о мт҃и, а҆рхїере́євъ  сла́во: тѣ́мже тѧ̀ пое́мъ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Оу҆ѧсни́въ житїѐ твоѐ добродѣ́телей красота́ми,  па́стырь наре́клсѧ є҆сѝ, и҆ свѧти́тель че́стенъ,  преблаже́нне є҆ѵсе́вїе, кро́вїю же мꙋче́нїѧ себѐ  оу҆краси́лъ є҆сѝ, горѣ̀ къ невеще́ствєннымъ  преста́вилсѧ є҆сѝ ликѡ́мъ. съ ни́миже ѡ҆ на́съ хрⷭ҇та̀,  ѻ҆́ч҃е, молѝ, поми́ловати дꙋ́шы на́шѧ. 
Сла́ва, и҆ ны́нѣ, бг҃оро́диченъ: 
Чтⷭ҇аѧ, всенепоро́чнаѧ и҆ неискꙋсомꙋ́жнаѧ, ꙗ҆́же  є҆ди́на безлѣ́тнаго сн҃а и҆ сло́ва бж҃їѧ въ лѣ́то  ро́ждши, сего̀ со ст҃ы́ми и҆ честны́ми патрїа́рхи и҆  мꙋ́ченики, и҆ проро́ки, и҆ преподо́бными, молѝ, дарова́ти  на́мъ ѡ҆чище́нїе и҆ ве́лїю ми́лость. 
Крⷭ҇тобг҃оро́диченъ: 
На крестѣ́ тѧ возвы́шена ꙗ҆́кѡ оу҆зрѣ̀ пречⷭ҇таѧ  мт҃и твоѧ̀, сло́ве бж҃їй, мт҃рски рыда́ющи вѣща́ше: что̀  но́вое и҆ стра́нное сїѐ чꙋ́до, сн҃е мо́й; ка́кѡ, жи́знь  всѣ́хъ, вкꙋша́еши сме́рти, ѡ҆живи́ти мє́ртвыѧ хотѧ̀,  ꙗ҆́кѡ милосе́рдъ; 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, (с. 266) хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Оу҆ста́вилъ є҆сѝ, мꙋ́дре, пре́лести гное́нїе,  со́лїю твои́хъ и҆зрѧ́дныхъ оу҆че́нїй: и҆ недꙋ́гꙋющыѧ  є҆́ресїю ѕловѣ́рїѧ, блаже́нне, и҆сцѣли́лъ є҆сѝ,  є҆ѵсе́вїе. 
Напра́вивъ лю́ди къ приста́нищꙋ спасе́нїѧ, а҆́рїево  погрꙋзи́лъ є҆сѝ невѣ́рїе, кро́внымъ наводне́нїемъ,  па́стырю и҆ мꙋ́чениче, свѧти́телей оу҆добре́нїе. 
Ѕвѣзда̀ свѣтла̀ возсїѧ́лъ є҆сѝ въ мі́рѣ,  сїѧ́нїемъ свѧще́ннымъ ѡ҆зарѧ́ѧ мы̑сли, преблаже́нне,  правосла́вныхъ: тѣ́мже тѧ̀ вѣ́рнѡ оу҆блажа́емъ. 
Бг҃оро́диченъ: 
Оу҆сты̀, чⷭ҇таѧ, и҆ ѧ҆зы́комъ, и҆ се́рдцемъ,  и҆сповѣ́даю тѧ̀ зижди́телѧ мт҃рь, и҆ молю̀ тѧ̀: ѡ҆зарѝ  дꙋ́шꙋ мою̀, ѡ҆мраче́ннꙋю согрѣше́ньми. 
Пѣ́снь є҃. І҆рмо́съ: 
Ѿ но́щи невѣ́дѣнїѧ, бг҃овѣ́дѣнїемъ  просвѣти́вый концы̀, просвѣти́ мѧ оу҆́тромъ  чл҃вѣколю́бїѧ твоегѡ̀, гдⷭ҇и. 
Оу҆чє́нїи твои́ми, блаже́нне, правосла́вныхъ  оу҆твержда́ѧ мꙋдрова́нїе, за благоче́стїе заточе́нїе  претерпѣ́лъ є҆сѝ. 
Правосла́вїѧ столпа̀, и҆ и҆сцѣле́нїй и҆сто́чника  тѧ̀ вѣ́мы, премꙋ́дре свѧти́телю, и҆ цр҃кве оу҆твержде́нїе. 
Законоположє́нїи бжⷭ҇твенными беззако́ннꙋющыѧ  оу҆твержда́ѧ, є҆ѵсе́вїе, ѿ рꙋкѝ беззако́ннꙋющихъ  непра́веднꙋ претерпѣ́лъ є҆сѝ сме́рть. 
Бг҃оро́диченъ: 
Свѣ́телъ свѣ́щникъ, бг҃ороди́тельнице, бжⷭ҇твеннꙋю  свѣщꙋ̀ носѧ́щи позна́ласѧ є҆сѝ, всѧ̑ ѡ҆зарѧ́ющꙋю концы̀. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Проповѣ́далъ є҆сѝ є҆диносꙋ́щное сло́во, и҆ (с.  267) собезнача́льнаго ѻ҆ц҃ꙋ̀ сн҃а: ме́рзскагѡ а҆́рїева  неи́стовства потреби́лъ є҆сѝ сꙋ́етное мꙋдрова́нїе,  є҆ѵсе́вїе, благочести́выхъ неразсѣ́дное и҆ тве́рдое  ѡ҆гражде́нїе. 
Кропле́нїемъ честны́хъ твои́хъ крове́й, порфѵ́рꙋ  себѣ̀ ѡ҆багри́лъ є҆сѝ ца́рскꙋ, и҆ вмѣсти́лсѧ є҆сѝ,  ѻ҆́ч҃е, съ весе́лїемъ въ бж҃е́ственное црⷭ҇твїе,  предстоѧ́ти цр҃ю̀ вѣкѡ́въ, всебл҃же́нне є҆ѵсе́вїе. 
Ꙗ҆́кѡ ши́покъ, ꙗ҆́кѡ бл҃гово́ненъ крі́нъ, ꙗ҆́кѡ  ра́й бж҃їй показа́лсѧ є҆сѝ, посредѣ̀ жи́зни и҆мѣ́ѧ  дре́во, самодѣ́телѧ всѣ́хъ и҆ гдⷭ҇а, є҆ѵсе́вїе, ны́нѣ  на́съ благово́нїѧ и҆сполнѧ́еши бжⷭ҇твеннагѡ дх҃а. 
Бг҃оро́диченъ: 
Разꙋмѣ́вше бг҃оглаго́ливїи прⷪ҇ро́цы та́инства  твоегѡ̀ безмѣ́рнꙋю глꙋбинꙋ̀, сїѐ ꙗ҆́вѣ провозвѣсти́ша,  ѻ҆трокови́це, гада́ньми и҆ бжⷭ҇твенными проречє́нїи:  сло́во бо ѻ҆́ч҃ее па́че сло́ва, чⷭ҇таѧ, воплоти́ла є҆сѝ. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Бл҃гоче́стнѡ во ст҃и́тельствѣ пожи́въ, и҆ мꙋче́нїѧ  пꙋ́ть проше́дъ, і҆́дѡльскїѧ оу҆гаси́лъ є҆сѝ жє́ртвы,  ст҃и́телю є҆ѵсе́вїе: но ꙗ҆́кѡ и҆мѣ́ѧй дерзнове́нїе ко  хрⷭ҇тꙋ̀ бг҃ꙋ, молѝ, спасти́сѧ дꙋша́мъ на́шымъ. 
Пѣ́снь з҃. І҆рмо́съ: 
Ѿтроцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Пѣ́сньми оу҆пражнѧ́ѧсѧ, свѧти́телю, и҆ мольба́ми  оу҆спи́лъ є҆сѝ стра̑сти, и҆ на́мъ вѣ̑рнымъ бо́дръ  ꙗ҆ви́лсѧ є҆сѝ храни́тель, бл҃гоче́стнѡ пою́щымъ тѧ̀, и҆  творѧ́щымъ твою̀ па́мѧть. 
Мꙋ́ченикъ ꙗ҆́вльсѧ и҆ свѧти́тель, нбⷭ҇наѧ  бжⷭ҇твеннѣ наслѣ́довалъ є҆сѝ и҆ прⷭ҇то́лꙋ предстоѧ̀  зижди́телѧ, вопїѧ̀: бл҃гослове́нъ є҆сѝ, гдⷭ҇и бж҃е, во  вѣ́ки. 
Оу҆́тро возсїѧ́лъ є҆сѝ, проповѣ́даѧ возсїѧ́вшаго  ѿ ѻ҆ц҃а̀ (с. 268) пре́жде денни́цы, і҆и҃са хрⷭ҇та̀,  свѣти́льниче цр҃ко́вный, ст҃и́телей оу҆краше́нїе,  страда́льцєвъ оу҆добре́нїе. 
Бг҃оро́диченъ: 
Зако́ны є҆стества̀, дв҃о, ржⷭ҇тво́мъ твои́мъ  ѡ҆бновлѧ́еши пресла́внѡ, и҆ и҆стлѣ́вшыѧ ны̀ ѕлы́мъ  престꙋпле́нїемъ ѡ҆чища́еши. тѣ́мже тѧ̀ по до́лгꙋ  восхвалѧ́емъ. 
Пѣ́снь и҃. І҆рмо́съ: 
Бг҃оглаго́ливїи ѻ҆́троцы, въ пещѝ со ѻ҆гне́мъ  пла́мень попира́юще, поѧ́хꙋ: благослови́те, дѣла̀ гдⷭ҇нѧ,  гдⷭ҇а. 
Со свѧти́тєли и҆ мꙋ́ченики молѝ, ꙗ҆́кѡ свѧти́тель  и҆ мч҃никъ, свѧщеннопроповѣ́дниче є҆ѵсе́вїе, сп҃са  всѣ́хъ, ѡ҆брѣстѝ на́мъ ми́лость. 
Бл҃ги́мъ нра́вомъ пожи́въ, слове́сною па́лицею  свѧще́нное твоѐ ста́до оу҆па́слъ є҆сѝ, и҆  є҆реті́чєскїѧ ѕвѣ́ри, всебл҃же́нне, ѿгна́лъ є҆сѝ. 
Ѡ҆тѧгчє́нныѧ пїѧ́нствомъ пре́лести,  є҆реті́чествꙋющыѧ всꙋ́е, ты̀ ѡ҆блича́ѧ, є҆ѵсе́вїе, ѿ  тѣ́хъ оу҆бїе́нъ бы́лъ є҆сѝ, страда́въ тве́рдѡ. 
Бг҃оро́диченъ: 
Ꙗ҆́кѡ вы́шши нбⷭ҇ныхъ высо́тъ, вы́шнее родила̀  є҆сѝ сло́во, ѿ землѝ возне́сшее па́дшее сꙋщество̀  человѣ́ческое, всепѣ́таѧ. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Ви́дѣти сподо́билсѧ є҆сѝ, ѻ҆́ч҃е, да̑льнаѧ,  сщ҃е́ннѣй твое́й дꙋшѝ надѣ́ємаѧ, и҆ къ невече́рнемꙋ  сїѧ́нїю ра́дꙋѧсѧ всели́лсѧ є҆сѝ. 
Красе́нъ ꙗ҆ви́лсѧ є҆сѝ бг҃оглаго́ланїемъ, и҆  бл҃ги́ми дѣѧ̑нїи, є҆ѵсе́вїе, и҆ всечⷭ҇тны́ми страда́нїй,  бл҃же́нне, свѣтлостьмѝ. 
Поста́вимъ ли́къ ра́достенъ, свѧще́ннаго  восхвалѧ́юще є҆ѵсе́вїа, благоче́стїѧ добро́тою  оу҆кра́шена. 
Ра́ка твоѧ̀ дае́тъ благода́ть и҆сцѣле́нїй, ст҃а́ѧ  же (с. 269) па́мѧть твоѧ̀, є҆ѵсе́вїе, просвѣща́етъ мі́ръ,  ꙗ҆́кѡ вели́кое сл҃нце. 
Бг҃оро́диченъ: 
Бл҃голюби́ваѧ дв҃о, ѡ҆ѕло́бленнꙋю грѣхмѝ дꙋ́шꙋ  мою̀ оу҆блажѝ, ꙗ҆́же преблага́го бг҃а пло́тїю  ро́ждшаѧ. 


(с. 269) 
Мѣ́сѧца тогѡ́же въ к҃г-й де́нь. 
Ст҃ы́ѧ мꙋ́ченицы а҆грѷпі́ны. 
Въ то́йже де́нь пра́зднꙋемъ срѣ́тенїе пречⷭ҇тыѧ  бцⷣы, чꙋдотво́рныѧ і҆кѡ́ны влади́мїрскїѧ. 
Слꙋ́жба є҆ѧ̀ пи́сана по се́й слꙋ́жбѣ. 
Стїхи̑ры мꙋ́ченицы, гла́съ д҃. Подо́бенъ: Да́лъ  є҆сѝ зна́менїе: 
Ри́мъ тѧ̀ предлага́етъ, ꙳ ꙗ҆́коже цвѣтоно́сный  ши́покъ бл҃гово́ненъ, ꙳ а҆грѷпі́но многострада́льнаѧ, ꙳  вѣ́рныхъ мы́сль бл҃гоꙋха́ѧ вонѧ́ми добродѣ́тельными, ꙳ и҆  ѕлосмра́дїе страсте́й ѿгонѧ́ѧ бл҃года́тїю всегда̀, ꙳  мꙋ́ченикѡвъ оу҆добре́нїе, ꙳ цр҃кве оу҆твержде́нїе, ꙳  дѣ́въ похвала̀, ꙳ и҆ чꙋде́съ пꙋчи́на. 
Бога́тство ꙗ҆́кѡ многоцѣ́нно, ꙳ сїкелі́и тѧ̀  дае́тъ, ꙳ въ ри́мѣ пострада́вшꙋю, ꙳ хрⷭ҇то́съ бг҃ъ на́шъ: ꙳  и҆дѣ́же прише́дши, сла́внаѧ мꙋ́ченице, ꙳ де́мѡнѡвъ лꙋка́вое  мно́жество ѿго́ниши предста́тельствомъ твои́мъ. ꙳ тѣ́мже  тѧ̀ оу҆блажа́емъ, ꙳ и҆ свѧто́е твоѐ дне́сь пра́зднꙋемъ  страда́нїе, ꙳ а҆грѷпі́но многострада́льнаѧ. 
Ноша́хꙋ на ра́менахъ тѧ̀ ва́сса и҆ па́ѵла, ꙳  повелѣ́нїемъ всѧ́чєскаѧ носѧ́щагѡ, ꙳ мѣста̀ премѣнѧ́юще,  ꙳ и҆ долготꙋ̀ пꙋчи́ны, мꙋ́ченице а҆грѷпі́но, ꙳  чꙋдодѣ̑йствїѧ стра̑шнаѧ (с. 270) соверша́ющи ꙳  бж҃е́ственною бл҃года́тїю, ꙳ почи́ла є҆сѝ на мѣ́стѣ, ꙳  и҆дѣ́же бг҃ъ оу҆чинѝ, ꙳ оу҆трꙋждє́ннымъ поко́й бы́вши,  всехва́льнаѧ. 
И҆́ны стїхи̑ры бцⷣы, гла́съ и҆ подо́бенъ то́йже. 
Є҆гда̀ пое́ши а҆ллилꙋ́їа, сі́и стїхи̑ры глаго́ли  пре́жде: 
Ра́дꙋйсѧ, солнцезра́чнаѧ лꙋчѐ, ꙳ сл҃нца  незаходи́магѡ престо́ле, ꙳ ꙗ҆́же сл҃нце возсїѧ́вши  недоꙋмѣ́нное: ꙳ ра́дꙋйсѧ, оу҆́ме, ѡ҆блиста́ѧй  бж҃е́ственными сїѧ́ньми, ꙳ зарѐ мо́лнїйнаѧ, ꙳ ѡ҆свѣти́вшаѧ  землѝ концы̀, ꙳ и҆́стинное зла́та блиста́нїе, ꙳ вседо́браѧ  и҆ пренепоро́чнаѧ, ꙳ свѣ́тъ невече́рнїй вѣ̑рнымъ  ѡ҆блиста́вши. 
Скве́рнꙋ ѿмы́й стра́стнагѡ се́рдца моегѡ̀, ꙳ бцⷣе  всепѣ́таѧ, ꙳ и҆ всѧ̑ ꙗ҆́звы и҆ гноє́нїѧ сегѡ̀, ꙳ ꙗ҆̀же  ѿ грѣха̀, ѡ҆чи́сти, чⷭ҇таѧ, ꙳ и҆ оу҆ма̀ моегѡ̀  оу҆ста́ви непостоѧ́нїе: ꙳ ꙗ҆́кѡ да си́лꙋ твою̀, ꙳ и҆  вели́кое застꙋпле́нїе, ꙳ велича́ю ѻ҆каѧ́нный ꙳ и҆  непотре́бный ра́бъ тво́й. 
Не́мощь и҆ разслабле́нїе, ꙳ дв҃о мт҃и  всенепоро́чнаѧ, ꙳ дꙋшѝ моеѧ̀ преложѝ въ крѣ́пость и҆  си́лꙋ, ꙳ стра́хомъ и҆ любо́вїю твори́ти же ꙳ и҆ дѣ́ѧти  ѡ҆правда̑нїѧ хрⷭ҇тѡ́ва: ꙳ ꙗ҆́кѡ да и҆збѣ́гнꙋ ѻ҆гнѧ̀  нестерпи́магѡ, ꙳ и҆ наслѣ́дїе нбⷭ҇ное, ꙳ и҆ жи́знь  непроходи́мꙋю ꙳ тобо́ю воспрїимꙋ̀, веселѧ́сѧ всегда̀. 
Сла́ва, и҆ ны́нѣ, гла́съ и҆ подо́бенъ то́йже: 
Бѣсо́вскими приклоне́на прило́гми, ꙳ и҆ въ ро́въ  поги́бели вве́ржена, ꙳ оу҆ще́дри, влⷣчце, ꙳ и҆ оу҆тверди́  мѧ на ка́мени добродѣ́телей, ꙳ и҆ навѣ́ты вра̑жїѧ  разо́рши, ꙳ сподо́би мѧ̀ твори́ти повелѣ̑нїѧ ꙳ твоегѡ̀ сн҃а  и҆ бг҃а на́шегѡ: ꙳ ꙗ҆́кѡ да оу҆лꙋчꙋ̀ ꙳ ѡ҆ставле́нїе въ  де́нь сꙋда̀. 
Крⷭ҇тобг҃оро́диченъ. Подо́бенъ то́йже: 
Распина́ема хрⷭ҇та̀ чл҃вѣколю́бца ви́дѧщи  пречⷭ҇таѧ, и҆ ре́бра и҆скопава́єма копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за (с. 271) ꙗ҆̀же сотвори́лъ є҆сѝ  дѡ́браѧ и҆̀мъ, ꙳ и҆ тщи́шисѧ безча́дствовати мѧ̀,  вселюбе́знѣйшїй; ꙳ оу҆дивлѧ́юсѧ, благоꙋтро́бне, ꙳ твоемꙋ̀  во́льномꙋ распѧ́тїю. 
Тропа́рь, гла́съ д҃. 
А҆́гница твоѧ̀, і҆и҃се, а҆грѷпі́на, зове́тъ  ве́лїимъ гла́сомъ: тебѐ, женишѐ мо́й, люблю̀, и҆ тебѐ  и҆́щꙋщи страда́льчествꙋю и҆ сраспина́юсѧ, и҆ спогреба́юсѧ  креще́нїю твоемꙋ̀, и҆ страждꙋ̀ тебє̀ ра́ди, ꙗ҆́кѡ да  ца́рствꙋю въ тебѣ̀, и҆ оу҆мира́ю за тѧ̀, да и҆ живꙋ̀ съ  тобо́ю: но ꙗ҆́кѡ же́ртвꙋ непоро́чнꙋю, прїими́ мѧ съ  любо́вїю поже́ршꙋюсѧ тебѣ̀. тоѧ̀ моли́твами, ꙗ҆́кѡ  ми́лостивъ, спасѝ дꙋ́шы на́шѧ. 
Канѡ́нъ, є҆гѡ́же краегране́сїе: Хрⷭ҇то́вꙋ невѣ́стꙋ  а҆грѷпі́нꙋ хвалю̀. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Сїѧ́нїемъ бл҃года́ти, ѡ҆блиста́вшимъ тебѐ свы́ше,  мра́къ ѿженѝ невѣ́дѣнїѧ моегѡ̀, и҆ пода́ждь мѝ  моли́твами твои́ми, а҆грѷпі́но, бл҃года́ть, воспѣ́ти  твоѧ̑, мч҃нице, чꙋдеса̀. 
Со́лнца свѣтлѣ́йши ꙗ҆́кѡ и҆́стиннѡ возсїѧ́ла  є҆сѝ на тве́рди цр҃кви хрⷭ҇то́вы: и҆ просвѣти́ла є҆сѝ  зарѧ́ми пѡ́двигъ, мꙋ́ченице, и҆ чꙋде́съ твои́хъ мі́ра  концы̀. 
Жениха̀ безсме́ртнагѡ, жизнода́вца жела́ющи, ꙗ҆́кѡ  да́ръ страда́нїе семꙋ̀ принесла̀ є҆сѝ: и҆ воспрїѧ́ла  є҆сѝ нбⷭ҇ное ца́рство, и҆ вѣне́цъ нетлѣ́ненъ, мꙋ́ченице  сла́внаѧ. 
Рꙋко́ю влⷣки твоегѡ̀ ѡ҆кормлѧ́ема, преплыла̀ є҆сѝ  непостоѧ́нное мо́ре нече́стїѧ, честна́ѧ: и҆ оу҆стреми́ласѧ  є҆сѝ ко приста́нищꙋ, а҆грѷпі́но, вы́шнїѧ свѣ́тлости,  бг҃облаже́ннаѧ. 
Бг҃оро́диченъ: 
Денни́ца возсїѧ̀ въ сердца́хъ, пренепоро́чнаѧ,  вѣ́рою (с. 272) чтꙋ́щихъ тѧ̀ бж҃їю мт҃рь, и҆ ѡ҆зарѝ де́нь  свѣтоно́сный, хрⷭ҇то́съ, и҆́же и҆зъ ложе́снъ твои́хъ  возсїѧ̀, препѣ́таѧ. 
Пѣ́снь г҃. І҆рмо́съ: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Же́злїемъ бїе́ма ра́довашесѧ, си́ми кѡ́сти нече́стїѧ  сокрꙋша́ющи и҆ вопїю́щи, твоеѧ̀ любвѐ ничто́же мѧ̀  разлꙋчи́тъ, хрⷭ҇тѐ. 
Да врагѡ́въ наготꙋ̀ ѡ҆бличи́ши, мч҃нице, ри́зъ  совлекла́сѧ є҆сѝ: сегѡ̀ ра́ди нетлѣ́нїѧ ѻ҆де́ждꙋ тебѣ̀  хрⷭ҇то́съ дадѐ. 
Оу҆ста̀ глагѡ́лющаѧ беззако́ннѡ на тѧ̀, зако́ннѡ,  хрⷭ҇то́ва мꙋ́ченице, загради́шасѧ, вели̑чїѧ сп҃са  проповѣ́дающей тѝ. 
Протѧ́гъ на землѝ тѣ́ло твоѐ, нече́стїѧ  слꙋжи́тель ѡ҆сꙋ́етисѧ, просте́ртъ ко влⷣцѣ оу҆́мъ тво́й  и҆мꙋ́щи. 
Бг҃оро́диченъ: 
Глаго́лъ благоче́стнѡ и҆спо́лнисѧ и҆са́їинъ, дв҃а бо  родѝ воплоще́нна жизнода́вца и҆ сп҃са дꙋ́шъ на́шихъ. 
Сѣда́ленъ, гла́съ д҃. Подо́бенъ: Ско́рѡ предварѝ: 
И҆̀же ка́менїю слꙋжа́щїи пре́лестїю мно́гою,  ѡ҆тѧгчава́ютъ ка́менїемъ тѧ̀, и҆сповѣ́дꙋющꙋю хрⷭ҇та̀,  ка́менѧ неѡбори́маго. тѣ́мже сконча́вшисѧ, пресла́вныхъ  чꙋде́съ, сла́внаѧ а҆грѷпі́но, ѡ҆блиста́ла є҆сѝ зарю̀,  просвѣща́ющꙋю дꙋ́шы на́съ восхвалѧ́ющихъ тѧ̀. 
Сла́ва, и҆ ны́нѣ, бг҃оро́диченъ: 
Є҆ди́на ро́ждшаѧ творца̀ всѣ́хъ, є҆ди́на  оу҆краси́вшаѧ человѣ́чество рождество́мъ твои́мъ,  бг҃оневѣ́сто, и҆зба́ви мѧ̀ ѿ сѣ́ти льсти́вагѡ врага̀:  поста́ви мѧ̀ на ка́мени хрⷭ҇то́выхъ хотѣ́нїй, тогѡ̀ молѧ́щи  прилѣ́жнѡ, є҆го́же воплоти́ла є҆сѝ. 
Крⷭ҇тобг҃оро́диченъ: 
На крⷭ҇тѣ́ тѧ возвы́шена ꙗ҆́кѡ оу҆зрѣ̀ пречⷭ҇таѧ  мт҃и твоѧ̀, сло́ве бж҃їй, мт҃рски рыда́ющи вѣща́ше: что̀  но́вое (с. 273) и҆ стра́нное сїѐ чꙋ́до, сн҃е мо́й; ка́кѡ,  жи́знь всѣ́хъ, вкꙋша́еши сме́рти, ѡ҆живи́ти мє́ртвыѧ  хотѧ̀, ꙗ҆́кѡ милосе́рдъ; 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Во́лю тогѡ̀ боѧ́щихсѧ творѧ́й, а҆́гг҃ломъ,  мꙋ́ченице, разрѣша́етъ тѧ̀ оу҆́зъ, и҆ стѣсне́нїѧ,  разори́вшꙋю всѧ́кое нече́стїе соꙋ́зомъ любвѐ хрⷭ҇та̀,  жениха̀ твоегѡ̀. 
Оу҆мертви́вшисѧ любвѐ ра́ди, оу҆мертви́вшагѡ всю̀  крѣ́пость сме́ртнꙋю, бл҃года́ть и҆сточа́еши  присноживо́тнꙋю, страстьмѝ оу҆мерщвлє́нныѧ и҆сцѣлѧ́еши,  а҆грѷпі́но, мꙋ́ченикѡвъ хрⷭ҇то́выхъ оу҆добре́нїе. 
Превозше́дши любо́вїю жениха̀ твоегѡ̀ всѧ́кꙋ  плотскꙋ́ю любо́вь, терпѣ́ла є҆сѝ тве́рдѡ, внегда̀ бїе́мѣ  бы́ти болѣ́зненнѣ, вопїю́щи: не разлꙋчи́тъ мѧ̀ любвѐ  твоеѧ̀, хрⷭ҇тѐ, мꙋ́къ преще́нїе. 
Бл҃же́ннагѡ совокꙋпле́нїѧ тро́ичнымъ жела́нїемъ  пострада́вшихъ, ва́ссы и҆ а҆грѷпі́ны цѣломꙋ́дрыѧ кто̀  мꙋ́жество и҆зрече́тъ; и҆́мже показа́ша не́мощнꙋ і҆́дѡльскꙋю  крѣ́пость, держа́внѡ. 
Бг҃оро́диченъ: 
Цари́ца дв҃а, злато́ю ѻ҆де́ждою оу҆кра́шена, сн҃ꙋ  царю̀ ны́нѣ предстои́тъ, ꙗ҆́же безъ разсꙋжде́нїѧ а҆́гг҃лы  превосходѧ́щи, зовꙋ́щыѧ: сла́ва, хрⷭ҇тѐ, си́лѣ твое́й. 
Пѣ́снь є҃. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Свѣ́тъ незаходи́мый все́льшїйсѧ въ твоѐ тѣ́ло,  ꙗ҆влѧ́ше тѧ̀ зрѧ́щымъ, въ нощѝ ꙗ҆́кѡ во днѝ, зарю̀  чꙋде́съ и҆спꙋща́ющꙋю. (с. 274) 
Нескве́рнаѧ а҆́гница па́стырѧ стопа́мъ послѣ́дꙋющи,  ꙗ҆́коже же́ртва непоро́чна, семꙋ̀ принесе́сѧ бжⷭ҇твеннѡ. 
Оу҆́мъ и҆мꙋ́щи свѣ́телъ, прⷪ҇ро́чествїѧ  и҆спо́лненъ, бꙋ̑дꙋщаѧ ꙗ҆́кѡ сꙋ̑щаѧ, сла́внаѧ ва́ссо,  предглаго́лати сподо́биласѧ є҆сѝ. 
Бг҃оро́диченъ: 
Ѽ мт҃и бж҃їѧ, дꙋшѝ моеѧ̀ ѡ҆ѕлобле́нїе и҆сцѣлѝ,  ро́ждшаѧ преблага́го сло́ва, всѣ́хъ оу҆блажа́юща. 
Пѣ́снь ѕ҃. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости, ѿ ре́бръ твои́хъ и҆сте́кшею кро́вїю. 
Ѡ҆блиста́вшее ѿ ри́ма, ꙗ҆́кѡ незаходи́мое сл҃нце,  сїкелі́а тѣ́ло ст҃ы́ѧ мꙋ́ченицы прїе́мши, мра́ка  де́мѡнскагѡ и҆збавлѧ́етсѧ лю́тости. 
До́блественнѡ требога̑тыѧ ст҃ы̑ѧ мч҃ницы, ꙗ҆̀же  пре́жде сме́рти оу҆ме́ршыѧ, въ ча́ѧнїи мꙋче́нїѧ,  оу҆ме́ршее твоѐ живоно́сное тѣ́ло принесо́ша. 
Ѻ҆рꙋ́жїе врага̀ на тебѣ̀ и҆знемо́же: и҆́бо ꙗ҆́кѡ  гра́дъ низложи́ла є҆сѝ неимꙋ́щъ ѡ҆снова́нїѧ, сегѡ̀  горды́ню, а҆грѷпі́но, трꙋдо́мъ сла́вныхъ по́двигѡвъ  твои́хъ. 
И҆сцѣлѧ́етсѧ прикоснове́нїемъ тѣ́ла твоегѡ̀  кровоточи́ваѧ, прокаже́ннїи ѡ҆чища́ютсѧ вѣ́рою притека́юще:  ѿбѣга́етъ же и҆ и҆́нъ всѧ́къ недꙋ́гъ, призыва́нїемъ  ст҃а́гѡ твоегѡ̀, мꙋ́ченице, и҆́мене. 
Бг҃оро́диченъ: 
Глаго́лы гаврїи́ла, дв҃о всенепоро́чнаѧ, ны́нѣ  прїе́мше, вопїе́мъ: ра́дꙋйсѧ, мт҃и є҆ди́на благослове́ннаѧ:  ра́дꙋйсѧ, две́ре, сл҃нце пра́вды и҆мꙋ́щи. 
Конда́къ, гла́съ д҃. Подо́бенъ: Ꙗ҆ви́лсѧ є҆сѝ: 
Свѣ́тлыхъ пѡ́двигъ твои́хъ свѣтоно́сный наста̀  де́нь, въ ѻ҆́ньже почита́ющи си́хъ бж҃е́ственнаѧ цр҃ковь,  всѧ̑ (с. 275) созыва́етъ ве́селѡ вопи́ти тебѣ̀: ра́дꙋйсѧ,  дв҃о и҆ мꙋ́ченице, а҆грѷпі́но всечестна́ѧ. 
Пѣ́снь з҃. І҆рмо́съ: 
Спасы́й во ѻ҆гнѝ а҆враа̑мскїѧ твоѧ̑ ѻ҆́троки, и҆  халдє́и оу҆би́въ, ꙗ҆̀же пра́вда пра́веднѡ оу҆ловлѧ́ше:  препѣ́тый гдⷭ҇и, бж҃е ѻ҆тє́цъ на́шихъ, бл҃гослове́нъ  є҆сѝ. 
Голꙋби́ца ꙗ҆́коже злата̀, ѻ҆рꙋ́жїемъ крⷭ҇та̀  ѡ҆гражда́ема, а҆га̑рѧны, и҆̀же въ нощѝ ко гра́дꙋ твоемꙋ̀  прибли́жившыѧсѧ, потреби́ла є҆сѝ, спа́сши вѣ̑рныѧ  скверноꙋбі́йства си́хъ, мч҃нице. 
Многови̑дныѧ хрⷭ҇та̀ ра́ди претерпѣ́вши болѣ̑зни,  мꙋ́ченице, неболѣ́зненно ѡ҆брѣла̀ є҆сѝ въ то́мъ и҆  безсме́ртно наслажде́нїе, зовꙋ́щи: препѣ́тый гдⷭ҇и, бж҃е  ѻ҆тє́цъ, благослове́нъ є҆сѝ. 
Свѧще́нникъ чꙋ́дный, и҆ чꙋдодѣ́йствомъ сїѧ́ѧ, твоѧ̑  чꙋдеса̀ зрѧ̀, а҆грѷпі́но, бг҃а велича́ше, и҆ веселѧ́сѧ  поѧ́ше: бж҃е ѻ҆тє́цъ на́шихъ, благослове́нъ є҆сѝ. 
Тве́рдымъ по́мысломъ тве́рдое твоѐ къ страсте́мъ  носѧ́щи тѣ́ло, же́нскꙋю ника́коже чꙋ́ла є҆сѝ не́мощь,  зовꙋ́щи дѣ́ва влⷣцѣ: благослове́нъ є҆сѝ, гдⷭ҇и, бж҃е  ѻ҆тє́цъ на́шихъ. 
Бг҃оро́диченъ: 
Ро́ждшаѧ бг҃а пребыва́еши по ржⷭ҇твѣ̀ дв҃ою, и҆  млеко́мъ пита́еши мт҃рски подо́бнѡ пита́телѧ мі́ра,  пренепоро́чнаѧ, є҆мꙋ́же пою́ще зове́мъ: бж҃е ѻ҆тє́цъ  на́шихъ, бл҃гослове́нъ є҆сѝ. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Но́щь ꙗ҆́кѡ де́нь зрѧ́шесѧ носѧ́щымъ, мꙋ́ченице,  твоѧ̑ мо́щи. мѣ́сто благоꙋха́шесѧ всѧ́ко тѧ̀ прїе́млющее.  де́мѡнское ѡ҆полче́нїе вельмѝ ѿгонѧ́шесѧ. и҆сцѣле́нїй  и҆злива́ютсѧ ка̑пли, превозносѧ́щымъ хрⷭ҇та̀ во всѧ̑ вѣ́ки.  (с. 276) 
Жениха̀ безсме́ртнагѡ жела́ющи, въ слѣ́дъ  бл҃гоꙋха́нїй сегѡ̀ текла̀ є҆сѝ, тогѡ̀ страсте́мъ и҆  сме́рти подо́бѧщисѧ, мꙋ́ченице сла́внаѧ, и҆ взыва́ющи: гдⷭ҇а  по́йте, дѣла̀, и҆ превозноси́те є҆го̀ во вѣ́ки. 
Несꙋмнѣ́ннꙋ и҆мꙋ́щи вѣ́рꙋ, є҆ле́емъ просвѣ́щши  крове́й твои́хъ, мꙋ́ченице, свѣщꙋ̀ твою̀, внꙋ́трь вошла̀  є҆сѝ черто́га, пою́щи нбⷭ҇ныѧ ра́дѡсти: гдⷭ҇а по́йте,  дѣла̀, и҆ превозноси́те є҆го̀ во вѣ́ки. 
Ви́дѣти красотꙋ̀ гдⷭ҇ню, сегѡ́ же цр҃ковь  посѣща́ти жела́ющи, ꙗ҆́кѡ на колесни́цѣ кро́ве своеѧ̀  взе́мшисѧ, пою́щи къ семꙋ̀ дости́гла є҆сѝ: гдⷭ҇а по́йте,  дѣла̀, и҆ превозноси́те є҆го̀ во вѣ́ки. 
Бг҃оро́диченъ: 
Кꙋпина̀, ꙗ҆́же пре́жде проѡбразова́ше стра́нное  ржⷭ҇тва̀ твоегѡ̀ та́инство, неѡпа́льна пребы́вши,  пренепоро́чнаѧ: и҆́бо ѻ҆́гнь родила̀ є҆сѝ бжⷭ҇тва̀, и҆  неѡпа́льна пребыла̀ є҆сѝ, ѻ҆трокови́це. тѣ́мже тѧ̀  пое́мъ во всѧ̑ вѣ́ки. 
Пѣ́снь ѳ҃. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Ма́нїемъ всѧ̑ творѧ́щагѡ, къ концꙋ̀ мꙋче́нїѧ  а҆гаѳоні́ка, съ ва́ссою вкꙋ́пѣ и҆ па́ѵлою оу҆се́рднѡ  тща́щесѧ, ꙗ҆́кѡ вои́стиннꙋ дрꙋже́бнѡ, ѡ҆брѣто́ша жела́нїѧ  кра́й. 
Въ нбⷭ҇ныхъ черто́зѣхъ всели́вшисѧ, дв҃о, и҆  неви́димыхъ добрѡ́ты смотрѧ́ющи, и҆ прїе́млющи бж҃їю  свѣ́тлость, тѧ̀ пою́щыѧ оу҆ѧснѝ. 
Вѣне́цъ положи́сѧ бл҃года́тей на версѣ̀ твое́мъ,  а҆грѷпі́но, ꙗ҆́кѡ сконча́вшей тече́нїе, и҆ вѣ́рꙋ  соблю́дшей некра́домꙋ, и҆ пра́ведныхъ чи́нове краснѡ́ тѧ  прїѧ́ша. 
Ꙗ҆́кѡ предстоѧ́щи зижди́телю со дерзнове́нїемъ  влⷣцѣ, мꙋ́ченице а҆грѷпі́но, со всѣ́ми ѿ вѣ́ка  ст҃ы́ми, просѝ согрѣше́нїй проще́нїѧ тѧ̀ пою́щымъ, до́браѧ  дв҃о. (с. 277) 
Бг҃оро́диченъ: 
Всѧ̑ содержа́щаго, ма́терски подо́бнѡ, твои́ми  рꙋка́ми носѧ́щи, дв҃о мр҃і́е, рꙋки́ мѧ и҆зба́ви борца̀,  ꙗ҆́кѡ да твоѐ, спаса́емь, восхвалю̀ вели́чїе. 
Слꙋ́жба срѣ́тенїю чꙋдотво́рныѧ і҆кѡ́ны прест҃ы́ѧ  бцⷣы, ꙗ҆̀же нарица́етсѧ влади́мїрскаѧ. 
Ве́черъ, Блаже́нъ мꙋ́жъ: 
На Гдⷭ҇и, воззва́хъ, стїхи̑ры на и҃, гла́съ д҃.  Поⷣ: Ꙗ҆́кѡ до́блѧ: 
Ꙗ҆́кѡ свѣтоно́снаѧ пала́та, ꙳ и҆ ѻ҆́дръ  всезлаты́й, бцⷣе влⷣчце: ты́ бо сло́во бж҃їе ꙳ во твои́хъ  ложесна́хъ вмѣсти́ла є҆сѝ, ꙳ и҆ ро́ждши на́мъ сл҃нце  незаходи́мое, ꙳ свѣ́тъ невече́рнїй, ꙳ на̑ша пре́жде  неразꙋ́мїемъ ѡ҆мрачє́ннаѧ сердца̀ ꙳ бл҃горазꙋ́мїемъ  ѡ҆свѣти́ла є҆сѝ, ꙳ и҆ льстѝ тмꙋ̀ разори́ла є҆сѝ. 
Твои́мъ ржⷭ҇тво́мъ ꙳ а҆́дова крѣ́пость разори́сѧ, ꙳  и҆ всѐ человѣ́чество спасе́но бы́сть: ꙳ ны́нѣ же твои́ми  моли́твами ꙳ врагѡ́въ на́шихъ шата́нїе низложѝ, ꙳ и҆  крѣ́пость и҆́хъ сокрꙋшѝ, ꙳ и҆ лю́демъ твои̑мъ побѣ̑ды на  врагѝ да́рꙋй, ꙳ да посра́мѧтсѧ всѝ ꙳ ꙗ҆влѧ́ющїи рабѡ́мъ  твои̑мъ ѕла̑ѧ. 
Бцⷣе влⷣчце, ꙳ держа́внаѧ помо́щнице, ꙳  оу҆крѣпѝ сла́вѧщꙋю тѧ̀ странꙋ̀ на врагѝ: ꙳ да ꙗ҆́коже  дре́вле спасла̀ є҆сѝ ца́рскїй гра́дъ ѿ нахожде́нїѧ  пога́ныхъ, ꙳ та́кѡ и҆ ны́нѣ спасѝ странꙋ̀ рѡссі́йскꙋю ѿ  нахожде́нїѧ вра́жїѧ, ꙳ ѿ междоꙋсо́бныѧ ра́ти, ꙳ ѿ гла́да  же и҆ трꙋ́са, ꙳ дв҃о неискꙋсобра́чнаѧ. ꙳ сегѡ̀ ра́ди тѧ̀  сла́витъ страна̀ рѡссі́йскаѧ, ꙳ человѣ́кѡмъ помо́щницꙋ. (с.  278) 
Ны́нѣ страна̀ рѡссі́йскаѧ ꙳ ѡ҆ тебѣ̀ хва́литсѧ и҆  весели́тсѧ, ꙳ и҆мѣ́ющи тѧ̀ застꙋ́пницꙋ непосты́днꙋю, ꙳ и҆  стѣ́нꙋ нерꙋши́мꙋ, ꙳ гра́дꙋ на́шемꙋ непоколеби́мое  ѡ҆снова́нїе, стра́жа неꙋсы́пна землѝ рѡссі́йскїѧ ꙳. не  преста́й ны́нѣ твои́ми, гпⷭ҇жѐ, моли́твами ꙳ и҆збавлѧ́ти  тво́й гра́дъ и҆ лю́ди ѿ всѣ́хъ бѣ́дъ. 
Тебѣ̀ припа́даютъ, гпⷭ҇жѐ, ꙳ ст҃и́телей сосло́вїе  и҆ собо́ри, совокꙋпле́нїе всѣ́хъ, ꙳ мона́си и҆ прості́и, ꙳  и҆ ве́сь наро́дъ оу҆ми́льнѡ молѧ́щесѧ, ꙳ тебѣ̀ ны́нѣ  кла́нѧющесѧ, ꙳ и҆ любе́знѡ цѣлꙋ́юще тво́й ѻ҆́бразъ, ꙳ и҆  молѧ́щесѧ глаго́лютъ: чтꙋ́щїй тѧ̀ гра́дъ всегда̀ спаса́й ѿ  всѣ́хъ бѣ́дъ. 
И҆́ны стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ и҆́же невмѣсти́мый  нб҃сы̀, ꙳ и҆ а҆́гг҃лы сла́вимый, ꙳ и҆ ѿ серафі́мѡвъ  пое́мый, ꙳ на зе́млю соше́дъ, ꙳ въ твою̀ оу҆тро́бꙋ  вмѣсти́сѧ, ꙳ и҆ ключа̀ дѣ́вства не разрꙋшѝ, ꙳ на́ше  є҆стество̀ дре́вле ѿ дїа́вола мꙋ́чимо и҆з̾ѧ́тъ, ꙳ и҆  ве́сь ро́дъ человѣ́ческїй свободѝ, ꙳ тебе́ же, гпⷭ҇жѐ, ꙳  застꙋ́пницꙋ на́мъ дарова̀. ꙳ тѣ́мъ не преста́й сохранѧ́ти ꙳  и҆ спаса́ти дꙋ́шы на́шѧ, ꙗ҆́кѡ милосе́рда. 
Ѽ пресла́внагѡ чꙋдесѐ! ꙳ сѐ застꙋпле́нїе прїи́де,  ꙳ сопротивле́нїе низложи́сѧ, гра́дъ на́шъ спасѝ, ꙳ врагѝ  на́шѧ проженѝ, ꙳ и҆ на́съ рабѡ́въ твои́хъ твое́ю ми́лостїю  возвеселѝ. ꙳ ѽ бж҃їѧ сло́ва селе́нїе! ꙳ ро́дъ  человѣ́ческїй чтꙋ́щїй тѧ̀ ꙳ всегда̀ спаса́й ѿ всѣ́хъ  бѣ́дъ. 
Пода́ждь оу҆тѣше́нїе ꙳ твои̑мъ рабѡ́мъ, чⷭ҇таѧ, ꙳  напа́стьми ѡ҆держи̑мымъ, ꙳ и҆ ро́гъ вѣ́рныхъ вознесѝ, ꙳  бг҃ороди́тельнице мр҃і́е: ꙳ спасѝ моли́твами твои́ми гра́дъ  тво́й неразрꙋши́мь ꙳ и҆ ва̑рварскаѧ шата̑нїѧ низложѝ, ꙳ и҆  на́съ рабѡ́въ твои́хъ, безневѣ́стнаѧ, ꙳ хва́лѧщихъ тѧ̀  спасѝ. 
Сла́ва, и҆ ны́нѣ, гла́съ и҃. 
Прїиди́те, рѡссі́йстїи собо́ри, прїиди́те, вѣ́рныхъ  (с. 279) совокꙋплє́нїѧ, въ срѣ́тенїе цр҃и́цы  бг҃оѻтрокови́цы: се́ бо грѧде́тъ цр҃и́ца свои́мъ  ѻ҆́бразомъ честны́мъ, спастѝ гра́дъ и҆ лю́ди ѿ  сопоста́тныхъ пога̑нъ невоєва́ны. ѽ чꙋ́до ве́лїе и҆  пресла́вное, и҆ пребо́льши оу҆ма̀! ка́кѡ прише́ствїемъ  честна́гѡ є҆ѧ̀ ѻ҆́браза сопроти́внїи побѣжда́ютсѧ, и҆  ѻ҆те́чество на́ше оу҆твержда́етсѧ; но́щь оу҆праздни́сѧ и҆  де́нь прибли́жисѧ. є҆гѡ́же ра́ди тебѣ̀ винꙋ̀ спасе́нїѧ  на́шегѡ є҆стество̀ на́ше прїе́млетъ, и҆ всѧ̀ тва́рь  воспѣва́етъ тѝ зовꙋ́щи: ра́дꙋйсѧ, предста́тельнице и҆  помо́щнице, и҆ спасе́нїе дꙋ́шъ на́шихъ. 
Вхо́дъ. Прокі́менъ днѐ. Чтє́нїѧ трѝ. 
Бытїѧ̀ чте́нїе. 
[Глава̀ к҃и] И҆зы́де і҆а́кѡвъ ѿ стꙋденца̀  клѧ́твеннагѡ, и҆ и҆́де въ харра́нь. И҆ ѡ҆брѣ́те мѣ́сто, и҆  спа̀ та́мѡ, за́йде бо со́лнце: и҆ взѧ́тъ ѿ ка́менїѧ  мѣ́ста тогѡ̀, и҆ положѝ возгла́вїе себѣ̀, и҆ спа̀ на  мѣ́стѣ ѻ҆́номъ и҆ со́нъ ви́дѣ. И҆ сѐ лѣ́ствица  оу҆твержде́на на землѝ, є҆ѧ́же глава̀ досѧза́ше до нб҃съ,  и҆ а҆́гг҃ли бж҃їи восхожда́хꙋ и҆ низхожда́хꙋ по не́й. Гдⷭ҇ь  же оу҆твержда́шесѧ на не́й, и҆ речѐ: а҆́зъ бг҃ъ  а҆враа́мовъ, ѻ҆тца̀ твоегѡ̀, и҆ бг҃ъ і҆саа́ковъ, не бо́йсѧ.  Землѧ̀, и҆дѣ́же ты̀ спи́ши на не́й, тебѣ̀ да́мъ ю҆̀, и҆  сѣ́мени твоемꙋ̀. И҆ бꙋ́детъ сѣ́мѧ твоѐ ꙗ҆́кѡ песо́къ  земны́й, и҆ распространи́тсѧ на мо́ре и҆ ли́вꙋ, и҆ сѣ́веръ,  и҆ на восто́ки: и҆ возблагословѧ́тсѧ ѡ҆ тебѣ̀ всѧ̑ колѣ̑на  земна̑ѧ, и҆ ѡ҆ сѣ́мени твое́мъ. И҆ сѐ а҆́зъ съ тобо́ю  сохранѧ́ѧй тѧ̀ на всѧ́комъ пꙋтѝ, а҆́може а҆́ще по́йдеши, и҆  возвращꙋ́ тѧ въ зе́млю сїю̀, ꙗ҆́кѡ не и҆́мамъ тебѐ  ѡ҆ста́вити, до́ндеже сотвори́ти мѝ всѧ̑, є҆ли̑ка  глаго́лахъ тебѣ̀. И҆ воста̀ і҆а́кѡвъ ѿ сна̀ своегѡ̀, и҆  речѐ: ꙗ҆́кѡ є҆́сть гдⷭ҇ь на мѣ́стѣ се́мъ, а҆́зъ же не  вѣ́дѣхъ. И҆ оу҆боѧ́сѧ, и҆ речѐ: ꙗ҆́кѡ стра́шно мѣ́сто  сїѐ, нѣ́сть сїѐ, но до́мъ бж҃їй, и҆ сїѧ̑ врата̀  небє́снаѧ. (с. 280) 
Прⷪ҇ро́чества і҆езекі́илева чте́нїе. 
[Глава̀ м҃г и҆ м҃д] Та́кѡ глаго́летъ гдⷭ҇ь: бꙋ́детъ  ѿ днѐ ѻ҆сма́гѡ и҆ про́чее, сотворѧ́тъ і҆ерє́и на  ѻ҆лтарѝ всесожже́нїѧ ва́шегѡ, и҆ ꙗ҆̀же спасе́нїѧ ва́шегѡ,  и҆ прїимꙋ̀ вы̀, глаго́летъ а҆дѡнаі̀ гдⷭ҇ь. И҆ ѡ҆брати́ мѧ на  пꙋ́ть вра́тъ ст҃ы́хъ внѣ́шнихъ, зрѧ́щихъ на восто́ки, и҆  сїѧ̑ бѧ́хꙋ затворє́нна. И҆ речѐ гдⷭ҇ь ко мнѣ̀: врата̀  сїѧ̑ затворє́на бꙋ́дꙋтъ, и҆ не ѿве́рзꙋтсѧ, и҆ никто́же  про́йдетъ сквозѣ̀ и҆́хъ, ꙗ҆́кѡ гдⷭ҇ь бг҃ъ і҆и҃левъ  про́йдетъ и҆́ми, и҆ бꙋ́дꙋтъ затворє́на. Ꙗ҆́кѡ и҆гꙋ́менъ  сѧ́детъ въ ни́хъ снѣ́сти хлѣ́бъ, по пꙋтѝ є҆ла́мскихъ  вра́тъ вни́детъ, и҆ по пꙋтѝ є҆гѡ̀ и҆зы́детъ. И҆ введе́ мѧ  по пꙋтѝ вра́тъ ст҃ы́хъ, сꙋ́щихъ къ сѣ́верꙋ, прѧ́мѡ хра́мꙋ,  и҆ ви́дѣхъ, и҆ сѐ и҆спо́лнь сла́вы хра́мъ гдⷭ҇ень. 
При́тчей чте́нїе. 
[Глава̀ ѳ҃] Премꙋ́дрость созда̀ себѣ̀ до́мъ, и҆  оу҆твердѝ столпѡ́въ се́дмь. Закла̀ своѧ̑ же́ртвєннаѧ, и҆  растворѝ въ ча́ши свое́й вїно̀, и҆ оу҆гото́ва свою̀  трапе́зꙋ. Посла̀ своѧ̑ рабы̑ созыва́ющи съ высо́кимъ  проповѣ́данїемъ на ча́шꙋ, глаго́лющи: и҆́же є҆́сть  безꙋ́менъ, да оу҆клони́тсѧ ко мнѣ̀, и҆ тре́бꙋющымъ оу҆ма̀  речѐ: прїиди́те, ꙗ҆ди́те мо́й хлѣ́бъ, и҆ пі́йте вїно̀,  є҆́же раствори́хъ ва́мъ. Ѡ҆ста́вите безꙋ́мїе, и҆ жи́ви  бꙋ́дете: и҆ взыщи́те ра́зꙋма, да поживетѐ, и҆ и҆спра́вите  ра́зꙋмъ въ вѣ́дѣнїи. Наказꙋ́ѧй ѕлы̑ѧ, прїи́метъ себѣ̀  безче́стїе: ѡ҆блича́ѧй же нечести́ваго, ѡ҆поро́читъ себѐ:  ѡ҆бличе́нїе бо нечести́вомꙋ, ра̑ны є҆мꙋ̀. Не ѡ҆блича́й  ѕлы́хъ, да не возненави́дѧтъ тебє̀, ѡ҆блича́й премꙋ́дра, и҆  возлю́битъ тѧ̀. Да́ждь премꙋ́дромꙋ винꙋ̀, и҆ премꙋ́дрѣйшїй  бꙋ́детъ: сказꙋ́й пра́ведномꙋ, и҆ приложи́тъ прїима́ти.  Нача́ло премꙋ́дрости, стра́хъ гдⷭ҇ень, и҆ совѣ́тъ ст҃ы́хъ,  ра́зꙋмъ: разꙋмѣ́ти бо зако́нъ, по́мысла є҆́сть блага́гѡ.  Си́мъ бо ѻ҆́бразомъ мно́гое поживе́ши вре́мѧ, и҆  приложа́тсѧ тебѣ̀ лѣ̑та живота̀. (с. 281) 
На лїті́и стїхи̑ры, гла́съ в҃. Самогла́сны: 
Ꙗ҆́кѡ вои́стиннꙋ дре́внѧгѡ кївѡ́та пречестнѣ́е,  є҆гда̀ дв҃дъ собра́въ чи́ны ликовствова́ше, ны́нѣ твоѧ̀,  бцⷣе, і҆кѡ́на, є҆́йже предстоѧ́тъ а҆рхїере́євъ собо́ри,  и҆ съ чи́нми а҆́гг҃лъ, и҆ всѐ хрⷭ҇тоимени́тыхъ люде́й  мно́жество, досто́йнѡ блажа́тъ тѧ̀ мт҃рь бж҃їю, и҆  прославлѧ́ютъ раболѣ́пнѡ и҆ чествꙋ́ютъ, и҆ покланѧ́ютсѧ, и҆  мо́лѧтсѧ тебѣ̀ по бз҃ѣ: да мі́ръ оу҆мири́ши въ  правосла́вїи, и҆ ѻ҆те́чество оу҆тверди́ши, и҆ спасе́ши ѿ  всѣ́хъ ѕѡ́лъ твоѧ̑ рабы̑, ꙗ҆́кѡ є҆ди́на благослове́ннаѧ. 
Предстоѧ́тъ тѝ, гпⷭ҇жѐ бцⷣе, предъ твои́мъ,  пречⷭ҇таѧ, ѻ҆́бразомъ, а҆рхїере́євъ сосло́вїе, и҆ всѝ  лю́дїе, мона́си и҆ прості́и, вѣ́дꙋще тѧ̀ вои́стиннꙋ  помо́щницꙋ си́льнꙋ и҆ непобѣди́мꙋ, молє́нїѧ тебѣ̀  приноси́ти, ѿ всеѧ̀ дꙋшѝ подвиза́ютъ, и҆ поꙋща́ютъ на  моли́твꙋ къ бг҃ꙋ, тре́бꙋюще твоеѧ̀ по́мощи, да простре́ши  бг҃онѡ́сныѧ твоѧ̑ рꙋ́ки, и҆ оу҆мо́лиши за мі́ръ. вонмѝ и҆  оу҆слы́ши, влⷣчце, и҆ пода́ждь оу҆тѣше́нїе рабѡ́мъ  твои̑мъ, до́ндеже не ѡ҆долѣ́ютъ ны̀ грѣхѝ на́шѧ, тѧ̑жкїѧ  и҆ лю̑тыѧ: твоеѧ́ бо всегда̀ тре́бꙋемъ всѝ по́мощи. 
Гла́съ и҃: 
Пе́рвѣе написа́вшейсѧ твое́й і҆кѡ́нѣ,  є҆ѵⷢ҇льскихъ та̑инъ благовѣ́стникомъ, и҆ къ тебѣ̀  цр҃и́цѣ принесе́ннѣй, да оу҆сво́иши тꙋ̀, и҆ си́льнꙋ  содѣ́лаеши спастѝ чествꙋ́ющыѧ тѧ̀. и҆ пора́доваласѧ  є҆сѝ, ꙗ҆́кѡ сꙋ́щи ми́лостива, спасе́нїѧ на́шегѡ  содѣ́тельница, ꙗ҆́кѡ оу҆ста̀ и҆ гла́съ і҆кѡ́нѣ бы́вше,  ꙗ҆́коже и҆ бг҃а внегда̀ зачина́ющи во чре́вѣ, пѣ́снь  воспѣ́ла є҆сѝ: сѐ ѿ ны́нѣ оу҆бл҃жа́тъ мѧ̀ всѝ  ро́ди. и҆ на тꙋ̀ зрѧ́щи глаго́лала є҆сѝ со вла́стїю: съ  си́мъ ѻ҆́бразомъ благода́ть моѧ̀ и҆ си́ла. и҆ мы̀ и҆́стиннѡ  вѣ́рꙋемъ, ꙗ҆́кѡ сѐ рекла̀ є҆сѝ, гпⷭ҇жѐ, си́мъ  ѻ҆́бразомъ съ на́ми є҆сѝ. тѣ́мъ бл҃гоговѣ́йнѡ (с. 282)  предстоѧ́ще, покланѧ́емсѧ тебѣ̀ рабѝ твоѝ: посѣти́ ны  твои́ми ма́терними щедро́тами. 
Гла́съ з҃. 
Гора̀ є҆сѝ вели́каѧ и҆ пресла́внаѧ, па́че горы̀  сїна́йскїѧ, бцⷣе. ѻ҆на́ бо не терпѧ́ше сни́тїѧ сла́вы  бж҃їѧ, во ѻ҆́бразѣхъ и҆ сѣ́нехъ ѻ҆гне́мъ возгара́шесѧ,  и҆ гро́ми и҆ мѡ́лнїи та́мѡ бы́ша: ты́ же ве́сь бж҃е́ственный  ѻ҆́гнь сꙋ́щь, бж҃їе сло́во во чре́вѣ твое́мъ неѡпа́льнѡ  носи́ла є҆сѝ, и҆ ѿ сосє́цъ твои́хъ млеко́мъ пита́ла  є҆сѝ ма́нїемъ носѧ́щаго всѧ̑. И҆ мт҃рнее дерзнове́нїе къ  немꙋ̀ и҆мꙋ́щи, помозѝ, влⷣчце, вѣ́рнѡ пра́зднꙋющымъ тво́й  честны́й пра́здникъ, и҆ не забꙋ́ди ми́лостивнѡ посѣща́ющи:  прїѧ́ла бо є҆сѝ ѿ бг҃а да́ръ стро́ити и҆ покрыва́ти  хрⷭ҇тоимени́тое ста́до, рабы̑ твоѧ̑. 
Сла́ва, и҆ ны́нѣ, гла́съ ѕ҃: 
Тебѣ̀ всѝ ро́ди человѣ́честїи хва̑льныѧ да́ры  прино́сѧтъ, влⷣчце, и҆ мо́лѧтсѧ ꙗ҆́кѡ цр҃и́цѣ и҆ мт҃ри  бж҃їи, прⷪ҇ро́цы тѧ̀ премꙋ́дрѡ проповѣ́даша, леѵі́ти  благослови́ша, а҆пⷭ҇ли и҆ мꙋ́чєницы и҆сповѣ́даша, всѧ̑  сослѡ́вїѧ покланѧ́ютсѧ, а҆рхїере́є проповѣ́даютъ, мона́си  и҆ прості́и бл҃гоговѣ́ютъ, бога́тїи и҆ оу҆бо́зїи, сироты̑  и҆ вдовы̑, и҆ всѧ́къ во́зрастъ, и҆ всѧ́ко преспѣ́ѧнїе,  ста́рческое и҆ младе́нческое. подъ кро́въ тво́й держа́вный  съ вѣ́рою прибѣга́емъ: покры́й и҆ соблюдѝ, гпⷭ҇жѐ,  моли́твами твои́ми, и҆ спасѝ ѿ бѣ́дъ дꙋ́шы на́шѧ. 
На стїхо́внѣ стїхи̑ры, гла́съ и҃. Подо́бенъ: Что̀  ва́съ нарече́мъ: 
Что́ тѧ нарече́мъ, бцⷣе влⷣчце; ꙳ ко́рень ли  і҆ессе́овъ; ѿ тебе́ бо на́мъ хрⷭ҇то́съ ꙗ҆́кѡ цвѣ́тъ  и҆зы́де. ꙳ ма́ннꙋ ли, вѣ́рныхъ сердца̀ оу҆слажда́ющꙋю  твои́мъ рождество́мъ; рꙋно̀ гедеѡ́ново; ꙳ на тѧ́ бо  хрⷭ҇то́съ ꙗ҆́кѡ роса̀ сни́де, и҆ тѧ̀ застꙋ́пницꙋ на́мъ  показа̀: ꙳ є҆го́же молѝ, спастѝ дꙋ́шы на́шѧ. (с. 283) 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Да всѝ похва́лимъ, вѣ́рнїи, ꙳ таково̀ на́мъ  застꙋпле́нїе да́вшꙋю непосты́дное, ꙳ и҆ непребори́мое на  врагѝ ѡ҆долѣ́нїе побѣ́дное, ꙳ и҆ на́мъ всѣ̑мъ спасе́нїе,  ꙳ и҆ гра́дꙋ на́шемꙋ стѣ́нꙋ и҆ покро́въ, ꙳ и҆ ѡ҆снова́нїе  непоколеби́мое, ꙳ и҆ ѻ҆те́чествꙋ на́шемꙋ на сопоста́ты  посо́бїе, ꙳ и҆ непобѣди́мꙋю побѣ́дꙋ. 
Сті́хъ: Клѧ́тсѧ гдⷭ҇ь дв҃дꙋ и҆́стиною, и҆ не  ѿве́ржетсѧ є҆ѧ̀. 
Досто́йнѡ тѧ̀ бл҃жи́тъ человѣ́ческїй ро́дъ, чⷭ҇таѧ,  ꙳ ꙗ҆́кѡ спаса́еши чтꙋ́щыѧ тѧ̀ ѿ всѣ́хъ бѣ́дъ. ꙳ ты́ бо  є҆сѝ, гпⷭ҇жѐ дв҃о чⷭ҇таѧ, ꙳ застꙋ́пница непосты́днаѧ  твои̑мъ рабѡ́мъ показа́ласѧ є҆сѝ; ꙳ и҆ моли́твенница  тепла̀ къ бг҃ꙋ, ѡ҆ находѧ́щихъ скорбе́й. ꙳ тобо́ю  ва̑рварскаѧ шата̑нїѧ разрꙋша́ютсѧ, ꙳ и҆ стрѣ̑лы вра̑жїѧ  оу҆пражнѧ́ютсѧ: и҆ рабѝ твоѝ ѿ ѡ҆держа́щихъ бѣ́дъ  и҆зба́вльшесѧ, ꙳ тѧ̀, бг҃ома́ти, пѣ́сньми оу҆блажа́емъ. 
Сла́ва, и҆ ны́нѣ, гла́съ то́йже. Самогла́сенъ: 
Да ра́дꙋютсѧ рѡссі́йстїи собо́ри, да ликовствꙋ́етъ  є҆стество̀, ꙗ҆́кѡ твоегѡ̀, чⷭ҇таѧ, честна́гѡ ѻ҆́браза  прише́ствїемъ гра́дъ на́шъ спаса́етсѧ, рабѝ твоѝ ѿ  ѡ҆держа́щїѧ нꙋ́жды и҆зба́вльшесѧ, тебѣ̀, чⷭ҇таѧ, взыва́ютъ:  ра́дꙋйсѧ, до́брыхъ вино́внаѧ, и҆ застꙋ́пница непосты́днаѧ,  и҆ спасе́нїе дꙋ́шъ на́шихъ. 
Тропа́рь, гла́съ д҃: 
Дне́сь свѣ́тлѡ красꙋ́етсѧ сла́внѣйшїй гра́дъ  москва̀, ꙗ҆́кѡ зарю̀ со́лнечнꙋю воспрїе́мши, влⷣчце,  чꙋдотво́рнꙋю твою̀ і҆кѡ́нꙋ, къ не́йже ны́нѣ мы̀  притека́юще, и҆ молѧ́щесѧ тебѣ̀, взыва́емъ си́це: ѽ  пречꙋ́днаѧ влⷣчце бцⷣе, моли́сѧ и҆зъ тебє̀ воплоще́нномꙋ  хрⷭ҇тꙋ̀ бг҃ꙋ на́шемꙋ, да и҆зба́витъ гра́дъ се́й, и҆ всѧ̑  гра́ды и҆ страны̑ хрⷭ҇тїа̑нскїѧ невреди̑мы ѿ всѣ́хъ  навѣ̑тъ вра́жїихъ, и҆ спасе́тъ дꙋ́шы на́шѧ, ꙗ҆́кѡ  милосе́рдъ. (с. 284) 
На оу҆́трени, по а҃-й стїхоло́гїи, сѣда́ленъ, гла́съ  д҃. 
Подо́бенъ: Оу҆диви́сѧ і҆ѡ́сифъ: 
Бжⷭ҇твенными зарѧ́ми просвѣтѝ пою́щыѧ тѧ̀, и҆  оу҆мы̀ оу҆твердѝ, непоро́чнаѧ дв҃о, крѣ́пкаѧ застꙋ́пнице  мі́ра всегѡ̀. тѣ́мже торжествꙋ́емъ всѝ любо́вїю пою́ще  тѧ̀, и҆ прише́ствїе твоегѡ̀ ѻ҆́браза сла́вѧще: не преста́й,  дв҃о, моли́твами твои́ми, спаса́ющи рабы̑ твоѧ̑ ѿ всѧ́кїѧ  бѣды̀, є҆ди́на благослове́ннаѧ. 
Сла́ва, и҆ ны́нѣ, бг҃оро́диченъ: 
Невѣ́сто неискꙋсобра́чнаѧ, премꙋ́дрости село̀  показа́сѧ оу҆тро́ба твоѧ̀ бг҃а сло́ва: ты́ бо є҆ди́на мт҃и  бж҃їѧ, бл҃ги́хъ хода́таица ꙗ҆ви́вшисѧ, всѧ́кихъ страсте́й  и҆зба́ви рабы̑ твоѧ̑, непреста́ннѡ воспѣва́ющыѧ сла́вꙋ  твою̀. 
По в҃-й стїхоло́гїи, сѣда́ленъ, гла́съ г҃. Подо́бенъ:  Красотѣ̀ дѣ́вства: 
Ꙗ҆́кѡ ѕвѣзда̀ многосвѣ́тлаѧ взы́де ѿ восто́ка  къ за́падꙋ тво́й ѻ҆́бразъ, бг҃ома́ти, ѡ҆зарѝ ско́рби тмо́ю  ѡ҆держи́мыхъ, и҆ преще́нїѧ вра̑гъ и҆зба́ви, и҆ всѧ̑ тѣ́хъ  сѣ̑ти разрꙋши́въ, ꙗ҆ви́сѧ, предста́тельнице крѣ́пкаѧ,  ѻ҆рꙋ́жїе непобѣди́мое на врагѝ мі́рꙋ всемꙋ̀: и҆зъ тебє́  бо всѣ́хъ влⷣка пло́ть прїи́мъ, всѧ̑ человѣ́ки ѡ҆божѝ. 
Сла́ва, и҆ ны́нѣ, то́йже. По полѷеле́и припѣ́въ: 
Досто́йно є҆́сть велича́ти тѧ̀, бцⷣе, честнѣ́йшꙋю  херꙋві̑мъ и҆ сла́внѣйшꙋю безъ сравне́нїѧ серафі̑мъ. 
Ѱало́мъ и҆збра́нный: Бж҃е, сꙋ́дъ тво́й цр҃е́ви  да́ждь: 
Та́же сѣда́ленъ, гла́съ а҃: 
Бл҃же́нна є҆сѝ ты̀, бцⷣе чⷭ҇таѧ, вели́чєствїѧ  твоѧ̑ кто̀ воспѣ́ти мо́жетъ; є҆́же чꙋ́до стра́шно, и҆  чꙋ́до ве́лїе содѣ́ѧвши, твои́ми моли́твами, бг҃ома́ти,  чтꙋ́щїй тѧ̀ гра́дъ всегда̀ свобожда́етсѧ ѿ всѣ́хъ бѣ́дъ,  тмы̀ и҆ меча̀, пога́ныхъ плѣне́нїѧ и҆ всѧ́кагѡ гнѣ́ва.  тѣ́мже мы̀, зрѧ́ще чⷭ҇тно́е ѻ҆́браза твоегѡ̀ прише́ствїе,  хва́лимъ ꙗ҆́кѡ цр҃и́цꙋ, (с. 285) воспѣва́юще вѣ́рнїи,  словесы̀ тѧ̀, чⷭ҇таѧ, блажа́ще, глаго́лемъ: бцⷣе чⷭ҇таѧ,  молѝ воплоще́ннаго и҆зъ тебє̀, спасти́сѧ дꙋша́мъ на́шымъ. 
Сла́ва, и҆ ны́нѣ, то́йже. 
Степє́нна, а҃-й а҆нтїфѡ́нъ д҃-гѡ гла́са. Прокі́менъ:  Помѧнꙋ̀ и҆́мѧ твоѐ во всѧ́комъ ро́дѣ и҆ ро́дѣ.  Сті́хъ: Слы́ши, дщѝ, и҆ ви́ждь, и҆ приклонѝ оу҆́хо  твоѐ. Всѧ́кое дыха́нїе: Є҆ѵⷢ҇лїе лꙋкѝ, зача́ло  д҃. 
По н҃-мъ ѱалмѣ̀, стїхи́ра, гла́съ в҃: 
Гото́висѧ, всечестны́й гра́де москва̀, на срѣ́тенїе  дв҃ы бг҃ома́тере: се́ бо грѧде́тъ къ тебѣ̀ свѣ́тлое  вели́кое сл҃нце ѿ вра́тъ затворе́нныхъ. тма̀ оу҆́бѡ  ско́рби твоеѧ̀ ѿгонѧ́етсѧ, свѣ́тъ же твоегѡ̀ весе́лїѧ  и҆сполнѧ́етсѧ, бꙋ́рѧ сопроти́вныхъ вѣ́трѡвъ  оу҆ставлѧ́етсѧ: мꙋ́жїе и҆ свѧще́нницы въ печа́лехъ сла́дкое  оу҆тѣше́нїе прїе́млютъ, цр҃и́цѣ є҆ди́ной покланѧ́ютсѧ,  молѧ́щесѧ глаго́лютъ: пречⷭ҇таѧ дв҃о, мольба́ми твои́ми  и҆зба́ви рабы̑ твоѧ̑ ѿ всѧ́кїѧ бѣды̀ и҆ печа́ли. 
Канѡ́нъ похвалѣ̀ бцⷣы, со і҆рмосо́мъ на ѕ҃: и҆  пра́здника, на и҃. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ, тоѧ̀ чꙋдеса̀. 
Просвѣтѝ, влⷣчце, дꙋ́шы на́шѧ заре́ю бжⷭ҇твенною,  па́че оу҆ма̀ бл҃года́тїю твое́ю, и҆ незави́стный да́ръ  пода́ждь мѝ, воспѣ́ти тѧ̀, ꙗ҆́кѡ помо́щницꙋ  человѣ́ческомꙋ сꙋществꙋ̀, препѣ́таѧ, вѣ́рное  застꙋпле́нїе, на врагѝ побѣ́дꙋ правосла́вномꙋ ѻ҆те́чествꙋ  на́шемꙋ. 
Прїиди́те, собери́тесѧ, рѡссі́йстїи собо́ри, въ  пречⷭ҇тны́й хра́мъ всенепоро́чныѧ влⷣчцы, и҆ возопі́йте  оу҆ми́льнѡ молѧ́щесѧ, къ честно́мꙋ ѻ҆́бразꙋ взира́юще:  бцⷣе безневѣ́стнаѧ, хва́лѧщыѧ тѧ̀ спасѝ. 
Тво́й, бг҃ома́ти, всечестны́й ѻ҆́бразъ,  бг҃огла́сный є҆ѵⷢ҇лїа (с. 286) хрⷭ҇то́ва списа́тель  пребж҃е́ственный лꙋка̀ написа́въ, творца̀ всѣ́хъ на твои́хъ  честны́хъ рꙋка́хъ воѡбразѝ: къ немꙋ́же притека́ющыѧ  напа́сти и҆ печа́ли и҆збавлѧ́еши, и҆ всѧ̑ покрыва́еши твое́ю  ми́лостїю. 
Хра́мъ прекра́сный, содѣ́тель всѣ́хъ є҆ди́нꙋ тѧ̀  ѡ҆брѣ́тъ, въ тѧ̀ всели́сѧ, и҆ человѣ́ки ѡ҆божѝ. къ  немꙋ́же за ны̀, бцⷣе, моли́сѧ, спасти́ ны ѿ пога́ныхъ  плѣне́нїѧ, и҆ всѧ́кїѧ и҆ны́ѧ ско́рби находѧ́щїѧ на ны̀: да  твоегѡ̀ дне́сь ѻ҆́браза срѣ́тенїе всече́стнѡ пра́зднꙋемъ. 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бж҃е́ственнѣй твое́й сла́вѣ вѣнцє́въ  сла́вы сподо́би. 
Всѐ помышле́нїе ѿве́ргше, бг҃омꙋ́дрїи, прїиди́те  въ срѣ́тенїе прекра́сныѧ зарѝ, держа́щїѧ пресвѣ́тлꙋю  лꙋчꙋ̀, всѧ̑ просвѣща́ющꙋю, и҆ ми́лостїю ве́сь мі́ръ  ѡ҆бога́щшꙋю. 
Твою̀, бг҃ома́ти, всечⷭ҇тнꙋ́ю и҆ чꙋдотво́рнꙋю  і҆кѡ́нꙋ рѡссі́йстїи лю́ди стѧжа́вше, ꙗ҆́кѡ застꙋпле́нїе  крѣ́пко и҆ стѣ́нꙋ нерꙋши́мꙋ, мо́лѧтсѧ тѝ, на врагѝ  побѣ́дꙋ дарова́ти ѻ҆те́чествꙋ на́шемꙋ. 
Ѻ҆́блакъ свѣтоза́рный показа́сѧ, росо́ю благода́ти  всѧ̑ ѡ҆мыва́ющи тѣлє́сныѧ сквє́рны, и҆ дꙋ́шы  просвѣща́ющи, є҆ди́на всепѣ́таѧ. 
Дре́во многопло́дно ꙗ҆ви́ласѧ є҆сѝ, пи́щею  неги́блющею всѧ̑ насыща́ющи, дꙋ́шы же веселѧ́щи,  бг҃оневѣ́сто чⷭ҇таѧ, добродѣѧ̑нїѧ всѣ̑мъ и҆сточѝ, и҆ ѿ  скорбе́й нꙋ́ждныхъ спасѝ. 
Сѣда́ленъ, гла́съ д҃. Подо́бенъ: Оу҆диви́сѧ  і҆ѡ́сифъ: 
Наро́ди бг҃олюби́вїи, прїиди́те въ срѣ́тенїе: се́  бо прихо́дитъ дв҃а всѣ́хъ прⷪ҇ро́кѡвъ превы́шши, честны́мъ  свои́мъ ѻ҆́бразомъ жизнода́телѧ мі́рꙋ на рꙋка́хъ и҆мѣ́ющи,  гра́дъ сво́й сохранѧ́ти стра́ждꙋщїй, ва́рварскꙋю де́рзость  (с. 287) низложи́ти, воѡбрази́тисѧ всѣ̑мъ храни́тельница  тверда̀, держа́ва и҆ ѡ҆гражде́нїе вѣ́рнѡ молѧ́щымсѧ. 
Сла́ва, и҆ ны́нѣ, то́йже. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ, тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ зовѧ́ше: сла́ва си́лѣ твое́й, гдⷭ҇и. 
Го́рꙋ преве́лїю, ю҆́же данїи́лъ ви́дѣ, ѿ неѧ́же  ка́мень ѿсѣче́сѧ безъ рꙋкѝ, и҆ всѧ̑ собла́зны и҆стнѝ,  вѣ̑рныѧ же просвѣтѝ, и҆́стинное свѣтоза́рное сл҃нце  показа̀, лꙋча́ми просвѣща́ющи, бцⷣе приснодв҃о. 
Воѡрꙋжа́ютсѧ на лю́ди твоѧ̑, чⷭ҇таѧ бцⷣе, сы́нове  а҆га̑рины, ѕлы́й совѣ́тъ творѧ́ще, гра́ды разорѧ́юще,  вѣ̑рныѧ же погꙋблѧ́юще: но ты̀, всепѣ́таѧ, твое́ю  ми́лостїю, всѧ̑ низложѝ, і҆сма̑ильтѧны врагѝ покарѧ́ющи  ѻ҆те́чествꙋ на́шемꙋ. 
Нб҃о ѡ҆дꙋшевле́но, є҆ди́на бг҃ома́ти, свѣ́тъ  ве́лїй прїе́мши, всѧ̑ просвѣща́ющи, тмꙋ̀ держа́щихъ бѣ́дъ  разженѝ, и҆ на́съ вы́шнѧгѡ прича́стїѧ сподо́би. 
Дв҃дъ предъ кївѡ́томъ ликовствꙋ́етъ, леѵі́ти же  воспѣва́ютъ: па́че же предъ тобо́ю, бг҃ороди́тельнице  чⷭ҇таѧ, рѡссі́а хвала́ми ꙗ҆́кѡ цр҃и́цꙋ воспѣва́етъ, гла́сы  моле́бными прилѣ́жнѡ тѝ вопїю́щи: ра́дꙋйсѧ, застꙋ́пнице  гра́да на́шегѡ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Тебѐ, бг҃ома́ти, вели́кїй во прⷪ҇ро́цѣхъ и҆са́їа  прови́дѣ дх҃омъ, оу҆́гль и҆мѣ́ющꙋ во чре́вѣ, вѣ̑рныѧ  просвѣща́ющь, и҆ собла́зны всѧ̑ пожига́ющь, спаса́ѧ ро́дъ  человѣ́чь. (с. 288) 
Же́злъ а҆арѡ́новъ прозѧбла̀ є҆сѝ, и҆ ѕло́бный  ко́рень и҆сто́ргнꙋла є҆сѝ, дв҃о бг҃оневѣ́стнаѧ,  жизнода́телѧ ро́ждши мі́рꙋ: є҆го́же молѝ, семꙋ̀ гра́дꙋ  спасти́сѧ ѿ мно́гихъ напа́стей. 
Ны́нѣ оу҆́бѡ пристꙋпи́те съ весе́лїемъ,  бг҃оизбра́нное ста́до, рѡссі́йстїи собо́ри, ко всечестнѣ́й  бж҃їи мт҃ри, и҆ честны́й є҆ѧ̀ ѻ҆́бразъ любе́знѡ прїими́те:  се́ бо благода́ть неисчерпа́емаѧ во́ды точа́щи бжⷭ҇твєнныѧ  неѡскꙋ́днѡ, ю҆́же, вѣ́рнїи, почти́мъ, и҆ чⷭ҇тно́мꙋ  ѻ҆́бразꙋ є҆ѧ̀ поклони́мсѧ. 
Ѡ҆ ко́рене і҆ессе́ева дре́во возрастѐ всѣ̑мъ  живо́тное, пло́дъ оу҆́бѡ прозѧбла̀ є҆сѝ во оу҆тро́бѣ  твое́й, дв҃о чⷭ҇таѧ, всѧ̑ лю́ди насыща́ющи твое́ю ми́лостїю. 
Пѣ́снь ѕ҃. І҆рмо́съ: 
Бжⷭ҇твенное сїѐ и҆ всечⷭ҇тно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Ѿ тебє̀, бг҃ома́ти, и҆стечѐ пото́къ сла́дкїй,  всѧ̑ напаѧ́ѧ лю́ди, дꙋ́шъ и҆змыва́ѧ сквє́рны, бцⷣе  влⷣчце, спасѝ всѣ́хъ покланѧ́ющихсѧ вѣ́рнѡ честно́мꙋ  ѻ҆́бразꙋ твоемꙋ̀. 
Всѝ оу҆́бѡ совокꙋ́пльшесѧ вкꙋ́пѣ, воспое́мъ  чⷭ҇тꙋю дв҃ꙋ, бг҃оизбра́ннꙋю лѣ́ствицꙋ і҆а́кѡвлю, гедеѡ́ново  же рꙋно̀, ра́дости хода́таицꙋ, крѣ́пость и҆ похвалꙋ̀  спаса́емыхъ, бг҃ороди́тельницꙋ чⷭ҇тꙋю. 
Сѐ ны́нѣ весе́лїе приближа́етсѧ, ско́рбь же  потреблѧ́етсѧ, вѣ́рнїи спаса́ютсѧ, ꙗ҆́кѡ ѿ и҆сто́чника  ра́дость почерпа́юще вы́нꙋ хвала́ми воспѣва́ютъ: ра́дꙋйсѧ,  чⷭ҇таѧ влⷣчце, спасе́нїѧ на́шегѡ нача́токъ, и҆ всѣ́хъ  вѣ́рныхъ стѣна̀ и҆ похвала̀. 
Пода́ждь на́мъ по́мощь мольба́ми твои́ми, пречⷭ҇таѧ  бцⷣе, скѡ́рби оу҆́бѡ нахо́дѧтъ на ны̀, и҆ печа̑ли  оу҆множа́ютсѧ, вразѝ ѡ҆полча́ютсѧ: но ты̀, пречⷭ҇таѧ,  предста́вши (с. 289) и҆зба́ви, врагѡ́въ на́шихъ шата́нїе  низложѝ, на врагѝ побѣ́дꙋ да́рꙋй, да посра́мѧтсѧ всѝ  ꙗ҆влѧ́ющїи рабѡ́мъ твои̑мъ ѕла̑ѧ. 
Конда́къ, гла́съ и҃. Подо́бенъ: Взбра́нной: 
Взбра́нной воево́дѣ побѣди́тєльнаѧ, ꙗ҆́кѡ  и҆зба́вльшесѧ ѿ ѕлы́хъ прише́ствїемъ твоегѡ̀ чⷭ҇тна́гѡ  ѻ҆́браза, влⷣчце бцⷣе, свѣ́тлѡ сотворѧ́емъ празднество̀  срѣ́тенїѧ твоегѡ̀, и҆ ѻ҆бы́чнѡ зове́мъ тѝ: ра́дꙋйсѧ,  невѣ́сто неневѣ́стнаѧ. 
І҆́косъ: 
А҆́гг҃лъ предста́тель съ нб҃сѐ по́сланъ бы́сть  рещѝ бцⷣѣ, ра́дꙋйсѧ, и҆ со безпло́тнымъ гла́сомъ  воплоща́ема тѧ̀ зрѧ̀, гдⷭ҇и, оу҆жаса́шесѧ, и҆ стоѧ́ше  зовы́й къ не́й такова̑ѧ: ра́дꙋйсѧ, є҆́юже ра́дость  возсїѧ́етъ: ра́дꙋйсѧ, є҆́юже клѧ́тва и҆сче́знетъ: ра́дꙋйсѧ,  па́дшагѡ а҆да́ма воззва́нїе: ра́дꙋйсѧ, сле́зъ є҆́ѵиныхъ  и҆збавле́нїе: ра́дꙋйсѧ, высото̀ неꙋдобовосходи́маѧ  человѣ́ческими пѡ́мыслы: ра́дꙋйсѧ, глꙋбино̀ неꙋдобозри́маѧ  и҆ а҆́гг҃льскима ѻ҆чи́ма: ра́дꙋйсѧ, ꙗ҆́кѡ є҆сѝ цр҃е́во  сѣда́лище: ра́дꙋйсѧ, ꙗ҆́кѡ но́сиши носѧ́щаго всѧ̑:  ра́дꙋйсѧ, ѕвѣздо̀, ꙗ҆влѧ́ющаѧ сл҃нце: ра́дꙋйсѧ, оу҆тро́бо  бж҃е́ственнагѡ воплоще́нїѧ: ра́дꙋйсѧ, є҆́юже ѡ҆бновлѧ́етсѧ  тва́рь: ра́дꙋйсѧ, є҆́юже покланѧ́емсѧ творцꙋ̀: ра́дꙋйсѧ,  невѣ́сто неневѣ́стнаѧ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Ꙗ҆́кѡ порфѵ́рою и҆ вѵ́ссомъ, червле́ною хламѵ́дою,  дв҃о бцⷣе влⷣчце, гра́дъ тво́й тобо́ю ѡ҆дѣ́ѧсѧ, хрⷭ҇та̀  велича́етъ, и҆ прише́ствїе чⷭ҇тна́гѡ твоегѡ̀ ѻ҆́браза  сла́витъ, ꙗ҆́вльшасѧ па́че лꙋ̑чь со́лнечныхъ, и҆  немра́чнымъ свѣ́томъ просвѣща́юща велегла́снѡ хва́лѧщыѧ  тѧ̀. 
Скрижа̑ли бг҃опи̑санныѧ пе́рстомъ дх҃а въ ꙗ҆́рости  мѡѷсе́й сокрꙋшѝ: но въ тебѣ̀, чⷭ҇таѧ, пресла́вный  творе́цъ (с. 290) всели́всѧ, невре́днꙋ тѧ̀ сохранѝ.  є҆мꙋ́же пое́мъ: ѻ҆тє́цъ на́шихъ бж҃е, благослове́нъ  є҆сѝ. 
Прїимѝ твои́хъ ра̑бъ мѡльбы̀, пречⷭ҇таѧ дв҃о бцⷣе,  непостоѧ́ннꙋю бꙋ́рю оу҆ти́ши моли́твами твои́ми, и҆  совѣ́ты проти́вныхъ врагѡ́въ разженѝ, напа́дающихъ на  ста́до твоѐ, всенепоро́чнаѧ влⷣчце. 
Тебѐ є҆ди́нꙋ помо́щницꙋ ро́дꙋ человѣ́ческомꙋ,  бцⷣе мр҃і́е, зижди́тель всѣ́хъ рождество́мъ свои́мъ  назна́мена, и҆ прⷪ҇ро́цы проѡбрази́ша: ѻ҆́въ тѧ̀ две́рь,  и҆́нъ же тѧ̀ ло́жницꙋ бж҃їю: мы́ же тѧ̀ воспѣва́емъ  роди́тельницꙋ бж҃їю, и҆ хода́таицꙋ къ бг҃ꙋ, и҆ застꙋ́пницꙋ  ѿ всѣ́хъ ѕѡ́лъ находѧ́щихъ на ны̀. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пе́щи ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Ка́кѡ тѧ̀, дв҃о, по достоѧ́нїю воспое́мъ; по́мощь  тве́рдꙋю, храни́тельницꙋ жи́зни на́шеѧ, и҆ хода́таицꙋ  непрело́жнꙋ къ сн҃ꙋ твоемꙋ̀ и҆ бг҃ꙋ на́шемꙋ: є҆го́же  воспѣва́емъ и҆ превозно́симъ во вѣ́ки. 
Цвѣ́те прекра́сный, и҆ вонѧ̀ пи́щнаѧ,  ѡ҆благоꙋха́еши, бцⷣе мр҃і́е, всѧ̑, и҆ спаса́еши, и҆ ѿ  недꙋ̑гъ и҆сцѣлѧ́еши, бѣ́сы прогонѧ́еши. тѣ́мже тѝ  вопїе́мъ: ра́дꙋйсѧ, помо́щнице всѣ̑мъ молѧ́щымсѧ вѣ̑рнымъ. 
Сто́лпъ ꙗ҆́вльшисѧ, бг҃ома́ти, нахождє́нїѧ  проти́вныхъ ѿгонѧ̀: тѧ́ бо чтꙋ́щымъ се́рдцемъ те́плымъ  ꙗ҆ви́ласѧ є҆сѝ стѣна̀ и҆ ѡ҆гражде́нїе, и҆ спаси́тельное  прибѣ́жище. 
Дв҃дски воспѣва́емъ тѝ пѣ́снь, го́рꙋ бж҃їю тѧ̀  и҆менꙋ́юще, пречⷭ҇таѧ дв҃о: и҆сто́чника бо сꙋ́щымъ  приснотекꙋ́щаго и҆сточи́ла є҆сѝ. є҆го́же пое́мъ и҆  превозно́симъ во вѣ́ки. (с. 291) 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере и҆  да вопїе́тъ: ра́дꙋйсѧ всеблаже́ннаѧ бцⷣе, чи́стаѧ  приснодв҃о. 
Ра́дости хода́таице, возвеселѝ на́шъ смы́слъ  вопи́ти тебѣ̀, бцⷣе чⷭ҇таѧ: ра́дꙋйсѧ, храни́тельнице  на́ша, держа́ва и҆ ѡ҆гражде́нїе, и҆ спаси́тельное  прибѣ́жище. 
Да восхва́лѧтъ согла́снѡ тѧ̀ нб҃о и҆ землѧ̀, ꙗ҆́кѡ  жизнода́телѧ мі́рꙋ ро́ждши: ра́дꙋйсѧ, ти́хое приста́нище,  живо́тныѧ воды̀ и҆сто́чниче неисчерпа́емый, влⷣчце. 
Собра́вшесѧ дне́сь лю́дїе, во срѣ́тенїе пречⷭ҇тыѧ  бж҃їѧ мт҃ре, ꙗ҆́же вїногра́да мы́сленнагѡ гре́знъ носѧ́щи,  вїно̀ и҆сточа́ющь всегда̀, и҆ весе́лїѧ всѣ́хъ и҆сполнѧ́ющь,  ꙗ҆́кѡ бцⷣꙋ по до́лгꙋ сла́вимъ. 
Бжⷭ҇твеннаѧ рѣка̀ во́дъ живо́тныхъ, всѧ̑ оу҆дѡ́лїѧ  напоѧ́ющи, на́шѧ собла́зны, бг҃ома́ти, погрꙋзѝ, и҆ до  конца̀ потребѝ. 
Свѣти́ленъ. Подо́бенъ: Посѣти́лъ ны̀: 
Да почти́тсѧ дне́сь бг҃ома́ти зижди́телѧ ро́ждшаѧ,  ра́йскихъ двере́й ѿверзе́нїе, и҆ всегѡ̀ мі́ра ѡ҆чище́нїе,  побѣ́дꙋ да́вшаѧ хрⷭ҇толюби́вомꙋ во́инствꙋ: ѡ҆ се́й бо  прⷪ҇ро́цы глаго́лаша: то́й поклони́мсѧ. 
Сла́ва, и҆ ны́нѣ: 
Пресвѣ́тлаѧ дне́сь ми́лостивнаѧ свѣ́тлость, бж҃їѧ  благода́ть, всѧ̑ ра́достнѡ ѡ҆дождѧ́етъ нбⷭ҇ными тꙋ́чами, на  стєзѝ сла̑дкїѧ направлѧ́ющи, бцⷣе влⷣчце, всѣ́хъ,  позна́вшихъ тѧ̀ земны́хъ, приснодв҃о: ны́нѣ бо всѧ̀ землѧ̀  рѡссі́йскаѧ ра́дꙋетсѧ, вѣ́рою тѧ̀ сла́вѧщи. 
На хвали́техъ стїхи̑ры, на д҃. Гла́съ д҃. 
Подо́бенъ: Ꙗ҆́кѡ до́блѧ: 
Наста́вницꙋ тѧ̀ заблꙋ́ждшымъ, ꙳ и҆ приста́нище  спаси́тельное, ꙳ въ пꙋчи́нѣ, влⷣчце, и҆ въ бꙋ́ри, ꙳ и҆ во  и҆скꙋше́нїихъ, (с. 292) и҆ въ печа́лехъ, ꙳ хрⷭ҇то́съ тѧ̀  всѣ̑мъ показа̀, ꙳ сн҃ъ тво́й и҆ бг҃ъ на́шъ, ꙳ вѣ́рнѡ  приходѧ́щымъ къ тебѣ̀. ꙳ є҆го́же молѝ, ꙳ ѿ ѕлы́хъ  бѣ́дъ и҆зба́витисѧ ꙳ вѣ́дꙋщымъ бцⷣꙋ тѧ̀ вои́стиннꙋ. 
Два́жды. 
Тлѣ́нїе потреби́ла є҆сѝ, ꙳ и҆ болѣ́знь,  всепѣ́таѧ, дре́внюю всю̀, рождество́мъ твои́мъ: ꙳ живо́тъ  бо мі́рови ро́ждши, ꙳ и҆ сме́рть разрꙋши́вши, ꙳ болѣ̑зни,  блага́ѧ, и҆сцѣлѧ́еши ꙳ вѣ́рнѡ ѻ҆́браза твоегѡ̀ чꙋдеса̀  воспѣва́ющихъ, ꙳ и҆ любо́вїю кла́нѧющихсѧ, ꙳ и҆ чтꙋ́щихъ  тѧ̀ ст҃ꙋ́ю ꙳ и҆ честнѣ́йшꙋю наста́вницꙋ. 
Ꙗ҆́кѡ и҆сто́чникъ тѧ̀, препѣ́таѧ, ꙳ живота̀ и҆  благода́ти, и҆сточа́ющїй чꙋдеса̀, ꙳ и҆ цѣльбꙋ̀ страсте́й  дꙋше́вныхъ и҆ тѣле́сныхъ, ꙳ ꙗ҆́кѡ быстринꙋ̀ ѡ҆ставле́нїѧ,  ꙳ ми́лости щедро́тъ неисчерпа́емое мо́ре ви́дѧще, ꙳ тебѣ̀  припа́даемъ всѝ ѡ҆скорблѧ́емїи ны́нѣ, ꙳ просѧ́ще всѝ  разрѣше́нїѧ ꙳ бꙋ́дꙋщагѡ мꙋче́нїѧ. 
Сла́ва, и҆ ны́нѣ, гла́съ и҃: 
И҆́же на херꙋві́мѣхъ ѣ҆́здѧй, и҆ пѣва́емый ѿ  серафі̑мъ, сше́лъ є҆сѝ съ небесѐ прⷪ҇ро́чески, бла́же, и҆  всели́лсѧ є҆сѝ во оу҆тро́бꙋ чⷭ҇тыѧ бг҃оѻтрокови́цы,  ю҆́же а҆́гг҃ли воспѣ́ша та́йнѡ: ра́дꙋйсѧ, ра́достнаѧ дв҃о,  неѡб̾ѧ́тнаго ꙗ҆́кѡ бг҃а, во чре́вѣ твое́мъ прїе́мши па́че  сло́ва, ѿ невѣ́рїѧ въ вѣ́рꙋ мі́ръ преводѧ́ща. сла́ва  тебѣ̀, хрⷭ҇тѐ, є҆ди́не ми́лостиве и҆ чл҃вѣколю́бче. 
Славосло́вїе вели́кое и҆ ѿпꙋ́стъ. 
На лїтꙋргі́и блаже́нна, ѿ канѡ́на пѣ́снь г҃-ѧ и҆  ѕ҃-ѧ. 
Слꙋ́жба всѧ̀ бцⷣы. 
А҆́ще ли прилꙋчи́тсѧ срѣ́тенїе бцⷣы въ недѣ́лю:  
Въ сꙋббѡ́тꙋ на ма́лѣй вече́рни стїхи̑ры воскрє́сны  ѻ҆ктѡ́иха. Сла́ва, пра́здника бцⷣы: И҆ ны́нѣ,  бг҃оро́диченъ а҃-й гла́са ма́лыѧ, вече́рни. На  стїхо́внѣ стїхи́ра є҆ди́на воскре́сна, и҆ стїхо́вна бцⷣы  вели́кїѧ вече́рни съ припѣ́вы є҆ѧ̀. Сла́ва, и҆ ны́нѣ,  бцⷣы, и҆ ѿпꙋ́стъ. 
На вели́цѣй вече́рни, на Гдⷭ҇и, воззва́хъ,  стїхи̑ры воскрє́сны д҃, (с. 293) и҆ бцⷣѣ ѕ҃. Сла́ва,  бцⷣы: И҆ ны́нѣ, бг҃оро́диченъ а҃-й гла́са. Вхо́дъ.  прокі́менъ днѐ: чтє́нїѧ г҃. 
На лїті́и стїхи̑ры, и҆ Сла́ва, и҆ ны́нѣ, бцⷣы.  На стїхо́внѣ стїхи̑ры воскрє́сны. Сла́ва, и҆ ны́нѣ,  бг҃оро́дицы. На благослове́нїи хлѣ́бѡвъ тропа́рь:  Бцⷣе дв҃о, ра́дꙋйсѧ: два́жды, и҆ пра́здника  є҆ди́ножды. И҆ чте́нїе. На оу҆́трени, на Бг҃ъ  гдⷭ҇ь, тропа́рь воскре́сенъ, два́жды. Сла́ва, и҆ ны́нѣ,  пра́здника. По ѻ҆бо́ихъ каѳі́смахъ сѣда́льны  воскрє́сны, и҆ съ бг҃орѡ́дичны и҆́хъ. И҆ чте́нїе во  є҆ѵⷢ҇лїи толково́мъ. По полѷеле́и сѣда́льны бцⷣы  всѝ, по є҆ди́нощи. Сла́ва, и҆ ны́нѣ, послѣ́днїй  сѣда́ленъ, и҆́же по полѷеле́и. И҆ чте́нїе пра́здника.  Степє́нна гла́са, прокі́менъ, и҆ є҆ѵⷢ҇лїе воскре́сно:  и҆ про́чее всѐ до канѡ́на. Канѡ́нъ воскре́сенъ со  і҆рмосо́мъ на д҃, и҆ бцⷣы на в҃, и҆ бцⷣы пра́здника на и҃.  Катава́сїа бцⷣы. По г҃-й пѣ́сни, конда́къ, і҆́косъ  и҆ сѣда́ленъ бцⷣы. Сла́ва, и҆ ны́нѣ, то́йже. По ѕ҃-й  пѣ́сни, конда́къ и҆ і҆́косъ воскрє́сны, и҆ чте́нїе. По  ѳ҃-й пѣ́сни, свѣти́ленъ воскре́сенъ. Сла́ва, и҆ ны́нѣ,  бцⷣы. На хвали́техъ стїхи̑ры воскрє́сны д҃, и҆ бцⷣы  д҃, со сла́внымъ, со стїхѝ є҆ѧ̀. Сла́ва, стїхи́ра  є҆ѵⷢ҇льскаѧ, И҆ ны́нѣ: Преблагослове́нна є҆сѝ, бцⷣе  дв҃о: Славосло́вїе вели́кое. Тропа́рь воскре́сенъ то́чїю.  На лїтꙋргі́и блажє́нна гла́са, на ѕ҃: и҆ бцⷣы пѣ́снь  г҃-ѧ на д҃. Прокі́менъ, а҆пⷭ҇лъ, а҆ллилꙋ́їа, є҆ѵⷢ҇лїе, и҆  прича́стенъ днѐ и҆ бцⷣы. 


(с. 293) 
Мѣ́сѧца тогѡ́же въ к҃д-й де́нь. 
Рождество̀ честна́гѡ сла́внагѡ прⷪ҇ро́ка, предте́чи и҆  крести́телѧ і҆ѡа́нна. 
На ма́лѣй вече́рни стїхи̑ры на д҃, гла́съ д҃. 
Подо́бенъ: Зва́нный свы́ше: 
И҆зъ непло́дныѧ роди́лсѧ є҆сѝ оу҆тро́бы, ꙳  разрѣши́вый непло́дїе серде́цъ на́шихъ, ꙳ и҆ благоча́дїе въ  вѣ́рѣ же (с. 294) и҆ и҆́стинѣ, ꙳ дꙋша́мъ неплѡ́днымъ  сло́во да́рꙋѧ, ꙳ сла́вный предте́че прише́ствїѧ хрⷭ҇то́ва: ꙳  гла́съ сло́ва благознамени́тый, ꙳ покаѧ́нїѧ прознамена́тель  велегла́сный, ꙳ ве́тхагѡ же и҆ но́вагѡ ꙳ бжⷭ҇твенный  хода́тай, ꙳ ꙗ҆́вѣ познава́емь: є҆го́же рождество̀ ꙳  любо́вїю пра́зднꙋемъ веселѧ́щесѧ. 
Два́жды. 
Оу҆пита́нный ны́нѣ ꙳ воздержа́нїѧ теле́цъ, ꙳ ѿ  непло́дныѧ роди́сѧ, ꙳ показꙋ́ѧ на́мъ, ꙳ ѿ дв҃ы  ѻ҆трокови́цы ꙳ а҆́гнца рожде́на, ꙳ и҆ мі́ра взе́млющаго  согрѣшє́нїѧ. ꙳ го́рлица пꙋстынелю́бнаѧ ꙗ҆́вѣ возсїѧ̀, ꙳  бжⷭ҇твеннꙋю ве́снꙋ возвѣща́ющаѧ, ꙳ и҆́мже преста̀ безбо́жїѧ  зима̀ лю́таѧ, ꙳ и҆ жениха̀ дрꙋ́гъ и҆́скреннїй ꙳ свѣ́тлѡ  прїи́де і҆ѡа́ннъ, ꙳ молѧ̀, спасти́сѧ дꙋша́мъ на́шымъ. 
И҆́же по бжⷭ҇твенномꙋ ро́ждсѧ ѡ҆бѣтова́нїю, ꙳  є҆гда̀ пречꙋ́дный и҆ вели́кїй а҆рха́гг҃лъ, ꙳ въ це́ркви  роди́телю твоемꙋ̀ молѧ́щꙋсѧ, ꙳ благовѣствова̀ твоѐ  рожде́нїе ꙳ тогда̀ не вѣ́рꙋющꙋ ꙳ и҆ прекосло́вѧщꙋ  свѧще́нникꙋ, ꙳ ꙗ҆́коже пи́шетъ, ꙳ безгла́сїе гаврїи́лъ  наведѐ и҆ ѡ҆глохнове́нїе, ꙳ да́же до рождества̀: ꙳ ты́ же,  предте́че, ѿ ѻ҆тца̀ ро́ждсѧ, ꙳ соꙋ́зъ ѧ҆зы́ка свободи́лъ  є҆сѝ, блаже́нне, ꙳ и҆ мо́лишисѧ ѡ҆ всѣ́хъ на́съ. 
Сла́ва, гла́съ и҃. Самогла́сенъ: 
Подоба́етъ і҆ѡа́ннꙋ благово́нїе, подоба́етъ  крⷭ҇ти́телю пѣ́сней красота̀: се́й бо проповѣ́да нача́токъ  на́шегѡ спасе́нїѧ, взыгра́выйсѧ во чре́вѣ, и҆ вопїѧ̀ въ  пꙋсты́ни: пока́йтесѧ, цр҃е́въ во́инъ, предте́ча благода́ти,  а҆́гнца провозвѣща́ѧ, и҆ сп҃са молѧ̀ ѡ҆ дꙋша́хъ на́шихъ. 
И҆ ны́нѣ, бг҃оро́диченъ: Влⷣчце, прїимѝ моли̑твы  ра̑бъ: (с. 295) 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Оу҆ѧснѝ тво́й ѧ҆зы́къ ꙳ свѣ́тлѡ, заха́рїе, ꙳  прⷪ҇ро́къ ѻ҆троча̀ бж҃їй бꙋ́детъ, возопи́въ, ꙳ и҆ сло́ва  бж҃е́ственнагѡ предте́ча. 
Сті́хъ: Благослове́нъ гдⷭ҇ь бг҃ъ і҆и҃левъ, ꙗ҆́кѡ  посѣтѝ и҆ сотворѝ и҆збавле́нїе лю́демъ свои̑мъ. 
Ꙗ҆ви́лсѧ є҆сѝ ꙳ ѿ ма́тернихъ ложе́снъ,  і҆ѡа́нне, ꙳ бг҃ꙋ ѡ҆сщ҃е́нъ: ꙳ не воста́ бо бо́лїй во  человѣ́цѣхъ ꙳ никто́же па́че тебє̀ нигдѣ́же. 
Сті́хъ: И҆ ты̀, ѻ҆троча̀, прⷪ҇ро́къ вы́шнѧгѡ  нарече́шисѧ. 
Разрѣши́лъ є҆сѝ ѻ҆́тчее, преблаже́нне,  безгла́сїе, ꙳ ꙗ҆́коже безча́дства ключѝ ꙳ разрѣши́лъ  є҆сѝ ро́ждшїѧ, ꙳ роди́всѧ ꙳ ѿ бж҃е́ственныѧ благода́ти. 
Сла́ва, и҆ ны́нѣ, гла́съ и҃: 
Ви́ждь є҆лїсаве́ть къ дв҃ѣ мр҃і́и глаго́лющꙋ: что̀  пришла̀ є҆сѝ ко мнѣ̀, мт҃и гдⷭ҇а моегѡ̀; ты̀ цр҃ѧ̀  но́сиши, и҆ а҆́зъ во́ина. ты̀ законода́вца, и҆ а҆́зъ  законоположи́телѧ. ты̀ сло́ва, и҆ а҆́зъ гла́съ,  проповѣ́дающъ црⷭ҇тво нбⷭ҇ное. 
Тропа́рь, гла́съ д҃: 
Прⷪ҇ро́че и҆ предте́че прише́ствїѧ хрⷭ҇то́ва,  досто́йнѡ восхвали́ти тѧ̀ недоꙋмѣ́емъ мы̀ любо́вїю чтꙋ́щїи  тѧ̀: непло́дство бо ро́ждшїѧ и҆ ѻ҆́тчее безгла́сїе  разрѣши́сѧ сла́внымъ и҆ честны́мъ твои́мъ рождество́мъ, и҆  воплоще́нїе сн҃а бж҃їѧ мі́рови проповѣ́дꙋетсѧ. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На вели́цѣй вече́рни, по ѻ҆бы́чномъ ѱалмѣ̀,  пое́мъ: Блаже́нъ мꙋ́жъ, а҃-й а҆нтїфѡ́нъ. На Гдⷭ҇и,  воззва́хъ, стїхи̑ры на и҃, гла́съ д҃. 
Самогла́сны. І҆ѡа́нна мона́ха: 
Разрѣша́етъ заха́рїино молча́нїе рожде́йсѧ  і҆ѡа́ннъ, и҆́бо не подоба́ше ѻ҆тцꙋ̀ молча́ти, прише́дшꙋ  гла́сꙋ: но ꙗ҆́коже (с. 296) невѣ́ровавшꙋ пе́рвѣе, ѧ҆зы́къ  свѧза̀, си́це ꙗ҆́вльшꙋсѧ да́ти ѻ҆тцꙋ̀ свобожде́нїе.  є҆мꙋ́же и҆ благовѣсти́сѧ, и҆ роди́сѧ гла́съ сло́ва, и҆  свѣ́та предте́ча, молѧ̀ ѡ҆ дꙋша́хъ на́шихъ. 
Два́жды. 
Дне́сь гла́съ сло́ва, гла́съ за невѣ́рїе держи́мый  разрѣша́етъ ѻ҆те́чь, и҆ це́ркви ꙗ҆влѧ́етъ благоча́дїе,  соꙋ́зы непло́дствїѧ разрѣша́ѧ ма́терни: свѣти́льникъ  свѣ́та предгрѧде́тъ, зарѧ̀ со́лнца пра́вды возвѣща́етъ  прише́ствїе, въ созда́нїе всѣ́хъ, и҆ спасе́нїе дꙋ́шъ  на́шихъ. 
А҆нато́лїа: 
Бж҃їю сло́вꙋ хотѧ́щꙋ ѿ дв҃ы роди́тисѧ, а҆́гг҃лъ  ѿ ста́рческихъ чре́слъ происхо́дитъ, вели́кїй въ  рожде́нныхъ жена́ми, и҆ прⷪ҇ро́кѡвъ превы́шшїй: подоба́ше бо  бжⷭ҇твенныхъ веще́й пресла̑внымъ бы́ти нача́лѡмъ кромѣ̀  во́зраста и҆сча́дїе, и҆ безъ сѣ́мене зача́тїе. творѧ́й  чꙋдеса̀, во спасе́нїе на́ше, сла́ва тебѣ̀. 
А҆ндре́а кри́тскагѡ: 
Ꙗ҆ви́сѧ дне́сь вели́кїй предте́ча, ѿ непло́дныхъ  ложе́снъ є҆лїсаве́ти произше́дъ, бо́лїй всѣ́хъ прⷪ҇ро́кѡвъ  прⷪ҇ро́къ, и҆ и҆́нъ нѣ́сть, нижѐ воста̀: ꙗ҆́кѡ предте́чи  свѣти́льникꙋ свѣ́тъ послѣ́дова пресвѣ́тлый, и҆ гла́сꙋ  сло́во, и҆ невѣстово́дцꙋ жени́хъ, гото́вѧщемꙋ гдⷭ҇еви лю́ди  и҆зрѧ̑дныѧ, и҆ пред̾ѡчища́ющꙋ при дс҃ѣ водо́ю, заха́рїино  прозѧбе́нїе, и҆ пꙋсты́ни до́брое воспита́нїе, покаѧ́нїѧ  проповѣ́дникъ, ѡ҆чище́нїе согрѣше́нїй, сꙋ́щымъ во а҆́дѣ  благовѣствꙋ́ѧй и҆зъ ме́ртвыхъ воста́нїе, и҆ молѧ̀ ѡ҆  дꙋша́хъ на́шихъ. 
Прⷪ҇ро́къ и҆ предте́ча и҆зъ оу҆тро́бы ꙗ҆ви́лсѧ  є҆сѝ, хрⷭ҇то́въ крⷭ҇ти́телю і҆ѡа́нне, и҆гра́ѧ и҆ ра́дꙋѧсѧ  во чре́вѣ ма́терни, зрѧ̀ цр҃и́цꙋ прише́дшꙋ къ рабѣ̀,  носѧ́щꙋю безлѣ́тнаго, и҆ ѿ ѻ҆ц҃а̀ безъ ма́тере, къ  тебѣ̀ ѿ непло́дныѧ и҆ ста́рца по ѡ҆бѣтова́нїю  возсїѧ́вшемꙋ. того̀ молѝ, поми́ловати дꙋ́шы на́шѧ. (с. 297) 
Ѽ пресла́внагѡ чꙋдесѐ! и҆́же сло́вꙋ а҆́гг҃ла не  вѣ́ровавый глаго́лющꙋ, ꙗ҆́кѡ зачне́тъ є҆лїсаве́ть, и҆  роди́тъ сы́на, глаго́лѧ: ка́кѡ та́ѧ роди́тъ; занѐ а҆́зъ  заматерѣ́хъ, и҆ ѻ҆́ныѧ оу҆деса̀ оу҆мертви́шасѧ:  ѡ҆сꙋди́выйсѧ молча́ти за невѣ́рїе, дне́сь зри́тъ ражда́емо  ѡ҆бѣща́нное, и҆ молча́нїе разрѣ́шсѧ, въ весе́лїе вхо́дитъ,  благослове́нъ, вопїѧ̀, гдⷭ҇ь бг҃ъ і҆и҃левъ, ꙗ҆́кѡ посѣтѝ,  и҆ сотворѝ и҆збавле́нїе лю́демъ свои̑мъ, подаѧ́й мі́рови  ве́лїю ми́лость. 
І҆ѡа́нне прехва́льне, и҆ вселе́нскїй а҆пⷭ҇ле,  гаврїи́лово благовѣствова́нїе, и҆ непло́дныѧ прозѧбе́нїе,  и҆ пꙋсты́ни до́брое воспита́нїе, и҆ и҆́скреннїй дрꙋ́же  жениха̀ хрⷭ҇та̀, того̀ молѝ, поми́ловатисѧ дꙋша́мъ на́шымъ. 
Сла́ва, гла́съ ѕ҃. Вѷзанті́ево: 
Дне́сь свѣ́та свѣти́льникъ предпꙋ́тїе твори́тъ  прише́ствїю бж҃їѧ сло́ва, ꙗ҆́кѡ ѕвѣзда̀ свѣ́тлаѧ, дне́сь  заха́рїинъ ѧ҆зы́къ оу҆ѧснѝ, молча́нїе держа́въ а҆́гг҃лꙋ  повелѣ́вшꙋ: подоба́ше бо си́це ѻ҆тцꙋ̀, гла́съ  немолча́нїемъ храни́ти произше́дшꙋ и҆зъ оу҆тро́бы  непло́дныѧ, и҆ всегѡ̀ мі́ра и҆збавле́нїе благовѣствꙋ́ющꙋ со  дерзнове́нїемъ мно́гимъ. 
И҆ ны́нѣ, гла́съ то́йже: 
Є҆лїсаве́ть зача́тъ предте́чꙋ благода́ти, дв҃а же  гдⷭ҇а сла́вы, цѣлова́стѣсѧ ѻ҆́бѣ мт҃ри, и҆ младе́нецъ  взыгра́сѧ, внꙋ́трь бо ра́бъ хвалѧ́ше влⷣкꙋ. оу҆диви́вшисѧ  же ма́ти предте́чева, нача́тъ вопи́ти: ѿкꙋ́дꙋ же мнѣ̀  сѐ, да мт҃и гдⷭ҇а моегѡ̀ прїи́де ко мнѣ̀; да спасе́тъ  лю́ди ѿча́ѧнныѧ, и҆мѣ́ѧй ве́лїю ми́лость. 
Вхо́дъ. Прокі́менъ днѐ. 
Бытїѧ̀ чте́нїе: 
[Глава̀ з҃і] Речѐ бг҃ъ а҆враа́мꙋ, са́ра жена̀  твоѧ̀ не нарече́тсѧ и҆́мѧ є҆́й са́ра, но са́рра бꙋ́детъ  и҆́мѧ є҆́й. Благословлю́ же ю҆̀, и҆ да́мъ тебѣ̀ ѿ неѧ̀  ча́до, и҆ благословлю̀ є҃, и҆ бꙋ́детъ во ꙗ҆зы́ки, и҆  ца́рїе ꙗ҆зы̑къ ѿ негѡ̀ и҆зы́дꙋтъ. И҆ падѐ (с. 298)  а҆враа́мъ на лицѣ̀ свое́мъ, и҆ речѐ въ мы́сли свое́й:  а҆́ще столѣ́тнꙋ роди́тсѧ сы́нъ; и҆ са́рра де́вѧтьдесѧтъ  лѣ́тъ сꙋ́щи роди́тъ; Рече́ же бг҃ъ а҆враа́мꙋ: є҆́й, сѐ  са́рра жена̀ твоѧ̀ роди́тъ тебѣ̀ сы́на, и҆ нарече́ши и҆́мѧ  є҆мꙋ̀ і҆саа́къ. И҆ положꙋ̀ завѣ́тъ мо́й къ немꙋ̀ въ  завѣ́тъ вѣ́ченъ. А҆враа́мъ же и҆ са́рра престарѣ́вшасѧ во  дне́хъ. Возсмѣѧ́жесѧ са́рра въ себѣ̀ глаго́лющи: не оу҆  мѝ бы́сть да́же до ны́нѣ, господи́нъ же мо́й ста́ръ. И҆  речѐ гдⷭ҇ь бг҃ъ а҆враа́мꙋ: что̀ ꙗ҆́кѡ возсмѣѧ́сѧ са́рра  въ себѣ̀, глаго́лющи: оу҆̀бо вои́стиннꙋ ли рождꙋ̀; а҆́зъ  же состарѣ́хсѧ. Є҆да̀ не возмо́жетъ ѿ бг҃а всѧ́къ  глаго́лъ; И҆ гдⷭ҇ь бг҃ъ посѣтѝ са́ррꙋ, ꙗ҆́коже глаго́ла:  И҆ заче́нши родѝ а҆враа́мꙋ сы́на въ ста́рости, ꙗ҆́коже  глаго́ла є҆мꙋ̀ гдⷭ҇ь бг҃ъ. Ѡ҆брѣ́за же є҆го̀ въ де́нь  ѻ҆смы́й, ꙗ҆́коже заповѣ́да є҆мꙋ̀ гдⷭ҇ь бг҃ъ. И҆  а҆враа́мъ бѧ́ше лѣ́тъ ста̀, є҆гда̀ бы́сть є҆мꙋ̀ і҆саа́къ  сы́нъ є҆гѡ̀. Рече́ же са́рра: смѣ́хъ мѝ сотворѝ гдⷭ҇ь  бг҃ъ. И҆́же бо а҆́ще оу҆слы́шитъ, сра́дꙋетсѧ мнѣ̀. И҆  речѐ: кто̀ возвѣсти́тъ а҆враа́мꙋ, ꙗ҆́кѡ сосца́ми пита́етъ  ѻ҆троча̀ са́рра; ꙗ҆́кѡ роди́хъ ѻ҆троча̀ въ ста́рости  мое́й. И҆ возрастѐ ѻ҆троча̀, и҆ преста̀ сосца́ми  пита́тисѧ. И҆ сотворѝ а҆враа́мъ оу҆чрежде́нїе ве́лїе, въ  ѻ҆́ньже де́нь ѿдои́сѧ і҆саа́къ, сы́нъ є҆гѡ̀. 
Сꙋде́й чте́нїе. 
[Глава̀ г҃і] Во дни̑ ѻ҆́ны, бы́сть мꙋ́жъ ѿ  колѣ́на да́нова, и҆ и҆́мѧ є҆мꙋ̀ манѡ́е, и҆ жена̀ є҆гѡ̀  непло́ды, и҆ не ражда́ше. И҆ ꙗ҆ви́сѧ а҆́гг҃лъ гдⷭ҇ень къ  женѣ̀, и҆ речѐ къ не́й: сѐ ты̀ непло́ды, и҆ во чре́вѣ  прїи́меши, и҆ роди́ши сы́на. И҆ ны́нѣ сохрани́сѧ, не пі́й  вїна̀ и҆ сїке́ра, и҆ не ꙗ҆́ждь всѧ́ко нечи́сто. Занѐ сѐ  ты̀ во чре́вѣ прїи́меши, и҆ роди́ши сы́на: и҆ желѣ́зо не  взы́детъ на главꙋ̀ є҆гѡ̀, ꙗ҆́кѡ свѧще́нно бг҃ꙋ бꙋ́детъ  ѻ҆троча̀ и҆зъ чре́ва. И҆ прїи́де жена̀, и҆ речѐ мꙋ́жꙋ  своемꙋ̀, глаго́лющи: ꙗ҆́кѡ человѣ́къ бж҃їй прїи́де ко (с.  299) мнѣ̀, и҆ видѣ́нїе є҆гѡ̀, ꙗ҆́кѡ видѣ́нїе а҆́гг҃ла  бж҃їѧ свѣ́тло ѕѣлѡ̀. И҆ речѐ: сѐ во чре́вѣ прїи́меши,  и҆ роди́ши сы́на: и҆ ны́нѣ не пі́й вїна̀ и҆ сїке́ра, и҆ не  ꙗ҆́ждь всѧ́ко нечи́сто: ꙗ҆́кѡ ѡ҆свѧще́нно бг҃ꙋ бꙋ́детъ  ѻ҆троча̀ и҆зъ чре́ва, да́же до днѐ сме́рти є҆гѡ̀. И҆  помоли́сѧ манѡ́е бг҃ꙋ, и҆ речѐ: ко мнѣ̀, гдⷭ҇и, человѣ́къ  бж҃їй, є҆го́же посла́лъ є҆сѝ, къ на́мъ да прїи́детъ  оу҆́бѡ, и҆ просвѣти́тъ на́съ, что̀ сотвори́мъ ѻ҆троча́ти  ражда́ющемꙋсѧ; Прїи́де же а҆́гг҃лъ къ манѡ́ю, и҆ речѐ: ѿ  всѣ́хъ, и҆̀хже реко́хъ женѣ̀ твое́й, да сохрани́тсѧ,  є҆ли̑ка и҆схо́дѧтъ ѿ вїногра́да, да не ꙗ҆́стъ, и҆ вїна̀,  и҆ сїке́ра да не пїе́тъ. И҆ речѐ манѡ́е ко а҆́гг҃лꙋ гдⷭ҇ню:  что̀ и҆́мѧ твоѐ; да є҆гда̀ прїи́детъ глаго́лъ тво́й,  просла́вимъ тѧ̀. И҆ речѐ є҆мꙋ̀ а҆́гг҃лъ гдⷭ҇ень: вскꙋ́ю  ты̀ вопроша́еши и҆́мене моегѡ̀; и҆ то̀ є҆́сть чꙋ́дно. И҆ не  приложѝ ктомꙋ̀ а҆́гг҃лъ гдⷭ҇ень ꙗ҆ви́тисѧ къ манѡ́ю и҆  женѣ̀ є҆гѡ̀. 
Проро́чества и҆са́їина чте́нїе. 
[Глава̀ м҃] Та́кѡ глаго́летъ гдⷭ҇ь: оу҆тѣша́йте,  оу҆тѣша́йте лю́ди моѧ̑, гл҃го́летъ бг҃ъ: Свѧще́нницы,  глаго́лите въ се́рдцы і҆ерꙋсали́мꙋ, оу҆моли́те є҆го̀,  ꙗ҆́кѡ оу҆мно́жисѧ смире́нїе є҆гѡ̀: разрѣши́сѧ бо грѣ́хъ  є҆гѡ̀, ꙗ҆́кѡ прїѧ́тъ и҆з̾ рꙋкѝ гдⷭ҇ни сꙋгꙋ̑ба  согрѣшє́нїѧ своѧ̑. Гла́съ вопїю́щагѡ въ пꙋсты́ни,  оу҆гото́вайте пꙋ́ть гдⷭ҇ень, пра̑вы твори́те стєзѝ бг҃ꙋ  на́шемꙋ. На го́рꙋ высокꙋ̀ взы́ди, бл҃говѣствꙋ́ѧй сїѡ́нꙋ,  возвыша́й крѣ́постїю гла́съ сво́й, бл҃говѣствꙋ́ѧй  і҆ерꙋсали́мꙋ: возвы́сите, не бо́йтесѧ. а҆́зъ гдⷭ҇ь бг҃ъ,  а҆́зъ оу҆слы́шꙋ оу҆бо́гихъ і҆и҃лєвъ, и҆ не ѡ҆ста́влю  тѣ́хъ. [м҃а] Но ѿве́рзꙋ ѿ го́ръ рѣ́ки, и҆ посредѣ̀  по́лѧ и҆сто́чники: сотворю̀ пꙋсты́ню въ лꙋ́гъ, и҆ жа́ждꙋщꙋю  зе́млю во и҆сто́чники водны̑ѧ. [м҃є] Да возвесели́тсѧ не́бо  свы́ше, и҆ ѻ҆́блацы да кропѧ́тъ пра́вдꙋ: да возсїѧ́етъ  землѧ̀, и҆ да прозѧ́бнетъ ми́лость, и҆ пра́вда да возсїѧ́етъ  вкꙋ́пѣ. [м҃и] Гла́съ весе́лїѧ возвѣсти́те, и҆ оу҆слы́шано  да бꙋ́детъ: возвѣсти́те (с. 300) да́же до конє́цъ землѝ.  Глаго́лите, ꙗ҆́кѡ и҆зба́ви гдⷭ҇ь раба̀ своего̀ і҆а́кѡва: и҆  а҆́ще вжа́ждꙋтъ въ пꙋсты́ни, и҆сточи́тъ и҆̀мъ во́дꙋ и҆зъ  ка́мене. [н҃а] Возвесели́сѧ непло́ды неражда́ющаѧ,  расто́ргни и҆ возопі́й неболѣ́вшаѧ: ꙗ҆́кѡ мнѡ́га ча̑да  пꙋсты́ѧ па́че, не́жели и҆мꙋ́щїѧ мꙋ́жа. 
На лїті́и стїхи̑ры самогла̑сны, гла́съ а҃: 
И҆ска́пайте, го́ры, сла́дость, и҆ хо́лми, ꙗ҆́кѡ  а҆́гнцы взыгра́йте: ꙗ҆́кѡ роди́сѧ ѿ є҆лїсаве́ти, хотѧ́й  съ на́ми водвори́тисѧ гдⷭ҇ень прⷣте́ча, разрѣши́вый въ  рождествѣ̀ ѻ҆́тчее безгла́сїе. тѣ́мъ и҆ мы̀ вопїе́мъ  є҆мꙋ̀: крⷭ҇ти́телю хрⷭ҇то́въ, молѝ, спасти́сѧ дꙋша́мъ  на́шымъ. 
Бг҃ознамени́тый гла́съ, свѣ́та свѣти́льникъ,  гдⷭ҇ень прⷣтча, хрⷭ҇то́мъ свидѣ́тельствованный, пе́рвый во  прⷪ҇ро́цѣхъ, ѡ҆ мі́рѣ моли́твꙋ творѧ́й, и҆зрѧ́днѡ ста́до  твоѐ помина́й, спастѝ невреди́мо. 
Проповѣ́дникъ бы́лъ є҆сѝ а҆́гнца бж҃їѧ и҆ сло́ва,  і҆ѡа́нне прⷪ҇ро́че и҆ прⷣте́че: прорица́еши бꙋ̑дꙋщаѧ, и҆  предглаго́леши концє́мъ: сѐ а҆́гнецъ бж҃їй, взе́млѧй мі́ра  грѣхѝ, и҆ подаѧ́й всѣ̑мъ ве́лїю ми́лость. 
Сла́ва, гла́съ є҃. А҆ндре́а кри́тскагѡ: 
Прⷪ҇ро́кѡвъ предѣ́лъ, и҆ нача́ло а҆пⷭ҇лѡвъ,  земна́гѡ а҆́гг҃ла и҆ нбⷭ҇наго чл҃вѣ́ка, гла́съ сло́ва,  во́ина и҆ прⷣте́чꙋ хрⷭ҇то́ва, ѿ ѡ҆бѣща́нїѧ  предвзыгра́вшасѧ, и҆ проповѣ́давша пре́жде ржⷭ҇тва̀ сл҃нца  пра́вды, дне́сь є҆лїсаве́ть ражда́етъ и҆ ра́дꙋетсѧ: и҆  чꙋди́тсѧ заха́рїа въ ста́рости, молча́нїе а҆́ки ри́зꙋ  ѡ҆бложе́нꙋ ѿложи́въ, и҆ ꙗ҆́кѡ роди́тель гла́са  прⷪ҇ро́чествꙋетъ ꙗ҆вле́ннѣйше: ты́ бо ѻ҆троча̀ прⷪ҇ро́къ  вы́шнѧгѡ нарече́шисѧ, и҆ пред̾и́деши пꙋти̑ гото́вити  є҆мꙋ̀. тѣ́мже, а҆́гг҃ле, прⷪ҇ро́че, а҆пⷭ҇толе, во́ине,  прⷣте́че, крⷭ҇ти́телю и҆ проповѣ́дниче покаѧ́нїѧ, и҆  наста́вниче, ꙗ҆́кѡ гла́съ свѣ́та (с. 301) сло́ва,  непреста́ннѡ моли́сѧ ѡ҆ на́съ, вѣ́рою творѧ́щихъ твою̀  па́мѧть. 
И҆ ны́нѣ, гла́съ то́йже: Хра́мъ и҆ две́рь є҆сѝ: 
На стїхо́внѣ стїхи̑ры самогла̑сны, гла́съ в҃: 
И҆́же ѿ прⷪ҇ро́ка прⷪ҇ро́ка, и҆ непло́дныѧ  прозѧбе́нїе, въ рожде́нныхъ жена́ми превы́шша всѣ́хъ,  пꙋсты́ннаго граждани́на, і҆ѡа́нна сла́внаго, ѱалмы̑ и҆  пѣ́ньми, и҆ пѣ́сньми дх҃о́вными, восхва́лимъ, вопїю́ще къ  немꙋ̀: крⷭ҇ти́телю сп҃совъ и҆ прⷣте́че, ꙗ҆́кѡ и҆мѣ́ѧ  дерзнове́нїе, въ честнѣ́мъ твое́мъ рождествѣ̀, оу҆молѝ  хрⷭ҇та̀, дарова́ти ми́ръ мі́рꙋ, и҆ дꙋша́мъ на́шымъ ве́лїю  ми́лость. 
Сті́хъ: Благослове́нъ гдⷭ҇ь бг҃ъ і҆и҃левъ, ꙗ҆́кѡ  посѣтѝ, и҆ сотворѝ, и҆збавле́нїе лю́демъ свои̑мъ. 
Прїи́де гла́съ благода́ти сло́ва, сл҃нца  проповѣ́дникъ роди́выйсѧ дне́сь ѿ непло́дове безча́дныѧ,  ѿ ѡ҆бѣтова́нїѧ, і҆ѡа́ннъ прⷣте́ча, лю́дїе, ра́дꙋйтесѧ:  прїи́де оу҆гото́вати пꙋ́ть на́мъ спасе́нїѧ. є҆мꙋ́же и҆  взыгра́въ поклони́сѧ, во чре́вѣ сꙋ́щꙋ ма́терни, а҆́гнцꙋ  взе́млющемꙋ грѣхѝ мі́ра, и҆ подаю́щемꙋ на́мъ ве́лїю  ми́лость. 
Сті́хъ: И҆ ты̀, ѻ҆троча̀, прⷪ҇ро́къ вы́шнѧгѡ  нарече́шисѧ. 
И҆́же и҆зъ чре́ва ма́тернѧ ѡ҆свѧ́щсѧ, и҆  прⷪ҇ро́чества прїе́мь и҆сполне́нїе, дне́сь ѿ непло́дныѧ  ражда́етсѧ, гдⷭ҇не прише́ствїе проповѣ́даѧ ꙗ҆́снѡ:  пока́йтесѧ, прибли́жисѧ бо црⷭ҇тво небе́сное. 
Сла́ва, гла́съ и҃. Кассі́и мона́хини: 
И҆са́їи ны́нѣ прⷪ҇ро́ка гла́съ, дне́сь въ бо́льшагѡ  ѿ прⷪ҇рѡ́къ рожде́нїи і҆ѡа́нна и҆спо́лнисѧ: се́ бо, речѐ,  послю̀ а҆́гг҃ла моего̀ пред̾ лице́мъ твои́мъ, и҆́же  оу҆гото́витъ пꙋ́ть тво́й предъ тобо́ю. се́й оу҆́бѡ  нбⷭ҇нагѡ царѧ̀ во́инъ предте́къ, ꙗ҆́кѡ вои́стиннꙋ пра̑вы  творѧ́ше стєзѝ бг҃ꙋ на́шемꙋ, человѣ́къ оу҆́бѡ  є҆стество́мъ, а҆́гг҃лъ же житїе́мъ сы́й: чистотꙋ́ бо  коне́чнѡ и҆ цѣломꙋ́дрїе цѣлова́въ, и҆мѧ́ше оу҆́бѡ по (с.  302) є҆стествꙋ̀, бѣжа́ же ꙗ҆̀же чрезъ є҆стество̀, па́че  є҆стества̀ подвиза́всѧ. томꙋ̀ всѝ вѣ́рнїи добродѣ́тельми  подо́бѧщесѧ, моли́ти ѡ҆ на́съ, мо́лимсѧ, во є҆́же спастѝ  дꙋ́шы на́шѧ. 
И҆ ны́нѣ, гла́съ то́йже: 
Ви́ждь є҆лїсаве́ть, къ дв҃ѣ мр҃і́и глаго́лющꙋ:  что̀ пришла̀ є҆сѝ ко мнѣ̀, мт҃и гдⷭ҇а моегѡ̀; ты̀ цр҃ѧ̀  но́сиши, и҆ а҆́зъ во́ина: ты̀ законода́вца, и҆ а҆́зъ  законоположи́телѧ: ты̀ сло́ва, и҆ а҆́зъ гла́съ,  проповѣ́дающь црⷭ҇тво небе́сное. 
На бл҃гослове́нїи хлѣ́бѡвъ тропа́рь, гла́съ д҃,  два́жды: пи́санъ на ма́лѣй вече́рни. И҆ Бцⷣе дв҃о:  є҆ди́ножды. 
На оу҆́трени, на Бг҃ъ гдⷭ҇ь, тропа́рь прⷣте́чи,  два́жды: Сла́ва, и҆ ны́нѣ, бг҃оро́диченъ: Є҆́же ѿ  вѣ́ка оу҆тае́нное: 
По а҃-й каѳі́смѣ, сѣда́ленъ, гла́съ д҃: 
Подо́бенъ: Оу҆диви́сѧ і҆ѡ́сифъ: 
Ны́нѣ прозѧбѐ на́мъ заха́рїинъ пло́дъ, и҆  весели́тъ разꙋ́мнѡ мы̑сли вѣ́рныхъ, пꙋсты́нное  оу҆краше́нїе, и҆ проро́кѡвъ степе́нь: тѣ́мже хрⷭ҇то́въ  ꙗ҆ви́сѧ прⷣте́ча, и҆ свидѣ́тель нело́женъ прише́ствїѧ  є҆гѡ̀. дꙋхо́вными оу҆́бѡ пѣ́сньми согла́снѡ крⷭ҇ти́телю  возопїе́мъ: прⷪ҇ро́че и҆ проповѣ́дниче и҆́стины, молѝ,  спасти́сѧ на́мъ. 
Два́жды. 
Сла́ва, и҆ ны́нѣ, бг҃оро́диченъ: 
Оу҆диви́сѧ і҆ѡ́сифъ, є҆́же па́че є҆стества̀ зрѧ̀,  и҆ внима́ше мы́слїю и҆́же на рꙋно̀ до́ждь, въ безсѣ́менномъ  зача́тїи твое́мъ, бцⷣе, кꙋпинꙋ̀ ѻ҆гне́мъ неѡпали́мꙋю,  же́злъ а҆арѡ́новъ прозѧ́бшїй, и҆ свидѣ́тельствꙋѧ  ѡ҆брꙋ́чникъ тво́й и҆ храни́тель свѧще́нникѡмъ взыва́ше: дв҃а  ражда́етъ, и҆ по ржⷭ҇твѣ̀ па́ки дв҃ою пребыва́етъ. 
По в҃-й каѳі́смѣ, сѣда́ленъ, гла́съ и҃. Подо́бенъ:  Премꙋ́дрости: 
Хрⷭ҇то́ва прише́ствїѧ нача́токъ, пресла́внѡ роди́лсѧ  є҆сѝ (с. 303) ꙗ҆́кѡ вои́стиннꙋ, і҆ѡа́нне всехва́льне,  прⷪ҇ро́кѡвъ глави́зна, и҆ ꙗ҆́кѡ гла́съ сло́ва сы́й взыва́лъ  є҆сѝ: пока́йтесѧ, прибли́жисѧ црⷭ҇тво нбⷭ҇ное. тѣ́мже  оу҆гото́вавый пꙋ́ть гдⷭ҇ень, бл҃года́ти прⷣте́ча ꙗ҆ви́лсѧ  є҆сѝ концє́мъ, крⷭ҇ти́телю и҆ а҆пⷭ҇ле, молѝ хрⷭ҇та̀  бг҃а, прегрѣше́нїй ѡ҆ставле́нїе дарова́ти пра́зднꙋющымъ  любо́вїю ст҃ꙋ́ю па́мѧть твою̀. 
Два́жды. 
Сла́ва, и҆ ны́нѣ, бг҃оро́диченъ: 
Прест҃а́ѧ дв҃о мт҃и хрⷭ҇то́ва, дꙋшѝ моеѧ̀ стра̑сти  лю̑тыѧ и҆сцѣлѝ, молю́сѧ, и҆ проще́нїе да́рꙋй мои̑мъ  прегрѣше́нїємъ, и҆̀хже безꙋ́мнѣ содѣ́ѧхъ, дꙋ́шꙋ и҆  тѣ́ло ѡ҆скверни́въ, ѻ҆каѧ́нный. оу҆вы̀ мнѣ̀, что̀  сотворю̀ въ ча́съ ѻ҆́нъ, внегда̀ а҆́гг҃ли дꙋ́шꙋ мою̀  разлꙋча́тъ ѿ страстна́гѡ моегѡ̀ тѣлесѐ; тогда̀  помо́щница мѝ бꙋ́ди и҆ предста́тельница теплѣ́йшаѧ, тѧ́ бо  и҆́мамъ наде́ждꙋ ра́бъ тво́й. 
По полѷеле́и сѣда́ленъ, гла́съ и҃. Подо́бенъ:  Повелѣ́нное: 
Да ра́дꙋетсѧ ѻ҆те́цъ, ма́ти возвесели́сѧ, ꙗ҆́кѡ  прⷪ҇ро́ка на землѝ родила̀ є҆сѝ дне́сь, бг҃озва́ннаго  прⷣте́чꙋ ѿ ѡ҆бѣща́нїѧ. непло́ды младе́нца пита́етъ  крⷭ҇ти́телѧ, и҆ ра́дꙋетсѧ заха́рїа, рожде́нномꙋ глаго́лѧ:  разрѣши́сѧ ѧ҆зы́къ мо́й твои́мъ прише́ствїемъ на зе́млю,  свѣти́льниче вели́кагѡ свѣ́та, вои́стиннꙋ чꙋ́до  пресла́вно! 
Два́жды. 
Сла́ва, и҆ ны́нѣ, бг҃оро́диченъ: 
Бл҃годари́мъ тѧ̀ при́снѡ, бцⷣе, и҆ велича́емъ,  чⷭ҇таѧ, и҆ покланѧ́емсѧ, воспѣва́юще рождество̀ твоѐ,  благода́тнаѧ вопїю́ще непреста́ннѡ: спасѝ на́съ, дв҃о,  всеми́лостиваѧ, ꙗ҆́кѡ блага́ѧ, и҆ де́мѡнѡвъ и҆схитѝ  словоположе́нїѧ стра́шнагѡ, въ ча́съ и҆спыта́нїѧ, да не  посрами́мсѧ рабѝ твоѝ. 
Та́же степє́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: И҆ ты̀, ѻ҆троча̀, прⷪ҇ро́къ  вы́шнѧгѡ нарече́шисѧ. Сті́хъ: Бл҃гослове́нъ гдⷭ҇ь бг҃ъ  і҆и҃левъ, ꙗ҆́кѡ посѣтѝ и҆ сотворѝ и҆збавле́нїе лю́демъ  (с. 304) свои̑мъ. Всѧ́кое дыха́нїе: Є҆ѵⷢ҇лїе лꙋкѝ,  зача́ло г҃: Зача́тъ є҆лїсаве́тъ жена̀ заха́рїина:  Коне́цъ: До днѐ ꙗ҆вле́нїѧ своегѡ̀ ко і҆и҃лю. 
По н҃-мъ ѱалмѣ̀, стїхи́ра, гла́съ в҃: И҆зъ чре́ва  мт҃рнѧ ѡ҆свѧ́щсѧ: пи́сана на стїхо́внѣ. 
Канѡ́на два̀: пе́рвый, творе́нїе і҆ѡа́нна, мона́ха, со  і҆рмосо́мъ на в҃. 
Гла́съ д҃. Пѣ́снь а҃. І҆рмо́съ: 
Трїста̑ты крѣ̑пкїѧ, рожде́йсѧ ѿ дв҃ы,  безстра́стїѧ во глꙋбинѣ̀ дꙋшѝ трича́стное потопѝ,  молю́сѧ, да тебѣ̀, ꙗ҆́кѡ въ тѷмпа́нѣ, во оу҆мерщвле́нїи  тѣлесѐ побѣ́дное воспою̀ пѣ́нїе. 
Ꙗ҆́кѡ оу҆́тро бл҃голѣ́пно, со́лнца предтекі́й,  непло́дныѧ прозѧбе́нїе, проповѣ́даетъ ꙗ҆́вѣ дв҃ы  рождество̀: все́й ны́нѣ вселе́ннѣй сїѧ́етъ концє́мъ  просвѣще́нїе благоче́стїѧ и҆ благода́ти. 
Прⷪ҇ро́къ вы́шнѧгѡ и҆́стиннѡ нарече́шисѧ:  пред̾и́деши бо предъ лице́мъ хрⷭ҇та̀, вопїе́тъ тебѣ̀  сы́нꙋ, і҆ѡа́нне прехва́льне, дх҃омъ заха́рїа пресвѧты́мъ  носи́мь, пꙋ́ть оу҆гото́вати зижди́телю. 
Глаго́лы гаврїи́ла заха́рїа слы́шавъ, вѣща́нїѧ  бжⷭ҇твеннагѡ, ꙗ҆ви́сѧ непокори́въ: и҆ молча́нїемъ  ѡ҆сꙋжда́етсѧ, рѣши́тсѧ же внеза́пꙋ ѿ сегѡ̀: гла́съ бо  роди́сѧ сло́ва, і҆ѡа́ннъ прⷣте́ча. 
Бг҃оро́диченъ: 
Гра́дъ бж҃їй всецр҃ѧ̀, бг҃опрїѧ́тное селе́нїе,  сокро́вище чⷭ҇тно́е, бцⷣе пренепоро́чнаѧ, сохранѝ  достоѧ́нїе твоѐ, при́снѡ восхвалѧ́ющее тѧ̀, и҆ чтꙋ́щее  вѣ́рою ржⷭ҇тво̀ твоѐ. 
Дрꙋгі́й канѡ́нъ, творе́нїе а҆ндре́ево, на ѕ҃. 
Гла́съ д҃. Пѣ́снь а҃. І҆рмо́съ: 
Наста́вльшемꙋ дре́вле і҆и҃лѧ, бѣжа́щаго ѿ рабо́ты  фараѡ́новы, и҆ въ пꙋсты́ни пита́вшемꙋ, пои́мъ и҆зба́вителю  бг҃ꙋ на́шемꙋ: ꙗ҆́кѡ просла́висѧ. 
Молча́нїе ста́рчо, зако́ннагѡ писа́нїѧ ѻ҆́бразъ  но́ситъ (с. 305) та̑инъ. и҆́бо прише́дши благода́ти,  мѡѷсе́й оу҆молча̀: подоба́ше бо премꙋ́дрости сокро́вищꙋ  ꙗ҆́вльшꙋсѧ, всѣ̑мъ молча́ти. 
Въ це́ркви кадѧ́щꙋ свѧще́нникꙋ, а҆́гг҃лъ предста̀  свы́ше, вопїѧ̀: стра́нна рождества̀ благовѣ́стїе, прїидо́хъ  тебѣ̀ носѧ̀, ста́рче: прїи́меши бо ѿ непло́дове рожде́нїѧ  пло́дъ крⷭ҇ти́телѧ хрⷭ҇то́ва. 
Что̀ оу҆диви́лсѧ є҆сѝ, ста́рче; что̀ не вѣ́рꙋѧ  стои́ши глаго́лющемꙋ тебѣ̀ сїѧ̑; а҆́гг҃лъ бо є҆́сть  вѣща́ѧй, а҆́ще и҆ ѻ҆́бразъ но́ситъ человѣ́чь. бꙋ́ди  нѣ́мъ оу҆̀бо на вре́мѧ, да́же до рождества̀ сло́ва гла́са. 
И҆́же молча́нїе заха́рїино молча́нїю положи́въ  ѻ҆́бразъ зако́нꙋ напи́санномꙋ, и҆ тѣ́мъ показа́въ мѝ  покаѧ́нїѧ проповѣ́дника, зовꙋ́ща: гла́са вопїю́щаго  подава́етъ, непло́дствꙋющей сы́на. 
Ѽ пресла́вныхъ веще́й хрⷭ҇то́ва прⷣте́чи! и҆́же  пре́жде пеле́нъ позна́въ, плени̑цы на́шѧ разрѣ́шшаго, и҆  наро́ды ѡ҆свѧ́щша, дне́сь ѿ є҆лїсаве́ти роди́всѧ,  разрѣша́етъ ѻ҆тцꙋ̀ гла́съ. 
Бг҃оро́диченъ: 
Тѧ̀ бж҃їе вмѣсти́лище, и҆ мы́сленнꙋю лѣ́ствицꙋ,  є҆́юже сни́де бг҃ъ, и҆ воѡбра́жсѧ, на́ше оу҆́бѡ сꙋщество̀  на нб҃са̀ возведѐ, всѝ ꙗ҆́кѡ спасе́нїѧ хода́таицꙋ  восхвалѧ́емъ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ, хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю хрⷭ҇тѐ: нѣ́сть  бо свѧ́тъ, па́че тебє̀, чл҃вѣколю́бче. 
Влⷣчне оу҆́бѡ ѿ дв҃ы соверша́етсѧ рожде́нїе: но  раба̀ любе́зна ѿ ста́рицы и҆ непло́дныѧ мт҃ре, въ лѣ́потꙋ  предти́четъ оу҆́бѡ чꙋ́до чꙋдесѝ. 
Ста́рица и҆ непло́ды дв҃ꙋ мт҃рь лобза́етъ, позна́вши  (с. 306) нело́жнѡ сеѧ̀ ржⷭ҇тво̀, ꙗ҆́кѡ разрѣши́сѧ соꙋ́зъ  непло́дства бжⷭ҇твеннымъ хотѣ́нїемъ. 
Бг҃оро́диченъ: 
Неискꙋсобра́чнѡ бг҃а воплоще́нна ро́ждши, страсте́й  прило́ги ѡ҆бꙋрева́емаго мѧ̀ оу҆твердѝ: нѣ́сть бо,  пречⷭ҇таѧ, ра́звѣ тебє̀ помо́щницы. 
И҆́нъ. І҆рмо́съ: 
Оу҆твержда́ѧй гро́мъ, и҆ созида́ѧй дх҃ъ,  оу҆твердѝ менѐ, гдⷭ҇и. да тѧ̀ пою̀ и҆́стиннѡ, и҆ творю̀  во́лю твою̀: ꙗ҆́кѡ нѣ́сть свѧ́тъ, ꙗ҆́кѡ ты̀, бж҃е на́шъ. 
Є҆лїсаве́ть пре́жде непло́ды сꙋ́щи, хрⷭ҇тѐ,  цр҃ковь твою̀ проѡбража́ше, ꙗ҆́же ѿ ꙗ҆зы̑къ, и҆ ро́ждши  пресла́внѡ, па́ки показꙋ́етъ многоча́днꙋ, непло́ды  ꙗ҆́вльшꙋсѧ и҆ногда̀. 
Пꙋти̑ оу҆́бѡ и҆спра́вль гдⷭ҇ни, стезю̀  проꙋгото́вавъ, покаѧ́нїѧ же плоды̀ показа́лъ є҆сѝ  человѣ́кѡмъ, и҆ жи́зненномꙋ наꙋчи́лъ є҆сѝ пꙋтѝ,  прⷪ҇ро́че и҆ проповѣ́дниче хрⷭ҇то́въ. 
Є҆лїсаве́ть дне́сь и҆гра́ющи но́ситъ тѧ̀,  прⷣте́че, на ѡ҆б̾ѧ́тїѧхъ состарѣ́вшихсѧ, и҆ вопїе́тъ  хва́лѧщисѧ: нѣ́сть свѧ́та, ꙗ҆́коже ты̀, гдⷭ҇и бж҃е на́шъ. 
Бг҃оро́диченъ: 
Пра́ѻц҃євъ разрѣши́ла є҆сѝ печа́ль, ра́дость  на́мъ ро́ждшаѧ, животода́вца и҆ и҆зба́вителѧ: є҆го́же,  пречⷭ҇таѧ бцⷣе, прилѣ́жнѡ молѝ, спасти́сѧ ста́дꙋ твоемꙋ̀. 
Сѣда́ленъ, гла́съ и҃. Подо́бенъ: Повелѣ́нное: 
Заха́рїинъ гла́съ свѣ́тлѡ разрѣшѝ, словесѐ  гла́съ ро́ждсѧ прⷣте́ча, и҆ зако́на непло́дїе всѣ̑мъ  показа̀ зовы́й: пока́йтесѧ сꙋ́щїи на землѝ, се́ бо прїи́де  и҆ ꙗ҆ви́сѧ і҆и҃съ, всѧ̑ хотѧ̀ и҆зба́вити ѿ пе́рвыѧ  клѧ́твы, просвѣща́ѧ креще́нїемъ: вои́стиннꙋ чꙋ́до  пресла́вно. 
Сла́ва, гла́съ д҃. Подо́бенъ: Оу҆диви́сѧ: 
Ꙗ҆́коже со́лнце свѣ́тло, и҆зъ чре́ва є҆лїсаве́ти  возсїѧ̀ на́мъ заха́рїинъ сы́нъ, и҆ ѻ҆́тчее разрѣшѝ  безгла́сїе, и҆ всѣ̑мъ лю́демъ въ дерзнове́нїи мно́зѣ,  и҆спра́вите, вопїѧ̀, пꙋ́ть гдⷭ҇ень: и҆́бо то́й свободи́тъ,  и҆ спасе́тъ къ немꙋ̀ (с. 307) притека́ющыѧ. є҆го́же  проповѣ́далъ є҆сѝ, і҆ѡа́нне, молѝ, спасти́сѧ дꙋша́мъ  на́шымъ. 
И҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бж҃е́ственнымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀, и҆ воздви́гла є҆сѝ всѧ̑ ѿ сме́рти  къ животꙋ̀ нетлѣ́нїѧ. тѣ́мже тѧ̀ по до́лгꙋ блажи́мъ всѝ,  дв҃о препросла́вленнаѧ, ꙗ҆́коже прорекла̀ є҆сѝ. 
Пѣ́снь д҃. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Та̑инъ неизрече́нныхъ предхо́дитъ та́инство,  новосѣче́нїемъ закопоположе́нїѧ є҆сте́ственнагѡ болѣ́зни  разрѣше́нїе провозвѣща́юще, и҆справле́нїе сеѧ̀, хрⷭ҇тѐ,  и҆ ѡ҆боже́нїе. 
И҆са́їа ѿ ѻ҆тца̀ сы́нꙋ прⷪ҇ро́чествова,  воплоти́тисѧ хотѧ́щемꙋ, а҆́гг҃ла земноро́дна равноа́гг҃льна,  сѐ а҆́зъ посыла́ю предъ лице́мъ твои́мъ, зовꙋ́ща: сла́ва,  хрⷭ҇тѐ, си́лѣ твое́й. 
Слꙋжи́ти ꙗ҆́кѡ ра́бъ влады́цѣ роди́хсѧ: на се́ бо  прїидо́хъ, сегѡ̀ возвѣсти́ти прише́ствїе, ꙗ҆́кѡ да дв҃ы  рождество̀ пред̾ꙋвѣ́ритъ, пресла́внѡ непло́дствꙋющаѧ  ста́рица прозѧ́бши. 
Бг҃оро́диченъ: 
Ст҃а́ѧ бцⷣа, въ ню́же всели́тисѧ благоизво́ли,  ꙗ҆́кѡ во благово́ненъ до́мъ, сло́во ѻ҆́ч҃ее  пребжⷭ҇твенное, не растлѣ́сѧ оу҆тро́бою, ни поболѣ̀:  и҆́бо родѝ є҆мманꙋ́ила, бг҃а и҆ чл҃вѣ́ка. 
И҆́нъ. І҆рмо́съ: 
Оу҆слы́шахъ сла́вное смотре́нїе твоѐ, хрⷭ҇тѐ  бж҃е, ꙗ҆́кѡ роди́лсѧ є҆сѝ ѿ дв҃ы, да ѿ ле́сти  и҆зба́виши зовꙋ́щыѧ: сла́ва си́лѣ твое́й, гдⷭ҇и. 
Покаѧ́нїе ѿве́рзесѧ твои́мъ рождество́мъ,  предте́че и҆ проповѣ́дниче. ты́ бо є҆ди́нъ проповѣ́далъ  є҆сѝ, взыва́ѧ: пока́йтесѧ, црⷭ҇тво нбⷭ҇ное прибли́жисѧ. 
Дѣ́вство оу҆твержда́етсѧ, и҆ цѣломꙋ́дрїе  торжествꙋ́етъ, (с. 308) пꙋсты́нѧ весели́тсѧ, и҆ мі́ръ  пра́зднꙋетъ рождество́мъ твои́мъ, предте́че. 
Є҆лїсаве́ть ра́дꙋетсѧ, и҆ заха́рїа вѣща́етъ па́ки:  ѻ҆́ба оу҆́бѡ ѡ҆бновлѧ́ютсѧ по ста́рости, і҆ѡа́нновымъ  а҆́бїе гла́сомъ, и҆ просвѣща́ютсѧ. 
Бг҃оро́диченъ: 
Неѡпали́мꙋю кꙋпинꙋ́ тѧ законополо́жникъ зрѧ́ше  дре́вле, данїи́лъ же го́рꙋ ст҃ꙋ́ю смотрѧ́ше, є҆ди́на мт҃и  дв҃о влⷣчце. 
Пѣ́снь є҃. І҆рмо́съ: 
Ны́нѣ воста́нꙋ, прⷪ҇ро́чески речѐ бг҃ъ, ны́нѣ  просла́влюсѧ, ны́нѣ вознесꙋ́сѧ, па́дшаго прїе́мъ ѿ дв҃ы,  и҆ къ свѣ́тꙋ оу҆́мномꙋ возносѧ́й моегѡ̀ бжⷭ҇тва̀. 
Землѧ̀ и҆зрастѝ всеи́стинна проповѣ́дника, гла́са  всѣ̑мъ проповѣ́дающа ѧ҆зы́комъ дх҃а, дв҃ы сн҃а, пра́вдꙋ съ  небесѐ на на́съ прини́чꙋщꙋю ве́щїю тѣле́сною. 
Положѝ гдⷭ҇ь всеи́стинна свѣти́льника тѧ̀  хрⷭ҇то́ва, всѧ̑ просвѣща́ющаго є҆ди́ны ѡ҆дѣва́юща  враждꙋ́ющыѧ є҆мꙋ̀, ꙗ҆́кѡ ри́зою въ стꙋ́дъ, нело́жнѡ бж҃їѧ  сло́ва сн҃а проповѣ́дающа. 
Весели́тсѧ всѧ̀ тва́рь твои́мъ рождество́мъ  бжⷭ҇твеннѣ: ты́ бо зе́мленъ а҆́гг҃лъ, предте́че, и҆ нбⷭ҇ный  человѣ́къ показа́лсѧ є҆сѝ, нбⷭ҇наго бг҃а провозвѣща́ѧ  на́мъ воплоще́нна. 
Бг҃оро́диченъ: 
Ѿ тебє̀ ражда́етсѧ ѿ ѻ҆ц҃а̀ сы́й, съ тобо́ю  при́снѡ, сло́во присносꙋ́щное и҆ нераздѣ́льное, ꙗ҆́кѡ сн҃ъ  є҆диноро́дный, и҆ напослѣ́докъ ѿ дв҃ы то́й же ѿ  ст҃а́гѡ воплоща́етсѧ дх҃а. 
И҆́нъ. І҆рмо́съ: 
Возсїѧ́й мѝ, гдⷭ҇и, свѣ́тъ повелѣ́нїй твои́хъ,  ꙗ҆́кѡ къ тебѣ̀ дꙋ́хъ мо́й оу҆́треннюетъ и҆ пое́тъ тѧ̀:  ты́ бо є҆сѝ бг҃ъ на́шъ, и҆ къ тебѣ̀ прибѣга́ю, цр҃ю̀  ми́ра. 
Ѕвѣздꙋ̀ проꙋгото́валъ є҆сѝ, пра́вды со́лнце,  крⷭ҇ти́телѧ твоего̀ і҆ѡа́нна, ѿ ѡ҆бѣща́нїѧ рожде́ннаго  дне́сь, и҆ ро́ждшагѡ разрѣ́шша гла́съ. (с. 309) 
Не вѣща́й не сопроти́въ глаго́ли, ста́рче  ѡ҆свѧще́нне: гаврїи́лъ бо глаго́летъ тѝ, пе́рвый во  а҆рха́гг҃лѣхъ, бж҃їѧ та̑инства, и҆ є҆́же къ на́мъ тогѡ̀  сни́тїе сказꙋ́ѧ. 
Ста́рче, не невѣ́рꙋй, бг҃ъ бо ѡ҆бѣщава́етъ, ꙗ҆́кѡ  въ ста́рости роди́ши сы́на, ѡ҆ є҆гѡ́же рождествѣ̀ мно́зи  возра́дꙋютсѧ: то́й бо прїи́детъ си́лою и҆лїино́ю. 
Прⷪ҇ро́че, проповѣ́дниче, предте́че, є҆́же ѿ  непло́ды прозѧбе́нїе, возвѣсти́телю покаѧ́нїѧ, пꙋсты́нное  ѻ҆вча̀, свѣ́та свѣти́льниче, ѡ҆ всѣ́хъ молѝ чтꙋ́щихъ  тѧ̀ вѣ́рнѡ. 
Бг҃оро́диченъ: 
Ꙗ҆́кѡ две́рь непроходи́мꙋ, и҆ кꙋпинꙋ̀ неѡпали́мꙋ,  и҆ несѣко́мꙋ го́рꙋ, ѿ неѧ́же ка́мень оу҆сѣче́сѧ, и҆́же  и҆зъ тебє̀ воплоща́емый, воспѣва́емъ, влⷣчце, мт҃и  всѣ́хъ творца̀. 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі̑ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ и҆зъ  глꙋбины̀ возведѝ живо́тъ мо́й, многоми́лостиве. 
Бг҃а сло́ва позна́лъ є҆сѝ ꙗ҆́кѡ прⷪ҇ро́къ, въ  ма́тернѣй оу҆тро́бѣ, и҆ сеѧ̀ ѧ҆зы́ка оу҆потреби́въ  бг҃осло́виши въ те́мнѣ черто́зѣ, ѡ҆божа́емь свѣ́томъ  непристꙋ́пнымъ. 
Немо́лчнѡ, ꙗ҆́кѡ гла́съ вопїю́щагѡ, и҆збави́телѧ  мі́ра крⷭ҇ти́телю, молѧ̀ не преста́й, дꙋше́вное разрѣши́ти  непло́дїе, пою́щихъ твоѐ рождество̀. 
Бг҃оро́диченъ: 
Непристꙋ́пнагѡ бжⷭ҇тва̀ селе́нїе, чи́стаѧ, твоѧ̀  оу҆тро́ба ꙗ҆ви́сѧ, ѽ бцⷣе! на ню́же безъ боѧ́зни нбⷭ҇нїи  чи́нове взира́ти не мо́гꙋтъ. 
И҆́нъ. І҆рмо́съ: 
Бꙋ́рѧ мѧ̀ помышле́нїй пости́гши, во глꙋбинꙋ̀  низвлачи́тъ мѧ̀ безмѣ́рныхъ грѣхѡ́въ: но ты̀,  оу҆пра́вителю благі́й, предвари́въ оу҆пра́ви, ꙗ҆́кѡ  прⷪ҇ро́ка, и҆ спаси́ мѧ. 
Дне́сь пꙋсты́нный граждани́нъ і҆ѡа́ннъ ражда́етсѧ,  (с. 310) покаѧ́нїѧ проповѣ́дникъ, и҆ благода́ти свидѣ́тель  и҆́стиненъ. предте́ча сло́ва, и҆ свѣ́тꙋ предсїѧ́ющаѧ  ѕвѣзда̀. 
Дне́сь сѣки́ра и҆скова́вшисѧ, посѣче́нїе  предлага́етъ дꙋша́мъ непло́дїѧ, и҆ насажда́етъ плоды̀  добродѣ́тєльныѧ, пред̾и́детъ тве́рдѡ въ рождествѣ̀  твое́мъ, предте́че. 
Возра́довасѧ і҆ѻрда́нъ пресла́внѡ, и҆ и҆гра́етъ  наꙋча́ѧсѧ, і҆ѡа́нна слы́шѧ, ѿ непло́дна рожде́на чре́ва,  мо́ре же ликꙋ́етъ водны́ми и҆гра̑нїи. 
Свѣти́льникъ свѣ́та, прише́ствїе предте́къ,  проповѣ́да а҆́гнца бж҃їѧ сп҃са, свѣ́тъ возсїѧ́вшаго  землѝ, є҆стества́ же всегѡ̀ дꙋхо́внѣ преджре́на. 
Бг҃оро́диченъ: 
Бе́зднꙋ ми́лости ро́ждшаѧ, страсте́й мои́хъ бе́зднꙋ  пꙋчи́ною щедро́тъ твои́хъ потопи́вши, тꙋ́чꙋ ѿ дꙋшѝ  пода́ждь мѝ сле́зъ, бг҃ороди́тельнице всенепоро́чнаѧ. 
Конда́къ, гла́съ г҃. Подо́бенъ: Дв҃а дне́сь: 
Пре́жде непло́ды дне́сь хрⷭ҇то́ва предте́чꙋ  ражда́етъ, и҆ то́й є҆́сть и҆сполне́нїе всѧ́кагѡ  прⷪ҇ро́чества: є҆го́же бо проро́цы проповѣ́даша, на сего̀  во і҆ѻрда́нѣ рꙋ́кꙋ положи́въ, ꙗ҆ви́сѧ бж҃їѧ сло́ва  прⷪ҇ро́къ, проповѣ́дникъ, вкꙋ́пѣ и҆ предте́ча. 
І҆́косъ: 
Восхвали́мъ ны́нѣ гдⷭ҇нѧ предте́чꙋ, є҆го́же  свѧще́нникꙋ є҆лїсаве́ть родѝ и҆зъ ложе́снъ непло́дныхъ, но  не безъ сѣ́мене: хрⷭ҇то́съ бо є҆ди́нъ вмѣсти́лище про́йде  непроходи́мо безъ сѣ́мене. і҆ѡа́нна непло́ды родѝ, безъ  мꙋ́жа же сего̀ не родѝ: і҆и҃са же, ѡ҆сѣне́нїемъ ѻ҆ц҃а̀ и҆  дх҃а бж҃їѧ, дв҃а родѝ чⷭ҇таѧ. по безсѣ́менномꙋ ꙗ҆ви́сѧ  ѿ непло́дныѧ, прⷪ҇ро́къ и҆ проповѣ́дникъ, вкꙋ́пѣ и҆  предте́ча. 
Пѣ́снь з҃. І҆рмо́съ: 
Ю҆́ношы трѝ въ вавѷлѡ́нѣ, велѣ́нїе мꙋчи́телево  на бꙋ́йство прело́жше, посредѣ̀ пла́мене вопїѧ́хꙋ:  благослове́нъ є҆сѝ, гдⷭ҇и, бж҃е ѻ҆тє́цъ на́шихъ. (с.  311) 
Бѧ́ше пе́рвѣе бо мра́цѣ всѧ́ко земноро́дныхъ  є҆стество̀, ѽ предте́че! но оу҆́тро, вопїѧ̀, ꙗ҆ви́лсѧ  є҆сѝ: благослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Недꙋ́говавшее и҆сцѣлѝ є҆стество̀ всѐ, сла́вное  ѿ непло́дныѧ твоѐ рождество̀, наꙋчи́вшее, предте́че,  пѣ́ти: благослове́нъ є҆сѝ, гдⷭ҇и бж҃е ѻ҆тє́цъ на́шихъ. 
Роди́лсѧ є҆сѝ, предте́че, ѿ непло́дныѧ, прїи́де  бо всеи́стиннѡ, зако́нꙋ непло́дствꙋющꙋ, благода́ть, хрⷭ҇тꙋ̀  пою́щи: благослове́нъ є҆сѝ, гдⷭ҇и, бж҃е ѻ҆тє́цъ на́шихъ. 
Бг҃оро́диченъ: 
Дв҃о благослове́ннаѧ, молѝ ѡ҆ на́съ молѧ́щихъ тѧ̀:  на тѧ́ бо оу҆пова́емъ всѝ, и҆ тебѣ̀ вопїе́мъ: влⷣчце, не  пре́зри рабѡ́въ твои́хъ. 
И҆́нъ. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Заха́рїа оу҆молча́въ на вре́мѧ, возвѣстѝ  молча́нїе писа́нїемъ, и҆ па́ки провѣща́въ ржⷭ҇тво́мъ  твои́мъ, предте́че, дх҃а благода́ть возвѣща́етъ пресла́внѡ. 
Це́ркви подо́битсѧ непло́ды безча́днаѧ, є҆лїсаве́ть  всечестна́ѧ: ꙗ҆́же пе́рвѣе оу҆́бѡ сꙋ́щи тре́бами и҆  сква́рами ѡ҆черне́на, ны́нѣ же хвалѧ́щисѧ и҆ добро́тою, и҆  рожде́нїемъ. 
Предте́чи рождество́мъ ѡ҆стри́тсѧ дне́сь сѣки́ра  дꙋхо́внаѧ, є҆́юже всѧ̑ посѣка́ютсѧ страсте́й взыгра̑нїѧ,  та́йнѡ же процвѣта́ютъ плоды̀ покаѧ́нїѧ. 
Ꙗ҆́кѡ ве́тхаго и҆ но́ваго хода́таѧ тѧ̀, предте́че,  и҆ стєзѝ и҆справлѧ́юща хрⷭ҇тѡ́вы, ѡ҆чища́ющаго  согрѣше́нїй гꙋмно̀ дꙋхо́вною лопа́тою, почита́емъ,  і҆ѡа́нне. 
И҆́же предъ сл҃нцемъ те́кшаго, хрⷭ҇то́мъ бг҃омъ  на́шимъ, і҆ѡа́нна сла́внаго, ꙗ҆́кѡ ѕвѣздꙋ̀ предте́чꙋ, и҆  покаѧ́нїѧ проповѣ́дника, воспое́мъ всѝ, ѿ непло́дныѧ  проше́дшаго. (с. 312) 
Бг҃оро́диченъ: 
Во чре́во твоѐ, дв҃о, безсѣ́меннѡ все́льшасѧ, и҆  ро́ждшасѧ за неизрече́нное и҆ коне́чное смире́нїе, и҆ на́съ  ра́ди ѡ҆бнища́вша, ѡ҆ всѣ́хъ моли́ти не преста́й, бцⷣе. 
Пѣ́снь и҃. І҆рмо́съ: 
И҆зба́вителю всѣ́хъ, всеси́льне, посредѣ̀ пла́мене  благоче́ствовавшыѧ, снизше́дъ ѡ҆роси́лъ є҆сѝ, и҆ наꙋчи́лъ  є҆сѝ пѣ́ти: всѧ̑ дѣла̀, благослови́те, по́йте гдⷭ҇а. 
Законополо́жникъ ра́бъ бѧ́ше мѡѷсе́й, і҆и҃съ же  бг҃ъ завѣ́та но́вагѡ, ны́нѣ же ѻ҆бои́хъ предте́ча пое́тъ,  ꙗ҆́кѡ хода́тай: всѧ̑ дѣла̀, благослови́те, гдⷭ҇нѧ, гдⷭ҇а. 
Ѿ пꙋ́ста чре́ва го́рлица прїи́де, ꙗ҆́кѡ  бг҃осажде́ннаѧ дꙋбра́ва, ны́нѣ принесѐ цр҃кви предте́чꙋ  хрⷭ҇то́ва, и҆ воспѣва́етъ: всѧ̑ дѣла̀, благослови́те,  гдⷭ҇нѧ, гдⷭ҇а. 
Бг҃оно́снїи лю́дїе, ꙗ҆зы́къ ст҃ъ, го́рлицѣ  хрⷭ҇то́вѣй оу҆подо́битесѧ, и҆ медото́чнѡ воспо́йте, въ  цѣломꙋ́дрїи живꙋ́ще: всѧ̑ дѣла̀, благослови́те, гдⷭ҇нѧ,  гдⷭ҇а. 
Трⷪ҇ченъ: 
Тричи́сленнымъ свѣ́томъ ѡ҆зарѧ́еми, несозда́нное  є҆ди́ное бжⷭ҇тво̀, немо́лчными оу҆сты̀ правосла́внѡ  вопїю́ще, почти́мъ: всѧ̑ дѣла̀, благослови́те, гдⷭ҇нѧ,  гдⷭ҇а. 
И҆́нъ. І҆рмо́съ: 
Всѧ́чєскаѧ, влⷣко, премꙋ́дростїю твое́ю соста́вилъ  є҆сѝ, земли́ же па́ки оу҆тверди́лъ є҆сѝ, ꙗ҆́коже  вѣ́си, дно̀, ѡ҆снова́нїемъ водрꙋзи́вый на вода́хъ  безмѣ́рныхъ. тѣ́мъ всѝ вопїе́мъ, воспѣва́юще:  благослови́те, дѣла̀ гдⷭ҇нѧ, непреста́ннѡ гдⷭ҇а. 
Позна́лъ є҆сѝ, предте́че, є҆мꙋ́же поклони́лсѧ  є҆сѝ пре́жде рождества̀ и҆ пре́жде пеле́нъ твои́хъ,  хрⷭ҇та̀ жизнода́вца, и҆ взыгра́нми показа́лъ є҆сѝ сего̀,  гдⷭ҇а твоего̀ наре́къ, взаи́мъ взе́мъ ма́тернїй ѧ҆зы́къ, къ  пѣ́нїю хрⷭ҇та̀ бг҃а на́шегѡ. 
Концы̀ дне́сь вселе́нстїи предпра́зднꙋютъ, ра́дꙋютсѧ  а҆́гг҃ли и҆ дꙋ́си пра́ведныхъ: живꙋ́щїи веселѧ́тсѧ,  оу҆ме́ршїи (с. 313) же па́ки, і҆ѡа́ннꙋ ро́ждшꙋсѧ, прїе́мше  и҆́мъ про́повѣдь всѣ́хъ сп҃са гдⷭ҇а. 
Подо́бѧсѧ дне́сь і҆ѡа́ннꙋ і҆ѻрда́нъ, мо́крыми  быстри́нами и҆гра́ше пресла́внѡ, слы́ша ражда́ема  равноа́гг҃льнаго житїе́мъ ѿ ста́рицы непло́дны,  и҆справлѧ́ющаго пꙋти̑ и҆ стєзѝ гдⷭ҇ни, и҆ мі́ръ  крести́вшаго. 
Начерта̀ дне́сь заха́рїа на дсцѣ̀ и҆́мѧ  бг҃онарече́нное прⷪ҇ро́ка и҆ предте́чи, молча́ же воззва̀:  і҆ѡа́ннъ да нарече́тсѧ рожде́йсѧ мнѣ̀ на ста́рость.  подо́бно є҆́сть ѿ ѡ҆бѣща́нїѧ ро́ждшемꙋсѧ стра́нное  зва́нїе. 
Бг҃оро́диченъ: 
Крѣ́пко оу҆тѣше́нїе, и҆ непосты́днꙋ наде́ждꙋ,  стѣ́нꙋ неѡбори́мꙋ, и҆ бжⷭ҇твенно предста́тельство, лю́дїе  твоѝ и҆́мꙋтъ тѧ̀, и҆̀же тѧ̀ сла́вѧтъ, дв҃о, и҆ спаса́еми  зовꙋ́тъ прилѣ́жнѡ: благослови́те, всѧ̑ дѣла̀ гдⷭ҇нѧ,  непреста́ннѡ гдⷭ҇а. 
Пѣ́снь ѳ҃. І҆рмо́съ: 
Сокрове́нное бж҃їе неизрече́нное въ тебѣ̀  соверша́етсѧ ꙗ҆́вственное та́инство, дв҃о пречⷭ҇таѧ: и҆́бо  бг҃ъ и҆зъ тебє̀ воплоти́сѧ за милосе́рдїе. тѣ́мже тѧ̀  ꙗ҆́кѡ бцⷣꙋ велича́емъ. 
Сѐ гла́съ предте́чи неплѡ́днымъ и҆ пꙋсты̑мъ  предста̀ сердца́мъ, вопїю́щь: пꙋ́ть хрⷭ҇то́въ ны́нѣ  оу҆гото́вите, ꙗ҆́кѡ во сла́вѣ грѧде́тъ, є҆мꙋ́же  повинꙋ́ющесѧ велича́емъ. 
Ꙗ҆́коже дре́вле дх҃омъ прест҃ы́мъ ꙗ҆́вѣ  проповѣ́далъ є҆сѝ сн҃а, предте́че, а҆́гнца бж҃їѧ мі́ра  взе́млющаго грѣхѝ: ста́дꙋ твоемꙋ̀ согрѣше́нїй  разрѣше́нїе и҆спросѝ. 
Трⷪ҇ченъ: 
Є҆ди́ницꙋ тричи́сленнꙋю, трⷪ҇цꙋ є҆диносꙋ́щнꙋю,  правосла́внѡ пою́ще, вѣ́рнїи, просла́вимъ, бг҃одѣ́тельнѣ  на́съ ѡ҆зарѧ́ющꙋю, и҆ свѣтлостьмѝ незаходи́магѡ свѣ́та  и҆сполнѧ́ющꙋю дꙋ́шы на́шѧ. 
Бг҃оро́диченъ: 
Всѣ́ми влады́чествꙋющаѧ творє́нїи, лю́демъ твои̑мъ  да́рꙋй побѣ́дꙋ ѡ҆долѣ́нїѧ, непокори́ваго подложѝ подъ  но́зѣ во́инствꙋ: да тѧ̀ ꙗ҆́кѡ бцⷣꙋ велича́емъ. (с. 314) 
И҆́нъ. І҆рмо́съ: 
Ꙗ҆́кѡ сотворѝ мнѣ̀ вели̑чїѧ си́льный, и҆ ст҃о  и҆́мѧ є҆гѡ̀, и҆ ми́лость є҆гѡ̀ въ ро́дъ и҆ ро́дъ боѧ́щымсѧ  є҆гѡ̀. 
Въ тебѣ̀ вели́кое сѐ и҆ пресла́вное бг҃ъ сотворѝ  зна́менїе, свѧще́нниче: по ста́рости бо сы́на, и҆ по  оу҆мерщвле́нїи оу҆дѡ́въ ражда́еши предте́чꙋ. 
Да слы́шатъ неплѡ́ды, и҆ да воспою́тъ бг҃а, се́ бо  є҆лїсаве́ть вопїе́тъ: по ста́рости сы́на, и҆ по  оу҆мерщвле́нїи оу҆дѡ́въ ражда́ю предте́чꙋ. 
Весели́сѧ заха́рїе, и҆ ра́дꙋйсѧ ны́нѣ ѡ҆ бз҃ѣ: се́  бо є҆лїсаве́ть сѡсцы̀ пита́етъ, по ста́рости, сы́на, и҆ по  оу҆мерщвле́нїи оу҆дѡ́въ ражда́етъ предте́чꙋ. 
Сла́ва да́вшемꙋ непло́днѣй по ста́рости пло́дъ,  ста́рцꙋ и҆ прⷪ҇ро́кꙋ сы́на, гото́вѧща є҆мꙋ̀ лю́ди  совершє́нны, бж҃е́ственнаго предте́чꙋ. 
Бг҃оро́диченъ: 
Въ тѧ̀ всели́всѧ, и҆́же въ нѣ́дрѣхъ сы́й  ѻ҆ч҃ескихъ роди́сѧ безъ стра́сти и҆ тлѝ, и҆ приведѐ на́съ  за милосе́рдїе ѻ҆ц҃ꙋ̀ и҆ бжⷭ҇твенномꙋ дх҃ꙋ. 
Свѣти́ленъ. Подо́бенъ: Жєны̀, оу҆слы́шите: 
Предте́чево дне́сь радостотво́рное рожде́нїе  сѣ́тованїе рѣши́тъ ѻ҆́тча безгла́сїѧ, и҆ ро́ждшїѧ  непло́дство: возвѣща́етъ же настоѧ́щꙋю ра́дость и҆  весе́лїе. тѣ́мже и҆ всѧ̀ тва́рь свѣ́тлѡ то́е пра́зднꙋетъ. 
Два́жды. 
Бг҃оро́диченъ, подо́бенъ: 
Прⷪ҇ро́цы проповѣ́даша, а҆пⷭ҇толи наꙋчи́ша, и҆  мꙋ́чєницы бг҃омꙋ́дреннѡ твоего̀ сн҃а, бцⷣе, ꙗ҆́снѡ  и҆сповѣ́даша бг҃а всѣ́хъ, пречⷭ҇таѧ. съ ни́миже тѧ̀  велича́емъ, тобо́ю и҆зба́вльшесѧ дре́внѧгѡ ѡ҆сꙋжде́нїѧ. 
На хвали́техъ стїхи̑ры, на д҃. гла́съ и҃. 
Подо́бенъ: Ѽ пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ и҆зъ престарѣ́лыѧ  ма́тере, ꙳ (с. 315) бж҃їѧ сло́ва провозвѣ́стникъ, ꙳  і҆ѡа́ннъ дне́сь произы́ти тщи́тсѧ, ꙳ свѧ́занный ѧ҆зы́къ ꙳  ꙗ҆снѣ́йше рождество́мъ глаго́лати ꙗ҆влѧ́етъ. ꙳ ѽ  неизглаго́ланнагѡ твоегѡ̀ смотре́нїѧ, влⷣко! ꙳ и҆́мже,  хрⷭ҇тѐ, ꙳ спасѝ дꙋ́шы на́шѧ, ꙗ҆́кѡ є҆ди́нъ милосе́рдъ. 
Ѽ пресла́внагѡ чꙋдесѐ: ꙳ въ рожде́нныхъ жена́ми, ꙳  прорѡ́къ же превы́шшїй, ꙳ ма́тернѧгѡ непло́дства  разрѣша́етъ ѡ҆сꙋжде́нїе, ꙳ и҆́мже дх҃омъ и҆ си́лою прише́дъ  и҆лїино́ю, ꙳ пꙋ́ть гдⷭ҇ень и҆спра́вити. ꙳ ѽ  неизглаго́ланнагѡ твоегѡ̀ бл҃гоꙋтро́бїѧ, влⷣко! ꙳ и҆́мже,  хрⷭ҇тѐ, ꙳ спасѝ дꙋ́шы на́шѧ, ꙗ҆́кѡ є҆ди́нъ милосе́рдъ. 
Ѽ пресла́внагѡ чꙋдесѐ! ꙳ проповѣ́давый хрⷭ҇то́во  къ человѣ́кѡмъ и҆стоща́нїе, ꙳ превы́ше показꙋ́етъ всѣ́хъ  того̀ гла́сомъ, ꙳ и҆ ро́ждшїѧ разрѣша́етъ непло́дїе, ꙳  си́лою бж҃е́ственною, ꙳ и҆ заха́рїинъ ѧ҆зы́къ. ꙳ ѽ  вели́кихъ твои́хъ чꙋде́съ, влⷣко! ꙳ и҆́миже, хрⷭ҇тѐ, ꙳  спасѝ чтꙋ́щыѧ твоего̀ вели́каго прⷣте́чꙋ. 
Ѽ пресла́внагѡ чꙋдесѐ! ꙳ въ рожде́нныхъ жена́ми  проро́къ, и҆ прⷣте́ча ꙳ превы́ше ꙗ҆влѧ́етсѧ, ꙳ прⷪ҇ро́кѡвъ  же превы́шшїй, ꙳ и҆ прише́ствїѧ хрⷭ҇то́ва предвозвѣ́стникъ,  ꙳ предвзыгра́вый во оу҆тро́бѣ ма́терни. ꙳ ѽ ѕѣлѡ̀  вели́кихъ твои́хъ дарова́нїй, чл҃вѣколю́бче! ꙳ и҆́миже,  хрⷭ҇тѐ, ꙳ спасѝ дꙋ́шы на́шѧ, ꙗ҆́кѡ всеси́ленъ. 
Сла́ва, гла́съ ѕ҃. А҆нато́лїево: 
Ѕвѣзда̀ ѕвѣ́здъ прⷣте́ча, ѿ непло́дныѧ  оу҆тро́бы на землѝ ражда́етсѧ дне́сь, і҆ѡа́ннъ  бг҃овожделѣ́нный, и҆ хрⷭ҇то́вꙋ ꙗ҆влѧ́етъ зарю̀, восто́къ  свы́ше, въ пра́вое вѣ́рныхъ прехожде́нїе. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Славосло́вїе вели́кое, и҆ ѿпꙋ́стъ. 
На лїтꙋргі́и блажє́нна прⷣте́чи пе́рвагѡ канѡ́на  пѣ́снь г҃-ѧ, на (с. 316) д҃: и҆ втора́гѡ пѣ́снь ѕ҃, на д҃.  По вхо́дѣ тропа́рь хра́ма хрⷭ҇то́ва, и҆ бцⷣы, а҆́ще  є҆́сть, та́же тропа́рь прⷣте́чи. Посе́мъ конда́къ  хра́ма хрⷭ҇то́ва. Сла́ва, прⷣте́чи: И҆ ны́нѣ, хра́ма  бцⷣы. А҆́ще нѣ́сть хра́ма бцⷣы: И҆ ны́нѣ, конда́къ  хра́ма хрⷭ҇то́ва. А҆́ще нѣ́сть хра́ма хрⷭ҇то́ва,  глаго́лемъ тропа́рь пре́жде прⷣте́чи: Сла́ва, конда́къ  є҆гѡ̀: И҆ ны́нѣ, Предста́тельство хрⷭ҇тїа́нъ:  Прокі́менъ, а҆пⷭ҇лъ, и҆ є҆ѵⷢ҇лїе чте́мъ прⷣте́че  є҆ди́нъ: та́кожде и҆ прича́стенъ. Прокі́менъ, гла́съ  з҃: Возвесели́тсѧ пра́ведникъ ѡ҆ гдⷭ҇ѣ: Сті́хъ:  Оу҆слы́ши, бж҃е, гла́съ мо́й: А҆пⷭ҇лъ къ ри́млѧнѡмъ,  зача́ло рв҃і. А҆ллилꙋ́їа, гла́съ а҃: Бл҃гослове́нъ  гдⷭ҇ь бг҃ъ і҆и҃левъ: Сті́хъ: И҆ ты̀, ѻ҆троча̀,  прⷪ҇ро́къ вы́шнѧгѡ нарече́шисѧ, Є҆ѵⷢ҇лїе лꙋкѝ, зача́ло  а҃: Поне́же оу҆́бѡ мно́зи нача́ша чини́ти: Коне́цъ въ  зача́лѣ д҃. До днѐ ꙗ҆вле́нїѧ своегѡ̀ ко і҆и҃лю.  Прича́стенъ: Въ па́мѧть вѣ́чнꙋю: Рѧ́дъ же а҆пⷭ҇лъ,  и҆ є҆ѵⷢ҇лїе вычита́емъ напредѝ. Подоба́етъ вѣ́дати,  ꙗ҆́кѡ а҆́ще слꙋчи́тсѧ пра́здникъ і҆ѡа́нна прⷣте́чи въ  недѣ́лю, предварѧ́ютсѧ всѧ̑ воскрє́снаѧ. 


(с. 316) 
Мѣ́сѧца тогѡ́же въ к҃є-й де́нь. 
Ст҃ы́ѧ преподобномꙋ́ченицы феѵрѡ́нїи: 
И҆ ст҃ы́хъ чꙋдотво́рцєвъ мꙋ́ромскихъ, кнѧ́зѧ петра̀,  во и҆́ноцѣхъ дв҃да, и҆ кнѧги́ни феѵрѡ́нїи, во и҆́нокинѧхъ  є҆ѵфросѵ́нїи. 
Слꙋ́жба и҆́хъ пи́сана по се́й слꙋ́жбѣ. 
На Гдⷭ҇и, воззва́хъ, стїхи̑ры прⷣте́чи, гла́съ  д҃. 
Самогла̑сны: 
Разрѣша́етъ заха́рїино молча́нїе рожде́йсѧ  і҆ѡа́ннъ: и҆́бо не подоба́ше ѻ҆тцꙋ̀ молча́ти, произше́дшꙋ  гла́сꙋ, но (с. 317) ꙗ҆́коже невѣ́ровавшꙋ пе́рвѣе, ѧ҆зы́къ  свѧза̀: си́це ꙗ҆́вльшꙋсѧ да́ти ѻ҆тцꙋ̀ свобожде́нїе.  є҆мꙋ́же и҆ бл҃говѣсти́сѧ, и҆ роди́сѧ гла́съ сло́ва, и҆  свѣ́та прⷣте́ча, молѧ̀ ѡ҆ дꙋша́хъ на́шихъ. 
Дне́сь гла́съ сло́ва гла́съ за невѣ́рїе держи́мый  разрѣша́етъ ѻ҆те́чь, и҆ цр҃кви ꙗ҆влѧ́етъ бл҃гоча́дїе,  соꙋ́зы непло́дствїѧ разрѣша́ѧ ма́терни: свѣти́льникъ  свѣ́та предгрѧде́тъ, зарѧ̀ сл҃нца пра́вды возвѣща́етъ  прише́ствїе, въ созда́нїе всѣ́хъ, и҆ спасе́нїе дꙋ́шъ  на́шихъ. 
А҆нато́лїа: 
Бж҃їю сло́вꙋ хотѧ́щꙋ ѿ дв҃ы роди́тисѧ, а҆́гг҃лъ  ѿ ста́рческихъ чре́слъ происхо́дитъ, вели́кїй въ  рожде́нныхъ жена́ми, и҆ прⷪ҇ро́кѡвъ превы́шшїй: подоба́ше бо  бжⷭ҇твенныхъ веще́й пресла̑внымъ бы́ти нача́лѡмъ, кромѣ̀  во́зраста и҆сча́дїе, и҆ безъ сѣ́мене зача́тїе. творѧ́й  чꙋдеса̀, во спасе́нїе на́ше, сла́ва тебѣ̀. 
И҆́ны стїхи̑ры ст҃ы́ѧ, гла́съ то́йже. 
Подо́бенъ: Да́лъ є҆сѝ зна́менїе: 
Страда́нїе претерпѣ́ла є҆сѝ ꙳ твои́мъ боре́нїемъ  сꙋгꙋ́бо, ꙳ феѵрѡ́нїе всехва́льнаѧ, ꙳ пѡ́ты воздержа́нїѧ  мꙋче́нїѧ кро́вь смѣси́вше. ꙳ тѣ́мже и҆ вѣне́цъ сꙋгꙋ́бъ ꙳  благодѣ́тель тебѣ̀ дарова̀: ꙳ къ немꙋ́же и҆ возшла̀ є҆сѝ  и҆спещре́нна свѣ́тлѡ, ꙳ ꙗ҆́кѡ дв҃а всенепоро́чнаѧ, ꙳ и҆  ꙗ҆́кѡ мꙋ́ченица непобѣди́маѧ. 
Добро́тою тѣлесѐ ꙳ красѡты̀ бжⷭ҇твєнныѧ дꙋшѝ  твоеѧ̀ стеко́шасѧ, ꙳ ꙗ҆́кѡ крі́нъ просїѧ́ла є҆сѝ ꙳ во  ѻ҆би́телехъ преподо́бныхъ оу҆бѣ́лена, ꙳ и҆ кро́вными  тѡ́ки ѡ҆багре́нна, ꙳ невѣ́сто всенепоро́чнаѧ. ꙳ тѣ́мже тѧ̀  и҆ нбⷭ҇ный кра́сный прїѧ́тъ невѣ́стникъ, ꙳ и҆ черто́гъ  неразори́мый, ꙳ ꙗ҆́кѡ дв҃ꙋ и҆ мꙋ́ченицꙋ. 
Ѻ҆́крестъ тебє̀ прїи́де, ꙳ феѵрѡ́нїе всехва́льнаѧ,  ꙳ (с. 318) и҆збавлѧ́ѧй а҆́гг҃лъ: ꙳ ѿ младе́нства бо гдⷭ҇а  боѧ́щисѧ ꙗ҆ви́сѧ, ꙳ и҆ возложена̀ ꙗ҆́кѡ возложе́нїе  чⷭ҇тно, ꙳ соблюде́но вседержи́телю. ꙳ тѣ́мже попра́ла  є҆сѝ селі́ново безꙋ́мїе, ꙳ и҆ оу҆се́рднѡ востекла̀ є҆сѝ  ꙳ ко хрⷭ҇тꙋ̀ женихꙋ̀ твоемꙋ̀. 
Сла́ва, и҆ ны́нѣ, гла́съ и҃: 
Ви́ждь є҆лїсаве́ть къ дв҃ѣ мр҃і́и глаго́лющꙋ: что̀  пришла̀ є҆сѝ ко мнѣ̀, мт҃и гдⷭ҇а моегѡ̀; ты̀ цр҃ѧ̀  но́сиши, и҆ а҆́зъ во́ина: ты̀ законода́вца, и҆ а҆́зъ  законоположи́телѧ: ты̀ сло́ва, и҆ а҆́зъ гла́съ,  проповѣ́дающъ црⷭ҇тво небе́сное. 
На стїхо́внѣ ѻ҆ктѡ́иха. Сла́ва, и҆ ны́нѣ, гла́съ  ѕ҃: 
Є҆лїсаве́ть зача́тъ прⷣте́чꙋ благода́ти, дв҃а же  гдⷭ҇а сла́вы, цѣлова́стѣсѧ ѻ҆́бѣ мт҃ри, и҆ младе́нецъ  взыгра́сѧ, внꙋ́трь бо ра́бъ хвалѧ́ше влⷣкꙋ. оу҆диви́вшисѧ  же ма́ти прⷣте́чева, нача́тъ вопи́ти: ѿкꙋ́дꙋ мнѣ̀ сѐ,  да мт҃и гдⷭ҇а моегѡ̀ прїи́де ко мнѣ̀; да спасе́тъ лю́ди  ѿча̑ѧнныѧ, и҆мѣ́ѧй ве́лїю ми́лость. 
Тропа́рь, гла́съ д҃: 
Прⷪ҇ро́че и҆ прⷣте́че прише́ствїѧ хрⷭ҇то́ва,  досто́йнѡ восхвали́ти тѧ̀ недоꙋмѣ́емъ мы̀, любо́вїю чтꙋ́щїи  тѧ̀: непло́дство бо ро́ждшїѧ и҆ ѻ҆́тчее безгла́сїе  разрѣши́сѧ сла́внымъ и҆ чⷭ҇тны́мъ твои́мъ ржⷭ҇тво́мъ, и҆  воплоще́нїе сн҃а бж҃їѧ мі́рови проповѣ́дꙋетсѧ. 
Тропа́рь ст҃ы́ѧ, гла́съ то́йже: 
А҆́гница твоѧ̀, і҆и҃се, феѵрѡ́нїа зове́тъ ве́лїимъ  гла́сомъ: тебѐ, женишѐ мо́й, люблю̀, и҆ тебѐ и҆́щꙋщи  страда́льчествꙋю и҆ сраспина́юсѧ, и҆ спогреба́юсѧ кр҃ще́нїю  твоемꙋ̀, и҆ страждꙋ̀ тебє̀ ра́ди, ꙗ҆́кѡ да црⷭ҇твꙋю въ  тебѣ̀, и҆ оу҆мира́ю за тѧ̀, да и҆ живꙋ̀ съ тобо́ю: но  ꙗ҆́кѡ же́ртвꙋ непоро́чнꙋю, прїими́ мѧ съ любо́вїю  поже́ршꙋюсѧ тебѣ̀. тоѧ̀ моли́твами, ꙗ҆́кѡ ми́лостивъ,  спасѝ дꙋ́шы на́шѧ. (с. 319) 
На оу҆́трени, є҆ди́нъ канѡ́нъ ѻ҆ктѡ́иха: и҆  прⷣте́чи на д҃: и҆ ст҃ы́ѧ на д҃. 
Канѡ́нъ прⷣте́чи, і҆ѡа́нна мона́ха. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
А҆́гг҃ла нбⷭ҇на и҆мѣ́въ, бж҃е́ственнагѡ своегѡ̀  ржⷭ҇тва̀ прозна́менающа, сла́вне, зе́мленъ а҆́гг҃лъ  ꙗ҆ви́лсѧ є҆сѝ, и҆ нбⷭ҇ный человѣ́къ, прⷣте́че. 
Высото́ю житїѧ̀ па́че є҆сте́ственна, нб҃о ꙗ҆ви́лсѧ  є҆сѝ, и҆ тве́рдь слове́снаѧ, хрⷭ҇та̀ оу҆́бѡ ꙗ҆́коже  со́лнце посредѣ̀, добродѣ́тєли же ꙗ҆́коже ѕвѣ́зды  стѧжа́въ. 
Честна̀ сме́рть твоѧ̀, мꙋ́дре, предъ гдⷭ҇емъ,  поже́ршимсѧ на́съ ра́ди: и҆ мꙋ́жескїй по́лъ, ꙗ҆́кѡ а҆́гнецъ  слове́сенъ носи́мь. 
Бг҃оро́диченъ: 
Въ тѧ̀ все́льсѧ и҆зба́витель, и҆згна̀,  ѻ҆трокови́це, все́льшїйсѧ въ мѧ̀ многосле́зный вои́стиннꙋ  грѣ́хъ, и҆ раѧ̀ жи́телѧ показа̀. 
И҆́нъ канѡ́нъ ст҃ы́ѧ, творе́нїе ѳеофа́ново, є҆гѡ́же  краегране́сїе: 
Пѣ́сньми тѧ̀ пою̀ мꙋ́дреннѡ, феѵрѡ́нїе. 
Гла́съ и҃. Пѣ́снь а҃. І҆рмо́съ то́йже. 
Побо́рнице сла́вы хрⷭ҇то́вы, пода́ждь мѝ  бл҃года́ть, феѵрѡ́нїе, и҆ просвѣще́нїе твоѐ восхвали́ти  свѣтоно́сное ра́достнѡ, чⷭ҇таѧ, торжество̀. 
Поꙋче́нїемъ сме́ртнымъ вы́нꙋ просвѣща́ющи,  мꙋ́ченице феѵрѡ́нїе, твою̀ дꙋ́шꙋ, возшла̀ є҆сѝ къ высотѣ̀  мꙋче́нїѧ, томле́ньми прине́сшисѧ хрⷭ҇тꙋ̀. 
Ѡ҆бно́вльши болѣ́зньми воздержа́нїѧ ни́вꙋ,  мꙋ́ченице, се́рдца твоегѡ̀ ꙗ҆́снѡ, мꙋче́нїй прїѧ́ла є҆сѝ  вѣнцы̀, страда́льчески бг҃ꙋ на́шемꙋ пою́щи. 
Бг҃оро́диченъ: 
Ма́нїемъ всѧ̑ содѣва́ѧй, и҆зъ тебє̀, бг҃ома́ти,  (с. 320) воплоти́сѧ: є҆го́же бл҃гоче́стнѡ жела́ющи  ѻ҆трокови́ца феѵрѡ́нїа, мꙋ́ченически томꙋ̀ приведе́сѧ. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Непло́днагѡ чре́ва многоцвѣ́тное прозѧбе́нїе,  непло́днꙋю дꙋ́шꙋ мою̀ покажѝ многопло́днꙋ до́брыми  прозѧбє́нїи, ꙗ҆́коже вїногра́дъ растꙋ́щь, добродѣ́телей  точа́щь сла́дкое гро́здїе. 
Свѧще́ннагѡ вои́стиннꙋ ко́рене, и҆ чи́ста сѣ́мене,  свѧщенноро́днаѧ прозѧбѐ кра́снаѧ вѣ́твь: и҆ прозѧ́бшаго  хрⷭ҇та̀, ѿ і҆ессе́а бжⷭ҇твеннагѡ ко́рене, живоно́сное  прозѧбе́нїе, бл҃же́нне, крести́лъ є҆сѝ. 
Стена̑нїѧ немѡ́лчна, и҆ ча̑сты сле́зы, и҆ сокрꙋше́но  се́рдце, и҆ дꙋ́хъ смире́нъ да́ждь мѝ, прехва́льне, и҆  сѣ́тованенъ пла́чь, и҆ тепло̀ оу҆миле́нїе, и҆ болѣ́знь  пребы́тнꙋ. 
Бг҃оро́диченъ: 
Ѿ земноро́дна прозѧ́бши ко́рене, чⷭ҇таѧ влⷣчце,  присноцвѣтꙋ́щее и҆ кра́сное прозѧбе́нїе є҆стества̀,  хрⷭ҇та̀ прозѧбла̀ є҆сѝ, бжⷭ҇тва̀ цвѣ́тъ: а҆арѡ́новъ бо  же́злъ воѡбража́ше тѧ̀. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Оу҆крѣпи́ласѧ є҆сѝ дꙋ́хомъ, низложи́ти  свирѣ́пство, пресла́внаѧ, мꙋчи́тельское, и҆ многобо́жїе,  феѵрѡ́нїе, безбо́жное. 
Ты̀ ны́нѣ оу҆тверди́лъ є҆сѝ держа́вною рꙋко́ю,  влⷣко, мꙋ́ченически подвиза́вшꙋюсѧ феѵрѡ́нїю сла́внꙋю. 
Тѣ́ло твоѐ сѣко́мо за хрⷭ҇та̀, чⷭ҇таѧ всемꙋ́драѧ,  мꙋ́ченически тебѐ раѧ̀ содѣ́ла наслажде́нїе. (с. 321) 
Бг҃оро́диченъ: 
Ѡ҆брѣ́те тѧ̀ по́мощь, бж҃їю мт҃рь, пречⷭ҇таѧ,  сла́внаѧ мꙋ́ченица феѵрѡ́нїа, и҆ мꙋчи́телѧ посрами́ла  є҆́сть. 
Конда́къ ст҃ы́ѧ, гла́съ ѕ҃. Подо́бенъ: Застꙋ́пнице: 
Женишѐ мо́й, сладча́йшїй хрⷭ҇тѐ, взыва́ше  феѵрѡ́нїа, не трꙋ́дно мѝ тещѝ во слѣ́дъ тебє̀: и҆́бо  сла́дость любвѐ твоеѧ̀ дꙋ́шꙋ мою̀ наде́ждею вперѝ, и҆  красота̀ ми́лости твоеѧ̀ се́рдце моѐ оу҆сладѝ, и҆спи́ти  ча́шꙋ страда́нїй по тебѣ̀, да досто́йнꙋ мѧ̀ въ черто́зѣ съ  мꙋ́дрыми дв҃ами ликовствова́ти ѡ҆ тебѣ̀ сопричте́ши.  тѣ́мже, преподо́бнаѧ страстоте́рпице, почита́юще по́двиги  трꙋдѡ́въ твои́хъ, мо́лимъ тѧ̀: молѝ, не затвори́тисѧ и҆  на́мъ черто́га две́ремъ. 
Сѣда́ленъ, гла́съ и҃. Подо́бенъ: Повелѣ́нное: 
Заха́рїинъ пло́дъ, непло́дныѧ цвѣ́тъ роди́сѧ дне́сь  на́мъ ѿ ѡ҆бѣща́нїѧ, честны́й і҆ѡа́ннъ прⷣте́ча гдⷭ҇ень:  и҆гра́ѧ же во оу҆тро́бѣ ма́терни, проповѣ́дꙋетъ и҆  пре́жде ржⷭ҇тва̀ содѣ́телѧ всѣ́хъ. се́й показа̀  неизрече́нное бж҃їе и҆ сп҃си́тельное ꙗ҆вле́нїе, сего̀ всѝ  почита́емъ. 
И҆́нъ сѣда́ленъ ст҃ы́ѧ, гла́съ то́йже. Подо́бенъ:  Премꙋ́дрости: 
Дꙋ́шꙋ свѧза́вши любо́вїю хрⷭ҇то́вою, тлѣ̑ннаѧ же и҆  вре́мєннаѧ, мꙋ́ченице мꙋ́драѧ, забве́нїемъ преминꙋ́ла  є҆сѝ ꙗ҆́кѡ словесѐ оу҆чени́ца: по́стнически пе́рвѣе  стра̑сти оу҆мертви́вши, страда́льчески второ́е льсти́ваго  посрами́ла є҆сѝ. тѣ́мже и҆ зижди́телѧ сꙋгꙋ́бꙋ  дерзнове́нїю сподо́биласѧ є҆сѝ, сла́внаѧ, ꙗ҆́кѡ того̀  послꙋ́шавши, феѵрѡ́нїе пребога́таѧ: молѝ хрⷭ҇та̀ бг҃а,  согрѣше́нїй ѡ҆ставле́нїе дарова́ти чтꙋ́щымъ любо́вїю ст҃ꙋ́ю  па́мѧть твою̀. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителю, прїѧ́телище ꙗ҆́кѡ сꙋ́щи  оу҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное  (с. 322) ѻ҆би́телище, и҆ бѣсѡ́мъ и҆гра́лище въ ра́зꙋмѣ  бы́вша, потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ,  нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. 
Крⷭ҇тобг҃оро́диченъ: 
А҆́гнца и҆ па́стырѧ, и҆ и҆зба́вителѧ, а҆́гница  зрѧ́щи на крⷭ҇тѣ̀, восклица́ше, пла́чꙋщи, и҆ го́рькѡ  рыда́ющи, вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ и҆ да́рꙋй согрѣше́нїй  ѡ҆ставле́нїе вѣ́рою пою́щымъ бж҃е́ствєнныѧ стра̑сти твоѧ̑. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Не довлѣ́ютъ оу҆ста̀ человѣ̑ча восхвали́ти тѧ̀,  є҆го́же оу҆ста̀ хрⷭ҇тѡ́ва похвали́ша, сла̑дкаѧ и҆  медотѡ́чнаѧ, и҆ жи́зни и҆спо́лнь сꙋ̑щаѧ, и҆ сло́во всѣ̑мъ  да̑рꙋющаѧ: ѻ҆ба́че прїимѝ моѐ пѣ́нїе, вѣ́дый любо́вь,  и҆ са́мое то̀ моле́нїе, и҆́бо неизбѣ́жно. 
Чи́стое ꙗ҆ви́сѧ се́рдце твоѐ, прⷣте́че,  мѷроположе́нїе ст҃а́гѡ дх҃а, благоꙋха́ющее добродѣ́тєли,  кадѧ́щее ра́зꙋмъ, сладѧ́щее благодѣѧ̑нїѧ. блаже́нни  оу҆̀бо, є҆ли́цы чи́стїи се́рдцемъ, бг҃а бо ті́и, речѐ,  оу҆́зрѧтъ. 
Посѣче́нїе сѣки́ры при ко́рени приближа́етсѧ, и҆  свидѣ́тельствꙋетсѧ, ꙗ҆́кѡ всѧ́ко дре́во, не творѧ́щее  плода̀ добра̀, сѣ́чивомъ посѣка́етсѧ, и҆ вве́ржетсѧ во  ѻ҆́гнь гее́нскїй, тѣ́мже трепещѝ, дꙋшѐ моѧ̀, и҆ плоды̀  покаѧ́нїѧ принесѝ. (с. 323) 
Ꙗ҆́кѡ и҆мѣ́ѧ на нб҃сѣ́хъ житїѐ, прїѧ́тъ гра́дъ  и҆мꙋ́щь ѡ҆снова̑нїѧ незы́блємаѧ, гра́да бо здѣ̀ не  вожделѣ́лъ є҆сѝ: пребыва́ющїй же і҆ерⷭ҇ли́мъ ꙗ҆́вѣ  свобо́дный ма́терь па́ѵловꙋ, вы́шнїй сїѡ́нъ. 
Бг҃оро́диченъ: 
Вѣ́ра тепла̀ повѣ́дꙋетсѧ, а҆ не сказа́нїе  стра́шнагѡ, ѻ҆трокови́це, та́инства твоегѡ̀: смотрѧ́емо бо  то̀, ника́коже сказа́нно є҆́сть, и҆ зри́мо, непости́жно: съ  тобо́ю бо ми́мѡ тека́етъ, и҆ постиза́емо ѿбѣга́етъ, и҆  ꙗ҆влѧ́ѧсѧ ма́лѡ что̀ ѿкрыва́етсѧ. 
И҆́нъ. І҆рмо́съ то́йже. 
Поро́ка въ тебѣ̀ ѿню́дъ нѣ́сть, всехва́льнаѧ  феѵрѡ́нїе: ты́ бо по ѻ҆боемꙋ̀, и҆зба́вителю твоемꙋ̀, и҆  рачи́телю вожделѣ́нномꙋ бл҃гоꙋгоди́ти потща́ласѧ є҆сѝ,  воздержа́тельными болѣ́зньми и҆ мꙋ́ченическими страда́ньми  оу҆краше́ннаѧ, бг҃омꙋ́драѧ, пребога́таѧ. 
Ѿ млады́хъ, мꙋ́ченице, ногте́й вожделѣ́ла є҆сѝ  любы̀ и҆сто́чника приснотекꙋ́щагѡ, вожделѣ́ннагѡ всѣ̑мъ  словє́снымъ: є҆гѡ́же насы́щшисѧ мꙋче́нїѧ бѡлѣ́зни  претерпѣ́ла є҆сѝ, ѻ҆гне́мъ ѡ҆палѧ́ема, и҆ оу҆дѡ́въ  лише́на, феѵрѡ́нїе, дѣ́въ похвало̀. 
Словесы̀ бж҃їими воспи́тана, бг҃омꙋ́драѧ, жела́ющымъ  сло́во спаси́тельное свѧще́нныхъ кни́гъ свѧще́ннѡ врꙋча́ющи,  бжⷭ҇твеннѣ, мꙋ́ченице, просте́рла є҆сѝ, и҆ оу҆че́нїѧ  мздꙋ̀ прїѧ́ла є҆сѝ, мꙋ́чєникъ сла́вою ѡ҆богати́вшисѧ. 
Бг҃оро́диченъ: 
Две́рь свѣ́та всѣ̑мъ ꙗ҆ви́ласѧ є҆сѝ,  всенепоро́чнаѧ, сꙋ́щымъ во тмѣ̀ свѣ́тъ неѡпи́санный,  ѡ҆пи́санъ пло́тїю, хрⷭ҇та̀ пра́веднаго сл҃нца возблиста́вши,  є҆гѡ́же ны́нѣ лꙋча́ми феѵрѡ́нїа оу҆крѣпи́вшисѧ,  мꙋ́чєникъ сла́вꙋ притѧжа̀. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те (с. 324) незаходи́мый, и҆ покры́ла мѧ̀ є҆́сть  чꙋжда́ѧ тма̀ ѻ҆каѧ́ннагѡ; но ѡ҆брати́ мѧ, и҆ къ свѣ́тꙋ  за́повѣдей твои́хъ пꙋти̑ моѧ̑ напра́ви, молю́сѧ. 
Вѣті́йствꙋющїй ѧ҆зы́къ, любомꙋ́дреннѡ гремѧ́щихъ  словеса̀, и҆ глагѡ́лъ си̑лы, и҆ число́мъ и҆ завѣ́томъ  текꙋ́щїи, и҆ пле́щꙋщее высокогла́сїе ра́зꙋмъ, восхвали́ти  тѧ̀ досто́йнѡ не мо́гꙋтъ. 
Тꙋчено́сенъ ѻ҆́блакъ, до́ждь кропѧ́щь разꙋмѣ́нїй,  и҆ и҆ста́ѧвшыѧ неразꙋ́мїѧ пла́менемъ, и҆ и҆счеза́ющыѧ  прохлажда́ющъ, росо́ю просте́рта, хрⷭ҇то́съ тѧ̀ показа̀,  прⷣте́че. 
Да̑ры нетлѣ́нными, и҆ благодѣѧ̑нїи бж҃е́ственными,  и҆ дарова̑нїи ѡ҆богати́ мѧ, ѡ҆бнища́вшаго, и҆ наготꙋ́юща ѿ  добродѣ́тели всѧ́кїѧ, и҆ твои́мъ покро́вомъ ѡ҆дѣ́й мѧ̀  спаси́тельнымъ, ꙗ҆́коже бж҃е́ственною ри́зою. 
Сквє́рныѧ мы̑сли, и҆ тлетвѡ́рнаѧ помышлє́нїѧ,  и҆зрасти́вши дꙋша̀ моѧ̀, бл҃же́нне, страсте́й те́рнїемъ  ѡ҆лѧдѣ̀: є҆́юже ве́щїю разгорѣ́вшисѧ, твои́хъ моли́твъ  ѻ҆гне́мъ ѡ҆чи́щь, стра́хъ бж҃їй въ не́й всѣ́й. 
Бг҃оро́диченъ: 
Гдⷭ҇оимени́таѧ дв҃о, гра́дъ нарече́на цр҃ѧ̀ хрⷭ҇та̀,  веселꙋ́емый оу҆стремлє́нїи мы́сленныѧ рѣкѝ, и҆дѣ́же  є҆́сть всѣ́хъ веселѧ́щихсѧ жили́ще, ѻ҆каѧ́ннꙋю мою̀ дꙋ́шꙋ  оу҆чинѝ. 
И҆́нъ. І҆рмо́съ то́йже. 
Оу҆краси́сѧ порфѵ́рою, мꙋ́ченице, и҆зъ крове́й  твои́хъ и҆стка́нною тебѣ̀, ѡ҆бнажи́сѧ тѣ́ломъ, и҆  страсте́й ѻ҆де́ждꙋ ѿве́ргла є҆сѝ, предъ сꙋди́щемъ  ста́вши мꙋчи́телей, ѽ феѵрѡ́нїе! хрⷭ҇то́вѣ подо́бѧщисѧ  наготѣ̀. 
Разже́гшисѧ, мч҃енице, любо́вїю жениха̀ твоегѡ̀  мы́сленнагѡ, и҆ распа́льшисѧ сегѡ̀ добро́тами нетлѣ́нными,  претерпѣ́ла є҆сѝ оу҆сѣче́нїе рꙋ́къ, и҆ ꙗ҆́звєнныѧ  болѣ̑зни, феѵрѡ́нїе, мꙋ́ченицъ похвало̀. 
То́ки твои́хъ крове́й многобо́жїѧ пла́мень  оу҆гаси́ша: (с. 325) твои́ же зꙋ́бы и҆скорене́ннїи всю̀  и҆сторго́ша і҆́дѡльскꙋю ле́сть, и҆ пи́щꙋ тебѣ̀, феѵрѡ́нїе,  вѣ́чныѧ красоты̀ содѣ́лаша. 
Бг҃оро́диченъ: 
Твоѝ но́зѣ оу҆сѣ́кшесѧ, бжⷭ҇твенныхъ мꙋ́чєникъ  стезе́ю ше́ствоваша, и҆ къ ро́ждшемꙋсѧ ѿ дв҃ы ст҃ы́ѧ  преидо́ша, ходѧ́ще ра́достнѡ въ раѝ, феѵрѡ́нїе дв҃о  бг҃оневѣ́сто. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆  живо́тъ мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на:  ѿ тлѝ, бж҃е, возведи́ мѧ. 
Ꙗ҆́кѡ безпло́тенъ, крⷭ҇ти́телю, и҆ невеще́ственъ,  поꙋча́ѧсѧ безсме́ртїю невеще́ственныхъ, въ ме́ртвеннѣй и҆  ве́щнѣй пло́ти твое́й: любомꙋ́дрїемъ же коне́чнымъ  оу҆краси́лсѧ є҆сѝ постѧ́сѧ, и҆ бы́лъ є҆сѝ а҆́гг҃льскомꙋ  и҆ человѣ́ческомꙋ сꙋществꙋ̀ соприча́стникъ. 
Пресвѣ́тло во ѕвѣзда́хъ со́лнце, во времена́хъ же  сладча́йша весна̀, всѣ̑мъ же ст҃ы́хъ собо́рꙋ, ты̀ ꙗ҆́коже  ѕвѣзда́мъ надлежи́ши со́лнце, наразсꙋ́днымъ вели́чествомъ,  по всѧ́комꙋ ѡ҆бога́щсѧ є҆стествꙋ̀. 
Вели́кїй хрⷭ҇тїа́нъ застꙋ́пниче, те́плый  грѣ́шникѡвъ оу҆тѣ́шителю, небе́снагѡ црⷭ҇твїѧ виті́ѧ,  вво́дниче въ бж҃е́ственное креще́нїе, проповѣ́дниче  покаѧ́нїѧ, покаѧ́нїѧ мѧ̀ ѻ҆́бразы оу҆твердѝ. 
Бг҃оро́диченъ: 
Ты̀ лѣ́ствица є҆сѝ нб҃сѝ равна̀, влⷣчце, ѿ  землѝ до нб҃сѐ просте́рта: ты̀ вои́стиннꙋ непроходи́маѧ  две́рь, па́че же всезлата́ѧ рꙋ́чка, и҆ мо́стъ, возводѧ́щь къ  нб҃сѝ, и҆ жи́зни восхо́ды ѿверза́ющь. 
И҆́нъ. І҆рмо́съ то́йже. 
Селі́на ѕлочести́вагѡ безбо́жное и҆ го́рдое  низложи́сѧ сꙋровство̀, бж҃їимъ є҆́же ѡ҆ всѣ́хъ  промышле́нїемъ, взыска́вшимъ кро́вь твою̀, сла́внаѧ, и҆  спасе́сѧ твои́мъ терпѣ́нїемъ бжⷭ҇твенный лїсїма́хъ. (с.  326) 
Свѣти́льникъ бг҃осїѧ́ненъ тѧ̀ показа̀, мꙋ́драѧ и҆  бг҃оно́снаѧ врѷе́ни, оу҆че́нїи наста́вльши, ѻ҆трокови́це,  и҆ наде́жды ника́коже погрѣшѝ: предста́ви бо тѧ̀ хрⷭ҇тꙋ̀,  феѵрѡ́нїе, невѣ́стꙋ нескве́рнꙋ. 
Бг҃оро́диченъ: 
Ѡ҆дꙋшевле́нный влⷣки черто́гъ, и҆́же свѣ́тлыми  дв҃ства зарѧ́ми, свѣтови́днѡ ꙗ҆́кѡ крі́нъ сїѧ́ѧ, посредѝ  терно́внагѡ смѣше́нїѧ, пречⷭ҇таѧ и҆ бг҃олѣ́пнаѧ бцⷣа дв҃а  сла́витсѧ. 
Конда́къ предте́чи, гла́съ г҃. Подо́бенъ: Дв҃а  дне́сь: 
Пре́жде непло́ды, дне́сь хрⷭ҇то́ва предте́чꙋ  ражда́етъ, и҆ то́й є҆́сть и҆сполне́нїе всѧ́кагѡ  прⷪ҇ро́чества: є҆го́же бо прⷪ҇ро́цы проповѣ́даша, на сего̀  во і҆ѻрда́нѣ рꙋ́кꙋ положи́въ, ꙗ҆ви́сѧ бж҃їѧ сло́ва  прⷪ҇ро́къ, проповѣ́дникъ, вкꙋ́пѣ и҆ предте́ча. 
І҆́косъ: 
І҆и҃са хрⷭ҇та̀ и҆́стиннаго бг҃а на́шего, и҆са́їа  и҆ногда̀ и҆ прⷪ҇ро́цы всѝ, во ѻ҆́бразѣхъ ви́дѣша и҆  сѣ́нехъ: но се́й бо́лїй си́хъ бы́сть прⷪ҇ро́къ, ꙗ҆́коже  пи́шетъ: бг҃а бо сло́ва, є҆го́же проречѐ, ви́дѣ во пло́ти  и҆ ѡ҆сѧза̀, и҆ пре́жде рожде́нїѧ провозвѣща́етъ и҆гра̑нїи  свои́ми всемꙋ̀ мі́рꙋ ра́дость, ꙗ҆́кѡ пе́рвѣе ꙗ҆ви́сѧ  сло́ва прише́ствїѧ прⷪ҇ро́къ и҆ проповѣ́дникъ, вкꙋ́пѣ и҆  предте́ча. 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы въ вавѷлѡ́нѣ  и҆ногда̀, вѣ́рою трⷪ҇ческою пла́мень пе́щный попра́ша,  пою́ще: ѻ҆ц҃є́въ бж҃е, бл҃гослове́нъ є҆сѝ. 
Прⷪ҇ро́кѡвъ ве́рхъ, а҆пⷭ҇лѡвъ печа́ть, и҆  по́стникѡвъ нача́ло, соверше́нїе пра́ведныхъ,  оу҆твержде́нїе мꙋ́ченикѡвъ, тѧ̀ хрⷭ҇то́съ, бл҃же́нне,  показа̀, и҆́стиннаѧ глава̀ всеѧ̀ цр҃кве. 
И҆зъ чре́ва мт҃рнѧ и҆спо́лнилсѧ є҆сѝ ст҃а́гѡ дх҃а,  прⷣте́че, и҆ сїке́ра и҆ вїна̀ не пи́лъ є҆сѝ, ꙗ҆́коже  речѐ ѻ҆ц҃ꙋ̀ твоемꙋ̀ а҆́гг҃лъ. тѣ́мже наре́клсѧ є҆сѝ  вели́къ предъ бг҃омъ. 
Крⷭ҇ти́вый человѣ́ки во ѻ҆гнѝ ст҃ы́мъ дх҃омъ  пе́рвѣе, (с. 327) ѻ҆гне́мъ гее́нскимъ то́кмѡ крⷭ҇ти́тъ  по́слѣжде томꙋ̀ невѣ́рꙋющыѧ: и҆́же го́рькагѡ креще́нїѧ,  крⷭ҇ти́телю, и҆зба́ви мѧ̀. 
Бг҃оро́диченъ: 
Рꙋ́чка бездꙋ́шнаѧ дре́вле тѧ̀ ѡ҆дꙋшевле́ннꙋ рꙋ́чкꙋ  сказа́ше, влⷣчце: жи́зни бо ма́ннꙋ носи́вши хрⷭ҇та̀,  сме́рти го́ресть ѿе́млющаго, и҆́стиннꙋю сла́дость и҆  просвѣще́нїе мі́рꙋ. 
И҆́нъ. І҆рмо́съ: 
Ѻ҆́троцы є҆вре́йстїи въ пещѝ попра́ша пла́мень  дерзнове́ннѡ, и҆ на ро́сꙋ ѻ҆́гнь преложи́ша, вопїю́ще:  бл҃гослове́нъ є҆сѝ, гдⷭ҇и бж҃е, во вѣ́ки. 
Стрꙋи̑ то́чиши и҆сцѣле́нїй, притека́ющымъ вѣ́рою  къ твоемꙋ̀ гро́бꙋ, феѵрѡ́нїе, и҆ женихꙋ̀ твоемꙋ̀ вопїю́щымъ:  бл҃гослове́нъ є҆сѝ, гдⷭ҇и бж҃е, во вѣ́ки. 
Ѽ до́брыѧ твоеѧ̀ кꙋ́пли! го́рстїю кро́ве,  бг҃омꙋ́драѧ, и҆змѣни́ла є҆сѝ црⷭ҇твїе бж҃їе,  всехва́льнаѧ, вопїю́щи: благослове́нъ є҆сѝ, гдⷭ҇и бж҃е, во  вѣ́ки. 
Бг҃оро́диченъ: 
Съ ли́ки дѣви́ческими ликꙋ́еши, досточꙋ́днаѧ  феѵрѡ́нїе дв҃о, дв҃ѣ бг҃ома́тери вопїю́щи: бл҃гослове́нъ,  пречⷭ҇таѧ, пло́дъ твоегѡ̀ чре́ва. 
Пѣ́снь и҃. І҆рмо́съ: 
Седмери́цею пе́щь халде́йскїй мꙋчи́тель  бг҃очести̑вымъ неи́стовнѡ разжжѐ, си́лою же лꙋ́чшею  спасє́ны сїѧ̑ ви́дѣвъ, творцꙋ̀ и҆ и҆зба́вителю вопїѧ́ше:  ѻ҆́троцы, бл҃гослови́те, свѧще́нницы, воспо́йте, лю́дїе,  превозноси́те во всѧ̑ вѣ́ки. 
Во́дꙋ сла́дкꙋ напои́тельнꙋ непокори̑вымъ и҆  неразꙋ̑мнымъ и҆сточѝ лю́демъ і҆и҃льтєскимъ, жезла̀  оу҆ѧзвле́нїемъ, ка́мень немо́кренный, и҆ тве́рдый и҆  несѣко́мый: ѿ непло́дныхъ же и҆ безча́дныхъ чре́слъ на́мъ  и҆стечѐ рѣка̀ и҆сцѣле́нїй. 
Съ похвала́ми, прⷪ҇ро́че, творѧ́тъ па́мѧть твою̀,  собо́ръ пра́ведныхъ, прⷪ҇рѡ́къ сосло́вїе, мꙋ́чєникъ  вѡ́инства, и҆ пѡ́стникъ составле́нїе, чи́нове преподо́бныхъ,  и҆ ст҃ы́хъ всѣ́хъ: па́мѧть бо пра́ведныхъ вои́стиннꙋ съ  похвала́ми. (с. 328) 
Не́бо ѡ҆дꙋшевле́нное, добродѣ́тельми ꙗ҆́кѡ  ѕвѣзда́ми оу҆краше́нное, златосїѧ́нное и҆ златоза́рное  со́лнце, свѣ́щникъ бл҃года́ти, сокро́вище дх҃а, црⷭ҇твїѧ  вели́кїй проповѣ́дникъ, виті́ѧ бг҃одохнове́нный,  громогла́сный ѧ҆зы́къ, трꙋба̀ вели́каѧ, предте́ча да  воспое́тсѧ. 
Бг҃оро́диченъ: 
Стра́нна и҆ ди́вна оу҆жа́сна повѣ̑данїѧ  страннолѣ́пнагѡ и҆ пресла́внагѡ рождества̀ твоегѡ̀, мр҃і́е  всепѣ́таѧ: гдⷭ҇а бо сла́вы, є҆мꙋ́же херꙋві́ми и҆ серафі́ми  предстоѧ́тъ, є҆ди́наго ѿ трⷪ҇цы неслїѧ́ннѡ, непрело́жнѡ  родила̀ є҆сѝ безъ сѣ́мене, и҆зъ тебє̀ воплоще́нна. 
И҆́нъ. І҆рмо́съ то́йже. 
Свѣтоѧвле́нна па́мѧть твоѧ̀, феѵрѡ́нїе,  соверша́етсѧ ны́нѣ, свѣтови́дными мо́лнїѧми блиста́ющи:  свѣ́тꙋ бо прибли́жисѧ, и҆ свѣтоно́сна бы́сть,  свѣтотво́рцꙋ и҆ свѣтода́телю вопїю́щи: ѻ҆́троцы  благослови́те, сщ҃е́нницы воспо́йте, лю́дїе превозноси́те во  всѧ̑ вѣ́ки. 
Оу҆дивле́нна была̀ є҆сѝ пе́рвѣе воздержа́нїи,  прехва́льнаѧ, и҆ мꙋ́ченически оу҆краси́ласѧ є҆сѝ  по́слѣжде: во слѣ́дъ бо потекла̀ є҆сѝ рачи́телѧ,  ѻ҆трокови́це свѣ́тлаѧ. ѻ҆́ба сосца̀ твоѧ̑, бла́ги па́че  вїна̀, оу҆рѣ́зани бы́вше, феѵрѡ́нїе, за бл҃гоче́стїе:  вонѧ́ же твои́хъ а҆рѡма́тъ вѣ̑рныѧ бл҃гоꙋха́етъ. 
Ѡ҆тѧгче́нъ прегрѣше́ньми, феѵрѡ́нїе всехва́льнаѧ,  и҆ треволне́нїи страсте́й приклоне́нъ, прибѣга́ю къ  покро́вꙋ твоемꙋ̀, ѻ҆бои́хъ разрѣше́нїе и҆ща́й. но ꙗ҆́кѡ  чꙋ́днаѧ и҆ и҆збра́ннаѧ влⷣцѣ, вопїю́ща не пре́зри: но  твои́ми мѧ̀ моли́твами и҆схитѝ, дв҃о, ѿ плени́цъ  дꙋшетлѣ́нныхъ. 
Бг҃оро́диченъ: 
Вѣті́йствꙋющїи ѧ҆зы́цы тѧ̀ воспѣ́ти не мо́гꙋтъ, ѽ  бг҃ороди́тельнице мр҃і́е бг҃оневѣ́сто: бг҃а бо родила̀  є҆сѝ надъ всѣ́ми сꙋ́щаго, ѻ҆трокови́це чⷭ҇таѧ, ѿ  дѣви́ческагѡ неискꙋсобра́чнагѡ чре́ва. є҆мꙋ́же ны́нѣ  феѵрѡ́нїа пою́щи (с. 329) взыва́етъ: ѻ҆́троцы  бл҃гослови́те, сщ҃е́нницы воспо́йте, лю́дїе превозноси́те во  всѧ̑ вѣ́ки. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ не́бо, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Сѐ тебѣ̀ влⷣцѣ моемꙋ̀, и҆ те́пломꙋ дꙋшѝ моеѧ̀  застꙋ́пникꙋ, хꙋдо́е сїѐ принесо́хъ приноше́нїе, ра́бское  слꙋже́нїе, бл҃же́нне, бл҃горазꙋ́мнѡ и҆сполнѧ́ѧ: є҆́же  вонмѝ, возлю́бль пра́въ, пе́рвѣе дѣ́лъ, и҆ пре́жде да́ра  произволе́нїе. 
Нечи́стыми оу҆стна́ми и҆ скве́рными, пречⷭ҇тыѧ  дв҃ы, всечи́стаго тѧ̀ сро́дника, блаже́нне, молю̀, нечи́стый  и҆ скве́рный, и҆ ѻ҆калѧ́нный сластьмѝ: ѡ҆мы́й тѣ́ло,  ѡ҆чи́сти дꙋ́хъ, и҆ дꙋ́шꙋ мою̀ ѡ҆свѧтѝ. 
Черто́га нбⷭ҇нагѡ таи́нниче, жениха̀ хрⷭ҇та̀ дрꙋ́же  и҆́скреннїй, стоѧ́й и҆ гла́съ слы́ша ра́достный женихо́въ  досто́йный, покажѝ блага́гѡ гла́са и҆ менѐ, со  благослове́нными наслѣ́дника ца́рствїѧ, бг҃ꙋ зовꙋ́щꙋ въ  наслѣ́дїе. 
Бг҃оро́диченъ: 
Пречⷭ҇таѧ дв҃о мт҃и бж҃їѧ, невеще́ственнѡ палѧ́щагѡ  оу҆́глѧ, ве́щь дꙋша́мъ ѡ҆дꙋшевле́нна, клеща̀ серафі́мскаѧ,  и҆ пламенноно́сный престо́ле носи́магѡ херꙋві̑мы, ве́щь  дꙋшѝ моеѧ̀ ѻ҆гне́мъ невеще́ственнымъ попалѝ, и҆  негаси́магѡ ѻ҆гнѧ̀ и҆зба́ви мѧ̀. 
И҆́нъ. І҆рмо́съ то́йже. 
Бж҃е́ственнаѧ влⷣки голꙋби́це, позлаще́нна  свѣ́тлостїю двⷭ҇тва, тѣ́ло просвѣ́щши поще́нїемъ,  позлаще́нна крилы̀ златови́дными блиста́нїи твоегѡ̀  и҆сповѣ́данїѧ, и҆ бж҃е́ственныхъ твои́хъ крове́й, тѧ̀  пою́щыѧ просвѣтѝ. 
Оу҆мꙋ̀ бесѣ́довавши наги́мъ оу҆мо́мъ, феѵрѡ́нїе  бг҃омꙋ́драѧ, попра́ла є҆сѝ жела̑нїѧ до конца̀ и҆ кончи́нꙋ  блаже́ннꙋю полꙋчи́ти сподо́биласѧ є҆сѝ, и҆ ны́нѣ  црⷭ҇твꙋеши (с. 330) со хрⷭ҇то́мъ, свѣ́тлѡ съ твои́мъ  женихо́мъ, въ неизрече́нныхъ черто́зѣхъ въ весе́лїи  пребыва́ющи. 
И҆сцѣлє́нїѧ и҆сточа́еши ꙗ҆́кѡ рѣ́ки, вѣ́рою  притека́ющымъ ко твое́й честнѣ́й ра́цѣ, феѵрѡ́нїе  бг҃ови́днаѧ, дѣ́вства сто́лпъ, цвѣ́тъ є҆стества̀  красе́нъ, дщѝ царе́ва, ꙗ҆́же внꙋ́трь и҆мꙋ́щи бжⷭ҇твенныѧ  сла́вы бл҃же́нство. 
Бг҃оро́диченъ: 
И҆спра́вила є҆сѝ, дв҃о, же́нъ поползе́нїе, сло́ва  ро́ждши, горѣ̀ воздви́жꙋщаго низпа́дшыѧ, ꙗ҆́кѡ блага̀, и҆  держа́внаго си́лъ: є҆гѡ́же феѵрѡ́нїа сла́внаѧ вожделѣ́вши  оу҆се́рднѡ, въ слѣ́дъ тебє̀ потекꙋ̀, ра́дꙋющисѧ возопи́ла  є҆́сть. 
Свѣти́ленъ. Подо́бенъ: Жєны̀ оу҆слы́шите: 
Предте́чево дне́сь радостотво́рное рожде́нїе,  сѣ́тованїе рѣши́тъ ѻ҆́ч҃а безгла́сїѧ, и҆ ро́ждшїѧ  непло́дство, возвѣща́етъ же настоѧ́щꙋю ра́дость и҆  весе́лїе: тѣ́мже и҆ всѧ̀ тва́рь свѣ́тлѡ того̀ пра́зднꙋетъ. 
Бг҃оро́диченъ: 
Премꙋ́дрость ѵ҆поста́снꙋю, и҆ сло́во пресꙋ́щное, и҆  врача̀ дꙋ́шъ и҆ тѣле́съ ро́ждшаѧ, гноє́нїѧ и҆ ра̑ны дꙋшѝ  моеѧ̀ и҆сцѣлѝ лю̑тыѧ и҆ вре́мєнныѧ, и҆ се́рдца моегѡ̀  оу҆ста́ви бѡлѣ́зни, дв҃о. 
На стїхо́внѣ стїхи̑ры ѻ҆ктѡ́иха. Сла́ва, гла́съ  в҃: 
И҆́же ѿ прⷪ҇ро́ка прⷪ҇ро́ка, и҆ непло́дныѧ  прозѧбе́нїе, въ рожде́нныхъ жена́ми превы́шша всѣ́хъ,  пꙋсты́ннаго граждани́на, і҆ѡа́нна сла́внаго, ѱалмы̑ и҆  пѣ́ньми и҆ пѣ́сньми дх҃о́вными восхва́лимъ, вопїю́ще къ  немꙋ̀: крⷭ҇ти́телю сп҃совъ и҆ предте́че, ꙗ҆́кѡ и҆мѣ́ѧ  дерзнове́нїе, въ честнѣ́мъ твое́мъ рождествѣ̀, оу҆молѝ  хрⷭ҇та̀, дарова́ти ми́ръ мі́рꙋ, и҆ дꙋша́мъ на́шымъ ве́лїю  ми́лость. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Є҆гда̀ ѿ дре́ва: 
Дре́вꙋ кре́стномꙋ тѧ̀, і҆и҃се, прегвожде́на зрѧ́щи  неискꙋсобра́чнаѧ, пла́чꙋщи глаго́лаше: ча́до сла́дкое,  почто̀ ѡ҆ста́вилъ є҆сѝ менѐ ро́ждшꙋю тѧ̀ є҆ди́нꙋ,  свѣ́те непристꙋ́пный пребезнача́льнагѡ ѻ҆ц҃а̀; потщи́сѧ и҆  просла́висѧ, ꙗ҆́кѡ да сла́вꙋ (с. 331) полꙋча́тъ  бжⷭ҇твеннꙋю, и҆́же бжⷭ҇твєнныѧ стрⷭ҇ти твоѧ̑ сла́вѧщїи. 
На лїтꙋргі́и, прокі́менъ, гла́съ д҃. Ди́венъ бг҃ъ во  ст҃ы́хъ свои́хъ, бг҃ъ і҆и҃левъ. Сті́хъ: Въ цр҃квахъ  благослови́те бг҃а, гдⷭ҇а ѿ и҆стѡ́чникъ і҆и҃левыхъ.  А҆пⷭ҇лъ къ корі́нѳѧнѡмъ, зача́ло рн҃а. А҆ллилꙋ́їа, гла́съ  а҃: Терпѧ̀ потерпѣ́хъ гдⷭ҇а, и҆ внѧ́тъ мѝ. Є҆ѵⷢ҇лїе  лꙋкѝ, зача́ло л҃г. Прича́стенъ: Въ па́мѧть вѣ́чнꙋю: 
Слꙋ́жба ст҃ы́хъ чꙋдотво́рцєвъ мꙋ́ромскихъ, кнѧ́зѧ  петра̀, во и҆́ноцѣхъ дв҃да, и҆ кнѧги́ни феѵрѡ́нїи, во  и҆́нокинѧхъ є҆ѵфросѵ́нїи. 
Ве́черъ, Блаже́нъ мꙋ́жъ: 
На Гдⷭ҇и, воззва́хъ, стїхи̑ры, творе́нїе  господи́на пахѡ́мїа мона́ха. гла́съ д҃. Подо́бенъ: Ꙗ҆́кѡ  до́блѧ: 
Прїиди́те дꙋхо́внѣ ꙳ соше́дшесѧ дне́сь вѣ́рнїи, ꙳  на́шѧ застꙋ́пники восхва́лимъ, ꙳ прего́рдаго ѕмі́а  попра́вшыѧ, ꙳ петра̀ благочести́ваго, ꙳ вкꙋ́пѣ съ  феѵрѡ́нїею, ꙳ чꙋдотво́рцы мꙋ́рѡмскїѧ, ꙳ ꙗ҆́кѡ цѣломꙋ́дрїѧ  рачи́тели, ꙳ хрⷭ҇тꙋ̀ молѧ́щыѧсѧ ѡ҆ спасе́нїи дꙋ́шъ на́шихъ. 
Наста̀ ны́нѣ всесвѣ́тлаѧ па́мѧть ва́ша,  пресла́вный пе́тре, ꙳ съ премꙋ́дрою феѵрѡ́нїею, ꙳  ѡ҆сѣнѧ́ющи новоизбра̑нныѧ лю́ди. ꙳ тѣ́мъ хрⷭ҇та̀ моли́те ꙳  ѡ҆ спасе́нїи всѣ́хъ, ꙳ любо́вїю ва́съ непреста́ннѡ, ꙳  блаже́ннїи, почита́ющихъ, ꙳ чꙋдотво́рцєвъ мꙋ́ромскихъ. 
Пе́рвѣе оу҆́бѡ прехва́льнїи, ꙳ ѿ ю҆́ности ва́шеѧ  хрⷭ҇тꙋ̀ рабо́тасте, ꙳ сꙋ́щыѧ въ мі́рѣ се́мъ ꙳ ꙗ҆́кѡ  оу҆ме́ты презрѣ́вше, ꙳ и҆ сегѡ̀ ра́ди ми́лостынею и҆  моли́твами ꙳ до́брѣ томꙋ̀ оу҆годи́вше. ꙳ тѣ́мъ и҆ по  сме́рти ꙳ и҆сцѣле́нїе подава́ете всѣ̑мъ, ꙳ вѣ́рою ва́съ  почита́ющымъ. (с. 332) 
И҆́ны стїхи̑ры, творе́нїе мїхаи́ла мона́ха, гла́съ  в҃. 
Подо́бенъ: Кі́ими похва́льными: 
Кі́ими похва́льными вѣнцы̑ ꙳ вѣнча́емъ бл҃же́ннаго  петра̀, вкꙋ́пѣ съ премꙋ́дрою феѵрѡ́нїею, ꙳ раздѣле́нныхъ  тѣ́ломъ, и҆ совокꙋ́пленныхъ благода́тїю, ꙳ ѻ҆́ваго ꙗ҆́кѡ  премꙋ́дра, ѕмі́ѧ побѣди́вшаго, ꙳ ѻ҆́вꙋ же ꙗ҆́кѡ  цѣломꙋ́дрїѧ сохра́нницꙋ; ꙳ сегѡ̀ ра́ди соше́дшесѧ воспое́мъ  пѣ́сньми ра́достными, си́це глаго́люще: ꙳ ра́дꙋйтесѧ,  прехва́льнїи, люде́й правосла́вныхъ похвале́нїе, ꙳ землѝ  рѡссі́йскїѧ застꙋпле́нїе, ѻ҆те́чества своегѡ̀ храни́телїе,  ꙳ ва́съ бо безсме́ртныѧ сла́вы вѣнцы̑ ꙳ вѣнча̀ хрⷭ҇то́съ  бг҃ъ, ꙳ и҆мѣ́ѧй ве́лїю ми́лость. 
Кі́ими пѣ́сненными добро́тами ꙳ восхва́лимъ петра̀  блаже́ннаго, ꙳ съ прехва́льною феѵрѡ́нїею; ꙳ ꙗ҆́кѡ  бг҃оразꙋ́мнаѧ кри́ла, ꙳ прелетѣ́вшаѧ ѿ землѝ на не́бо, ꙳  и҆ прибли́жишаѧсѧ прⷭ҇то́лꙋ ст҃ы́ѧ трⷪ҇цы, ꙳ и҆ со а҆́гг҃лы  ве́селѡ ликовствꙋ́ющаѧ, ꙳ и҆ хрⷭ҇тꙋ̀ молѧ́щаѧсѧ ѡ҆  оу҆строе́нїи мі́ра, ꙳ и҆ ѡ҆ сохране́нїи землѝ рѡссі́йскїѧ  ѿ наше́ствїѧ сопроти́вныхъ, ꙳ и҆ междоꙋсо́бныѧ бра́ни, ꙳  и҆̀же любо́вїю восхвалѧ́ютъ, ꙳ и҆ непреста́ннѡ почита́ютъ, ꙳  мꙋ́ромскїѧ чꙋдотво́рцы. 
Кі́ими пѣ́сньми дꙋхо́вными ꙳ похва́лимъ  бл҃же́нныхъ, спле́тшихсѧ любо́вїю вкꙋ́пѣ ѻ҆бою̀; ꙳  пѣ́сньми ꙳ ра́достными воспое́мъ си́це глаго́люще: ꙳  ра́дꙋйтесѧ, бл҃же́ннїи и҆ требл҃же́ннїи, ꙳ въ бг҃олю́бїи  пожи́вшїи, смире́нїе и҆ поще́нїе сохра́ншїи, ꙳ и҆ ми́лостыню  да́рꙋющїи, ꙳ ѡ҆ не́йже са́мъ хрⷭ҇то́съ та́кѡ речѐ ꙳:  бл҃же́ни ми́лостивїи, ꙗ҆́кѡ ті́и поми́ловани бꙋ́дꙋтъ. ꙳ и҆  сегѡ̀ ра́ди вопїе́мъ къ ни́мъ си́це: пресла́вный пе́тре,  вкꙋ́пѣ съ премꙋ́дрою феѵрѡ́нїею, ꙳ моли́те хрⷭ҇та̀, ѡ҆  гра́дѣ сро́дствїѧ ва́шегѡ, ꙳ и҆ на́мъ низпосла́ти ми́ръ и҆  ве́лїю ми́лость. 
Кі́ими смире́нными оу҆стна́ми ꙳ воспое́мъ петра̀  (с. 333) бл҃же́ннаго съ пречестно́ю феѵрѡ́нїею, ꙳  ꙗ҆ви́вшихсѧ въ рѡссі́йстѣй землѝ но́выхъ чꙋдотво́рцєвъ,  ꙳ и҆ свѣти̑лъ незаходи́мыхъ, ꙳ со́лнца мы́сленнагѡ  ѕвѣ́зды пресвѣ́тлыѧ, ꙳ просвѣща́ющыѧ ве́сь мі́ръ чꙋде́съ  свѣ́тлостїю, печа́льныхъ оу҆тѣше́нїе, ꙳ плѣне́нныхъ  и҆збавле́нїе ѿ го́рькїѧ рабо́ты, ꙳ крѣ́пость и҆ забра́ло  гра́да на́шегѡ; ꙳ тѣ́мже прїиди́те всѝ вѣ́рнїи, ꙳  пра́здникъ бл҃же́нныхъ ѱало́мски торжествꙋ́емъ, да  моли́твами и҆́хъ вра̑жїѧ шата̑нїѧ всѧ̑ хрⷭ҇то́съ низложи́тъ,  и҆мѣ́ѧй ве́лїю ми́лость. 
Сла́ва, гла́съ ѕ҃. Самогла́сенъ: 
Блаже́нно и҆ треблаже́нно ѻ҆те́чество ва́ше,  блаже́нъ же и҆ гра́дъ, въ не́мже жили́ще и҆мѣ́сте,  пречи́стенъ же и҆ свѧ́тъ хра́мъ, въ не́мже положє́на бы́ша  честна̑ѧ тѣлеса̀ ва̑ша, пресла́вный пе́тре, съ премꙋ́дрою  феѵрѡ́нїею: хрⷭ҇тꙋ̀ моли́тесѧ, є҆го́же ѿ ю҆́ности  возлюби́сте, сохрани́ти ѻ҆те́чество ва́ше, и҆ дꙋша́мъ  на́шымъ дарова́ти ми́ръ, и҆ ве́лїю ми́лость. 
И҆ ны́нѣ, бг҃оро́диченъ: 
Вхо́дъ, прокі́менъ днѐ. Чтє́нїѧ преподо́бничєскаѧ,  пи́саны сегѡ̀ мѣ́сѧца въ ѳ҃ де́нь. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ꙗ҆́кѡ вели́кое со́лнце, ꙳ вселе́ннѣй все́й ꙳  ꙗ҆ви́стесѧ, блаже́ннїи, ꙳ чꙋдесы̀ просвѣща́юще ве́сь  мі́ръ: ꙳ тѣ́мже соше́дшесѧ всѝ воспое́мъ ва́съ. 
Сті́хъ: Честна̀ предъ гдⷭ҇емъ сме́рть прпⷣбныхъ  є҆гѡ̀. 
Свѣ́томъ сїѧ́ѧ ꙳ бжⷭ҇твенныѧ бл҃года́ти, ꙳  пресвѣ́тлый ва́шъ пра́здникъ ра́достенъ всѣ̑мъ, є҆го́же,  ра́дꙋющесѧ, ꙳ и҆́скреннѡ всѝ восхва́лимъ. 
Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; 
Прїиди́те мꙋ́ромстїи наро́ди, вели́цыи и҆ ма́лїи, ꙳  восхва́лимъ въ ва́съ пре́жде ца́рствовавшыѧ, ꙳ тє́плыѧ  предста́тели, ꙳ нѡ́выѧ чꙋдотво́рцы петра̀ и҆ феѵрѡ́нїю. (с.  334) 
Сла́ва, гла́съ и҃. Самогла́сенъ: 
Ра́дꙋйсѧ и҆ весели́сѧ ѡ҆ гдⷭ҇ѣ, гра́де мꙋ́роме, и҆  свѣ́тло торжествꙋ́й, и҆ ликꙋ́й цр҃ковь бж҃їѧ, въ не́йже  лежи́тъ честно́е сокро́вище, пресла́вныхъ но́выхъ  чꙋдотво́рцєвъ, петра̀ благочести́вагѡ и҆ феѵрѡ́нїи  премꙋ́дрыѧ, сокро́вище дра́го и҆ ковче́гъ пресла́венъ,  тѣлеса̀ чꙋдеса̀ точа̑щаѧ всѣ̑мъ притека́ющымъ съ вѣ́рою.  сегѡ̀ ра́ди прїиди́те всѝ лю́дїе, соше́дшесѧ вѣ́рнїи,  поклони́мсѧ ст҃ы̑мъ. тецы́те собра́вшесѧ, и҆ ѱало́мски  восплещи́те рꙋка́ми, и҆ ликꙋ́юще ра́дꙋйтесѧ, и҆ веселѧ́щесѧ  си́це глаго́лите: ра́дꙋйтесѧ, пресла́внїи чꙋдотво́рцы,  пе́тре бл҃же́нне и҆ феѵрѡ́нїе бг҃омꙋ́драѧ: гра́да бо на́шегѡ  оу҆твержде́нїе, и҆ на́съ вѣ́рныхъ спасе́нїе. и҆ ны́нѣ въ  па́мѧти ва́шей и҆спроси́те оу҆ хрⷭ҇та̀ дарова́ти дꙋша́мъ  на́шымъ ми́ръ и҆ ве́лїю ми́лость. 
И҆ ны́нѣ, бг҃оро́диченъ. Тропа́рь, гла́съ и҃: 
Ꙗ҆́кѡ благочести́вагѡ ко́рене пречестна́ѧ  ѻ҆́трасль бы́лъ є҆сѝ, до́брѣ во бл҃гоче́стїи пожи́въ,  бл҃же́нне пе́тре: та́кѡ и҆ съ сꙋпрꙋ́жницею твое́ю,  премꙋ́дрою феѵрѡ́нїею, въ мі́рѣ бг҃ꙋ оу҆годи́вше, и҆  прпⷣбныхъ житїю̀ сподо́бистесѧ: съ ни́миже моли́тесѧ  гдⷭ҇еви, сохрани́ти безъ вре́да ѻ҆те́чество ва́ше, да ва́съ  непреста́ннѡ почита́емъ. 
Сла́ва, и҆ ны́нѣ, бг҃оро́диченъ: И҆́же на́съ ра́ди  рожде́йсѧ ѿ дв҃ы: 
На оу҆́трени, на Бг҃ъ гдⷭ҇ь, тропа́рь два́жды. 
Сла́ва, и҆ ны́нѣ, бг҃оро́диченъ: По а҃-й стїхоло́гїи  сѣда́ленъ, гла́съ а҃. 
Подо́бенъ: Ли́къ а҆́гг҃льскїй: 
Всѝ пра́зднꙋемъ вкꙋ́пѣ всесвѧтꙋ́ю па́мѧть петра̀  и҆ феѵрѡ́нїи премꙋ́дрыхъ. цр҃ковь бо сла́витъ, вопїю́щи къ  ни̑мъ: моли́твами ва́шими, бл҃же́ннїи, и҆сцѣли́те недꙋ́ги  и҆ (с. 335) болѣ̑зни на́шѧ, и҆ всѧ́кихъ и҆скꙋше́нїй  и҆зба́вите, вѣ́рою па́мѧть ва́шꙋ восхвалѧ́ющихъ. 
Два́жды. 
Сла́ва, и҆ ны́нѣ, бг҃оро́диченъ: 
Чꙋ́до чꙋде́съ, бл҃года́тнаѧ, въ тебѣ̀ зрѧ́щи тва́рь  ра́дꙋетсѧ: зачала́ бо є҆сѝ безсѣ́меннѡ, и҆ родила̀ є҆сѝ  неизрече́енѡ, є҆го́же чинонача̑лїѧ а҆́гг҃лѡвъ ви́дѣти не  мо́гꙋтъ, того̀ молѝ ѡ҆ дꙋша́хъ на́шихъ. 
По в҃-й стїхоло́гїи сѣда́ленъ, гла́съ г҃. Подо́бенъ:  Красотѣ̀ дѣ́вства: 
И҆мꙋ́ще дх҃ъ и҆́стинный премꙋ́дрїи, тѣ́мже мы̀  соше́дшесѧ вѣ́рнїи, па́мѧть ва́шꙋ велича́емъ, и҆  ѡ҆блобыза́емъ честнꙋ́ю ра́кꙋ, и҆сцѣле́нїе полꙋча́юще  неѡскꙋ́днѡ, и҆ пою́ще рце́мъ си́це: пе́тре пресла́вне,  кꙋ́пнѡ съ сꙋпрꙋ́жницею феѵрѡ́нїею, хрⷭ҇тꙋ̀ моли́тесѧ,  сохрани́ти ѻ҆те́чество ва́ше, и҆ разрꙋши́ти междоꙋсо́бнꙋю  страсте́й на́шихъ бра́нь, и҆ дарова́ти на́мъ ве́лїю  ми́лость. 
Два́жды. 
Сла́ва, и҆ ны́нѣ, бг҃оро́диченъ: 
Красотѣ̀ дѣ́вства твоегѡ̀, и҆ пресвѣ́тлой  чистотѣ̀ твое́й гаврїи́лъ оу҆диви́всѧ, вопїѧ́ше тѝ,  бцⷣе: кꙋ́ю тѝ похвалꙋ̀ принесꙋ̀ досто́йнꙋю; что́ же  воз̾именꙋ́ю тѧ̀; недоꙋмѣва́ю и҆ оу҆жаса́юсѧ. тѣ́мже  ꙗ҆́кѡ повелѣ́нъ бы́хъ, вопїю́ ти, ра́дꙋйсѧ, бл҃года́тнаѧ. 
Хвали́те и҆́мѧ гдⷭ҇не: Припѣ́въ. 
Оу҆блажа́емъ ва́съ, ст҃і́и чꙋдотво́рцы пе́тре и҆  феѵрѡ́нїе, и҆ чте́мъ свѧтꙋ́ю па́мѧть ва́шꙋ: вы́ бо мо́лите  за ны̀ хрⷭ҇та̀ бг҃а на́шего. 
Ѱало́мъ и҆збра́нный: Блаже́нъ мꙋ́жъ боѧ́йсѧ гдⷭ҇а: 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Прїиди́те, всѝ лю́дїе, хвалꙋ̀ принесе́мъ  пресла̑внымъ и҆ бг҃омꙋ̑дрымъ чꙋдотво́рцємъ, петрꙋ̀ и҆  феѵрѡ́нїи, си́це вопїю́ще: ра́дꙋйсѧ, преблаже́нне пе́тре,  и҆́же го́рдагѡ ѕмі́ѧ свирѣ́пство погꙋби́лъ є҆сѝ, та́кожде  и҆ ны́нѣ съ (с. 336) сꙋпрꙋ́жницею твое́ю, застꙋ̑пницы и҆  хода̑таи бꙋ́дите ѻ҆те́чествꙋ ва́шемꙋ, и҆ сопроти́вныхъ  го́рдость низложи́те, и҆ грѣхѡ́въ ѡ҆ставле́нїе да́рꙋйте,  чтꙋ́щымъ любо́вїю свѧтꙋ́ю па́мѧть ва́шꙋ. 
Два́жды. 
Сла́ва, и҆ ны́нѣ, бг҃оро́диченъ: 
Ѡ҆ тебѣ̀ ра́дꙋетсѧ, бл҃года́тнаѧ, всѧ́каѧ тва́рь,  а҆́гг҃льскїй собо́ръ, и҆ человѣ́ческїй ро́дъ. ѡ҆свѧще́нный  хра́ме, и҆ раю̀ слове́сный, дѣ́вственнаѧ похвало̀, и҆зъ  неѧ́же бг҃ъ воплоти́сѧ, и҆ млⷣнецъ бы́сть, пре́жде вѣ̑къ  сы́й бг҃ъ на́шъ: ложесна́ бо твоѧ̀ престо́лъ сотворѝ, и҆  чре́во твоѐ простра́ннѣе нб҃съ содѣ́ла. ѡ҆ тебѣ̀  ра́дꙋетсѧ, бл҃года́тнаѧ, всѧ́каѧ тва́рь, сла́ва тебѣ̀. 
Та́же степє́нна, д҃-гѡ гла́са, а҆нтїфѡ́нъ а҃.  Прокі́менъ: Честна̀ предъ гдⷭ҇емъ сме́рть прпⷣбныхъ  є҆гѡ̀. Сті́хъ: Что̀ возда́мъ гдⷭ҇еви ѡ҆ всѣ́хъ, ꙗ҆̀же  воздаде́ ми; Всѧ́кое дыха́нїе: Є҆ѵⷢ҇лїе матѳе́а,  зача́ло м҃г. 
По н҃-мъ ѱалмѣ̀ стїхи́ра, гла́съ ѕ҃: 
Всѧ́къ гра́дъ и҆ страна̀ сла́вномꙋ гра́дꙋ на́шемꙋ  сра́дꙋйтесѧ, и҆ ѱало́мски восплещи́те рꙋка́ми вкꙋ́пѣ,  дꙋхо́вное дне́сь торжество̀ пра́зднꙋюще, петра̀  благочести́вагѡ, и҆ феѵрѡ́нїи сла́вныѧ, и҆ пѣ́сньми  похвали́те, всечестны́й се́й де́нь соверша́юще, въ весе́лїи  вопїю́ще си́це: прїими́те пѣ́нїе люде́й ва́шихъ,  блаже́ннїи, и҆ молѧ́щымсѧ пода́йте неѡскꙋ́дно и҆сцѣле́нїе,  и҆ ве́лїю ми́лость. 
Канѡ́нъ бцⷣы, со і҆рмосо́мъ на ѕ҃, гла́съ в҃:  Нетре́нꙋ, неѻбы́чнꙋ: 
Ст҃ы̑мъ же два̀ канѡ́на на и҃. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Пѣ́снь твоемꙋ̀ оу҆го́дникꙋ, на землѝ тебѐ  просла́вльшемꙋ, петрꙋ̀ принестѝ, бж҃е, да́рꙋй мѝ, ꙗ҆́кѡ  да смыслода́вца пѣ́сньми возвели́чꙋ тѧ̀. (с. 337) 
Ва́съ, преблаже́ннїи, ѻ҆те́чествꙋ ва́шемꙋ, ꙗ҆́кѡ  пресвѣ́тлое со́лнце хрⷭ҇то́съ показа̀, чꙋдесы̀ всѣ́хъ  ѡ҆зарѧ́ющее, вѣ́рою къ ва́мъ приходѧ́щихъ. 
Ꙗ҆́кѡ ѡ҆ тѣле́сныхъ небре́гше, и҆ земна̑ѧ ꙗ҆́кѡ  тлѣ̑ннаѧ возненави́дѣвше, и҆ сегѡ̀ ра́ди мі́ра  ѿре́кшесѧ, прпⷣбныхъ че́сти сподо́бистесѧ: съ ни́миже ѡ҆  мі́рѣ моли́тесѧ. 
Бг҃оро́диченъ: 
Пречⷭ҇таѧ бцⷣе, ро́ждшаѧ пло́тїю присносꙋ́щное  сло́во безнача́льнагѡ ѻ҆ц҃а̀, приснодв҃о. є҆мꙋ́же ны́нѣ  взыва́емъ: и҆зба́вителю бг҃ꙋ на́шемꙋ пои́мъ. 
Дрꙋгі́й канѡ́нъ чꙋдотво́рцємъ, творе́нїе господи́на  мїхаи́ла мона́ха. 
Гла́съ а҃. Пѣ́снь а҃. І҆рмо́съ: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Благочести́ваго и҆ вѣнцено́снаго петра̀, вкꙋ́пѣ съ  феѵрѡ́нїею, соше́дшесѧ по достоѧ́нїю, восхва́лимъ чꙋде́съ  пода́телѧ ѻ҆би́льныхъ, и҆ спаса́ющаго дꙋ́шы на́шѧ. 
Пѣ́сньми и҆ пѣ́ньми дꙋхо́вными восхва́лимъ  блаже́нныхъ вкꙋ́пѣ, си́це глаго́люще: ра́дꙋйтесѧ,  прехва́льнїи, ѻ҆те́чествꙋ ва́шемꙋ пресвѣ́тлїи  свѣти́льницы и҆ тве́рдїи застꙋ̑пницы. 
А҆́ще и҆ на коне́цъ лѣ́тъ новопросвѣще́ннаѧ  рѡссі́йскаѧ землѧ̀ си́хъ блаже́нныхъ и҆зрастѝ, но дре́внихъ  че́сти сподо́бишасѧ: дарова̑нїѧ бо чꙋде́съ ѻ҆би́льнѡ  подаю́тъ приходѧ́щымъ къ ни̑мъ. 
Бг҃оро́диченъ: 
Оу҆ма̀ моегѡ̀, всенепоро́чнаѧ, ѡ҆мрачє́нїѧ  свѣ́томъ твои́мъ ѿженѝ, и҆ тмы̀ и҆зба́ви мѧ̀  вѣ́чнꙋющїѧ, ꙗ҆́кѡ да пою̀ вели̑чїѧ твоѧ̑. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче.  (с. 338) 
Безпомѡ́щнымъ бꙋ́ди помо́щникъ, блаже́нне пе́тре, и҆  печа̑льнымъ ми́лостивное оу҆тѣше́нїе: да твои́ми  моли́твами и҆збавлѧ́еми, почита́емъ тѧ̀. 
Ꙗ҆́коже и҆ногда̀ ѕмі́ѧ оу҆би́въ, коне́чномꙋ  безвѣ́стїю пре́далъ є҆сѝ: та́кѡ и҆ ны́нѣ твоѐ  ѻ҆те́чество борю́щихъ побѣдѝ, треблаже́ни да тѧ̀  прославлѧ́емъ. 
Ви́ждь оу҆ны́нїе, ви́ждь печа́ль, ви́ждь бѣдꙋ̀, на  ны̀ напа́дающꙋю ѿ проти́вныхъ: тѣ́мже моли́твою твое́ю ко  гдⷭ҇ꙋ премѣнѝ, пе́тре, да благоче́стнѡ тѧ̀ почита́емъ. 
Бг҃оро́диченъ: 
Тебѐ всѝ стѧжа́хомъ хрⷭ҇тїа́не, прибѣ́жище и҆  стѣ́нꙋ, и҆ тебѐ славосло́вимъ немо́лчнѡ, безневѣ́стнаѧ. 
И҆́нъ. І҆рмо́съ: 
Да оу҆тверди́тсѧ се́рдце моѐ, въ во́ли твое́й,  хрⷭ҇тѐ бж҃е, и҆́же надъ вода́ми нб҃о оу҆твержде́й второ́е,  и҆ ѡ҆снова́вый на вода́хъ зе́млю, всеси́льне. 
Тебѐ въ чꙋдесѣ́хъ сла́вна рѡссі́йскимъ страна́мъ  показа̀ бг҃ъ, пе́тре преблаже́нне, и҆ оу҆краси́ тѧ нбⷭ҇ными  дармѝ. того̀ ны́нѣ молѝ, поми́ловати всѣ́хъ на́съ. 
Свѣти́льницы пресвѣ́тлїи, ꙗ҆́коже со́лнце второ́е  сїѧ́юще, на́съ ѡ҆зари́те соверша́ющихъ па́мѧть ва́шꙋ,  преблаже́ннїи пе́тре и҆ феѵрѡ́нїе. 
Весе́лїѧ хода́тай наста̀ на́мъ, свѣтоно́сный де́нь  петра̀ и҆ феѵрѡ́нїи премꙋ́дрыхъ, и҆̀же вѣ́рою  воспѣва́ющымъ и҆̀хъ да́рꙋютъ ве́лїю ми́лость. 
Бг҃оро́диченъ: 
И҆зба́ви на́съ ѿ всѣ́хъ напа́стей, и҆ ѿ  мно́гихъ собла̑знъ ѕмі́евыхъ и҆ тмы̀, всенепоро́чнаѧ, ꙗ҆́же  свѣ́тъ поро́ждшаѧ на́мъ невече́рнїй. 
Сѣда́ленъ, гла́съ д҃: 
Благослове́нномꙋ и҆ свѣтоно́сномꙋ торжествꙋ̀,  ꙗ҆́коже со́лнцꙋ возсїѧ́вшꙋ, петра̀ и҆ феѵрѡ́нїи во все́мъ  мі́рѣ, (с. 339) къ ни́мже стеце́мсѧ вѣ́рнїи, и҆  непреста́ннѡ вопїе́мъ си́це: а҆́ще и҆ преидо́сте ѿ землѝ,  пресла́внїи, но на́съ не ѿлꙋчи́стесѧ, и҆ та́мѡ со а҆́гг҃лы  трⷪ҇цѣ предстоитѐ, ю҆́же моли́те, спастѝ дꙋ́шы на́шѧ. 
Два́жды. 
Сла́ва, и҆ ны́нѣ, бг҃оро́диченъ: 
Сло́во ѻ҆́ч҃ее, хрⷭ҇та̀ бг҃а на́шего, ѿ тебє̀  воплоти́вшагосѧ позна́хомъ, бцⷣе дв҃о, є҆ди́на чⷭ҇таѧ,  є҆ди́на бл҃гослове́ннаѧ. тѣ́мъ непреста́ннѡ тѧ̀  воспѣва́юще велича́емъ. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бжⷭ҇тво̀. 
Ꙗ҆́кѡ хода́тай и҆ застꙋ́пникъ ѻ҆те́чествꙋ твоемꙋ̀,  ꙗ҆́кѡ сопроти́вныхъ рѣши́тель, бꙋ́ди застꙋпа́ѧ лю́ди  твоѧ̀, тебѐ, пе́тре, сла́вѧщыѧ. 
Ꙗ҆́кѡ въ нбⷭ҇ныхъ ѻ҆би́телехъ, съ прпⷣбными и҆  пра́ведными веселѧ́сѧ, преблаже́нне пе́тре, кꙋ́пнѡ съ  феѵрѡ́нїею, не преста́й молѧ̀ ѡ҆ лю́дехъ твои́хъ. 
Тебѣ̀ мо́лимсѧ, преблаже́нне, сопроти́вныхъ  шата́нїе низложѝ, и҆ недꙋ́ги человѣ́кѡвъ ѡ҆блегчѝ, ꙗ҆́кѡ  да во гла́сѣхъ хвале́нїѧ тебѐ велича́емъ. 
Бг҃оро́диченъ: 
Ѡ҆чище́нїе на́шымъ да́рꙋй прегрѣше́нїємъ, ꙗ҆́кѡ  пребл҃гъ, и҆ оу҆мирѝ мі́ръ тво́й, бж҃е, моли́твами  ро́ждшїѧ тѧ̀. 
И҆́нъ. І҆рмо́съ: 
Дх҃омъ прови́дѧ, проро́че а҆ввакꙋ́ме, словесѐ  воплоще́нїе, проповѣ́далъ є҆сѝ, вопїѧ̀: внегда̀  прибли́житисѧ лѣ́тѡмъ, позна́ешисѧ, внегда̀ прїитѝ  вре́мени, пока́жешисѧ. Сла́ва си́лѣ твое́й, гдⷭ҇и. 
Ѕмі́ѧ оу҆́бѡ и҆ногда̀ оу҆би́въ, блаже́нне,  коне́чнѣй того̀ па́гꙋбѣ пре́далъ є҆сѝ: та́кѡ и҆ ны́нѣ,  пе́тре, ѻ҆те́чество твоѐ сохранѧ́й ненавѣ́тнѡ, вкꙋ́пѣ съ  феѵрѡ́нїею моли́твами твои́ми. 
Заре́ю трисо́лнечныѧ благода́ти сїѧ́ѧ свѣ́тлый  ва́шъ (с. 340) пра́здникъ, блаже́ннїи, страстна́гѡ  ѡ҆мраче́нїѧ бѣсо́вскагѡ и҆збавлѧ́йте творѧ́щихъ вѣ́рою  па́мѧть ва́шꙋ. 
Дне́сь де́нь ст҃ы́й пра́здничный, мона́хѡвъ  созыва́етъ стада̀ на весе́лїе и҆ трапе́зꙋ дꙋхо́внꙋю, и҆ на  пи́щꙋ нетлѣ́нныѧ жи́зни, и҆ бжⷭ҇твеннагѡ наслажде́нїѧ  чꙋдотво́рцєвъ. 
Бг҃оро́диченъ: 
Разꙋмѣ́въ прⷪ҇ро́къ дх҃омъ бж҃їимъ, го́рꙋ тѧ̀  приѡсѣне́ннꙋю преднаписа̀, чⷭ҇таѧ, и҆ста́ѧвшꙋю зно́емъ  мно́гихъ прегрѣше́нїй, дꙋ́шꙋ мою̀ прохладѝ хода́тайствомъ  твои́мъ, дв҃о: є҆ди́на бо ты̀ человѣ́кѡмъ и҆справле́нїе. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋжда́ѧ тма̀  ѻ҆каѧ́ннагѡ, но ѡ҆брати́ мѧ, и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Землѧ̀ ѡ҆ст҃и́сѧ, прїе́мши честна̑ѧ тѣлеса̀ ва̑ша,  бг҃облаже́ннїи пе́тре и҆ феѵрѡ́нїе: человѣ́цы же прїе́млюще  ва́ми и҆сцѣле́нїе, хрⷭ҇та̀ сла́вѧтъ, и҆́скреннѡ ва́съ  просла́вльшаго. 
А҆́ще и҆ преидо́сте ѿ землѝ, но къ нбⷭ҇нымъ  доспѣ́сте, и҆ та́мѡ со а҆́гг҃лы трⷪ҇цѣ предста́сте, ю҆́же  моли́те, спастѝ любо́вїю ва́съ почита́ющихъ, бл҃же́ннїи. 
Ꙗ҆́кѡ ѕвѣ́зды пресвѣ́тлыѧ, и҆ ꙗ҆́кѡ незаходи́мое  со́лнце, стѧжа́вше ва́съ ѻ҆те́чество ва́ше хва́литсѧ,  почита́юще па́мѧть ва́шꙋ пречестнꙋ́ю, пе́тре и҆ феѵрѡ́нїе. 
Бг҃оро́диченъ: 
Дв҃ꙋ пое́мъ тѧ̀ по ржⷭ҇твѣ̀, бцⷣе, ты́ бо пло́тїю  бг҃а сло́ва на́мъ родила̀ є҆сѝ, є҆мꙋ́же всѝ си́це  зове́мъ: пꙋти̑ на́шѧ напра́ви, мо́лимтисѧ. 
И҆́нъ. І҆рмо́съ: 
Свѣ́тлый на́мъ возсїѧ́й свѣ́тъ присносꙋ́щный,  оу҆́тренюющымъ ѡ҆ сꙋдьба́хъ за́повѣдей твои́хъ, влⷣко  чл҃вѣколю́бче, хрⷭ҇тѐ бж҃е на́шъ. 
Ѽ предо́браѧ дво́ице! ѽ пресвѣ̑тлаѧ свѣти̑ла! ѽ  благосопрѧже́нїе, є҆ди́нъ свѣ́тъ во двою̀ тѣлесѐ сꙋ́щъ!  ѽ (с. 341) свѣти́льницы блазі́и своемꙋ̀ житїю̀ бы́вше.  ꙗ҆ре́мъ бо гдⷭ҇ень взе́мше, томꙋ̀ ѿ дꙋшѝ послѣ́довасте  вѣ́рою. 
Досточꙋ́днаѧ и҆ пресла́внаѧ па́мѧть ва́ша возсїѧ̀ въ  рѡссі́йстѣй землѝ, бл҃же́ннїи, и҆ ра́достнѡ вѣ́рныхъ  весели́тъ собо́ръ, и҆́скреннѡ ва́съ въ пѣ́снехъ, свѧті́и,  сла́вѧщихъ. 
Свѧти́тели и҆ свѧще́нницы, мона́си и҆ прості́и, и҆  ста́рцы со ю҆́нотами, и҆ всѧ́къ во́зрастъ свѣ́тлѡ  пред̾игра́йте, па́мѧть пресла́вныхъ петра̀ и҆ феѵрѡ́нїи въ  пѣ́снехъ велича́юще. 
Бг҃оро́диченъ: 
Свѣтоѻбра́зный хрⷭ҇то́въ хра́мъ, ѻ҆трокови́це,  моли́твами твои́ми, ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ, и҆  на́съ хра́мы сотворѝ, прпⷣбныѧ содѣва́ющи, пречⷭ҇таѧ. 
Пѣ́снь ѕ҃. І҆рмо́съ: 
Ѡ҆чи́сти мѧ̀, сп҃се, мнѡ́га бо беззакѡ́нїѧ моѧ̑, и҆  и҆зъ глꙋбины̀ ѕѡ́лъ возведѝ, молю́сѧ: къ тебѣ́ бо  возопи́хъ, и҆ оу҆слы́ши мѧ̀, бж҃е спасе́нїѧ моегѡ̀. 
Ѽ пречестна́ѧ дво́ице! ѽ вели́цыи свѣти́льницы!  ѡ҆свѧти́те и҆ просла́вите любо́вїю ва́съ въ пѣ́снехъ  сла́вѧщихъ, чꙋдотво́рцы. 
Ꙗ҆́кѡ пресвѣ́тлаѧ дво́ице, и҆ ꙗ҆́кѡ пречⷭ҇тна́ѧ  верста̀, и҆ бл҃госочета́нїе, ꙗ҆ре́мъ гдⷭ҇ень взе́мше, томꙋ̀  ѿ дꙋшѝ порабо́тасте. 
Ꙗ҆́кѡ совѣ́тницы до́брїи своемꙋ̀ житїю̀, є҆ди́нꙋ  мы́сль во двою̀ тѣ́лꙋ и҆мꙋ́ще, мі́ръ чꙋдесы̀ просвѣща́ете:  тѣ́мже и҆ на́съ ѡ҆зари́те моли́твами ва́шими. 
Бг҃оро́диченъ: 
Оу҆ѧснѧ́ютъ прⷪ҇ро́честїи гла́си бж҃їю тѧ̀, дв҃о,  роди́тельницꙋ: пое́мъ же тѧ̀ и҆ мы̀, ви́дѧще сбытїѐ  честны́хъ прорица́нїй, дѣ́вствꙋ вои́стиннꙋ и҆ чистотѣ̀  вмѣсти́лище. 
И҆́нъ. І҆рмо́съ: 
Прⷪ҇ро́ка і҆ѡ́нꙋ подража́ѧ, вопїю̀: живо́тъ мо́й,  бл҃же, свободѝ и҆зъ тлѝ, и҆ спаси́ мѧ, сп҃се мі́ра,  зовꙋ́ща: сла́ва тебѣ̀. (с. 342) 
Ѿ прече́стна ко́рене и҆зрастѐ вѣ́твь  пресла́внаѧ, и҆ благоче́стнѡ на землѝ пожи́въ, пе́тре,  прїѧ́телище чи́сто дх҃а ст҃а́гѡ бы́лъ є҆сѝ, просвѣща́й  пою́щихъ ны́нѣ па́мѧть твою̀. 
Весе́лїѧ дне́сь и҆спо́лнисѧ рѡссі́йскаѧ землѧ̀, въ  наро́читый де́нь пра́здника ва́шегѡ, пресла́внїи  чꙋдотво́рцы, и҆ пою́щи си́це гл҃го́летъ: моли́те хрⷭ҇та̀,  сохрани́ти ѻ҆те́чество ва́ше ѿ ꙗ҆зы́ка чꙋжда́гѡ. 
Сирѡ́тъ и҆ вдови́цъ застꙋ̑пницы, и҆ въ бѣда́хъ  неѡбори́мїи помѡ́щницы, и҆ всѣ́хъ притека́ющихъ къ ва́мъ  приста́нище небꙋ́рное, и҆ неле́стное оу҆ти́шїе сꙋ́щихъ во  грѣсѣ́хъ. 
Бг҃оро́диченъ: 
Вели̑чїѧ тебѣ̀, чⷭ҇таѧ, сотворѝ хрⷭ҇то́съ бг҃ъ  на́шъ, є҆го́же молѝ при́снѡ, возвели́чити и҆ въ на́съ  бога́тꙋю є҆гѡ̀ ми́лость, пренепоро́чнаѧ влⷣчце. 
Конда́къ, гла́съ и҃: Подо́бенъ: Взбра́нной: 
Мі́ра сегѡ̀ кнѧже́нїе, и҆ сла́вꙋ вре́меннꙋ  помышлѧ́ѧ, сегѡ̀ ра́ди благоче́стнѡ въ мі́рѣ пожи́лъ  є҆сѝ, пе́тре, кꙋ́пнѡ и҆ съ сꙋпрꙋ́жницею твое́ю премꙋ́дрою  феѵрѡ́нїею, ми́лостынею и҆ моли́твами бг҃ꙋ оу҆годи́вше.  тѣ́мже и҆ по сме́рти неразлꙋ́чнѡ во гро́бѣ лежа́ще,  и҆сцѣле́нїе неви́димѡ подава́ете: и҆ ны́нѣ хрⷭ҇тꙋ̀  моли́тесѧ, сохрани́ти гра́дъ же и҆ лю́ди, и҆́же ва́съ  сла́вѧщихъ. 
І҆́косъ: 
Оу҆ѧснѝ ѧ҆зы́къ мо́й, сп҃се, и҆ оу҆милѝ се́рдце  моѐ, разширѝ оу҆ста̀ моѧ̑, и҆ напо́лни дх҃а и҆  премꙋ́дрости: да и҆́миже возглаго́лю и҆ воспою̀ си́це твоѧ̑  чꙋдотво́рцы: ра́дꙋйсѧ, пе́тре блаже́нне, съ прехва́льною  феѵрѡ́нїею вкꙋ́пѣ: ра́дꙋйтесѧ, землѝ рѡссі́йстѣй  застꙋ̑пницы и҆ кнѧзє́мъ правосла̑внымъ помѡ́щницы:  ра́дꙋйтесѧ, ѻ҆те́чествꙋ ва́шемꙋ храни́тели и҆ гра́дꙋ  на́шемꙋ оу҆твержде́нїе. ѽ пречестна́ѧ дво́ице и҆ благо́е  сопрѧже́нїе, хрⷭ҇тꙋ̀ моли́тесѧ, сохрани́ти гра́дъ и҆ лю́ди,  и҆̀же ва́съ сла́вѧщихъ. (с. 343) 
Пѣ́снь з҃. І҆рмо́съ: 
Ѿ і҆ꙋде́и доше́дше, ѻ҆́троцы въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
Въ болѣ́зни къ тебѣ̀ прибѣга́ющихъ и҆збавлѧ́й,  преблаже́нне пе́тре, кꙋ́пнѡ съ феѵрѡ́нїею, хрⷭ҇тꙋ̀  вопїю́щихъ: ѻ҆тє́цъ на́шихъ бж҃е, бл҃гослове́нъ є҆сѝ. 
Всѣ̑мъ приста́нище бꙋ́дите, преблаже́ннїи, и҆  небꙋ́рное ѡ҆ти́шїе сꙋ́щымъ во грѣсѣ́хъ, да и҆ мы̀ съ ва́ми  хрⷭ҇тꙋ̀ возопїе́мъ: ѻ҆тє́цъ на́шихъ бж҃е, бл҃гослове́нъ  є҆сѝ. 
Прибѣ́жище да мѝ бꙋ́дите въ де́нь гнѣ́ва,  бг҃облаже́ннїи, ꙗ҆́кѡ посредѣ̀ хождꙋ̀ сѣте́й мно́гихъ.  тѣ́мже и҆зба́вите мѧ̀ ѿ ни́хъ, да возмогꙋ̀ воспѣ́ти  ва́съ. 
Дне́сь пресла́внаѧ па́мѧть петра̀ и҆ феѵрѡ́нїи,  ꙗ҆́кѡ со́лнце возсїѧ̀ въ мі́рѣ, въ ню́же соше́дшесѧ всѝ  воспое́мъ си́це: ѻ҆тє́цъ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Ка́плѧ бг҃ото́чнаѧ, ѿ тебє̀ ро́ждшаѧсѧ, мі́ръ  ѡ҆свѧтѝ, бцⷣе дв҃о, ка̑пли мнѣ̀ ми́лости и҆сточѝ,  ѡ҆свѧща́ющыѧ дꙋ́шы и҆ помышлє́нїѧ земны́хъ. 
И҆́нъ. І҆рмо́съ: 
Ѻ҆́троцы благоче́стїю совоспита́ни, ѕлочести́вагѡ  велѣ́нїѧ небре́гше, ѻ҆́гненнагѡ преще́нїѧ не оу҆боѧ́шасѧ:  но посредѝ пла́мене стоѧ́ще поѧ́хꙋ: ѻ҆тцє́въ бж҃е,  бл҃гослове́нъ є҆сѝ. 
Во всѣ́хъ страна́хъ про́йде вѣща́нїе, ꙗ҆́кѡ  гра́дꙋ мꙋ́ромꙋ ꙗ҆ви́шасѧ чꙋдотво́рцы пресла́внїи, да́рꙋюще  мно́жество и҆сцѣле́нїй всѣ̑мъ приходѧ́щымъ къ ни́мъ, и҆  вѣ́рою пою́щымъ и҆̀хъ. 
Сѐ ны́нѣ стеко́шасѧ ѿ всѣ́хъ градѡ́въ и҆  стра́нъ всѝ свѧти́телїе и҆ свѧще́нницы, и҆ мона́си и҆  прості́и, бога́тїи и҆ оу҆бо́зїи, всѝ ра́дꙋющесѧ вкꙋ́пѣ,  хвалꙋ̀ возда́ти ва́мъ, бг҃облаже́ннїи. (с. 344) 
Чꙋдесы̀ оу҆́бѡ твои́ми ꙗ҆́кѡ цвѣ́тъ процвѣ́лъ  є҆сѝ, пресла́вне пе́тре, ꙗ҆́коже речѐ прⷪ҇ро́къ:  пра́ведникъ ꙗ҆́кѡ фі́нїѯъ процвѣте́тъ. сегѡ̀ ра́ди вси́  тѧ ны́нѣ сла́вимъ, блаже́нне. 
Бг҃оро́диченъ: 
Тебѐ, всест҃а́ѧ чⷭ҇таѧ, рабѝ твоѝ всегда̀ во днѝ  и҆ въ нощѝ мо́лимъ сокрꙋше́нною мы́слїю, просѧ́ще  и҆збавле́нїе пода́ти грѣхѡ́въ на́шихъ, твои́ми моли́твами. 
Пѣ́снь и҃. І҆рмо́съ: 
Цр҃ѧ̀ нбⷭ҇наго, є҆го́же пою́тъ вѡ́и а҆́гг҃льстїи,  хвали́те и҆ превозноси́те во всѧ̑ вѣ́ки. 
Ѡ҆чи́сти и҆ простѝ согрѣшє́нїѧ на̑ша,  безгрѣ́шне, моли́твами твои́хъ оу҆гѡ́дникъ, петра̀ и҆  феѵрѡ́нїи, да пое́мъ тѧ̀, хрⷭ҇тѐ, во вѣ́ки. 
И҆́же ѿ се́рдца рꙋко́ю недосто́йною приноси́мое  ва́мъ хвале́нїе, блаже́ннїи, прїими́те, и҆ мольбꙋ̀  сотвори́те ѡ҆ на́съ ко хрⷭ҇тꙋ̀ бг҃ꙋ. 
Трⷪ҇ченъ: 
Пѣвцє́мъ тебѐ пою́щымъ, трⷪ҇це прест҃а́ѧ,  согрѣшє́нїѧ ѡ҆ста́ви ꙗ҆́кѡ пребл҃га, моли́твъ ра́ди  петра̀ и҆ феѵрѡ́нїи, да тѧ̀ пое́мъ во вѣ́ки. 
Бг҃оро́диченъ: 
Бжⷭ҇тва̀ сосꙋ́дъ бы́вши, чⷭ҇таѧ, просвѣти́ мѧ въ  повелѣ́нїи свѣ́та ходи́ти, пречⷭ҇таѧ, ѿ чре́ва твоегѡ̀  возсїѧ́вшагѡ, и҆ просвѣти́вшагѡ вѣ́рныхъ сердца̀. 
И҆́нъ. І҆рмо́съ: 
Є҆гѡ́же оу҆жаса́ютсѧ а҆́гг҃ли и҆ всѧ̑ вѡ́инства,  ꙗ҆́кѡ творца̀ и҆ гдⷭ҇а, по́йте, сщ҃е́нницы, просла́вите,  ѻ҆́троцы, благослови́те, лю́дїе и҆ превозноси́те во всѧ̑  вѣ́ки. 
А҆́гг҃льстїи чи́нове хва́лѧтъ ва́съ, пресла́внїи, и҆  человѣ́честїи ро́ди пою́тъ непреста́ннѡ, творѧ́ще вѣ́рнѡ  па́мѧть ва́шꙋ. 
Досто́йными похвала́ми воспѣ́ти пресла́вныѧ (с.  345) чꙋдотво́рцы, оу҆́мъ и҆ смы́слъ да́рꙋй мѝ, хрⷭ҇тѐ  бж҃е: ꙗ҆́кѡ да пою̀ ра́дꙋѧсѧ па́мѧть и҆́хъ. 
Побѣ́да и҆мени́та вои́стиннꙋ вѣ̑рнымъ лю́демъ, въ  бѣда́хъ крѣ́пцыи помѡ́щницы ꙗ҆ви́шасѧ, пе́тръ кꙋ́пнѡ съ  феѵрѡ́нїею. 
Бг҃оро́диченъ: 
Оу҆врачꙋ́й, пречⷭ҇таѧ, стра̑сти се́рдца моегѡ̀,  ро́ждшаѧ всѣ́хъ цр҃ѧ̀ бг҃а, и҆ пра́ведныхъ ча́сти ꙗ҆ви́ мѧ  прича́стника, бцⷣе дв҃о, хрⷭ҇та̀ сн҃а твоего̀ оу҆моли́вши. 
Пѣ́снь ѳ҃. І҆рмо́съ: 
Вои́стиннꙋ бцⷣꙋ тѧ̀ и҆сповѣ́дꙋемъ, спасе́ннїи  тобо́ю, дв҃о чⷭ҇таѧ, съ безпло́тными ли̑ки тѧ̀ велича́юще. 
Ѿ ю҆́ности ва́шеѧ чи́стꙋю со́вѣсть и҆мꙋ́ще къ  бг҃ꙋ, сегѡ̀ ра́ди благоче́стнѡ пожи́вше, къ вы̑шнимъ  преидо́сте: моли́те хрⷭ҇та̀ ѡ҆ на́съ, да ва́съ любо́вїю  почита́емъ. 
Ꙗ҆́кѡ предстоѧ́ще ст҃ѣ́й трⷪ҇цѣ, съ прпⷣбными и҆  пра́ведными, моли́тесѧ, бл҃же́ннїи, и҆зба́вити на́съ  всѧ́кагѡ преще́нїѧ и҆ гнѣ́ва, да ва́съ непреста́ннѡ  велича́емъ. 
Лю́дїе твоѝ мо́лѧтъ тѧ̀, бг҃облаже́нне пе́тре,  кꙋ́пнѡ молѝ хрⷭ҇та̀ съ премꙋ́дрою феѵрѡ́нїю, съ не́юже въ  мі́рѣ бг҃оꙋго́днѡ пожи́лъ є҆сѝ, и҆зба́вити на́съ ѿ  всѧ́кихъ ѕѡ́лъ. 
Бг҃оро́диченъ: 
Ѽ чꙋдесѐ вели́кагѡ! ка́кѡ вмѣсти́сѧ во оу҆тро́бꙋ  твою̀ хрⷭ҇то́съ бг҃ъ, ника́коже вмѣсти́мый; є҆го́же за  хва́лѧщыѧ тѧ̀ оу҆молѝ, дв҃о, ѿ бѣ́дъ и҆зба́вити на́съ,  и҆ ѿ беззако́нныхъ человѣ̑къ всегда̀. 
И҆́нъ. І҆рмо́съ: 
Свѣтоно́сный ѻ҆́блакъ, въ ѻ҆́ньже всѣ́хъ влⷣка,  ꙗ҆́кѡ до́ждь съ нб҃сѐ на рꙋно̀ сни́де, и҆ воплоти́сѧ на́съ  ра́ди, бы́въ чл҃вѣ́къ, безнача́льный: велича́емъ всѝ  ꙗ҆́кѡ мт҃рь бг҃а на́шегѡ чⷭ҇тꙋю. 
Красе́нъ дꙋше́ю и҆ тѣ́ломъ, и҆ бл҃гоче́стїемъ  сїѧ́ѧ, сла́вне пе́тре, бж҃е́ственнагѡ и҆спо́лненъ ра́зꙋма и҆  премꙋ́дрости, ѻ҆рга́нъ ст҃а́гѡ дх҃а бы́лъ є҆сѝ, по  сме́рти оу҆́бѡ къ (с. 346) безсме́ртнѣй жи́зни и҆  неконча́емомꙋ бл҃же́нствꙋ преше́лъ є҆сѝ ра́дꙋѧсѧ. 
Ꙗ҆́кѡ оу҆́тро, ꙗ҆́кѡ де́нь свѣ́тлый, ва́шъ  пра́здникъ ꙗ҆ви́сѧ, сла́внїи: а҆́ки стрꙋѧ̀ происхо́дитъ ѿ  ра́ки ва́шеѧ и҆сцѣле́нїй всѧ́кихъ, и҆ вѣ́рныхъ сердца̀  напоѧ́етъ, любо́вїю ва́съ почита́ющихъ. 
Вели́къ щи́тъ и҆ вели́ка крѣ́пость землѝ  рѡссі́йстѣй ѡ҆брѣ́лсѧ є҆сѝ, блаже́нне пе́тре вкꙋ́пѣ съ  феѵрѡ́нїею наро́дꙋ правосла́вномꙋ похвале́нїе, и҆ сла́ва во  всѣ́хъ ꙗ҆зы́цѣхъ. и҆ ны́нѣ мо́лимъ вы̀ сохрани́ти  ѻ҆те́чество ва́ше ѿ ва́рварскагѡ нахожде́нїѧ. 
Бг҃оро́диченъ: 
Ꙗ҆́же свѣ́тъ ро́ждшаѧ бжⷭ҇твенный, ѡ҆мраче́ннаго  мѧ̀ всѣ́ми прилѡ́ги лꙋка́вагѡ, и҆ во оу҆ны́нїи живꙋ́щаго,  и҆ прогнѣвлѧ́ющаго бг҃а, всенепоро́чнаѧ, просвѣтѝ, и҆  наста́ви къ дѡ́брымъ дѣлѡ́мъ, ꙗ҆́кѡ вина̀ всѣ́хъ  благи́хъ. 
Свѣти́ленъ. Подо́бенъ: Посѣти́лъ ны̀: 
И҆̀же благоче́стнѡ пра́зднꙋющымъ па́мѧть ва́шꙋ,  бг҃облаже́ннїи пе́тре и҆ феѵрѡ́нїе, вкꙋ́пѣ ми́рнѡ пожи́вше  и҆ благоче́стнѡ, моли́те хрⷭ҇та̀, грѣхѡ́въ ѡ҆ставле́нїе  дарова́ти рабѡ́мъ ва́шымъ. 
Два́жды. 
Бг҃оро́диченъ: 
Прест҃а́ѧ бцⷣе, оу҆пова́нїе на́ше и҆ похвало̀, тѧ̀  є҆ди́нꙋ вѣ́дꙋще, вѣ́рою покланѧ́ющесѧ, мо́лимъ: ра́дꙋйсѧ,  неискꙋсобра́чнаѧ ст҃а́ѧ марі́е, покро́ве и҆ ѡ҆гражде́нїе  на́ше, и҆ помо́щница сꙋ́щымъ въ бѣда́хъ. молѝ хрⷭ҇та̀ сн҃а  твоего̀ за рабы̑ твоѧ̑, на тѧ́ бо надѣ́емсѧ. 
На хвали́техъ стїхи̑ры, на д҃, гла́съ д҃. Подо́бенъ:  Зва́нный свы́ше: 
Ꙗ҆́кѡ свѣтоза́рное со́лнце, ꙳ блаже́ннїи ѿ  за́пада возсїѧ́вше, ꙳ всю̀ рѡссі́йскꙋю зе́млю просвѣти́сте,  ꙳ и҆ къ свѣ́тꙋ весе́лїѧ наста́висте: ꙳ и҆ ны́нѣ ѡ҆  пою́щихъ ва́съ, ꙳ пе́тре (с. 347) блаже́нне, ꙳ съ премꙋ́дрою  феѵрѡ́нїею, ꙳ и҆ сла́вѧщихъ лю́дехъ, ꙳ и҆ просѧ́щихъ  и҆сцѣле́нїѧ, ꙳ и҆ ко хрⷭ҇тꙋ̀ и҆́скреннѡ притека́ющихъ, ꙳  моли́те спастѝ ꙳ и҆ просвѣти́ти дꙋ́шы на́шѧ. 
Ѽ вели́кое и҆ несказа́нное чꙋ́до, ꙳ бжⷭ҇твенныѧ  бл҃года́ти, ꙳ петра̀ блаже́ннаго съ премꙋ́дрою феѵрѡ́нїею, ꙳  ка́кѡ возмо́жемъ воспѣ́ти, ꙳ и҆лѝ и҆зглаго́лати; ꙳  ѻ҆́ваго ꙗ҆́кѡ хра́бра и҆ бг҃очести́ва, ꙳ ѻ҆́вꙋ же ꙗ҆́кѡ  мꙋ́дрꙋ, ꙳ и҆ благовѣ́рїе хранѧ́щꙋ: ꙳ ѻ҆́въ оу҆́бѡ  го́рдаго ѕмі́ѧ побѣдѝ, ꙳ ѻ҆́ва же смире́нїе люблѧ́ше: ꙳  и҆ ны́нѣ хрⷭ҇тꙋ̀ бг҃ꙋ мо́лѧтсѧ, ꙳ спастѝ и҆ просвѣти́ти  дꙋ́шы на́шѧ. 
Всечестны́й приспѣ̀ пра́здникъ ꙳ ст҃ы́хъ  чꙋдотво́рцєвъ, ꙳ хода́тайствꙋѧ всѣ̑мъ спасе́нїе, ꙳ въ  не́мже та́йнѡ восплеска́вше къ ни́мъ си́це рце́мъ: ꙳  ра́дꙋйтесѧ, свѣти̑ла тє́мнымъ, ꙳ мы́сленнагѡ со́лнца: ꙳  ра́дꙋйсѧ, пе́тре, ꙳ кꙋ́пнѡ съ сꙋпрꙋ́жницею твое́ю, ꙳  благовѣ́рїе хранѧ́ще, ꙳ во є҆ди́нствѣ ст҃ы́ѧ трⷪ҇цы. ꙳  ю҆́же моли́те, ꙳ спастѝ и҆ просвѣти́ти дꙋ́шы на́шѧ. 
Пе́рвѣе оу҆́бѡ прехва́льнїи, ꙳ ѿ ю҆́ности своеѧ̀  ꙳ хрⷭ҇тꙋ̀ порабо́тавше, ꙳ сꙋ́щаго въ мі́рѣ се́мъ, ꙳ ꙗ҆́кѡ  прехва́льна позна́вше, ꙳ и҆ сегѡ̀ ра́ди ми́лостынею и҆  моли́твами, ꙳ до́брѣ томꙋ̀ оу҆годи́вше. ꙳ тѣ́мже и҆ по  сме́рти ꙳ и҆сцѣле́нїе подава́ете всѣ̑мъ, ꙳ вѣ́рою ва́съ  почита́ющымъ, ꙳ пе́тре и҆ феѵрѡ́нїе, ꙳ и҆ ве́лїю ми́лость. 
Сла́ва, гла́съ в҃: Самогла́сенъ: 
Прїиди́те, всѝ ꙗ҆зы́цы, восплещи́те рꙋка́ми и҆  ликовствꙋ́йте, прїиди́те всѝ рѡссі́йстїи свѧти́телїе и҆  свѧще́нницы, мона́си же и҆ прості́и, дꙋхо́внѣ  возвесели́мсѧ, въ наро́читый де́нь пра́здника но́выхъ  чꙋдотво́рцєвъ мꙋ́ромскихъ, петра̀ блаже́ннагѡ и҆ феѵрѡ́нїи  премꙋ́дрыѧ. и҆ си́хъ ꙗ҆́кѡ цвѣ̑ты хвала́ми и҆ пѣ́сньми  почти́мъ, си́це глаго́люще: ра́дꙋйтесѧ, пресла́внїи, нбⷭ҇нїи  человѣ́цы, земні́и (с. 348) а҆́гг҃ли, дх҃а ст҃а́гѡ  ѻ҆би́телище, и҆ є҆ѵⷢ҇льскомꙋ гла́сꙋ оу҆́бѡ возслѣ̑дницы:  тѣ́мъ и҆ прїѧ́сте вмѣ́стѡ тлѣ́нныхъ нетлѣ̑ннаѧ. и҆  ны́нѣ въ па́мѧти ва́шей моли́те хрⷭ҇та̀ бг҃а сохрани́ти  ѻ҆те́чество ва́ше, и҆ поми́ловати гра́дъ и҆ лю́ди,  почита́ющыѧ ва́съ, и҆ спастѝ дꙋ́шы на́шѧ. 
И҆ ны́нѣ, бг҃оро́диченъ: На тѧ̀ оу҆пова́нїе: 
Та́же, Славосло́вїе вели́кое. Тропа́рь. И҆ ѿпꙋ́стъ.  На лїтꙋргі́и,бл҃жє́нна, ѿ канѡ́на а҃-гѡ пѣ́снь г҃, на  д҃: и҆ дрꙋга́гѡ пѣ́снь ѕ҃. Прокі́менъ, гла́съ з҃: Честна̀  предъ гдⷭ҇емъ сме́рть прпⷣбныхъ є҆гѡ̀. Сті́хъ: Что̀  возда́мъ гдⷭ҇еви ѡ҆ всѣ́хъ, ꙗ҆̀же воздаде́ ми; А҆пⷭ҇лъ  къ гала́тѡмъ, зача́ло сг҃і. А҆ллилꙋ́їа, гла́съ ѕ҃:  Блаже́нъ мꙋ́жъ боѧ́йсѧ гдⷭ҇а: Є҆ѵⷢ҇лїе матѳе́а, зача́ло  і҃. Прича́стенъ: Ра́дꙋйтесѧ, првⷣнїи ѡ҆ гдⷭ҇ѣ. 


(с. 348) 
Мѣ́сѧца тогѡ́же въ к҃ѕ-й де́нь. 
Прпⷣбнагѡ ѻ҆тца̀ на́шегѡ даві́да, и҆́же въ  селꙋ́нѣ: 
И҆ ꙗ҆вле́нїе і҆кѡ́ны прест҃ы́ѧ влⷣчцы на́шеѧ бцⷣы  и҆ приснодв҃ы марі́и, тѵ́хфинскїѧ. 
Слꙋ́жба є҆ѧ̀ пи́сана по се́й слꙋ́жбѣ. Стїхи̑ры,  гла́съ и҃. 
Подо́бенъ: Ѽ пресла́внагѡ чꙋдесѐ! 
Ѻ҆́ч҃е даві́де всеблаже́нне, ꙳ воздержа́нїемъ  оу҆́мъ просвѣ́щь и҆зрѧ́днѡ, ꙳ къ первовино́вномꙋ до́брыхъ  впери́лсѧ є҆сѝ, ꙳ и҆ сто́лпъ ꙗ҆ви́лсѧ є҆сѝ  свѣтови́денъ, ꙳ просвѣща́ѧ всѣ́хъ словесы̀, и҆ чꙋдесы̀, ꙳  пристꙋпа́ющихъ къ тебѣ̀, ꙳ ра́зꙋмомъ всегда̀ бг҃олѣ́пнымъ.  ꙳ тѣ́мже тѧ̀ почита́емъ и҆ оу҆бл҃жа́емъ. (с. 349) 
Ꙗ҆́коже пти́ца благопѣ́снива, ꙳ на восхо́дѣ  садо́внѣ, ꙳ сѣ́нь, ѻ҆́ч҃е, водрꙋзи́лъ є҆сѝ, ꙳ стꙋ́денїю  померза́емь, ꙳ и҆ зно́емъ пожига́емь, ꙳ зла́ты ѿсю́дꙋ  прїѧ́лъ є҆сѝ крилѣ̀ ꙳ безстра́стїѧ и҆ соверше́нїѧ: и҆ къ  нбⷭ҇нѣй высотѣ̀ всели́лсѧ є҆сѝ, ꙳ ѡ҆ на́съ всегда̀  молѧ́сѧ хва́лѧщихъ тѧ̀. 
Бжⷭ҇твеннымъ безстра́стїѧ оу҆́глемъ ꙳ попали́въ  плотскі̑ѧ сла̑сти, неѡпали́мь пребы́лъ є҆сѝ, ꙳ на рꙋкꙋ̀  оу҆́глїе предъ лице́мъ, бг҃одохнове́нне, ꙳ царе́вымъ  держѧ̀, прпⷣбне, ꙳ дивлѧ́шесѧ твое́й свѣ́тлости. ꙳ тѣ́мъ  подано́ ти проше́нїе вели́ко ѿ бг҃а, ꙳ моли́твенника тѧ̀,  блаже́нне, ꙳ приѡбрѣ́тъ бл҃года́тїю. 
Сла́ва, гла́съ ѕ҃: 
Прпⷣбне ѻ҆́ч҃е, во всю̀ зе́млю и҆зы́де вѣща́нїе  и҆справле́нїй твои́хъ: тѣ́мъ на нб҃сѣ́хъ ѡ҆брѣ́лъ є҆сѝ  мздꙋ̀ трꙋдѡ́въ твои́хъ, де́мѡнскїѧ погꙋби́лъ є҆сѝ полкѝ,  и҆ а҆́гг҃льскїѧ дости́глъ є҆сѝ чи́ны: и҆́хже житїю̀ безъ  поро́ка поревнова́лъ є҆сѝ. дерзнове́нїе и҆мѣ́ѧ ко хрⷭ҇тꙋ̀  бг҃ꙋ, ми́ръ и҆спросѝ дꙋша́мъ на́шымъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ.  Поⷣ: Тридне́венъ: 
Зача́тїе твоѐ безсѣ́менное, ꙳ ржⷭ҇тво̀  неизрече́нное помышлѧ́ющи, ꙳ оу҆дивлѧ́юсѧ ѕѣлѡ̀; ꙳ ка́кѡ  си́це ꙗ҆́коже ѕлодѣ́й, ꙳ благоволи́лъ є҆сѝ оу҆мре́ти,  сн҃е, ꙳ пречⷭ҇таѧ пла́чꙋщи. взыва́ше; 
На стїхо́внѣ ѻ҆ктѡ́иха. Сла́ва, гла́съ и҃: 
Мона́хѡвъ мно́жества наста́вника тѧ̀ почита́емъ,  ѻ҆́ч҃е на́шъ даві́де: твое́ю бо стезе́ю вои́стиннꙋ пра́вѡ  ходи́ти позна́хомъ. блаже́нъ є҆сѝ хрⷭ҇тꙋ̀ рабо́тавъ, и҆  вра́жїю ѡ҆бличи́лъ є҆сѝ си́лꙋ, а҆́гг҃лѡвъ собесѣ́дниче, ꙳  прпⷣбныхъ соприча́стниче и҆ пра́ведныхъ: съ ни́миже моли́сѧ  гдⷭ҇еви, поми́ловатисѧ дꙋша́мъ на́шымъ. 
Крⷭ҇тобг҃оро́диченъ: Подо́бенъ: Ѽ пресла́внагѡ  чꙋдесѐ! 
Ю҆́ница нескве́рнаѧ, ꙳ ю҆нца̀ ви́дѧщи на дре́вѣ ꙳  (с. 350) пригвожда́ема во́лею, ꙳ рыда́ющи жа́лостнѣ, ꙳  оу҆вы̀ мнѣ̀, вопїѧ́ше, ꙳ люби́мѣйшее ча́до: ꙳ что̀ тѝ  со́нмъ воздадѐ безблагода́тный є҆вре́йскїй, ꙳ хотѧ́ мѧ  ѡ҆безча́дствовати ꙳ ѿ тебє̀, вселюбе́зне. 
Тропа́рь, гла́съ и҃: 
Въ тебѣ̀, ѻ҆́ч҃е, и҆звѣ́стнѡ спасе́сѧ, є҆́же по  ѻ҆́бразꙋ: прїи́мъ бо кре́стъ, послѣ́довалъ є҆сѝ хрⷭ҇тꙋ̀,  и҆ дѣ́ѧ оу҆чи́лъ є҆сѝ, презира́ти оу҆́бѡ пло́ть,  прехо́дитъ бо, прилѣжа́ти же ѡ҆ дꙋшѝ, ве́щи безсме́ртнѣй.  тѣ́мже и҆ со а҆́гг҃лы сра́дꙋетсѧ, прпⷣбне даві́де, дꙋ́хъ  тво́й. 
Канѡ́нъ, творе́нїе і҆ѡ́сифово, є҆гѡ́же  краегране́сїе: 
Пою̀, бл҃же́нне, твоѐ житїѐ бжⷭ҇твенными словесы̀. 
Гла́съ є҃. Пѣ́снь а҃. І҆рмо́съ: 
Конѧ̀ и҆ вса́дника въ мо́ре чермно́е, сокрꙋша́ѧй  бра̑ни мы́шцею высо́кою, хрⷭ҇то́съ и҆стрѧсѐ, і҆и҃лѧ же  спасѐ, побѣ́днꙋю пѣ́снь пою́ща. 
Пѣ́сньми свѣтоно́снꙋю и҆ бжⷭ҇твеннꙋю па́мѧть  твою̀, соше́дшесѧ, почти́мъ, даві́де преблаже́нне, свѣ́та  позна́вше тѧ̀ и҆ днѐ, прпⷣбне, наслѣ́дника, бжⷭ҇твеннымъ  дх҃омъ. 
Оу҆́ды оу҆мертви́въ, ѻ҆́ч҃е, на землѝ  тѣлє́сныѧ, жи́знь все́льшꙋюсѧ въ се́рдцы и҆мѣ́лъ є҆сѝ  хрⷭ҇та̀, оу҆мори́вшаго дїа́вола си́лꙋ, оу҆мертви́вшагѡ  человѣ́чество. 
Зако́нѡмъ влⷣки повинꙋ́ѧсѧ, прпⷣбне, кре́стъ тво́й  на ра́мо взѧ́лъ є҆сѝ, и҆ стопа́мъ сегѡ̀ послѣ́дꙋѧ, ты̀  низложи́лъ є҆сѝ возношє́нїѧ льсти́вагѡ, смирѧ́ѧсѧ. 
Бг҃оро́диченъ: 
Ꙗ҆ви́ласѧ є҆сѝ оу҆кра́шена добро́тою  добродѣ́телей, и҆ хрⷭ҇та̀ кра́снаго, дв҃о, породила̀  є҆сѝ, человѣ́ки оу҆краси́вшаго кра́сными добро́тами  бжⷭ҇тва̀, приснодв҃о. 
Пѣ́снь г҃. І҆рмо́съ: 
Водрꙋзи́вый на ничесо́мже зе́млю повелѣ́нїемъ  твои́мъ, и҆ (с. 351) повѣ́сивый неѡдержи́мѡ тѧготѣ́ющꙋю,  на недви́жимѣмъ, хрⷭ҇тѐ, ка́мени за́повѣдей твои́хъ  цр҃ковь твою̀ оу҆твердѝ, є҆ди́не бла́же и҆  чл҃вѣколю́бче. 
Оу҆вѧди́въ воздержа́нїемъ добро́тꙋ тѣле́снꙋю,  зари̑ прїѧ́тъ бж҃е́ственнагѡ дх҃а, и҆ безстра́стїѧ  свѣтоза́рными ѡ҆блиста́лъ є҆сѝ лꙋча́ми, и҆ и҆сцѣле́нїи  дарова́нїѧ, ѻ҆́ч҃е, прⷪ҇ро́кꙋ тезоимени́те. 
Ст҃ы́хъ послѣ́дꙋѧ житїю̀, пребога́те, ве́сь  ѡ҆свѧти́лсѧ є҆сѝ бж҃е́ственными дѣѧ́нїи. тѣ́мже  ѡ҆свѧща́еши та́йнѡ вѣ́рою ст҃о́е соверша́ющыѧ твоѐ  торжество̀, ѻ҆́ч҃е бг҃оно́се всеблаже́нне. 
Оу҆спи́въ сла̑сти тѣлє́сныѧ, прпⷣбне, моли́твами  и҆ бдѣ́нїи, и҆ пѡ́двиги, ѻ҆́ч҃е, въ ми́рѣ вои́стиннꙋ  оу҆снꙋ́въ почи́лъ є҆сѝ. тѣ́мже тѧ̀ неꙋсы́пна стѧжа́хомъ  храни́телѧ любо́вїю чтꙋ́щїи тѧ̀. 
Бг҃оро́диченъ: 
А҆́гг҃лѡвъ честнѣ́йши ꙗ҆ви́ласѧ є҆сѝ, ро́ждши  тѣ́хъ, дв҃о, созда́телѧ. тѣ́мъ молю́ тѧ, чⷭ҇таѧ: ѡ҆свѧтѝ  оу҆́мъ мо́й, и҆ се́рдце просвѣтѝ, ѻ҆́блакъ страсте́й  ѿгонѧ́щи. 
Сѣда́ленъ, гла́съ и҃. Подо́бенъ: Премꙋ́дрости: 
Воздержа́нїемъ стра̑сти плѡтскі́ѧ дꙋшѝ повинꙋ́въ,  ѻ҆́ч҃е мꙋ́дре, ꙗ҆ви́лсѧ є҆сѝ, бл҃же́нне, съ тѣ́ломъ  а҆́гг҃лъ: сѣ́нь же водрꙋзи́лъ є҆сѝ, ꙗ҆́кѡ пти́ца  благопѣ́снива на садо́внѣ дре́вѣ, на высотꙋ̀ оу҆́мъ  впери́лъ є҆сѝ. тѣ́мже чꙋде́съ дѣ́йствомъ ѡ҆бога́щсѧ,  преше́лъ є҆сѝ ко гдⷭ҇ꙋ, є҆го́же ѿ младе́нства  вожделѣ́лъ є҆сѝ: даві́де пресла́вне, молѝ хрⷭ҇та̀ бг҃а,  грѣхѡ́въ ѡ҆ставле́нїе пода́ти чтꙋ́щымъ тѧ̀. 
Сла́ва, и҆ ны́нѣ, бг҃оро́диченъ: 
Въ напа̑сти многоплетє́нныѧ впа́дъ, ѿ вра̑гъ  ви́димыхъ и҆ неви́димыхъ бꙋ́рею ѡ҆держи́мь безчи́сленныхъ  согрѣше́нїй мои́хъ, и҆ ꙗ҆́кѡ къ те́пломꙋ застꙋпле́нїю и҆  покро́вꙋ моемꙋ̀, чⷭ҇таѧ, ко приста́нищꙋ притека́ю твоеѧ̀ (с.  352) бл҃гости. тѣ́мже, пречⷭ҇таѧ, и҆зъ тебє̀ воплоще́нномꙋ  безсѣ́меннѡ, моли́сѧ прилѣ́жнѡ ѡ҆ всѣ́хъ рабѣ́хъ твои́хъ  непреста́ннѡ молѧ́щихтисѧ, бцⷣе пречⷭ҇таѧ, молѧ́щи є҆го̀  при́снѡ согрѣше́нїй ѡ҆ставле́нїе дарова́ти воспѣва́ющымъ  досто́йнѡ сла́вꙋ твою̀. 
Крⷭ҇тобг҃оро́диченъ: 
А҆́гнца и҆ па́стырѧ и҆ и҆зба́вителѧ, а҆́гница зрѧ́щи  на крⷭ҇тѣ̀, восклица́ше пла́чꙋщи, и҆ го́рькѡ рыда́ющи,  вопїѧ́ше: мі́ръ оу҆́бѡ ра́дꙋетсѧ, прїе́млѧ тобо́ю  и҆збавле́нїе, оу҆тро́ба же моѧ̀ гори́тъ, зрѧ́щи твоѐ  распѧ́тїе, є҆́же терпи́ши за милосе́рдїе ми́лости.  Долготерпѣли́ве гдⷭ҇и, ми́лости бе́здно, и҆ и҆сто́чниче  неисчерпа́емый, оу҆милосе́рдисѧ, и҆ да́рꙋй согрѣше́нїй  ѡ҆ставле́нїе вѣ́рою пою́щымъ бжⷭ҇твєнныѧ стрⷭ҇ти твоѧ̑. 
Пѣ́снь д҃. І҆рмо́съ: 
Бжⷭ҇твенное твоѐ разꙋмѣ́въ и҆стоща́нїе прозорли́вѡ  а҆ввакꙋ́мъ, хрⷭ҇тѐ, со тре́петомъ вопїѧ́ше тебѣ̀: во  спасе́нїе люде́й твои́хъ спастѝ пома̑занныѧ твоѧ̑ прише́лъ  є҆сѝ. 
Глаго́лѡвъ живото́чныхъ дх҃а послꙋ́шавъ, сла́ное  житїѧ̀ ѡ҆ста́вль мо́ре, и҆ ка́плѧми сле́зъ страсте́й  и҆зсꙋши́лъ є҆сѝ пото́ки. 
Ра́зꙋма и҆ благода́ти и҆спо́лненъ бы́въ, ѻ҆́ч҃е  даві́де, въ безмо́лвїи поиска́лъ є҆сѝ бл҃годѣ́телѧ  всѣ́хъ, и҆ сегѡ̀ сїѧ̑нїѧ полꙋчи́лъ є҆сѝ. 
Житїѐ твоѐ нꙋ́ждею є҆стества̀ свѣ́тлѡ показа́въ,  и҆ содѣ́йствїемъ дх҃а ѿ нꙋ́ждъ ѕло́бныхъ человѣ́ки  и҆зба́вилъ є҆сѝ, прпⷣбне. 
Бг҃оро́диченъ: 
Пое́мъ тѧ̀, всепѣ́таѧ влⷣчце, препѣ́таго бг҃а  несказа́ннѡ ро́ждшꙋю, и҆ ли́ки а҆́гг҃льскїѧ несравни́тельнѡ  добро́тою преше́дшꙋю. 
Пѣ́снь є҃. І҆рмо́съ: 
Ѡ҆дѣѧ́йсѧ свѣ́томъ ꙗ҆́кѡ ри́зою, къ тебѣ̀  оу҆́тренюю, и҆ тебѣ̀ зовꙋ̀: дꙋ́шꙋ мою̀ просвѣтѝ  ѡ҆мраче́ннꙋю, хрⷭ҇тѐ, ꙗ҆́кѡ є҆ди́нъ благоꙋтро́бенъ. (с.  353) 
Просте́ръ твоѝ ѻ҆́чи и҆ помышлє́нїѧ, ко и҆́же на  дре́вѣ просте́ршемꙋсѧ, на садо́внѣ дре́вѣ претерпѣ́лъ  є҆сѝ, зно́емъ пожига́емь, ѻ҆́ч҃е, и҆ стꙋ́денїю  померза́емь. 
Ве́сь молнїезра́ченъ ꙗ҆ви́лсѧ є҆сѝ, прпⷣбне,  ѻ҆́гнь дла́ньми, даві́де, держѧ̀, и҆ ца́рствꙋющаго кадѧ̀,  чꙋ́днымъ, всебл҃же́нне, кажде́нїемъ. 
Ны́нѣ не въ гада́нїихъ, нижѐ мечта́нїемъ,  бжⷭ҇твеннꙋю добро́тꙋ зри́ши, всеблаже́нне, лице́мъ же,  прпⷣбне, къ лицꙋ̀ па́че, разрѣ́шшымсѧ зерца́лѡмъ. 
Гре́знъ прекра́сенъ бжⷭ҇твеннагѡ, дв҃де прпⷣбне,  вїногра́да ꙗ҆ви́лсѧ є҆сѝ, и҆сточа́ѧ вїно̀ оу҆миле́нїѧ,  ѿ пїѧ́нства, ѻ҆́ч҃е, страсте́й ѡ҆б̾юродѣ́вшымъ. 
Бг҃оро́диченъ: 
Напра́ви жи́знь мою̀, и҆ движє́нїѧ оу҆́мнаѧ,  бг҃ороди́тельнице, къ бжⷭ҇твенномꙋ хотѣ́нїю, и҆зъ тебє̀  неизрече́ннѡ къ на́мъ прише́дшагѡ. 
Пѣ́снь ѕ҃. І҆рмо́съ: 
Неи́стовствꙋющеесѧ бꙋ́рею дꙋшетлѣ́нною, влⷣко  хрⷭ҇тѐ, страсте́й мо́ре оу҆кротѝ, и҆ ѿ тлѝ возведи́  мѧ, ꙗ҆́кѡ благоꙋтро́бенъ. 
Хра́мъ бжⷭ҇твеннагѡ дх҃а позна́лсѧ є҆сѝ, прпⷣбне  даві́де, въ ма́лѣ хра́минѣ затворе́нъ, и҆ тѣ́сною  простра́ннꙋю и҆скꙋпꙋ́ѧ. 
Зако́нѡмъ влⷣки преклони́лъ є҆сѝ, ѻ҆́ч҃е, твою̀  дꙋ́шꙋ, и҆ свѣ́та и҆спо́лненъ бы́лъ є҆сѝ, и҆ прїи́мникъ  дарова́нїй дх҃а. 
Чꙋдесы̀ житїѐ твоѐ, бг҃оно́се ѻ҆́ч҃е, вои́стиннꙋ  оу҆кра́шено концє́мъ ꙗ҆ви́сѧ. тѣ́мже вѣ́рнѡ  восхвалѧ́емъ тѧ̀. 
Бг҃оро́диченъ: 
Ѿ чⷭ҇тыхъ крове́й твои́хъ и҆стка́сѧ пло́ть, па́че  є҆стества̀, созда́вшемꙋ человѣ́ка, бцⷣе. тѣ́мже  досто́йнѡ пое́мъ тѧ̀. 
Конда́къ, гла́съ а҃. Подо́бенъ: Ли́къ а҆́гг҃льскїй: 
Са́дъ присноцвѣтꙋ́щь, добродѣ́телей плоды̀  приносѧ́й, ꙗ҆ви́лсѧ є҆сѝ на садо́внѣ дре́вѣ, ꙗ҆́кѡ  благопѣ́сниваѧ (с. 354) пти́ца: ра́й же па́че, жи́зни  дре́во гдⷭ҇а въ се́рдцы твое́мъ прїе́мъ, ꙗ҆́кѡ воздѣ́лавъ,  бг҃омꙋ́дре, и҆́мже пита́еши на́съ бл҃года́тїю: при́снѡ молѝ  ѡ҆ на́съ, даві́де всеблаже́нне. 
І҆́косъ: 
Сласте́й мои́хъ пе́щь вжига́етъ мѝ вѣ́чный  пла́мень прпⷣбне даві́де, погасѝ моли́твами твои́ми,  ꙗ҆́коже многотекꙋ́щими слеза́ми твои́ми, вже́гъ оу҆́глїе  любвѐ, блаже́нне, зижди́телѧ моегѡ̀, ꙗ҆́коже дре́вле въ  рꙋкꙋ̀ твоє́ю носи́въ ꙗ҆́кѡ же́ртвꙋ, и҆ царѧ̀ оу҆диви́лъ  є҆сѝ, ꙗ҆́кѡ да пою̀ тебѐ, свѣтоно́сче, даві́де  всеблаже́нне. 
Пѣ́снь з҃. І҆рмо́съ: 
Превозноси́мый ѻ҆ц҃є́въ гдⷭ҇ь, пла́мень оу҆гасѝ,  ѻ҆́троки ѡ҆росѝ, согла́снѡ пою́щыѧ: бж҃е, бл҃гослове́нъ  є҆сѝ. 
Стоѧ́лъ є҆сѝ неꙋкло́ннѡ на вѣ́твѣхъ са́да,  прпⷣбне, напоє́нїи сле́зъ твои́хъ ча́стѡ напоѧ́ѧ, и҆ поѧ̀  немо́лчнѡ: бж҃е, благослове́нъ є҆сѝ. 
Всѐ твоѐ жела́нїе къ бг҃ꙋ просте́рлъ є҆сѝ, всѐ  се́рдце твоѐ прїѧ́телище сотвори́лъ є҆сѝ бж҃е́ственныхъ  дарова́нїй, бг҃оно́се, воспѣва́ѧ: бж҃е, благослове́нъ  є҆сѝ. 
Тѧ̀ свѣтови́дна, ѻ҆́ч҃е, бы́вша, оу҆́глїе  держа́ща въ рꙋкꙋ̀, ꙗ҆́кѡ ви́дѣ ца́рь оу҆диви́сѧ, и҆  нога́мъ твои̑мъ поклони́сѧ. 
Бг҃оро́диченъ: 
Разрѣши́сѧ ржⷭ҇тво́мъ твои́мъ клѧ́тва человѣ́ча,  є҆ди́на всебл҃гослове́ннаѧ: тѣ́мже тѧ̀ славосло́вимъ,  ꙗ҆́кѡ бл҃года́тнꙋю, бцⷣе, во вѣ́ки. 
Пѣ́снь и҃. І҆рмо́съ: 
Тебѣ̀ вседѣ́телю, въ пещѝ ѻ҆́троцы всемі́рный  ли́къ спле́тше поѧ́хꙋ: дѣла̀ всѧ̑каѧ, гдⷭ҇а по́йте, и҆  превозноси́те во всѧ̑ вѣ́ки. 
Оу҆́тро разꙋ́мное сꙋ́щымъ во тмѣ̀ ꙗ҆ви́лсѧ є҆сѝ  житїѧ̀, блаже́нне, свѣ́тъ разꙋмѣ́нїѧ всѣ̑мъ ѡ҆зарѧ́ѧ,  любо́вїю тѧ̀ чтꙋ́щымъ, и҆ превозносѧ́щымъ хрⷭ҇та̀ во всѧ̑  вѣ́ки. 
Бы́лъ є҆сѝ пра́въ и҆ смире́нъ и҆ кро́токъ, даві́да  (с. 355) тезоимени́таго и҆з̾ѡбража́ѧ вѣ́рнѡ. тѣ́мже съ  ни́мъ зе́млю кро́ткихъ, ѻ҆́ч҃е, наслѣ́довалъ є҆сѝ во  всѧ̑ вѣ́ки. 
Бг҃осїѧ́ненъ мона́шествꙋющихъ сто́лпъ, даві́де  блаже́нный, прⷪ҇ро́къ бжⷭ҇твенъ дрꙋгі́й ꙗ҆ви́лсѧ є҆сѝ,  бꙋ̑дꙋщаѧ предглаго́лѧ бжⷭ҇твєннаѧ ꙗ҆влє́нїѧ дх҃а  бжⷭ҇твеннагѡ. 
Бг҃оро́диченъ: 
Тѧ̀ добро́тꙋ і҆а́кѡвлю, дв҃о, бг҃ъ ю҆́же возлюбѝ,  ю҆́же и҆збра̀, всѝ ꙗ҆́кѡ є҆ди́нꙋ бл҃гослове́ннꙋю,  пѣсносло́вимъ во всѧ̑ вѣ́ки. 
Пѣ́снь ѳ҃. І҆рмо́съ: 
И҆са́їе, ликꙋ́й, дв҃а и҆мѣ̀ во чре́вѣ, и҆ родѝ  сн҃а є҆мманꙋ́ила, бг҃а же и҆ чл҃вѣ́ка, восто́къ и҆́мѧ  є҆мꙋ̀: є҆го́же велича́юще, дв҃ꙋ оу҆бл҃жа́емъ. 
Свѧще́нное торжество̀ соше́дшесѧ дне́сь вѣ́рнїи  соверши́мъ, свѧще́ннагѡ всѝ ѻ҆тца̀, воздержа́нїемъ  возсїѧ́вшагѡ, и҆ себѐ всего̀ бг҃ꙋ ѡ҆свѧти́вшагѡ житїе́мъ  соверше́нїѧ. 
Ꙗ҆́коже дре́во насади́лсѧ є҆сѝ на вода́хъ,  прпⷣбне, то́ки дꙋхо́вныхъ добродѣ́телей носѧ̀ плоды̀: на  садо́внѣ же дре́вѣ водрꙋзи́въ ꙗ҆́кѡ ѻ҆ре́лъ, ѻ҆́ч҃е,  гнѣздо̀, къ нбⷭ҇нымъ тво́й оу҆́мъ впери́лъ є҆сѝ. 
Тво́й проро́чески оу҆зрѣ́въ, даві́де, и҆схо́дъ,  провозглаша́еши сі́й лю́демъ, є҆гда̀ посыла́емь, є҆́же на  ни́хъ поста́вилъ є҆сѝ, мꙋ́дре, ца́рствꙋющагѡ мно́гое  негодова́нїе. 
Ст҃а́ѧ па́мѧть твоѧ̀ ѡ҆свѧща́етъ дне́сь на́съ,  творѧ́щихъ сїю̀ вѣ́рнѡ, прпⷣбне даві́де: свѧ́тѡ бо  препроводи́лъ є҆сѝ твою̀, свѧ́те, жи́знь, и҆ по  оу҆спе́нїи ра́дꙋешисѧ со ст҃ы́ми при́снѡ. 
Бг҃оро́диченъ: 
Свѣтоно́снꙋ две́рь тѧ̀ предзрѧ́ше і҆езекі́иль,  є҆́юже про́йде свѣ́тъ и҆́стинный хрⷭ҇то́съ бг҃ъ на́шъ:  є҆го́же прилѣ́жнѡ молѝ, чⷭ҇таѧ, покаѧ́нїѧ мѝ двє́ри  ѿве́рсти, молю́сѧ. 
Свѣти́ленъ. Подо́бенъ: Жєны̀ оу҆слы́шите: 
Мїрска́гѡ весе́лїѧ ꙗ҆́кѡ ѿ скве́рны оу҆клони́лсѧ  є҆сѝ, и҆ (с. 356) неѧде́нїемъ пло́ть оу҆вѧди́въ,  ѡ҆бнови́лъ є҆сѝ дꙋшѝ крѣ́пость, прпⷣбне, сла́вою  ѡ҆богати́лсѧ є҆сѝ нбⷭ҇ною, сла́вне. тѣ́мже молѧ̀ не  преста́й ѡ҆ на́съ гдⷭ҇а. 
Бг҃оро́диченъ: 
Вои́стиннꙋ бцⷣꙋ тѧ̀ и҆сповѣ́дꙋемъ, влⷣчце, тобо́ю  спа́сшїисѧ: и҆́бо гдⷭ҇а неизрече́ннѡ родила̀ є҆сѝ,  разо́ршаго кресто́мъ сме́рть, къ себѣ́ же привле́кша  прпⷣбныхъ собо́ры, съ ни́миже тѧ̀ восхвалѧ́емъ, дв҃о. 
На стїхо́внѣ, ѻ҆ктѡ́иха. Сла́ва, гла́съ є҃: 
Прпⷣбне ѻ҆́ч҃е, не да́лъ є҆сѝ сна̀ твои́ма  ѻ҆чи́ма, ни вѣ́ждома дрема́нїѧ, до́ндеже дꙋ́шꙋ и҆ тѣ́ло  ѿ страсте́й свободи́лъ є҆сѝ, и҆ себѐ оу҆гото́валъ  є҆сѝ дх҃ꙋ жили́ще: прише́дъ бо хрⷭ҇то́съ со ѻ҆ц҃е́мъ,  ѻ҆би́тель въ тебѣ̀ сотворѝ, и҆ є҆диносꙋ́щныѧ трⷪ҇цы  оу҆го́дникъ бы́въ, великопроповѣ́дниче ѻ҆́ч҃е на́шъ  даві́де, молѝ спасти́сѧ на́мъ. 
И҆ ны́нѣ, бг҃оро́диченъ, и҆лѝ крⷭ҇тобг҃оро́диченъ:  Подо́бенъ: Ра́дꙋйсѧ: 
Є҆гда̀ гро́здъ ненасажде́нъ сꙋ́щъ, ꙗ҆́кѡ лоза̀  ѿрасти́ла є҆сѝ, оу҆зрѣ́вши на дре́вѣ повѣ́шена,  прободе́на же копїе́мъ въ бжⷭ҇твєннаѧ ре́бра: что̀ сїѐ,  гл҃го́лаше, сн҃е и҆ бж҃е мо́й; ка́кѡ, и҆́же недꙋ́ги всѧ̑ и҆  стра̑сти и҆сцѣлѧ́ѧй, стрⷭ҇ти терпи́ши, безстра́стенъ сы́й  по є҆стествꙋ̀ бжⷭ҇твенномꙋ; что́ ти безблагода́тнїи лю́дїе  бл҃года́телю сїѧ̑ возда́ша вмѣ́стѡ благодѣѧ́нїй, вопїѧ́ше  пречⷭ҇таѧ; но тогѡ̀ стрⷭ҇тьмѝ, страсте́й мѧ̀ свободи́ти  молѝ непреста́ннѡ, ꙗ҆́кѡ да сла́влю тѧ̀. (с. 357) 
Слꙋ́жба ꙗ҆вле́нїю і҆кѡ́ны прест҃ы́ѧ влⷣчцы на́шеѧ  бцⷣы и҆ приснодв҃ы марі́и, тѵ́хфинскїѧ. 
На ма́лѣй вече́рни, на Гдⷭ҇и, воззва́хъ,  стїхи̑ры, гла́съ а҃. 
Подо́бенъ: Нбⷭ҇ныхъ чинѡ́въ: 
Нбⷭ҇ныѧ си̑лы ра́дꙋютсѧ ꙳ ѡ҆ пресла́вныхъ  благодѣѧ́нїихъ бг҃ома́тере, ꙳ и҆ къ весе́лїю зємны́ѧ  дꙋхо́вномꙋ призыва́юще, ꙳ спасе́нїе мі́рꙋ сїю̀ показꙋ́ютъ, ꙳  и҆ все́й рѡссі́йстѣй странѣ̀ ꙳ тве́рдое ѡ҆гражде́нїе и҆  защище́нїе. 
Ѡ҆ твое́мъ, влⷣчце, ꙗ҆вле́нїи пресла́вномъ ꙳  оу҆ми́льни бы́вше лю́дїе, вкꙋ́пѣ же и҆ ра́достни, ꙳ ꙗ҆́кѡ  чꙋде́съ сокро́вище, ꙳ пречⷭ҇тый тво́й ѻ҆́бразъ лобыза́ютъ,  ꙳ бж҃їею благода́тїю просвѣща́ющъ вѣ̑рныѧ, ꙳ и҆ ѿ бѣ́дъ  и҆збавлѧ́ющъ съ любо́вїю притека́ющыѧ. 
Съ пресла́вными чи́нми а҆́гг҃льскими ꙳ дне́сь  вѣ́рнїи дꙋхо́внѣ весели́мсѧ, ꙳ свѣ́тлѡ пра́зднꙋюще ꙳  пресвѣ́тлое торжество̀ бг҃ома́тере: ꙳ пречⷭ҇тый бо є҆ѧ̀  ѻ҆́бразъ, ꙳ ꙗ҆́кѡ и҆сто́чникъ приснотекꙋ́щїй ꙗ҆ви́сѧ, ꙳  и҆сцѣле́нїй незави́стныѧ да́ры при́снѡ мі́рꙋ и҆сточа́ющїй. 
Сла́ва, и҆ ны́нѣ, гла́съ є҃: 
Стра́нно чꙋ́до ꙗ҆вле́нїѧ ѻ҆́браза твоегѡ̀,  влⷣчце, и҆ несказа́нно: оу҆дивлѧ́етъ премі̑рнаѧ и҆  оу҆жаса́етъ земна̑ѧ, вкꙋ́пѣ же и҆ просвѣща́етъ  свѣтоно́сною бл҃года́тїю, ро́ждшагѡсѧ ѿ тебє̀ хрⷭ҇та̀  бг҃а на́шегѡ, и҆ твое́ю. є҆го́же молѝ, чⷭ҇таѧ, въ  бжⷭ҇твеннѣмъ торжествѣ̀ твое́мъ, пода́ти на́мъ  просвѣще́нїе и҆ ве́лїю ми́лость. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Ѽ всенепоро́чнаѧ дв҃о, ꙳ ко́е тебѣ̀ принесе́мъ (с.  358) благодаре́нїе; ꙳ ꙗ҆́кѡ свѣтоза́рнымъ пречⷭ҇тыѧ  твоеѧ̀, ꙳ и҆ и҆зъ тебє̀ ро́ждшагѡсѧ млⷣнца, і҆кѡ́ны  ꙗ҆вле́нїемъ, ꙳ оу҆тверди́ла є҆сѝ сердца̀ вѣ́рныхъ. 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Ѽ прест҃а́ѧ гпⷭ҇жѐ влⷣчце! ꙳ не забꙋ́ди на́съ  твоѧ̑ рабы̑, ꙳ вѣ́рою покланѧ́ющыѧсѧ чꙋдотво́рной твое́й  і҆кѡ́нѣ, ꙳ и҆ благоче́стнѡ воспѣва́ющыѧ тѧ̀: ꙳ и҆ и҆зба́ви  ны̀, гпⷭ҇жѐ, ѡ҆ всѣ́хъ бѣ́дъ и҆ напа́стей. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Ѽ всепѣ́таѧ мт҃и! ꙳ оу҆милосе́рдисѧ на моле́нїе  на́ше: ꙳ сн҃а бо твоегѡ̀ и҆ твоѐ є҆смы̀ достоѧ́нїе, ꙳ всѧ̑  спасѝ и҆ поми́лꙋй, ꙳ да вси́ тѧ непреста́ннѡ велича́емъ. 
Сла́ва, и҆ ны́нѣ: 
Ти́хое приста́нище ѻ҆би́тель твоѧ̀, бг҃оневѣ́сто,  ꙗ҆ви́сѧ всѣ́хъ съ вѣ́рою притека́ющихъ, и҆мꙋ́щи въ себѣ̀  пречестнꙋ́ю твою̀ і҆кѡ́нꙋ, всѣ̑мъ неѡскꙋ́днѡ бл҃года́ть  подаю́щꙋю. 
На вели́цѣй вече́рни. 
На Гдⷭ҇и, воззва́хъ, стїхи̑ры, гла́съ в҃. Поⷣ:  Кі́ими похва́льными: 
Кі́ими чи́стыми оу҆стна́ми ꙳ оу҆блажи́мъ бцⷣꙋ, ꙳  честнѣ́йшꙋю херꙋві́мѡвъ, ꙳ и҆ ст҃ѣ́йшꙋю сꙋ́щꙋ серафі́мѡвъ,  ꙳ а҆́гг҃лѡвъ же ꙳ и҆ всѣ́хъ ст҃ы́хъ сла́внѣйшꙋю, ꙳  престо́лъ цр҃е́въ непоколеби́мый, ꙳ до́мъ, въ не́мже  всели́сѧ вы́шнїй, ꙳ спасе́нїе мі́ра, ꙳ бж҃їе ѡ҆свѧще́нїе, ꙳  подаю́щꙋю вѣ̑рнымъ ꙳ въ бжⷭ҇твеннѣмъ торжествѣ̀ є҆ѧ̀, ꙳  бога́тнѡ ве́лїю ми́лость. 
Кі̑ѧ дꙋхѡ́вныѧ пѣ̑сни ꙳ ны́нѣ принесе́мъ тѝ,  всечⷭ҇таѧ; ꙳ и҆́бо пречестны́ѧ твоеѧ̀ і҆кѡ́ны ꙳ пречꙋ́днымъ  ше́ствїемъ ꙳ подсо́лнечнꙋю ѡ҆свѧти́ла є҆сѝ, ꙳ и҆ ди́внымъ  є҆ѧ̀ ꙗ҆вле́нїемъ, ꙳ всю̀ рѡссі́йскꙋю странꙋ̀ оу҆диви́ла  є҆сѝ, ꙳ и҆ свѣтоза́рнымъ є҆ѧ̀ прише́ствїемъ ꙳ пꙋсто́е  мѣ́сто и҆ непроходи́мое просвѣти́ла є҆сѝ: и҆дѣ́же и҆  ны́нѣ водворѧ́ешисѧ ꙳ бжⷭ҇твенною (с. 359) і҆кѡ́ною твое́ю,  ꙳ всеси́льнымъ твои́мъ предста́тельствомъ ꙳ мі́рꙋ  непреста́ннѡ подаю́щи ве́лїю ми́лость. 
Кі̑ѧ оу҆милє́нныѧ гла́сы принесо́ша тѝ тогда̀,  бцⷣе, ꙳ зрѧ́щїи свѣтоно́снꙋю і҆кѡ́нꙋ твою̀, ꙳ чꙋ́днѡ на  воздꙋ́сѣ стоѧ́щꙋю, ꙳ и҆ свѣтоза́рными лꙋча́ми сїѧ́ющꙋю, ꙳  благочести́вїи лю́дїе; ꙳ то́чїю съ рыда́нїемъ молѧ́хꙋсѧ; ꙳  съ пла́чемъ взыва́юще: ꙳ прїидѝ къ на́мъ, цр҃и́це, сни́ди,  влⷣчце, ꙳ низпослѝ щедрѡ́ты твоегѡ̀ чл҃вѣколю́бїѧ, ꙳  посѣти́ ны свы́ше, ꙳ просвѣтѝ ѡ҆мрачє́нныѧ твои́мъ  свѣтоза́рнымъ прише́ствїемъ, ꙳ и҆ неѿстꙋ́пна бꙋ́ди во  вѣ́ки, ꙳ мі́рови бога́тнѡ подаю́щи ве́лїю ми́лость. 
Что́ ти принесе́мъ, прест҃а́ѧ дв҃о, ꙳ за мно́гꙋю  твою̀ бл҃госты́ню и҆ чл҃вѣколю́бїе; ꙳ ꙗ҆́кѡ пресла́внѡ по  воздꙋ́хꙋ ꙳ низпосла́ла є҆сѝ землѝ рѡссі́йстѣй ꙳  бжⷭ҇твенное твоѐ дарова́нїе, ꙳ многочꙋде́снꙋю твою̀  і҆кѡ́нꙋ, бг҃оѻтрокови́це чⷭ҇таѧ: ꙳ ѿ неѧ́же бж҃їею  бл҃года́тїю ꙳ чꙋдесы̀ происходѧ́щими ꙳ бѣ́дъ и҆збавлѧ́емсѧ,  ꙳ и҆ и҆з̾ѻби́льнѡ прїе́млемъ ꙳ дꙋша́мъ же и҆ тѣ́лѡмъ ѿ  всѧ́кихъ болѣ́зней ꙳ и҆сцѣле́нїе, и҆ непреста́ннѡ  почерпа́емъ ве́лїю ми́лость. 
И҆́ны стїхи̑ры, гла́съ є҃. Подо́бенъ: Ра́дꙋйсѧ: 
Ра́дꙋйсѧ, наде́жда на́ша, бцⷣе чⷭ҇таѧ: ра́дꙋйсѧ:  ра́дость а҆́гг҃ломъ прїи́мшаѧ: ра́дꙋйсѧ, ро́ждшаѧ ѻ҆́ч҃ее  сїѧ́нїе: ра́дꙋйсѧ, бл҃гослове́ннаѧ чⷭ҇таѧ прест҃а́ѧ дв҃о,  є҆ди́на всепѣ́таѧ: ра́дꙋйсѧ, хрⷭ҇тїа́нѡмъ въ бѣда́хъ  ско́раѧ помо́щнице, и҆ те́плаѧ застꙋ́пнице: ра́дꙋйсѧ,  правосла́вїѧ похвало̀ высо́каѧ, и҆ сла́во превознесе́ннаѧ,  ро́ждшаѧ па́стырѧ до́браго, на́съ заблꙋ́ждшихъ взыска́вшаго,  и҆ грѣхо́вными плени́цами свѧ́занныхъ разрѣши́вшаго,  подаю́щаго мі́рови ве́лїю ми́лость. 
Ра́дꙋйсѧ, прест҃а́ѧ дв҃о, спасе́нїѧ на́шегѡ  хода́таица. ты̀ и҆сточи́ла є҆сѝ всѣ̑мъ ра́дость и҆  бл҃гослове́нїе, (с. 360) ро́ждши безъ сѣ́мене пло́тїю  и҆сто́чникъ бла̑гъ, краснѣ́йшаго добро́тою па́че всѣ́хъ  сынѡ́въ человѣ́ческихъ, і҆и҃са всегѡ̀ мі́ра и҆зба́вителѧ,  и҆ на пречⷭ҇тꙋю рꙋкꙋ̀ твоє́ю того̀ носи́ла є҆сѝ, и҆  ны́нѣ пречⷭ҇тымъ ѻ҆́бразомъ ви́димъ є҆го̀  человѣколю́бнѣ, и҆ свѣтоза́рнѡ съ тобо́ю прише́дша къ  на́мъ на и҆сцѣле́нїе не́мощей тѣле́сныхъ, и҆ во спасе́нїе  дꙋ́шъ на́шихъ. 
Ра́дꙋйсѧ дне́сь, рѡссі́йскаѧ землѧ̀ хрⷭ҇толюби́ваѧ:  сла́ва бо гдⷭ҇нѧ на тебѣ̀ возсїѧ̀, пресла́внымъ  ꙗ҆вле́нїемъ і҆кѡ́ны бг҃ома́тере: лꙋчено́снѡ бо къ тебѣ̀  прїи́де ди́внѡ по воздꙋ́хꙋ, всѣ́хъ бг҃а про́мысломъ. ликꙋ́й  ны́нѣ, и҆ весели́сѧ, вели́кїй новъгра́де, ꙗ҆́кѡ воспрїѧ́лъ  є҆сѝ въ предѣ́лѣ ѻ҆́бласти твоеѧ̀, свы́ше просїѧ́вшꙋю  бжⷭ҇твеннꙋю зарю̀, чꙋде́съ бл҃года́ть и҆злива́ющꙋю.  красꙋ́йсѧ и҆ свѣ́тлѡ торжествꙋ́й, пречестна́ѧ ѻ҆би́тель  бг҃ома́тере, ꙗ҆́кѡ оу҆ѧсни́сѧ твоѧ̀ добро́та прекра́снѡ:  и҆мѣ́еши бо въ себѣ̀ ве́лїе вселе́нныѧ сокро́вище, чꙋ́днꙋю  і҆кѡ́нꙋ влⷣчцы, пресла́внѡ по а҆е́рꙋ прише́дшꙋю, да́рꙋющїѧ  всѣ̑мъ вѣ̑рнымъ ве́лїю ми́лость. 
Сла́ва, и҆ ны́нѣ, гла́съ ѕ҃: 
Дне́сь ра́дꙋетсѧ вѣ́рныхъ мно́жество, ꙗ҆ви́босѧ  бж҃е́ственнаѧ і҆кѡ́на твоѧ̀, влⷣчце, на воздꙋ́сѣ, ꙗ҆́кѡ  многосвѣ́тлое со́лнце, свѣ́томъ ве́лїимъ сїѧ́ющи, и҆ лꙋчы̀  ми́лости повсю́дꙋ и҆спꙋща́ющи, всѧ̑ вѣ̑рныѧ просвѣща́етъ.  дне́сь ликовствꙋ́юще а҆́гг҃ли тебѣ̀ слꙋ́жатъ, и҆ почита́юще  тѧ̀ ѿ мѣ́ста на мѣ́сто неви́димѡ і҆кѡ́нꙋ твою̀  преноси́ша, бг҃ома́ти: доне́сше же бг҃оизбра́ннагѡ мѣ́ста,  благоговѣ́йнѡ поста́виша съ досто́йными славословлє́нїи.  мы́ же что́ ти принесе́мъ бре́ннїи; и҆ ко́е благохвале́нїе  прише́ствїю твоемꙋ̀ сотвори́мъ; недоꙋмѣва́емъ, то́чїю  оу҆дивлѧ́емсѧ, велича́юще твоѐ милосе́рдїе, є҆́же на  на́съ показа́ла є҆сѝ. но, ѽ прест҃а́ѧ, моли́сѧ прилѣ́жнѡ  сн҃ꙋ твоемꙋ̀ и҆ бг҃ꙋ на́шемꙋ, дарова́ти ѻ҆те́чествꙋ (с.  361) на́шемꙋ на врагѝ побѣ̑ды, и҆ мі́рꙋ оу҆мире́нїе, и҆  дꙋша́мъ на́шымъ ве́лїю ми́лость. 
Вхо́дъ. Прокі́менъ днѐ. Чтє́нїѧ трѝ, пи́саны сегѡ̀  мѣ́сѧца въ к҃г де́нь. 
На лїті́и стїхи̑ры, гла́съ г҃: 
Прїиди́те всѝ празднолю́бцы, чꙋ́дное ꙗ҆вле́нїе  і҆кѡ́ны бж҃їѧ мт҃ре оу҆блажи́мъ: пресла́внѡ бо и҆  бг҃олѣ́пнѡ возсїѧ̀, є҆ѧ́же ст҃ы́мъ ꙗ҆вле́нїемъ мі́ръ  просвѣще́нъ бы́сть. тѣ́мъ оу҆сты̀ и҆ сердцы̀, и҆  пѣ́сньми и҆ пѣ̑нїи дꙋхо́вными, се́й ст҃ы́й де́нь со  всѣ́ми притека́ющими пра́зднꙋемъ свѣ́тлѡ. 
Гла́съ и҃: 
Пе́рвѣе написа́вшейсѧ твое́й і҆кѡ́нѣ,  є҆ѵⷢ҇льскихъ та̑инъ благовѣ́стникомъ, и҆ къ тебѣ̀  цр҃и́цѣ принесе́ннѣй, да оу҆сво́иши тꙋ̀, и҆ си́льнꙋ  содѣ́лаеши спастѝ чествꙋ́ющыѧ тѧ̀. и҆ пора́доваласѧ є҆сѝ  ꙗ҆́кѡ сꙋ́щи ми́лостива спасе́нїѧ на́шегѡ содѣ́тельница,  ꙗ҆́кѡ оу҆ста̀ и҆ гла́съ і҆кѡ́нѣ бы́вши, ꙗ҆́коже и҆ бг҃а  внегда̀ зачина́ющи во чре́вѣ, пѣ́снь воспѣ́ла є҆сѝ: сѐ  ѿ ны́нѣ оу҆блажа́тъ мѧ̀ всѝ ро́ди. и҆ на тꙋ̀ зрѧ́щи  гл҃го́лала є҆сѝ со вла́стїю: съ си́мъ ѻ҆́бразомъ  бл҃года́ть моѧ̀ и҆ си́ла. и҆ мы̀ и҆́стиннѡ вѣ́рꙋемъ, ꙗ҆́кѡ  сѐ рекла̀ є҆сѝ, гпⷭ҇жѐ, си́мъ ѻ҆́бразомъ съ на́ми  є҆сѝ. тѣ́мъ благоговѣ́йнѡ предстоѧ́ше, покланѧ́емсѧ  тебѣ̀ рабѝ твоѝ, посѣти́ ны твои́ми мт҃ерними  щедро́тами. 
Кто̀ досто́йнѡ возмо́жетъ и҆сповѣ́дати чꙋде́съ  твои́хъ, чⷭ҇таѧ, глꙋбинꙋ̀ превели́кꙋю; твои́мъ бо  милосе́рднымъ присѣще́нїемъ, пꙋсты́нѧ свы́ше прїѧ́тъ  і҆кѡ́нꙋ твою̀ чꙋ́днꙋю: тогда́ же тѧ̀, влⷣчце, со  ст҃и́телемъ нїкола́емъ, свѣтоза́рнѡ въ пꙋсты́ни бесѣ́дꙋющꙋ  оу҆зрѣ̀ мꙋ́жъ благоговѣ́йный, и҆́же зрѣ́ти не терпѧ̀  неизрече́ннагѡ твоегѡ̀ сїѧ́нїѧ, на зе́млю ни́цъ па́дъ,  ника́коже зрѣ́ти можа́ше, до́ндеже (с. 362) возста́ви  є҆го̀ ст҃и́тель ѻ҆́нъ чꙋ́дный, ѿ стра́ха чл҃вѣколю́бнѣ  оу҆крѣплѧ́ѧ є҆го̀. ты́ же, чⷭ҇таѧ, свѣ́томъ ми́лости  твоеѧ̀ сего̀ просвѣ́щши, крⷭ҇тнагѡ оу҆твержде́нїѧ  благоволе́нїе твоѐ соверши́ти повелѣ́ла є҆сѝ въ по́льзꙋ  вѣ́рныхъ спасе́нїѧ. 
Гла́съ д҃: 
Да ка́плютъ сла́дость ѻ҆́блацы, и҆ всѧ̀ землѧ̀ да  возра́дꙋетсѧ ра́достнѡ ѡ҆ неизрече́ннѣй ми́лости твое́й,  пречⷭ҇таѧ. чꙋ́до бо зри́мо є҆́сть, влⷣчце, ди́вное, ꙗ҆́кѡ  пре́жде пꙋсты́нѧ всѧ́кагѡ ѡ҆бнаже́на благолѣ́пїѧ, и҆  ники́мже проходи́ма и҆ зна́ема: ны́нѣ же твои́мъ,  бг҃ома́ти, присѣще́нїемъ, мѣ́сто пресла́вно, и҆ ѻ҆би́тель  ꙗ҆́кѡ гра́дъ прекра́сенъ ꙗ҆влѧ́етсѧ, и҆ хра́мъ  присносвѣ́телъ, въ не́мже бжⷭ҇твенное сокро́вище чꙋ́днаѧ  і҆кѡ́на твоѧ̀, бцⷣе, показꙋ́етсѧ. є҆ѧ́же мы̀ зрѧ́ще  благолѣ́пїе, и҆ оу҆се́рднѡ покланѧ́ющесѧ, ра́достїю и҆  стра́хомъ цѣлꙋ́емъ ю҆̀, стра́хомъ грѣха̀ ра́ди, ꙗ҆́кѡ  недосто́йни сꙋ́ще: ра́достїю же ми́лости ра́ди, ю҆́же  подае́ши на́мъ рабѡ́мъ твои̑мъ, ꙗ҆́кѡ милосе́рда. 
Влⷣчце бл҃га́ѧ, мі́рꙋ держа́внаѧ помо́щнице,  оу҆крѣпѝ сла́вѧщее тѧ̀ ѻ҆те́чество на врагѝ, ꙗ҆́коже  и҆ногда̀ кро́ткаго даві́да на проти̑вныѧ. и҆ ꙗ҆́коже  дре́вле спасла̀ є҆сѝ ца́рскїй гра́дъ ѿ и҆ноплеме́нныхъ  нахожде́нїѧ: та́кѡ и҆ ны́нѣ спасѝ странꙋ̀ рѡссі́йскꙋю ѿ  проти́вныхъ наше́ствїѧ, и҆ соблюдѝ ѿ всѣ́хъ навѣ̑тъ  вра́жїихъ: ты́ бо, бг҃оневѣ́стнаѧ, всѣ́хъ вѣ́рныхъ съ  бг҃омъ покро́въ и҆ спасе́нїе. 
Сла́ва, и҆ ны́нѣ, гла́съ є҃: 
Рѡссі́йскаѧ страна̀ дне́сь весели́тсѧ съ вы́шними  си́лами, свы́ше ѡ҆богати́вшисѧ і҆кѡ́ною бг҃ома́тере, и҆  хрⷭ҇толюби́вое ста́до вопїе́тъ созыва́ющи: прїиди́те,  вѣ́рнїи, просвѣти́тесѧ въ свѣ́тломъ торжествѣ̀ бцⷣы.  прїиди́те, празднолю́бцы, возвесели́тесѧ въ чꙋде́снѣмъ  пра́здницѣ ѻ҆́бщїѧ (с. 363) всѣ́хъ влⷣчцы. прїиди́те, и҆  ви́дите бжⷭ҇твенное сокро́вище, всѣ̑мъ чꙋде́съ да́ры  ѻ҆би́льнѡ подаю́щее. что̀ оу҆̀бо воздади́мъ гдⷭ҇еви,  сицево́е чл҃вѣколю́бїе на́мъ ꙗ҆ви́вшемꙋ, пречⷭ҇тый сво́й,  и҆ є҆го̀ ро́ждшїѧ ѻ҆́бразъ, ꙗ҆́кѡ нбⷭ҇ный да́ръ на́мъ  низспосла́вшемꙋ, и҆ вѣ́рныхъ просвѣти́вшемꙋ; тѣ́мже  наслажда́ющесѧ ве́лїѧ тогѡ̀ милосе́рдїѧ, ра́достнѡ томꙋ̀  возсыла́емъ гла́сы благода̑рныѧ, ро́ждшей того̀ ве́селѡ  воспѣва́юще: сла́ва, влⷣчце, вопло́щшемꙋсѧ и҆зъ тебє̀  хрⷭ҇тꙋ̀ бг҃ꙋ на́шемꙋ, таковы́ѧ бл҃года́ти на́съ  сподо́бльшемꙋ. 
На стїхо́внѣ стїхи̑ры, гла́съ в҃. Подо́бенъ:  Є҆гда̀ ѿ дре́ва: 
Є҆гда̀ ви́дѣ мѡѷсе́й кꙋпинꙋ̀ горѧ́щꙋ и҆ не  ѡ҆палѧ́емꙋ, проѡбразꙋ́ющꙋ въ твою̀ пречⷭ҇тꙋю, дв҃о,  оу҆тро́бꙋ бж҃е́ственнагѡ ѻ҆гнѧ̀ вселе́нїе, тогда̀  стра́хомъ ѡ҆держа́шесѧ, та́инствꙋ оу҆дивлѧ́ѧсѧ: си́це и҆  ны́нѣ лю́дїе твоѝ, влⷣчце, зрѧ́ще пречⷭ҇тый тво́й  ѻ҆́бразъ, воплоти́вшагѡсѧ ѿ тебє̀ бл҃говоле́нїемъ, ѿ  веще́ственнагѡ ѻ҆гнѧ̀, невеще́ственною бжⷭ҇твенною си́лою,  неѡпали́мь, и҆ бл҃года́тїю па́че со́лнца сїѧ́ющь, и҆  вѣ́рныхъ сердца̀ просвѣща́ющь, ра́достнѡ сн҃ꙋ твоемꙋ̀  вопїѧ́хꙋ, глаго́люще: сла́ва, чл҃вѣколю́бче, твоемꙋ̀  милосе́рдїю. 
Сті́хъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. 
Є҆гда̀ оу҆жа́снѡ, влⷣчце, и҆ тре́петнѡ, покры̀  ка́менїе твоегѡ̀ хра́ма зда́тели, тогда̀ лю́дїе ско́рбїю  оу҆ѧзви́шасѧ, ча́юще, ꙗ҆́кѡ ті́и ме́ртви сꙋ́ть: но, ѽ  чꙋдесѐ пресла́внагѡ! ꙗ҆́коже бо дре́вле сло́во бж҃їе и҆  бг҃ъ всѣ́хъ, и҆зъ тебє̀ и҆зво́ливый воплоти́тисѧ,  всепѣ́таѧ, тридне́внѡ і҆ѡ́нꙋ соблюдѐ неврежде́нна во  чре́вѣ ки́товѣ: си́це и҆ ны́нѣ твои́мъ предста́тельствомъ  чꙋдодѣ́йствова, по тридне́вномъ тѣ́хъ каменозавале́нїи,  жи̑вы и҆ неврє́дны сохранѝ и҆̀хъ, и҆ ра́достїю всѧ̑ пѣ́ти  наꙋчѝ: сла́ва є҆гѡ̀ чл҃вѣколю́бномꙋ щедро́тъ мно́жествꙋ,  прославлѧ́ющемꙋ тебѐ безъ сѣ́мене ро́ждшꙋю. (с. 364) 
Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. 
Є҆гда̀ по мно́зѣй ско́рби, бл҃года́тнаѧ, лю́дїе  хотѣ́ша пе́рсти преда́ти ѻ҆́ныѧ зда́тели, пребы́вшыѧ подъ  ка́менїемъ тридне́вное вре́мѧ: тогда̀ сн҃ꙋ и҆ бг҃ꙋ твоемꙋ̀  и҆зво́лившꙋ, па́че просла́вити твоѐ во ст҃ѣ́й ѻ҆би́тели  предста́тельство, жи̑вы и҆ безврє́дны ѡ҆брѣто́ша ѧ҆̀  твои́мъ хране́нїемъ. сегѡ̀ ра́ди весе́лїѧ и҆спо́лншесѧ,  сла́вѧхꙋ тѧ̀ съ ни́ми милосе́рдꙋю влⷣчцꙋ, и҆ ро́ждшемꙋсѧ  ѿ тебє̀ съ ра́достїю вопїѧ́хꙋ: сла́ва, чл҃вѣколю́бче,  твоемꙋ̀ бл҃гоꙋтро́бїю. 
Сла́ва, и҆ ны́нѣ, гла́съ и҃: 
Прїиди́те, всѝ вѣ́рнїи, притеце́мъ въ цр҃ковь  бг҃ома́тере: се́ бо сїѧ́етъ въ не́й всечестна́ѧ є҆ѧ̀  і҆кѡ́на, ꙗ҆́кѡ свѣти́ло благоче́стїѧ, всѣ́хъ  празднолю́бныхъ собо́ры, бл҃года́тїю бж҃їею просвѣща́ющи,  и҆ грѣхо́внагѡ помраче́нїѧ тмꙋ̀ ѿгонѧ́ющи, чꙋдеса́ же  та́мѡ притека́ющымъ пресла̑внаѧ содѣва́етъ, и҆ дꙋ́хи  лꙋка́вствїѧ прогонѧ́етъ. во́инствꙋ оу҆́бѡ благочести́вомꙋ  на сопроти̑вныѧ крѣ́пость подава́етъ, стѣна̀ и҆ забра́ло  всеѧ̀ землѝ быва́ющи, и҆ ѻ҆би́тель свою̀ застꙋпле́нїемъ  си́льнымъ оу҆твержда́ющи, пресла́вными на врагѝ побѣ́дами  прославлѧ́етсѧ, и҆ всѧ̑ вѣ̑рныѧ торжествова́ти созыва́етъ,  и҆ ра́достнѡ къ бг҃ома́тери зва́ти наꙋча́етъ: крѣ́пость  на́ша и҆ оу҆твержде́нїе, оу҆пова́нїе и҆ спасе́нїе съ  бг҃омъ, ты̀ є҆сѝ, бцⷣе. и҆ тебѣ̀ мо́лимсѧ: молѝ сн҃а  твоего̀, и҆ бг҃а на́шего, да и҆зба́витъ на́съ въ де́нь  сꙋ́дный мꙋче́нїѧ, и҆ сподо́битъ црⷭ҇твїѧ своегѡ̀ нбⷭ҇нагѡ. 
Тропа́рь, гла́съ д҃. 
Дне́сь ꙗ҆́кѡ со́лнце пресвѣ́тлое, возсїѧ̀ на́мъ на  воздꙋ́сѣ, всечестна́ѧ і҆кѡ́на твоѧ̀, влⷣчце, лꙋча́ми  ми́лости мі́ръ просвѣща́ющи, ю҆́же вели́каѧ рѡссі́а, ꙗ҆́кѡ  нѣ́кїй да́ръ бжⷭ҇твенный, свы́ше благоговѣ́йнѣ  воспрїе́мши, прославлѧ́етъ (с. 365) тѧ̀, бг҃ома́ти, всѣ́хъ  влⷣчцꙋ, и҆ ѿ тебє̀ ро́ждшагосѧ хрⷭ҇та̀ бг҃а на́шего  велича́етъ ра́достнѡ: є҆мꙋ́же моли́сѧ, ѽ гпⷭ҇жѐ цр҃и́це  бцⷣе! да сохрани́тъ всѧ̑ гра́ды и҆ страны̑ хрⷭ҇тїа̑нскїѧ  невреди̑мы ѿ всѣ́хъ навѣ̑тъ вра́жїихъ, и҆ спасе́тъ  вѣ́рою покланѧ́ющихсѧ є҆гѡ̀ бжⷭ҇твенномꙋ, и҆ твоемꙋ̀  пречⷭ҇томꙋ ѻ҆́бразꙋ, дв҃о неискꙋсобра́чнаѧ. 
На оу҆́трени, на Бг҃ъ гдⷭ҇ь, тропа́рь, три́жды. 
По а҃-мъ стїхосло́вїи сѣда́ленъ, гла́съ д҃: 
Бжⷭ҇твенными зарѧ́ми просвѣтѝ пою́щыѧ тѧ̀, и҆  оу҆мы̀ оу҆твердѝ, дв҃о всенепоро́чнаѧ, крѣ́пкаѧ всегѡ̀  мі́ра застꙋ́пнице, да торжествꙋ́емъ всѝ любо́вїю хва́лѧще  тѧ̀, и҆ пресла́вное прише́ствїе твоегѡ̀ ѻ҆́браза сла́вѧще,  и҆ мо́лимъ: не преста́й, дв҃о, моли́твами твои́ми спаса́ти  рабы̑ твоѧ̑ ѿ всѧ́кїѧ бѣды̀, є҆ди́на бл҃гослове́ннаѧ. 
Сла́ва, и҆ ны́нѣ, то́йже, По в҃-мъ стїхосло́вїи  сѣда́ленъ, гла́съ г҃: 
Ꙗ҆́кѡ ѕвѣзда̀ многосвѣ́тлаѧ взы́де, и҆ пресла́внѡ  ѿ восто́ка къ за́падꙋ прїи́де тво́й ѻ҆́бразъ,  бг҃оневѣ́стнаѧ, сн҃а твоегѡ̀ и҆ бг҃а всемо́щною си́лою,  ѡ҆зарѧ́ѧ тмо́ю скорбе́й ѡ҆держи̑мыѧ, и҆ преще́нїѧ вра̑гъ  и҆збавлѧ́ѧ, и҆ тѣ́хъ сѣ̑ти разрꙋша́ѧ, предста́тельство  крѣ́пкое, ѻ҆рꙋ́жїе непобѣди́мое на врагѝ мі́рꙋ всемꙋ̀  ꙗ҆влѧ́ѧсѧ: и҆зъ тебє́ бо всѣ́хъ влⷣка пло́ть прїи́мъ,  ꙗ҆́кѡ сн҃ъ мт҃рь тѧ̀ свою̀, и҆ тво́й пречⷭ҇тый ѻ҆́бразъ  прославлѧ́етъ. 
Сла́ва, и҆ ны́нѣ, то́йже. Припѣ́въ бцⷣѣ: 
Досто́йно є҆́сть велича́ти тѧ̀, бцⷣе, честнѣ́йшꙋю  херꙋві̑мъ, и҆ сла́внѣйшꙋю безъ сравне́нїѧ серафі̑мъ. 
Ѱало́мъ и҆збра́нный: Бж҃е, сꙋ́дъ тво́й царе́ви  да́ждь: 
По полѷеле́и сѣда́ленъ, гла́съ ѕ҃: 
Безпомѡ́щнымъ по́мощь, ты̀ вои́стиннꙋ, пречⷭ҇таѧ (с.  366) бг҃ома́ти, ѿсю́дꙋ смире́ннїи тобо́ю возвыша́емсѧ, ѡ҆  тебѣ̀ высо́цѣй держи́мсѧ: всѣ̑мъ ты̀ є҆сѝ прибѣ́жище,  и҆ къ бг҃ꙋ всеми́лостиваѧ хода́таица. 
Сла́ва, и҆ ны́нѣ, то́йже: 
Степє́нна, пе́рвый а҆нтїфѡ́нъ д҃-гѡ гла́са.  Прокі́менъ: Помѧнꙋ̀ и҆́мѧ твоѐ во всѧ́комъ ро́дѣ и҆  ро́дѣ. Сті́хъ: Слы́ши, дщѝ, и҆ ви́ждь, и҆ приклонѝ  оу҆́хо твоѐ. Є҆ѵⷢ҇лїе лꙋкѝ, зача́ло д҃. 
По н҃-мъ ѱалмѣ̀ стїхи́ра, гла́съ ѕ҃: Дне́сь  ра́дꙋетсѧ вѣ́рныхъ мно́жество: Пи́сана на вели́цѣй  вече́рни, на Гдⷭ҇и, воззва́хъ: 
Канѡ́на два̀, и҃-гѡ гла́са и҆ д҃-гѡ. 
Тропарѝ ѻ҆бо́ихъ канѡ́нѡвъ на двана́десѧть. І҆рмосы̀  а҃-гѡ канѡ́на по два́жды. 
Канѡ́нъ а҃-й, и҆мы́й краегране́сїе сицево̀: 
Ѽ бл҃года́тнаѧ! ты̀ ѡ҆благодати́ ми препро́ста  сло́ва пѣ́снь. 
Гла́съ и҃. Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Ѽ трⷪ҇це вседержи́тельнаѧ, и҆ є҆ди́нице  трисо́лнечнаѧ! дꙋ́шꙋ мою̀ и҆ се́рдце и҆ оу҆́мъ, молю̀,  просвѣти́вши, и҆ бл҃года́тїю ѡ҆свѧти́вши, къ бжⷭ҇твеннѣй  твое́й любвѝ, пребл҃га́ѧ, возведѝ, и҆ наста́ви  благоче́стнѡ пѣ́ти благосе́рдїе приснодв҃ы бл҃гослове́нныѧ. 
Бл҃га́гѡ цр҃ѧ̀ бл҃га́ѧ мт҃и, ꙗ҆́же всѣ̑мъ  благопослꙋ́шнаѧ въ проше́нїихъ, и҆ всеси́льнаѧ въ  благодѣѧ́нїихъ, благода́ть свѣ́та твоегѡ̀ и҆ на́мъ  возсїѧ́й, и҆ ѡ҆благодатѝ дне́сь, ѽ бг҃облагода́тнаѧ!  пѣ́снь тебѣ̀ пѣ́ти начина́ющыѧ. 
Ликѡ́мъ а҆́гг҃льскимъ вино́вно є҆́сть ра́дости  твоегѡ̀, влⷣчце, настоѧ́щагѡ торжества̀ славосло́вїе: сі́и  бо дне́сь дви́жꙋтсѧ къ похвале́нїю: мы́ же бре́ннїи что́ ти  принесе́мъ; то́чїю оу҆сє́рднаѧ благода̑рствїѧ. (с. 367) 
А҆рха́гг҃льскїй гла́съ пое́мъ тѝ: ра́дꙋйсѧ, чⷭ҇таѧ,  а҆́ще и҆ недосто́йни є҆смы̀. за бла́гость оу҆́бѡ се́й  прїимѝ, влⷣчце, свѣ́томъ ми́лости твоеѧ̀ на́съ  просвѣща́ющи, и҆ благода́ть всѣ̑мъ подаю́щи. 
Дрꙋгі́й канѡ́нъ. Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Да́ждь мѝ, свѣтода́вче хрⷭ҇тѐ, въ наро́читый  де́нь пресла́внагѡ ꙗ҆вле́нїѧ і҆кѡ́ны, ро́ждшїѧ тѧ̀,  свѣ́тлѡ торжествова́ти, и҆ ве́селѡ во стра́сѣ и҆ ра́дости  воспѣва́ти при́снѡ тоѧ̀ чꙋдеса̀. 
Сло́во бж҃їе свѣтода́тельное, и҆ премꙋ́дрость  ѻ҆́ч҃ꙋю пло́тїю, дв҃о, ро́ждшаѧ, просвѣтѝ глꙋбо́кꙋю тмꙋ̀  моегѡ̀ неразꙋ́мїѧ, и҆ сло́во мѝ пода́ждь воспѣ́ти твоѧ̑  чꙋдеса̀. 
Дне́сь вѣ́рныхъ собо́ри просвѣща́ютсѧ,  є҆реті́чєскаѧ же ѡ҆полчє́нїѧ посрамлѧ́ютсѧ, ви́дѧще  і҆кѡ́нꙋ твою̀, влⷣчце, ꙗ҆́кѡ со́лнце по воздꙋ́хꙋ  ше́ствꙋющꙋ, нече́стїѧ мглꙋ̀ потреблѧ́ющꙋ, и҆ вѣ̑рныѧ  просвѣща́ющꙋ. 
Є҆ди́на є҆сѝ ты̀ вели́чїе на́ше и҆ похвала̀ съ  бг҃омъ, бг҃оневѣ́стнаѧ: тобо́ю бо ѿ бѣ́дъ спаса́емсѧ, и҆  къ тебѣ̀ прибѣга́емъ, и҆ прилѣ́жнѡ мо́лимсѧ: и҆зба́ви,  влⷣчце, рабы̑ твоѧ̑ вѣ́чнагѡ мꙋче́нїѧ, воспѣва́ющыѧ твоѧ̑  чꙋдеса̀. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Оу҆твержде́й въ нача́лѣ нб҃са̀ ра́зꙋмомъ, и҆  зе́млю на вода́хъ ѡ҆снова́вый, на ка́мени мѧ̀, хрⷭ҇тѐ,  за́повѣдей твои́хъ оу҆твердѝ, ꙗ҆́кѡ нѣ́сть свѧ́тъ па́че  тебє̀, є҆ди́не чл҃вѣколю́бче. 
Грѧди́те вѣ́рнїи на пресла́вное видѣ́нїе, зри́те  на высотѣ̀ благолѣ́пнѡ сїѧ́ющꙋ пречⷭ҇тымъ свои́мъ  ѻ҆́бразомъ, (с. 368) дв҃ꙋ пречⷭ҇тꙋю, на́съ благода́тнѡ  посѣща́ющꙋ, благовѣ́рнѡ пою́щихъ. нѣ́сть пречⷭ҇ты па́че  тебє̀, влⷣчце. 
Ѡ҆свѧща́етсѧ, бцⷣе, твое́ю благода́тїю всѧ́къ  оу҆́мъ вѣ́рныхъ, и҆ возвыша́етсѧ чꙋ́днымъ і҆кѡ́ны твоеѧ̀  прише́ствїемъ: ю҆́же благоче́стнѡ почита́ющихъ, и҆ тебѐ  вѣ́рнѡ сла́вѧщихъ, сподо́би, влⷣчце, на́съ рабѡ́въ твои́хъ  вы́шнѧгѡ прича́стїѧ. 
Да́ждь на́мъ ненавѣ́тнѡ нбⷭ҇нꙋю ше́ствовати стезю̀,  бг҃оневѣ́стнаѧ, на бжⷭ҇твєннаѧ дѣѧ̑нїѧ на́съ  оу҆крѣплѧ́ющи: ꙗ҆́кѡ да твои́мъ, дв҃о, застꙋпле́нїемъ,  ѕлоко́зненнагѡ пꙋте́й оу҆кло́ншесѧ, присносꙋ́щныѧ сла́вы  бꙋ́демъ ѻ҆́бщницы. 
А҆́гг҃лѡвъ творца̀, и҆́стиннагѡ свѣ́та хрⷭ҇та̀,  неизрече́ннѡ и҆зъ тебє̀, бг҃ома́ти, возсїѧ́вшагѡ лꙋча́ми,  ѡ҆мрачє́нныѧ на́шѧ дꙋ́шы и҆ сердца̀ просвѣтѝ, и҆  бл҃года́тїю твое́ю, ѽ благода́тнаѧ! ѡ҆свѧтѝ, къ го́рнѧгѡ  свѣ́та раче́нїю наставлѧ́ющи. 
И҆́нъ. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ дꙋхо́внѡ  оу҆твердѝ, въ бжⷭ҇твеннѣи твое́й сла́вѣ вѣнцє́въ  сла́вы сподо́би. 
Хрⷭ҇тѐ і҆и҃се, превѣ́чный цр҃ю̀ и҆  многоми́лостиве, пречⷭ҇тна́гѡ твоегѡ̀ ѻ҆́браза, и҆ ро́ждшїѧ  тѧ̀ приснодв҃ы, просвѣтѝ на́съ ꙗ҆вле́нїемъ, и҆ пода́ждь  на́мъ согрѣше́нїй ѡ҆ставле́нїе, и҆ ѿ бѣ́дъ и҆збавле́нїе. 
Є҆гда̀ а҆́гг҃лами неви́димѡ носи́мꙋ пречⷭ҇тнꙋ́ю  твою̀ і҆кѡ́нꙋ, влⷣчце, и҆ свѣтоза́рнѡ стоѧ́щꙋ на воздꙋ́сѣ  лю́дїе ви́дѣша, тогда̀ просвѣти́вшесѧ свѣ́томъ твоеѧ̀  ми́лости, ра́дости неизглаго́ланныѧ и҆спо́лнишасѧ. 
Ѽ бг҃олюби́вїи ст҃и́телїе и҆ свѧще́нницы, мона́си  и҆ прості́и, и҆ наро́ди всѝ, свѣ́тлѡ ликовствꙋ́йте дне́сь,  ꙗ҆́кѡ возсїѧ̀ на высотѣ̀ зарѧ̀ свѣтоно́снаѧ, держа́щи  и҆́стиннаго (с. 369) свѣ́та и҆з̾ѡбраже́на пло́тїю. съ  ни́мже сни́де къ на́мъ, подаю́щи всемꙋ̀ мі́рꙋ просвѣще́нїе. 
Твое́ю, дв҃о, всечестно́ю і҆кѡ́ною дре́вле творе́цъ  всѣ́хъ чꙋдодѣ́йствова, спасѐ ца́рскїй гра́дъ ѿ  и҆ноплеме́нныхъ нахожде́нїѧ: си́це и҆ рѡссі́йстѣй странѣ̀  бꙋ́ди, гпⷭ҇жѐ цр҃и́це, покро́въ и҆ застꙋпле́нїе, спаса́ющи  ю҆̀ ѿ всѣ́хъ навѣ̑тъ вра́жїихъ. 
Сѣда́ленъ, гла́съ д҃: 
Ꙗ҆́кѡ дре́внѧгѡ вои́стиннꙋ кївѡ́та чⷭ҇тнѣ́йши  тво́й пречⷭ҇тый ѻ҆́бразъ, влⷣчце, па́че бо і҆ле́ктра  блиста́ѧсѧ, повсю́дꙋ неѡскꙋ́днѡ лꙋчы̀ ми́лости твоеѧ̀  всѣ̑мъ ꙗ҆влѧ́ѧ простира́етъ, и҆ ми́лостивнѡ чтꙋ́щыѧ  пресла́вное прише́ствїе є҆гѡ̀ благода́тїю бж҃їею  соблюда́етъ. Ѡ҆ не́мже, влⷣчце, мы̀ ра́дꙋющесѧ оу҆се́рднѡ  пра́зднꙋемъ, и҆ мт҃рнее твоѐ къ на́мъ милосе́рдїе  прославлѧ́емъ. 
Сла́ва, и҆ ны́нѣ, то́йже: 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра  ѻ҆́ч҃а, и҆ на́шꙋ нищетꙋ̀ посѣти́въ. Тѣ́мъ съ прⷪ҇ро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Творе́цъ всѣ́хъ и҆ созда́тель, вседержи́тельною  си́лою носѧ́й всѧ́чєскаѧ, ѻ҆́бразомъ свои́мъ бжⷭ҇твеннымъ,  и҆ твои́мъ, дв҃о, дне́сь чꙋдоно́снымъ, пресла́внѡ прїи́де,  на рꙋкꙋ̀ твоє́ю, чⷭ҇таѧ, носи́мь, на спасе́нїе человѣ́кѡмъ  и҆ и҆сцѣле́нїе. 
Неизрече́нномꙋ бж҃їю дарова́нїю, і҆кѡ́нѣ свѣ́та  хрⷭ҇та̀, и҆ пречⷭ҇тыѧ дв҃ы, прїиди́те вѣ́рнїи, поклони́мсѧ,  и҆ съ любо́вїю припаде́мъ вопїю́ще: низспослѝ, ѽ  бл҃года́телю! ро́ждшїѧ тѧ̀ ра́ди приснодв҃ы бл҃госе́рдыѧ,  бл҃года́ть и҆ ми́лость на́мъ рабѡ́мъ твои̑мъ. (с. 370) 
А҆́гг҃лѡвъ цр҃и́це, мы́сленный кївѡ́те, зако́ннагѡ  па́че кївѡ́та пречⷭ҇тый тво́й ѻ҆́бразъ неизрече́нными  чꙋдесы̀ и҆ бл҃года́тьми бг҃ъ оу҆красѝ и҆ просла́ви, и҆  а҆́гг҃лѡмъ почита́ти того̀ повелѣ̀: съ ни́миже ѡ҆ на́съ  є҆мꙋ̀, ѽ всепѣ́таѧ! моли́сѧ, сла́вѧщихъ спаси́тельное  є҆гѡ̀ смотре́нїе, и҆ твоѐ є҆́же бы на́мъ спасе́нїе  оу҆лꙋчи́ти. 
Ꙗ҆́же по бл҃года́ти дарова́ннаѧ ѿ бг҃а помо́щнице  на́мъ всѣ̑мъ хрⷭ҇тїа́нѡмъ, того̀ молѝ, всебл҃га́ѧ и҆  всенепоро́чнаѧ, ꙗ҆́кѡ да пре́зритъ на̑ша безчи́слєннаѧ  согрѣшє́нїѧ, и҆ и҆зба́витъ пла́меннагѡ томле́нїѧ и҆ тмы̀  кромѣ́шнїѧ, и҆ мꙋ́ки всѧ́кїѧ. 
И҆́нъ. І҆рмо́съ: 
Сѣдѧ́й въ сла́вѣ на прⷭ҇то́лѣ бжⷭ҇тва̀, во  ѻ҆́блацѣ ле́гцѣ прїи́де і҆и҃съ пребжⷭ҇твенный,  нетлѣ́нною дла́нїю, и҆ спасѐ зовꙋ́щыѧ: сла́ва, хрⷭ҇тѐ,  си́лѣ твое́й. 
Землѧ̀ оу҆́бѡ всѧ̀ дне́сь да возвесели́тсѧ, вкꙋ́пѣ  же и҆ воздꙋ́хъ, и҆ мо́ре да кропи́тъ ра́дованїе, ꙗ҆́кѡ  всечⷭ҇тна́гѡ ѻ҆́браза бг҃ома́тере чꙋде́снымъ ше́ствїемъ  рѡссі́йскаѧ страна̀ пресла́внѡ ѡ҆зари́сѧ. 
Раболѣ́пнѡ слꙋ́жатъ и҆ а҆́гг҃льстїи чи́нове тебѣ̀  всѣ́хъ цр҃и́цѣ, и҆ благоговѣ́йнѡ почита́ютъ всечⷭ҇тнꙋ́ю  твою̀ і҆кѡ́нꙋ, воспѣва́юще тѧ̀ прест҃ꙋ́ю дв҃ꙋ: мы́ же  смире́ннїи ка́кѡ тебѐ всечⷭ҇тꙋю досто́йнѡ пѣ́ти  возмо́жемъ; 
А҆рха́гг҃льскꙋю пѣ́снь, є҆́же ра́дꙋйсѧ, тебѣ̀  зове́мъ, бг҃оневѣ́сто, гдⷭ҇ь съ тобо́ю, ра́дꙋйсѧ, ра́досте  а҆́гг҃лѡвъ, и҆ всѣ́хъ человѣ́кѡвъ сла́вѧщихъ тѧ̀  вои́стиннꙋ весе́лїе, спасѝ дꙋ́шы пою́щихъ тѧ̀, бцⷣе  чⷭ҇таѧ. 
Ѽ бг҃ороди́тельнице, ра́дости пода́тельнице,  вѣ́рою сла́вѧщыѧ тѧ̀, и҆ ѿ дꙋшѝ пою́щыѧ, ра́дости  неизрече́нныѧ и҆спо́лни, и҆ свѣ́та невече́рнѧгѡ сподо́би,  дв҃о бл҃года́тнаѧ влⷣчце. (с. 371) 
Пѣ́снь є҃. І҆рмо́съ: 
Оу҆́тренюетъ дꙋ́хъ мо́й въ тебѣ̀, бж҃е, ѿ  ѻ҆ц҃а̀ рожде́нномꙋ неизрече́ннѡ, и҆ воздви́гнꙋвшемꙋ ро́гъ  спасе́нїѧ на́мъ. 
Ты̀, ѽ бл҃года́тнаѧ! въ ми́лостивномъ твое́мъ  дне́сь благоволе́нїи, бг҃олѣ́пнымъ ꙗ҆вле́нїемъ странꙋ̀  на́шꙋ благода́тнѡ просвѣти́ла є҆сѝ, и҆ та́инственное  свѣ́та твоегѡ̀ просвѣще́нїе мі́рꙋ низпосла́ла є҆сѝ, къ  свѣ́тꙋ вы́шнїѧ сла́вы, бцⷣе, вѣ̑рныѧ возводѧ́щи. 
Ѡ҆мрачи́хомсѧ пѡ́мыслы, ѡ҆тѧгчи́хомсѧ грѣхи̑,  недоꙋмѣ́емъ свѣтоно́сныѧ бл҃года́ти, и҆ ми́лости твоеѧ̀  и҆сповѣ́дати, влⷣчце: но, ѽ прест҃а́ѧ дв҃о! просвѣтѝ  на́съ и҆ ѡ҆богатѝ та́инственными твои́ми дарова̑нїи  бжⷭ҇твенныхъ жела́нїй, къ свѣ́тꙋ пра́вагѡ пꙋтѝ  направлѧ́ющи. 
Благоче́стнѡ ѿвсю́дꙋ, ѽ бг҃ома́ти! къ  пречестнѣ́й твое́й і҆кѡ́нѣ притека́ющыѧ, и҆ оу҆се́рднѡ  покланѧ́ющыѧсѧ, и҆ вѣ́рнѡ вездѣ́ тѧ призыва́ющыѧ,  предварѝ ѿ бѣ́дъ всѧ́кихъ спаса́ющи, и҆ лю́тыхъ недꙋ̑гъ  и҆збавлѧ́ющи, и҆ дꙋ́хи лꙋка̑выѧ прогонѧ́ющи, тишинꙋ̀ и҆  здра́вїе подаю́щи всѣ̑мъ, влⷣчце. 
Лю́тыми помышлє́нїи, и҆ скве́рными воспомина̑нїи,  ѿ лꙋка́выхъ врагѡ́въ стꙋжа́емыхъ ѕѣ́льнѣ не ѡ҆ста́ви  на́съ, нижѐ пре́зри, бг҃ороди́тельнице: но ѡ҆сѣнѝ твое́ю  благода́тїю, покрыва́ющи ѿ си́хъ и҆ застꙋпа́ющи, и҆  спаса́ющи ѿ всѣ́хъ и҆́хъ навѣ̑тъ, ѽ бг҃облаже́ннаѧ! 
И҆́нъ. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Въ пꙋсты́ни ꙗ҆вле́ннѡ тебѐ, бг҃ома́ти, со  ст҃и́телемъ благоговѣ́йный оу҆зрѣ́ти мꙋ́жъ сподо́бисѧ, и҆  благоволе́нїѧ (с. 372) твоегѡ̀ глаго́лы ѿ тебє̀, цр҃и́це,  воспрїѧ́тъ, на бо́льшее оу҆твержде́нїе, и҆ въ по́льзꙋ мі́рꙋ  спасе́нїѧ. 
Ѻ҆каѧ́ненъ оу҆́бѡ а҆́зъ, всечⷭ҇таѧ, и҆ недосто́инъ  таковы́ѧ ны́нѣ бл҃года́ти, є҆́же тѧ̀ ви́дѣти: но понѐ въ  бꙋ́дꙋщемъ сподо́би мѧ̀ оу҆зрѣ́ти тѧ̀, и҆ сн҃а твоего̀  оу҆срѣ́сти грѧдꙋ́ща во сла́вѣ, и҆ гла́съ бжⷭ҇твенный  оу҆слы́шати зовꙋ́щь во црⷭ҇тво нбⷭ҇ное. 
Прибѣга́емъ къ твое́й, дв҃о, бла́гости, и҆ ѻ҆́чи  серде́цъ на́шихъ воспꙋща́емъ къ тебѣ̀, чⷭ҇таѧ, и҆ съ  пла́чемъ колѣ̑на преклонѧ́юще, мо́лимъ тѧ̀: не пре́зри  на́шегѡ воздыха́нїѧ, и҆ бꙋ́ди на́мъ покро́въ и҆ помо́щница  въ де́нь сꙋ́дный. 
Є҆ди́на є҆сѝ всѣ́хъ предста́тельница хрⷭ҇тїа́нъ,  бг҃ома́ти пречⷭ҇таѧ, оу҆слы́ши на́ше моле́нїе, воззрѝ на  ны̀, всепѣ́таѧ, спасѝ гра́дъ и҆ ѻ҆би́тель твою̀, и҆  ѡ҆зарѝ ста́до твоѐ заре́ю бл҃года́ти твоегѡ̀ застꙋпле́нїѧ. 
Пѣ́снь ѕ҃. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑ ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ  мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ,  бж҃е, возведи́ мѧ. 
А҆е́ръ простра́нный, и҆ землѧ̀ на́ша, цр҃и́це, въ  пресла́вномъ твоеѧ̀ і҆кѡ́ны прише́ствїи, чꙋде́съ и҆  бжⷭ҇твенныхъ дарѡ́въ благода́тїю твое́ю и҆спо́лнисѧ, во  оу҆твержде́нїе благоче́стїѧ, и҆ всѣ́хъ вѣ́рныхъ,  всепѣ́таѧ, є҆́юже дне́сь и҆ сꙋпоста́ты низлага́ютсѧ, и҆  сла́вѧщїи тѧ̀ крѣ́пцѣ оу҆твержда́ютсѧ. 
Гра́де бж҃їй, селе́нїе ст҃о́е, дв҃о бг҃оневѣ́стнаѧ,  сохранѝ ѿ сопроти́вныхъ нахожде́нїѧ, и҆ ѿ всѣ́хъ  навѣ̑тъ вра́жїихъ ст҃ы́й до́мъ тво́й, и҆ всѧ̑ гра́ды и҆  страны̑ хрⷭ҇тїа́нскїѧ, любо́вїю пою́щыѧ тѧ̀, и҆ вѣ́рнѡ  почита́ющыѧ пречⷭ҇тый ѻ҆́бразъ тво́й. (с. 373) 
Ѡ҆свѧще́нїе, здра́вїе и҆ спасе́нїе всегда̀ подава́й  дꙋша́мъ же и҆ тѣлесє́мъ на́шымъ, ѽ мт҃и бж҃їѧ  благоче́стнѡ покланѧ́ющымсѧ і҆кѡ́нѣ твое́й бжⷭ҇твеннѣй, и҆  оу҆сты̑ и҆ се́рдцемъ благоговѣ́йнѡ ю҆̀ со стра́хомъ  цѣлꙋ́ющымъ, и҆ вѣ́рою ѿ дꙋши́ тѧ пѣсносло́вѧщымъ. 
Держа́вный покро́въ и҆ стѣ́нꙋ неѡбори́мꙋ стѧжа́вше  тѧ̀, приснодв҃о бцⷣе, оу҆пова́нїе на тѧ̀ съ бг҃омъ  возлага́емъ, вѣ́рнїи, и҆ прилѣ́жнѡ мо́лимъ, си́лою твое́ю  стрѣ́лы вра̑жїѧ и҆ кѡ́зни всѧ̑ бѣсѡ́вскїѧ, не́мѡщны ꙗ҆́кѡ  младе́нчески покажѝ и҆ недѣ́йствєнны, крѣ́пкаѧ на́ша  помо́щнице. 
И҆́нъ. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Ѽ преди́внагѡ твоегѡ̀ чꙋдесѐ, влⷣчце! ꙗ҆́кѡ за  преслꙋша́нїе твоегѡ̀ повелѣ́нїѧ, оу҆жа́снѡ человѣ́къ съ  главы̀ цр҃ко́вныѧ восхище́нъ бы́въ, на землѝ невреди́мь  ѡ҆брѣ́тесѧ, ми́лостїю твое́ю, всеми́лостиваѧ. 
Никто́же та́кѡ преслꙋ́ша бжⷭ҇твєннаѧ повелѣ̑нїѧ,  ꙗ҆́коже а҆́зъ ѻ҆каѧ́нный. тѣ́мъ тѝ припа́даѧ молю́сѧ,  влⷣчце: пре́жде да́же до конца̀ не поги́бнꙋ, наста́ви мѧ̀  на и҆́стинный пꙋ́ть, и҆ спаси́ мѧ, чⷭ҇таѧ. 
Ты̀, ѽ бг҃ома́ти, ро́ждшаѧ претерпѣ́вшаго на́съ  ра́ди на дре́вѣ крⷭ҇тнѣмъ распѧ́тїе, оу҆молѝ при́снѡ  на́мъ страда́нїе є҆гѡ̀ ст҃о́е по́мнѧщымъ, во́лю є҆гѡ̀  бжⷭ҇твеннꙋю твори́ти, и҆ вѣ́чныхъ бл҃гъ наслѣ́дниками  бы́ти. 
Влⷣчце дв҃о чⷭ҇таѧ, и҆зба́ви на́съ лю́тыхъ всѣ́хъ,  оу҆молѧ́ющи пригвозди́вшаго на крⷭ҇тѣ̀ грѣхѝ на́шѧ, и҆  сподо́би на́съ досто́йнѡ ѡ҆деснꙋ́ю є҆гѡ̀ ста́ти, є҆гда̀  прїи́детъ во сла́вѣ свое́й. (с. 374) 
Конда́къ, гла́съ и҃: 
Притеце́мъ, лю́дїе, къ дв҃ѣй бцⷣѣ цр҃и́цѣ,  благодарѧ́ще хрⷭ҇та̀ бг҃а, и҆ къ тоѧ̀ чꙋдотво́рнѣй і҆кѡ́нѣ  оу҆ми́льнѡ взира́юще припаде́мъ, и҆ возопїе́мъ є҆́й: ѽ  влⷣчце марі́е! присѣти́вши странꙋ̀ сїю̀, твоегѡ̀ честна́гѡ  ѻ҆́браза ꙗ҆вле́нїемъ чꙋде́снѡ, спаса́й въ ми́рѣ и҆  благовре́менствѣ ѻ҆те́чество на́ше, и҆ всѧ̑ хрⷭ҇тїа́ны,  наслѣ́дники показꙋ́ющи нбⷭ҇ныѧ жи́зни. тебѣ́ бо вѣ́рнѡ  зове́мъ: ра́дꙋйсѧ, дв҃о, мі́ра спасе́нїе. 
І҆́косъ: 
Пречꙋ́дное ꙗ҆вле́нїе бг҃ома́тере ви́дѧще, на  высотꙋ̀ добродѣ́телей взы́демъ, и҆ оу҆́мъ на нб҃о  возведе́мъ: сегѡ́ бо ра́ди небоше́ственнѣ прїи́де, да  привлече́тъ къ высотѣ̀ вопїю́щыѧ є҆́й си́це: ра́дꙋйсѧ,  бл҃гослове́ннаѧ дв҃о, ѿ всѣ́хъ родѡ́въ бг҃омъ  и҆збра́ннаѧ: ра́дꙋйсѧ, нбⷭ҇наѧ цр҃и́це, гдⷭ҇а бг҃а мт҃и и҆  творца̀ всѧ́ческихъ: ра́дꙋйсѧ, всера́достное а҆́гг҃лѡмъ  пѣ́нїе: ра́дꙋйсѧ, всежела́тельное всегѡ̀ мі́ра зрѣ́нїе:  ра́дꙋйсѧ, неподви́жимое вѣ́ры благоче́стїѧ ѡ҆снова́нїе:  ра́дꙋйсѧ, всесвѣ́тлое бл҃года́ти позна́нїе: ра́дꙋйсѧ, бж҃їе  къ зємны́мъ благоволе́нїе: ра́дꙋйсѧ, земны́хъ къ бг҃ꙋ  возведе́нїе: ра́дꙋйсѧ, ѡ҆ѕло́блєннымъ дꙋша́мъ  оу҆тѣше́нїе: ра́дꙋйсѧ, всѣ̑мъ вѣ̑рнымъ ско́рое  поможе́нїе: ра́дꙋйсѧ, дарова́ннаѧ ѿ бг҃а предста́тельнице  ро́дꙋ хрⷭ҇тїа́нскомꙋ, є҆го́же и҆ соблюда́й прилѣ́жнѡ ѿ  всѧ́кихъ бѣ́дъ и҆ ѕѡ́лъ, да зове́мъ тѝ: ра́дꙋйсѧ, дв҃о,  вѣ̑рнымъ спасе́нїе. 
Пѣ́снь з҃. І҆рмо́съ: 
Бж҃їѧ снисхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀, сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
А҆́гг҃лѡмъ говѣ́йный ѻ҆́бразъ тво́й, влⷣчце,  неизрече́нною при́снѡ бл҃года́тїю сїѧ́етъ и҆ си́лою: дне́сь  бо тогѡ̀ (с. 375) дарова̑нїи зємны́ѧ просвѣща́еши, и҆ къ  нбⷭ҇нымъ наставлѧ́еши, и҆ къ вѣ́чномꙋ животꙋ̀  оу҆строѧ́еши, за неизглаго́ланнꙋю твою̀ бл҃гость,  бг҃облагода́тнаѧ. 
Твоегѡ̀ бг҃олѣ́пнагѡ ꙗ҆вле́нїѧ, и҆ пресла́внагѡ  і҆кѡ́ны прише́ствїѧ, и҆ чꙋде́съ пꙋчи̑ны, чⷭ҇таѧ,  виті́йствꙋющихъ оу҆ста̀ ника́коже возмога́ютъ  и҆сповѣ́дати, мы́ же грꙋ́бїи что̀ возглаго́лемъ; то́чїю,  поми́лꙋй и҆ спасѝ на́съ, ѽ всеми́лостиваѧ влⷣчце! 
И҆звѣ́стнаѧ вѣ́рныхъ помо́щнице, и҆ всѣ́хъ  благи́хъ пода́тельнице, прїимѝ на́съ вѣ́рнѡ припа́дающихъ,  и҆ любо́вїю вопїю́щихъ тѝ: поми́лꙋй на́съ, гпⷭ҇жѐ,  поми́лꙋй на́съ, ꙗ҆́коже дне́сь, та́кѡ и҆ во ѻ҆́ный вѣ́къ,  бꙋ́ди на́мъ помо́щница и҆ застꙋ́пница. 
Мт҃и бж҃їѧ милосе́рдаѧ, ми́лости твоеѧ̀ двє́ри  дне́сь ѿве́рзи на́мъ, и҆ ѿ оу҆́стъ мы́сленныхъ волкѡ́въ  и҆схитѝ, хотѧ́щихъ на́съ поглоти́ти, и҆ до конца̀  погꙋби́ти: поми́лꙋй, мо́лимъ тѧ̀, ѽ влⷣчце, поми́лꙋй, не  ѿвратѝ посра́мленныхъ ра̑бъ твои́хъ. 
И҆́нъ. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ,  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, благослове́нъ  є҆сѝ. 
Є҆диноча́дный тво́й сн҃ъ и҆ бг҃ъ всѣ́хъ,  бг҃ома́ти, пречⷭ҇тый тво́й ѻ҆́бразъ невреди́мь сохранѝ во  пла́мени, ѽ чꙋдесѐ!. бл҃года́тїю па́че со́лнца ѡ҆брѣ́тесѧ  сїѧ́ющь, и҆ вѣ̑рныѧ просвѣща́ющь, вѣ́рою пою́щыѧ: бж҃е,  бл҃гослове́нъ є҆сѝ. 
Нбⷭ҇нїи чи́нове веселѧ́тсѧ съ земноро́дными, бцⷣе,  въ свѣ́тломъ торжествѣ̀ твое́мъ, є҆́же соверша́ющыѧ ны̀,  и҆ со стра́хомъ предстоѧ́щыѧ предъ пречⷭ҇тымъ твои́мъ  ѻ҆́бразомъ, просвѣтѝ свѣ́томъ сїѧ́нїѧ твоегѡ̀,  пречⷭ҇таѧ, и҆ всѧ̑ спасѝ. (с. 376) 
Є҆ди́наго ѿ трⷪ҇цы бг҃а сло́ва цр҃ѧ̀ нбⷭ҇наго  пло́тїю, цр҃и́це, родила̀ є҆сѝ: того̀ молѝ, влⷣчце,  во́инствꙋ на́шемꙋ пода́ти ѡ҆долѣ́нїе на проти̑вныѧ, и҆  всѣ̑мъ вѣ̑рнымъ по́мощь, грѣхѡ́въ ѡ҆ставле́нїе, и҆  дꙋша́мъ спасе́нїе. 
Рабы̑ твоѧ̑, чⷭ҇таѧ, пою́щыѧ тѧ̀, и҆ вѣ́рою  несꙋмнѣ́нною молѧ́щыѧсѧ тебѣ̀, свѣтода́тельною твое́ю и҆  бжⷭ҇твенною ѡ҆сѣнѝ бл҃года́тїю, ꙗ҆́кѡ бл҃годѣ́телѧ  всѣ́хъ ро́ждшаѧ, и҆ покры́й и҆ сохранѝ ѿ всѣ́хъ  навѣ̑тъ вра́жїихъ. 
Пѣ́снь и҃. І҆рмо́съ: 
Покрыва́ѧй вода́ми превы́спрєннѧѧ своѧ̑, полага́ѧй  мо́рю предѣ́лъ песо́къ, и҆ содержа́й всѧ̑, тѧ̀ пое́тъ  со́лнце, тѧ̀ сла́витъ лꙋна̀, тебѣ̀ прино́ситъ пѣ́снь всѧ̀  тва́рь, ꙗ҆́кѡ содѣ́телю всѣ́хъ во вѣ́ки. 
И҆зрѧ́днїи чи́нове нбⷭ҇нїи благоче́стнѡ  благоговѣ́ютъ пречⷭ҇томꙋ твоемꙋ̀ ѻ҆́бразꙋ, всечⷭ҇таѧ, и҆  пречꙋ́дномꙋ є҆гѡ̀ прише́ствїю, подъ со́лнцемъ пресла́внꙋ  показа́вшꙋсѧ, и҆ ро́дъ правовѣ́рный воздви́гшꙋ пѣ́ти, и҆  сла́вити сн҃а твоего̀, ꙗ҆́кѡ содѣ́телѧ всѣ́хъ во вѣ́ки. 
Пресла̑внаѧ дне́сь пою́ще, любе́знѡ а҆́гг҃лѡмъ  говѣ́йной твое́й і҆кѡ́нѣ покланѧ́емсѧ, благоговѣ́юще, ѽ  гпⷭ҇жѐ цр҃и́це! сла́вѧщее тѧ̀ ѻ҆те́чество на́ше  бжⷭ҇твенною твое́ю благода́тїю ѡ҆сѣнѝ, и҆ на врагѝ  оу҆крѣпѝ, и҆ ми́рно соблюдѝ. 
Ра́дости вина̀, всебл҃гослове́ннаѧ, ра́дꙋйсѧ,  всенепоро́чнаѧ, ра́дꙋйсѧ, бл҃года́тнаѧ, держа́ва на́ша и҆  ѡ҆гражде́нїе, и҆ спаси́тельное прибѣ́жище, спаси́ ны рабы̑  твоѧ̑, не и҆мꙋ́щыѧ па́че тебє̀ къ бг҃ꙋ по́мощи: на тѧ́ бо  надѣ́емсѧ, и҆ тебѐ пое́мъ во вѣ́ки. 
Є҆ди́нꙋ тѧ̀ жи́зни на́шеѧ стѧжа́хомъ съ бг҃омъ  храни́тельницꙋ, и҆ крѣ́пкꙋ наде́ждꙋ спасе́нїѧ: мо́лимъ тѧ̀,  ѽ бл҃госе́рдаѧ, и҆ по кончи́нѣ хода́тайствовати ѡ҆ на́съ,  ꙗ҆́кѡ (с. 377) да бꙋ́дꙋщихъ стѧза́нїй и҆зба́вимсѧ, и҆  ми́лостива ѡ҆брѧ́щемъ сн҃а твоего̀ и҆ бг҃а въ де́нь сꙋ́дный. 
И҆́нъ. І҆рмо́съ: 
Ѻ҆́троки бл҃гочести̑выѧ въ пещѝ ржⷭ҇тво̀  бг҃оро́дичо спасло̀ є҆́сть: тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Ѽ пресла́вныхъ чꙋде́съ твои́хъ, чⷭ҇таѧ! ꙗ҆́кѡ  зда́тели ст҃ы́ѧ цр҃кве твоеѧ̀, подъ ка́менїемъ тридне́внѡ  бы́вшїи, ѡ҆брѣто́шасѧ жи́ви и҆ безвре́дни, покро́вомъ  твои́мъ соблюде́ни, тебѣ̀ всѣ́хъ цр҃и́цѣ возсыла́юще  гла́сы похва́льныѧ. 
Жи́знь вмѣ́стѡ сме́рти дарова́ла є҆сѝ, бцⷣе,  ме́ртвенномꙋ сꙋществꙋ̀. тѣ́мже и҆ на́съ оу҆мерщвле́нныхъ  грѣхи̑ мно́гими, бг҃оневѣ́сто, неврежде́нны ѿ вра̑гъ  соблюдѝ, и҆ къ жи́зни лꙋ́чшей возведѝ, спаса́ющи дꙋ́шы  на́шѧ. 
Дне́сь и҆спо́лнишасѧ ра́дости и҆ весе́лїѧ всѝ  вѣ́рнїи ѡ҆ і҆кѡ́нѣ твое́й, бцⷣе, ꙗ҆́кѡ въ че́люстѣхъ  сме́рти бы́вшымъ ꙗ҆ви́ласѧ є҆сѝ жи́зни вино́вница, и҆  и҆сто́чникъ приснотекꙋ́щїй, цѣлє́бныѧ да́ры всѣ̑мъ  точа́щїй, и҆ спасе́нїе подаю́щїй. 
И҆зрѧ́днѡ воспѣ́ти пречⷭ҇тагѡ твоегѡ̀ ѻ҆́браза, и҆  ро́ждшагосѧ и҆зъ тебє̀ млⷣнца, и҆́стинна же бг҃а чꙋ́дныѧ  і҆кѡ́ны пресла́вное прише́ствїе, совокꙋ́пльшихсѧ люде́й ѿ  всю́дꙋ, всепѣ́таѧ, моле́нїе прїимѝ, и҆ прошє́нїѧ  и҆спо́лни. 
Пѣ́снь ѳ҃. І҆рмо́съ: 
Оу҆жасе́сѧ ѡ҆ се́мъ нб҃о, и҆ землѝ оу҆диви́шасѧ  концы̀, ꙗ҆́кѡ бг҃ъ ꙗ҆ви́сѧ человѣ́кѡмъ пло́тски, и҆  чре́во твоѐ бы́сть простра́ннѣйшее небе́съ. тѣ́мъ тѧ̀  бцⷣꙋ, а҆́гг҃лѡвъ и҆ человѣ̑къ чинонача̑лїѧ велича́ютъ. 
Про́ста пꙋтѝ по а҆е́рꙋ свѣтопрїѧ́тномꙋ, і҆кѡ́на  твоѧ̀, влⷣчце, стезю̀ проходѧ́щи, бг҃одви́жимѡ и҆  свѣтолѣ́пнѡ неизслѣ́димы стєзѝ творѧ́щи, вѣ̑рныѧ въ  поднебе́снѣй бл҃года́тїю ѡ҆зарѝ, вѣ́рою вопїю́щыѧ:  вои́стиннꙋ честнѣ́йши всѣ́хъ є҆сѝ, дв҃о чⷭ҇таѧ. (с. 378) 
Сло́ва виті́йствомъ превысо́кихъ твои́хъ, чⷭ҇таѧ,  чꙋде́съ, ника́коже по достоѧ́нїю оу҆краси́ти оу҆до́бни  є҆смы̀, то́чїю оу҆се́рднѣ мо́лимъ тѧ̀, цр҃и́це: да  мо́лиши сн҃а твоего̀, влⷣкꙋ и҆ цр҃ѧ̀ всѣ́хъ, дарова́вшаго  на́мъ тебѐ пресла́внꙋю помо́щницꙋ, сподо́бити на́съ  нбⷭ҇нагѡ своегѡ̀ црⷭ҇твїѧ. 
Пѣ́снь благода́рственнѡ пѣ́нїѧ, за неизрече́нное  твоѐ милосе́рдїе, ѽ бг҃облагода́тнаѧ! ѿ на́съ прїимѝ,  прошє́нїѧ на̑ша въ по́льзꙋ и҆сполнѧ́ющи, и҆ къ высотѣ̀  го́рнѣй всѣ́хъ возведѝ, вѣ́рнѡ бо тѝ зове́мъ:  вои́стиннꙋ вы́шши всѣ́хъ є҆сѝ, дв҃о всенепоро́чнаѧ. 
Ро́ди всѝ ра́достнѡ блажи́мъ тѧ̀, бцⷣе, ꙗ҆́кѡ  ра́дости всѧ̑ ны̀ и҆спо́лнила є҆сѝ, пресла́внымъ  прише́ствїемъ і҆кѡ́ны твоеѧ̀, пречⷭ҇таѧ. є҆́йже дне́сь  покланѧ́ющесѧ, оу҆ми́льнѡ мо́лимъ тѧ̀: не забꙋ́ди, влⷣчце,  твои́хъ рабѡ́въ сподо́бити въ бꙋ́дꙋщемъ вѣ́цѣ и҆збра́нныхъ  ра́дости. 
И҆́нъ. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всебл҃же́ннаѧ бцⷣе, чи́стаѧ  приснодв҃о. 
Ꙗ҆вле́нїю, влⷣчце, всечестны́ѧ твоеѧ̀ і҆кѡ́ны кто̀  не оу҆диви́тсѧ, и҆лѝ кто̀ не почꙋди́тсѧ; по воздꙋ́хꙋ бо  сїю̀, ꙗ҆́кѡ нѣ́кїй да́ръ свѣтоно́сный, низпосла́ла є҆сѝ  землѝ рѡссі́йстѣй, ра́достнѡ пою́щей тѧ̀, и҆ вѣ́рнѡ  велича́ющей. 
Ра́дость мі́рꙋ, дв҃о, неизглаго́ланнꙋю дарова́вши  ꙗ҆вле́нїемъ пречⷭ҇тыѧ твоеѧ̀ і҆кѡ́ны, и҆зба́ви, влⷣчце,  ѿ всѧ́кїѧ печа́ли вѣ́рою покланѧ́ющыѧсѧ є҆́й, и҆ со  стра́хомъ цѣлꙋ́ющыѧ ю҆̀: ѽ прест҃а́ѧ! всѧ̑ спасѝ и҆  поми́лꙋй, и҆ црⷭ҇твїѧ нбⷭ҇нагѡ сподо́би. 
Ро́ждшаѧ, влⷣчце, чл҃вѣколю́бца бг҃а, за  чл҃вѣколю́бїе посѣти́ла є҆сѝ на́съ бжⷭ҇твенною твое́ю  і҆кѡ́ною, къ не́йже (с. 379) всегда̀ притека́юще, и҆  благолѣ́пїе є҆ѧ̀ зрѧ́ще, тебѣ̀ оу҆ми́льнѡ вопїе́мъ:  спаса́й при́снѡ, бцⷣе, достоѧ́нїе твоѐ. 
Оу҆стна́ми смире́нными принесо́хъ тѝ препро́стое  сїѐ, всепѣ́таѧ, пѣ́нїе: поне́же грꙋ́бъ є҆́смь  многогрѣ́шный, и҆ недосто́инъ по достоѧ́нїю воспѣ́ти тѧ̀,  но ѿ оу҆се́рдїѧ на твоѧ̑ щедрѡ́ты надѣ́ѧсѧ, ꙗ҆́кѡ  сп҃си́телѧ всегѡ̀ мі́ра родила̀ є҆сѝ: не возгнꙋша́йсѧ,  цр҃и́це, прїимѝ сїѐ, и҆ спаси́ мѧ. 
Свѣти́ленъ. Подо́бенъ: Жєны̀ оу҆слы́шите: 
Пречⷭ҇тый ѻ҆́бразъ тво́й, и҆́мже присѣти́ла є҆сѝ  на́съ, бг҃оѻтрокови́це дв҃о, чтꙋ́ще пра́зднꙋемъ сегѡ̀  ны́нѣ прише́ствїе, ѿ негѡ̀ бл҃года́тїю, сн҃а твоегѡ̀, и҆  твое́ю прїе́млюще скорбе́й и҆ бѣ́дъ, и҆ напа́стей  и҆збавле́нїе, мт҃и бг҃а вы́шнѧгѡ. 
Сла́ва, и҆ ны́нѣ, то́йже: 
На хвали́техъ стїхи̑ры, гла́съ и҃. Подо́бенъ: Ѽ  пресла́внагѡ чꙋдесѐ! 
Ѽ пресла́внагѡ чꙋдесѐ! ꙳ всемі́рнаѧ ра́дость ꙳  свы́ше просїѧ̀ на́мъ і҆кѡ́на бг҃ома́тере, ꙳ подаю́щи всемꙋ̀  мі́рꙋ просвѣще́нїе, ꙳ и҆ благоче́стїю оу҆твержде́нїе, ꙳ и҆  вѣ̑рнымъ спасе́нїе, ꙳ бж҃їе сїѐ дарова́нїе зємны́мъ  дарова́сѧ. ꙳ Ѡ҆ не́мже ра́дꙋющесѧ, тебѐ, хрⷭ҇тѐ, мо́лимъ:  ꙳ спасѝ дꙋ́шы на́шѧ, ꙗ҆́кѡ милосе́рдъ. 
Ѽ пресла́внагѡ чꙋдесѐ! ꙳ превы́ше всѣ́хъ стра́нъ  рѡссі́йскаѧ землѧ̀ почте́сѧ ꙳ ѿ вы́шнѧгѡ промышле́нїѧ: ꙳  и҆́бо та̀, а҆ не и҆́на, є҆гѡ̀ бл҃года́тїю сподо́бисѧ ꙳ сїю̀  прїѧ́ти і҆кѡ́нꙋ бг҃ома́тере, ꙳ ꙗ҆́кѡ нбⷭ҇ный да́ръ  свѣтолꙋ́чный, ꙳ пресла́внѡ бг҃омъ свы́ше по́сланный. ꙳ Ѡ҆  не́мже ра́дꙋющисѧ къ тебѣ̀, хрⷭ҇тѐ, оу҆ми́льнѡ вопїе́тъ:  ꙳ спасѝ, бла́же, дꙋ́шы на́шѧ, ꙗ҆́кѡ милосе́рдъ. 
Пресла́внѡ, бцⷣе, ꙳ во всѣ́хъ страна́хъ тобо́ю  хва́литсѧ, ѻ҆би́тель твоѧ̀, бг҃оневѣ́сто, ꙳ ꙗ҆́кѡ  и҆мѣ́етъ въ себѣ̀ чꙋдотво́рнꙋю твою̀ і҆кѡ́нꙋ, ꙳ чꙋ́днѡ по  воздꙋ́хꙋ и҆ (с. 380) пресла́внѡ а҆́гг҃лы принесе́ннꙋю, ѿ  неѧ́же неизречє́нныѧ цѣльбы̑ прїе́млющи, ꙳  благода́рствєннаѧ вопїе́мъ тебѣ̀, ꙳ оу҆ми́льнѡ молѧ́ще  тѧ̀: ꙳ прест҃а́ѧ дв҃о, ꙳ спасѝ дꙋ́шы на́шѧ, ꙗ҆́кѡ  милосе́рдаѧ. 
Сла́ва, и҆ ны́нѣ, гла́съ в҃: 
Ꙗ҆́коже и҆ногда̀ ца́рскїй гра́дъ и҆мѣ́ѧ і҆кѡ́нꙋ  твою̀, дв҃о пречи́стаѧ, бж҃їимъ и҆ твои́мъ посо́бїемъ  побѣжда́ѧ проти̑вныѧ, ра́довашесѧ: та́кѡ и҆ ны́нѣ  рѡссі́йскаѧ страна̀, ди́внѡ стѧжа́вши ѻ҆́бразъ тво́й,  гпⷭ҇жѐ, во своѐ застꙋпле́нїе, оу҆твержда́ющисѧ  торжествꙋ́етъ ве́селѡ. вельми́ же красꙋ́етсѧ и҆ пречестна́ѧ  ѻ҆би́тель твоѧ̀, и҆мѣ́ющи тѧ̀ съ бг҃омъ покро́въ и҆  тве́рдое ѡ҆гражде́нїе ѿ всѣ́хъ нахожде́нїй вра́жїихъ:  цр҃ковь же твоѧ̀, бцⷣе, ꙗ҆́коже и҆ногда̀ влахе́рнскаѧ,  пречⷭ҇тымъ твои́мъ ѻ҆́бразомъ свѣ́титсѧ, и҆ пресла́вными  чꙋдесы̀ просвѣща́етсѧ, и҆ ра́дꙋющисѧ дꙋхо́внѡ ликꙋ́етъ,  влⷣчце, со всѣ́ми вѣ́рными зовꙋ́щи дне́сь: ра́дꙋйсѧ,  прест҃а́ѧ дв҃о, моѐ благолѣ́пїе и҆ похвало̀, и҆ вѣ́чное  весе́лїе. ты́ мѧ преди́вными чꙋдесы̀ ѡ҆богаща́еши, и҆  бж҃е́ственными дарова̑нїи, ты̀ є҆сѝ, влⷣчце, и҆сцѣле́нїй  и҆сто́чникъ неисчерпа́емый, и҆ сꙋ́щымъ въ бѣда́хъ  оу҆тѣше́нїе. и҆ всѣ̑мъ вѣ̑рнымъ покро́въ и҆ спасе́нїе. 
Славосло́вїе вели́кое, и҆ ѿпꙋ́стъ, и҆ ча́съ а҃. 
На лїтꙋргі́и, слꙋ́жба всѧ̑ бцⷣѣ. 


(с. 381) 
Мѣ́сѧца тогѡ́же въ к҃з де́нь. 
Прпⷣнагѡ ѻ҆тца̀ на́шегѡ самѱѡ́на  страннопрїи́мца. 
Стїхи̑ры, гла́съ а҃. Подо́бенъ: Всехва́льнїи  мꙋ́чєницы: 
Ѻ҆́ч҃е прехва́льне самѱѡ́не, ꙳ плѡтска́ѧ  стремлє́нїѧ ꙳ воздержа́тельными оу҆вѧди́лъ є҆сѝ  запале́ньми, ꙳ въ пꙋсты́ню всели́лсѧ є҆сѝ ꙳ ꙗ҆́кѡ и҆лїа̀  дре́вле, ꙳ оу҆́мъ ѡ҆чи́стивъ непреста́нными къ бг҃ꙋ  мановє́нїи. ꙳ и҆ ны́нѣ моли́сѧ, ꙳ дарова́ти дꙋша́мъ  на́шымъ ми́ръ ꙳ и҆ ве́лїю ми́лость. 
Ѻ҆́ч҃е бг҃омꙋ́дре самѱѡ́не, ꙳ по́стникѡмъ  приче́лсѧ є҆сѝ, ꙳ безстра́стїемъ оу҆кра́шенъ, ꙳ и҆  всели́лсѧ є҆сѝ во ѻ҆би́тели прпⷣбныхъ, ꙳ и҆дѣ́же  свѣ́тъ незаходи́мый, ꙳ и҆ и҆дѣ́же є҆́сть дре́во жи́зни. ꙳  и҆ ны́нѣ моли́сѧ, ꙳ дарова́ти дꙋша́мъ на́шымъ ми́ръ ꙳ и҆  ве́лїю ми́лость. 
Ѻ҆́ч҃е бг҃одохнове́нне самѱѡ́не, ꙳ свѣти́льникъ  бы́лъ є҆сѝ, ꙳ просвѣща́ѧ подсо́лнечнꙋю чꙋде́съ сїѧ̑нїи, ꙳  дꙋшетлѣ́нныхъ недꙋ́гѡвъ ѿгонѧ́ѧ тмꙋ̀, ꙳ де́мѡнскїй  ѿрѣва́ѧ мра́къ. ꙳ и҆ ны́нѣ моли́сѧ, ꙳ дарова́ти дꙋша́мъ  на́шымъ ми́ръ ꙳ и҆ ве́лїю ми́лость. 
Сла́ва, и҆ ны́нѣ, бг҃оро́диченъ: гла́съ и҆ подо́бенъ  то́йже: 
Оу҆вы̀ мнѣ̀, что̀ бꙋ́дꙋ, ꙳ оу҆́мъ и҆ дꙋ́шꙋ и҆  тѣ́ло ꙳ ѡ҆скверни́въ прегрѣше́ньми; ꙳ что̀ сотворю̀; ꙳  ка́кѡ же и҆збѣжꙋ̀ пла́мене нестерпи́магѡ, ꙳ нерѣши́мыхъ  оу҆́зъ и҆ вѣ́чныхъ; ꙳ но, ѽ всенепоро́чнаѧ, ꙳ пре́жде  конца̀ молѝ сн҃а твоего̀, ꙳ пода́ти мѝ ѡ҆ставле́нїе. 
Крⷭ҇тобг҃оро́диченъ. Подо́бенъ: то́йже: 
Своего̀ а҆́гнца ꙳ а҆́гница и҆ непоро́чнаѧ влⷣчца, ꙳  на крⷭ҇тѣ̀ (с. 382) ꙗ҆́кѡ ви́дѣ зра́ка не и҆мꙋ́ща, ꙳  нижѐ добро́ты, ꙳ оу҆вы̀ мнѣ̀, рыда́ющи гл҃го́лаше: ꙳  гдѣ̀ добро́та твоѧ̀ за́йде, сладча́йшїй; ꙳ гдѣ̀  благолѣ́пїе; ꙳ гдѣ̀ благода́ть блиста́ющаѧ ѻ҆́браза  твоегѡ̀, ꙳ сн҃е мо́й любе́знѣйшїй; 
Тропа́рь, гла́съ и҃: 
Въ терпѣ́нїи твое́мъ стѧжа́лъ є҆сѝ мздꙋ̀ твою̀,  ѻ҆́ч҃е прпⷣбне, въ моли́твахъ непреста́ннѡ терпѣ́вый,  ни́щыѧ возлюби́вый, и҆ сїѧ̑ оу҆довли́вый: но моли́сѧ  хрⷭ҇тꙋ̀ бг҃ꙋ, самѱѡ́не ми́лостиве блаже́нне, спасти́сѧ  дꙋша́мъ на́шымъ. 
Канѡ́нъ, є҆гѡ́же краегране́сїе: 
Пою́ тѧ, самѱѡ́не, вѣ́рнѡ бжⷭ҇твенными словесы̀.  І҆ѡ́сифъ. 
Гла́съ в҃. Пѣ́снь а҃. І҆рмо́съ: 
Грѧди́те, лю́дїе, пои́мъ пѣ́снь хрⷭ҇тꙋ̀ бг҃ꙋ,  раздѣ́льшемꙋ мо́ре, и҆ наста́вльшемꙋ лю́ди, ꙗ҆̀же и҆зведѐ  и҆зъ рабо́ты є҆гѵ́петскїѧ, ꙗ҆́кѡ просла́висѧ. 
Пѣ́сньми твоѐ пресвѣ́тлое торжество̀ восхвали́ти  оу҆стреми́вшꙋсѧ, свѣ́тъ мѝ низпослѝ, предстоѧ̀  вѣнцено́сецъ прⷭ҇то́лꙋ влⷣчню, пребл҃же́нне. 
Є҆ди́нꙋ жела́ѧ ꙗ҆̀же къ жи́зни ведꙋ́щꙋю тѧ̀, мі́ра  кра̑снаѧ прете́клъ є҆сѝ, и҆ премі́рное наслѣ́дїе стѧжа́лъ  є҆сѝ. тѣ́мже тѧ̀ соше́дшесѧ, самѱѡ́не, почита́емъ. 
Зако́нꙋ бж҃їю повинꙋ́всѧ, досточꙋ́дне, къ кра́йнѣй  добродѣ́тели ра́дꙋѧсѧ восте́клъ є҆сѝ, ми́лостивъ всѣ̑мъ  бы́въ. тѣ́мже тѧ̀ ны́нѣ оу҆блажа́емъ. 
Бг҃оро́диченъ: 
Тѧ̀ бж҃їю па́че сло́ва роди́тельницꙋ, ꙗ҆́кѡ  держа́вно застꙋпле́нїе всѣ́хъ, пренепоро́чнаѧ,  побѣжда́емыхъ, сла́вимъ непреста́ннѡ и҆ оу҆блажа́емъ. 
Пѣ́снь г҃. І҆рмо́съ: 
Оу҆твердѝ на́съ въ тебѣ̀, гдⷭ҇и, дре́вомъ  оу҆мерщве́й грѣ́хъ, и҆ стра́хъ тво́й всадѝ въ сердца̀  на́съ пою́щихъ тѧ̀. (с. 383) 
Самѱѡ́на свѧще́ннаго восхва́лимъ: бж҃їю бо  подо́бѧсѧ бл҃гоꙋтро́бїю, ми́лостивъ недꙋ̑жнымъ бы́сть,  наготꙋ́ющымъ же всѣ̑мъ ѻ҆де́жда. 
Свѧ́тѡ и҆ че́стнѡ бжⷭ҇твенное житїѐ твоѐ  препроводи́въ, со ст҃ы́ми сочета́лсѧ є҆сѝ, и҆ ѻ҆би́тели  прпⷣбныхъ дости́глъ є҆сѝ, просвѣще́нїѧ неизрече́ннагѡ  сподоблѧ́емь. 
Блаже́нъ є҆сѝ ты̀, и҆ бла́го тебѣ̀ бꙋ́детъ,  бжⷭ҇твєнныѧ соблю́дшꙋ, ѻ҆́ч҃е, зако́ны гдⷭ҇а и҆ бг҃а  на́шегѡ: є҆го́же молѝ спасти́сѧ ста́дꙋ твоемꙋ̀. 
Бг҃оро́диченъ: 
Дꙋшѝ моеѧ̀ и҆ оу҆ма̀, чⷭ҇таѧ, тмꙋ̀ ѿженѝ: и҆  да́ждь ꙗ҆́кѡ въ де́нь наро́читъ пожи́ти, спаси́тєльнаѧ  творѧ́щꙋ повелѣ̑нїѧ. 
Сѣда́ленъ, гла́съ д҃. Подо́бенъ: Ско́рѡ предварѝ: 
Просїѧ́въ дꙋ́хомъ ꙗ҆́кѡ свѣти́льникъ свѣ́телъ,  самѱѡ́не всеблаже́нне, ѡ҆зарѧ́еши на́съ че́стнѣ въ домꙋ̀  твое́мъ: сегѡ̀ ра́ди врачева̑нїѧ ѿ бг҃а тебѣ̀ да̑ннаѧ,  ѻ҆́ч҃е, сꙋ́щымъ въ разли́чныхъ недꙋ́зѣхъ раздава́еши.  тѣ́мже мольба́ми твои́ми и҆зба́ви ны̀ ѿ страсте́й. 
Сла́ва, и҆ ны́нѣ, бг҃оро́диченъ: 
Ѡ҆бнови́ла є҆сѝ, чⷭ҇таѧ, бжⷭ҇твеннымъ ржⷭ҇тво́мъ  твои́мъ, и҆стлѣ́вшее во страсте́хъ земноро́дныхъ  ме́ртвенное сꙋщество̀: и҆ воздви́гла є҆сѝ всѧ̑ ѿ сме́рти  къ животꙋ̀ нетлѣ́нїѧ. тѣ́мже тѧ̀ по до́лгꙋ блажи́мъ всѝ,  дв҃о препросла́вленнаѧ, ꙗ҆́коже прорекла̀ є҆сѝ. 
Крⷭ҇тобг҃оро́диченъ: 
Дв҃о пренепоро́чнаѧ, мт҃и хрⷭ҇та̀ бг҃а, ѻ҆рꙋ́жїе  про́йде твою̀ прест҃ꙋ́ю дꙋ́шꙋ, є҆гда̀ распина́ема ви́дѣла  є҆сѝ во́лею сн҃а и҆ бг҃а твоего̀: є҆го́же,  бл҃гослове́ннаѧ, молѧ́щи не преста́й, проще́нїе  прегрѣше́нїй на́мъ дарова́ти. 
Пѣ́снь д҃. І҆рмо́съ: 
Оу҆слы́шахъ, гдⷭ҇и, слꙋ́хъ твоегѡ̀ смотре́нїѧ, и҆  просла́вихъ тѧ̀, є҆ди́не чл҃вѣколю́бче. (с. 384) 
Ꙗ҆́кѡ ѕвѣзда̀ пресвѣ́тлаѧ всѣ́хъ на́съ  просвѣща́еши сердца̀, достодо́лжнѡ блажа́щихъ тѧ̀. 
Дрема́нїе ѿ ѻ҆́чїю твоє́ю ѿложи́въ, бдѣ́лъ  є҆сѝ непреста́ннѡ, и҆ сла̑сти тѣлє́сныѧ оу҆спи́лъ  є҆сѝ. 
Ни́щымъ дово́ленъ бы́лъ є҆сѝ хрⷭ҇та̀ ра́ди, и҆  прїѧ́лъ є҆сѝ вы́шнее наслѣ́дїе, прпⷣбне ра́дꙋѧсѧ. 
Бг҃оро́диченъ: 
Тѧ̀, всенепоро́чнаѧ влⷣчце, свѣ́тлꙋю пала́тꙋ  сло́ва, пѣсносло́вимъ и҆ оу҆блажа́емъ. 
Пѣ́снь є҃. І҆рмо́съ: 
Свѣ́та пода́телю и҆ вѣкѡ́въ тво́рче, гдⷭ҇и, во  свѣ́тѣ твои́хъ повелѣ́нїй наста́ви на́съ: ра́звѣ бо  тебє̀, и҆но́гѡ бо́га не зна́емъ. 
Пречи́стый свѣ́тъ почи́вшїй въ тебѣ̀, всего́ тѧ  свѣтови́дна сотворѝ, ѻ҆́ч҃е, просвѣща́юща вѣ́рныхъ  добродѣ́телей твои́хъ свѣ́тлыми сїѧ̑нїи. 
Ми́лованїемъ мно́гимъ, ни́щымъ бога́тство бы́лъ  є҆сѝ, и҆ вра́чь сꙋ́щымъ въ не́мощи воста́лъ є҆сѝ  ꙗ҆́вѣ, си́хъ врачева́нїемъ ѿе́млѧ недꙋ́ги. 
Ꙗ҆ви́лсѧ є҆сѝ хра́мъ чи́стъ прест҃а́гѡ и҆  честна́гѡ дх҃а, страсте́й ти́нꙋ ѡ҆чи́щъ, са́мъ себѐ ꙗ҆́кѡ  вои́стиннꙋ, ѻ҆́ч҃е бг҃оно́се: тѣ́мже восхвалѧ́емъ тѧ̀. 
Бг҃оро́диченъ: 
Тѧ̀, прест҃а́ѧ чⷭ҇таѧ, добро́тꙋ і҆а́кѡвлю, вѣ́рою  бжⷭ҇твенными гла̑сы пѣсносло́вимъ ро́ждшꙋю на́мъ бг҃а  плотоно́сца, є҆го́же трепе́щꙋтъ всѧ́чєскаѧ. 
Пѣ́снь ѕ҃. І҆рмо́съ: 
Въ бе́зднѣ грѣхо́внѣй валѧ́ѧсѧ, неизслѣ́днꙋю  милосе́рдїѧ твоегѡ̀ призыва́ю бе́зднꙋ: ѿ тлѝ, бж҃е, мѧ̀  возведѝ. 
Сокрѡ́вищи нбⷭ҇ными ѡ҆бога́тилсѧ є҆сѝ, любѧ̀  ми́лованїе, самѱѡ́не сла́вне, и҆ ѿверза́ѧ ни́щымъ твою̀  оу҆тро́бꙋ, соверше́ннымъ оу҆мо́мъ. 
Созда́лъ є҆сѝ въ сла́вꙋ бг҃ꙋ на́шемꙋ хра́мъ  ѡ҆свѧще́нъ: (с. 385) въ ѻ҆́ньже притека́юще, ѿ  многови́дныхъ ѡ҆чища́ютсѧ недꙋ̑гъ вѣ́рнїи, преблаже́нне. 
Чи́сто житїѐ твоѐ препроводи́лъ є҆сѝ, и҆ съ  прпⷣбными прпⷣбнѡ всели́лсѧ є҆сѝ, ѡ҆ на́съ моли́сѧ  вѣ́рнѡ чтꙋ́щихъ тѧ̀, бг҃одохнове́нне. 
Бг҃оро́диченъ: 
Нб҃о высоко̀ была̀ є҆сѝ, всѣ́хъ цр҃ѧ̀ бг҃а,  всенепоро́чнаѧ, и҆ чⷭ҇таѧ пала́та, и҆ черто́гъ свѣ́телъ,  бжⷭ҇твенною бл҃года́тїю. 
Конда́къ, гла́съ и҃. Подо́бенъ: Ꙗ҆́кѡ нача́тки: 
Ꙗ҆́кѡ врача̀ всеизрѧ́дна, и҆ моли́твенника  благопрїѧ́тна, къ ра́цѣ твое́й бжⷭ҇твеннѣй притека́юще,  самѱѡ́не бг҃омꙋ́дре преподо́бне, соше́дшесѧ любо́вїю,  ѱалмы̑ и҆ пѣ́сньми ра́дꙋющесѧ, хрⷭ҇та̀ прославлѧ́емъ,  таковꙋ́ю тебѣ̀ благода́ть подава́юща и҆сцѣле́нїй. 
І҆́косъ: 
Ста́рческое, кро́ткое и҆ неѕло́бивое, непоро́чнѡ  житїѐ соверши́вшаго, сла́внѡ благода́ть прїи́мшаго чꙋде́съ,  тве́рдꙋ и҆ неизрече́ннꙋ, самѱѡ́на прпⷣбнаго восхва́лимъ,  а҆́лчꙋщихъ пита́телѧ, и҆ сꙋ́щихъ въ нꙋ́ждахъ помо́щника, и҆  побо́рника вели́ка, недꙋ́гꙋющымъ воздви́гша бжⷭ҇твенныхъ  хра́мъ и҆сцѣле́нїй. 
Пѣ́снь з҃. І҆рмо́съ: 
Ѻ҆́бразꙋ злато́мꙋ, на по́лѣ деи́рѣ слꙋжи́мꙋ,  трїѐ твоѝ ѻ҆́троцы небрего́ша безбо́жнагѡ велѣ́нїѧ,  посредѣ́ же ѻ҆гнѧ̀ вве́ржени, ѡ҆роша́еми поѧ́хꙋ:  бл҃гослове́нъ є҆сѝ, бж҃е ѻ҆ц҃ъ на́шихъ. 
Крѣ́пость хрⷭ҇та̀ держа́внꙋ въ напа́стехъ и҆мѣ́ѧ,  преблаже́нне, житїѧ̀ преминꙋ́лъ є҆сѝ бꙋ́рю безъ  и҆стопле́нїѧ, прпⷣбне, и҆ къ ти́хомꙋ приста́нищꙋ,  воспѣва́ѧ, дости́глъ є҆сѝ: бл҃гослове́нъ є҆сѝ, бж҃е  ѻ҆тє́цъ на́шихъ. 
Премꙋ́дростїю мно́гою, и҆ любо́вїю дꙋхо́вною  подвиза́емь, хра́мъ созда́лъ є҆сѝ, ѻ҆́ч҃е, вели́къ: въ  него́же притека́юще всегда̀, и҆сцѣле́нїе прїе́млютъ всѝ,  вопїю́ще и҆ глаго́люще: бл҃гослове́нъ є҆сѝ, бж҃е ѻ҆тє́цъ  на́шихъ. (с. 386) 
Свѣ́щникъ свѣ́телъ добродѣ́телей, бжⷭ҇твеннымъ  свѣ́томъ просвѣща́емь, самѱѡ́не, ꙗ҆ви́лсѧ є҆сѝ, и҆  ѡ҆зари́лъ є҆сѝ вселе́нныѧ концы̀. тѣ́мже соше́дшесѧ тѧ̀  вѣ́рою оу҆блажа́емъ, пою́ще: бл҃гослове́нъ є҆сѝ, бж҃е  ѻ҆тє́цъ на́шихъ. 
Бг҃оро́диченъ: 
Рꙋно̀ и҆ногда̀ пред̾ѧвлѧ́ше чⷭ҇тꙋю оу҆тро́бꙋ  твою̀, прїе́мшꙋю нбⷭ҇ный до́ждь всѣ́хъ ѡ҆роша́ющь,  ѡ҆держи́мыхъ жа́ждею грѣхо́вною, всепѣ́таѧ: бл҃гослове́на  є҆сѝ, бг҃а пло́тїю ро́ждшаѧ. 
Пѣ́снь и҃. І҆рмо́съ: 
Въ пе́щь ѻ҆́гненнꙋю ко ѻ҆трокѡ́мъ є҆врє́йскимъ  снизше́дшаго, и҆ пла́мень въ ро́сꙋ прело́жшаго бг҃а, по́йте,  дѣла̀, ꙗ҆́кѡ гдⷭ҇а, и҆ превозноси́те во всѧ̑ вѣ́ки. 
Ѧ҆зы́къ движѧ̀ ра́достнѡ на бж҃їѧ, ѻ҆́ч҃е  самѱѡ́не, пѣ̑сни, стра̑сти плотскі̑ѧ воздержа́нїемъ  порабо́тилъ є҆сѝ дꙋшѝ, и҆ ра́бъ хрⷭ҇тꙋ̀ и҆́скреннїй  ꙗ҆ви́лсѧ є҆сѝ, и҆ вы́шнѧгѡ гра́да наслѣ́дникъ. 
Чи́стый тво́й оу҆́мъ блиста̑нїи бжⷭ҇твенными  оу҆кра́шенъ, пресвѣ́телъ ꙗ҆ви́сѧ, и҆ прїѧ́тенъ чи́стыхъ,  всебл҃же́нне, бжⷭ҇твенныхъ сїѧ́нїй: тѣ́мже тѧ̀ чти́мъ,  самѱѡ́не, во вѣ́ки. 
Ѡ҆свѧще́ннꙋ и҆мѣ́ѧ жи́знь, пресла́внѡ, самѱѡ́не  всеблаже́нне, ꙗ҆́вѣ просла́вилсѧ є҆сѝ, къ бг҃ꙋ преше́дъ:  се́ бо пребыва́етъ па́мѧть твоѧ̀ во вѣ́ки и҆ пра́вда. 
Бг҃оро́диченъ: 
Оу҆ста́ви страсте́й мои́хъ лю́тꙋю бꙋ́рю, чⷭ҇таѧ  бл҃гослове́ннаѧ, и҆ возбранѝ всѣ̑мъ неща́днѡ мою̀ нищетꙋ̀,  дв҃о, борю́щымъ, врагѡ́мъ безплѡ́тнымъ, ꙗ҆́кѡ да вѣ́рнѡ  пою́ тѧ. 
Пѣ́снь ѳ҃. І҆рмо́съ: 
Ѿ бг҃а бг҃а сло́ва, неизрече́нною мꙋ́дростїю  прише́дшаго ѡ҆бнови́ти а҆да́ма, ꙗ҆́дїю въ тлѣ́нїе па́дшаго  лю́тѣ, ѿ ст҃ы́ѧ дв҃ы неизрече́ннѡ воплоти́вшагосѧ на́съ  ра́ди, вѣ́рнїи, є҆диномꙋ́дреннѡ пѣ́сньми велича́емъ. (с.  387) 
Сѐ па́мѧть твоѧ̀, ѻ҆́ч҃е, ꙗ҆́коже со́лнце всѣ̑мъ  возсїѧ̀, просвѣща́ющи свѣ́тлѡ въ не́й тѧ̀ сла́вѧщыѧ,  ꙗ҆́кѡ слꙋжи́телѧ хрⷭ҇то́ва и҆ наслѣ́дника црⷭ҇твїѧ є҆гѡ̀,  и҆ всѣ̑мъ прпⷣбнымъ соприча́стника. 
Ꙗ҆́кѡ свѣтоза́рно житїѐ твоѐ, ꙗ҆́кѡ ве́лїѧ  сла́ва, ꙗ҆́кѡ бога́тъ гро́бъ тво́й, мꙋ́дре, и҆дѣ́же  честно́е тѣ́ло твоѐ лежа́ше, здра́вїе и҆сточа́етъ  притека́ющымъ вѣ́рнѡ, и҆ твоеѧ̀ просѧ́щымъ по́мощи всегда̀. 
Твои́мъ пресла́внымъ, ѻ҆́ч҃е, врачевство́мъ, є҆́же  болѣ́зньми стѧжа́лъ є҆сѝ, посѣща́ти при́снѡ не  ѡ҆скꙋдѣ́й, мо́лимсѧ, во мно́зѣ милосе́рдїи непреста́ннѡ  предстоѧ̀ на́мъ, и҆ ѡ҆блегча́ѧ болѣ̑зни и҆ трꙋды̀ дꙋ́шъ  на́шихъ. 
Со́лнєчныѧ ѡ҆блиста́ѧ чтꙋ́щымъ тѧ̀, ѻ҆́ч҃е, зари̑,  просвѣтѝ на̑ша дꙋшє́внаѧ чꙋ̑вства, и҆ свѣ́тлости  бжⷭ҇твенныѧ прича́стники сподо́би ны̀, моли́твами твои́ми,  блаже́нне, бы́ти, мо́лимъ тѧ̀. 
Бг҃оро́диченъ: 
Свѣтови́дѣнъ тѧ̀ ѻ҆́блакъ пра́веднагѡ сл҃нца  вѣ́дѧще, чⷭ҇таѧ, ра́дꙋйсѧ, вѣ́рнѡ тебѣ̀ взыва́емъ:  а҆пⷭ҇лѡвъ сла́ва, и҆ вѣне́цъ мꙋ́ченикѡвъ сла́вныхъ, и҆  вѣ́рныхъ спасе́нїе, дв҃о неискꙋсобра́чнаѧ. 
Свѣти́ленъ. Подо́бенъ: Нб҃о ѕвѣзда́ми: 
Расточи́лъ є҆сѝ твоѐ бога́тство ни́щымъ  бг҃оꙋго́днѡ, и҆ ве́сь возложи́лсѧ є҆сѝ, ѽ самѱѡ́не,  гдⷭ҇еви, є҆го́же молѝ, всѧ́ческихъ страсте́й на́съ  и҆зба́вити. 
Сла́ва, и҆ ны́нѣ, бг҃оро́диченъ: 
Держа́внымъ твои́мъ покро́вомъ. ѿ вра̑гъ навѣ́та,  на́съ, чⷭ҇таѧ, твоѧ̑ рабы̑, сохранѝ всѧ̑ неврє́дны: тѧ́ бо  стѧжа́хомъ є҆ди́нꙋ прибѣ́жище въ нꙋ́ждахъ. 
На лїтꙋргі́и, прокі́менъ: Честна̀ предъ гдⷭ҇емъ  сме́рть прпⷣбныхъ є҆гѡ̀. А҆пⷭ҇лъ къ гала́тѡмъ, зача́ло  сг҃і. Є҆ѵⷢ҇лїе лꙋкѝ, зача́ло ѯ҃з. Прича́стенъ: Въ  па́мѧть вѣ́чнꙋю: (с. 388) 
Въ то́йже де́нь пое́тсѧ слꙋ́жба благода́рственнаѧ  бг҃ꙋ, въ трⷪ҇цѣ ст҃о́й сла́вимомꙋ, ѡ҆ вели́кой бг҃омъ  дарова́нной побѣ́дѣ надъ свѣ́йскимъ короле́мъ каро́ломъ  вторы́мъ на́десѧть и҆ во́инствомъ є҆гѡ̀, содѣ́ѧнной подъ  полта́вою, въ лѣ́то ѿ воплоще́нїѧ гдⷭ҇нѧ ҂аѱ҃ѳ,  мѣ́сѧца і҆ꙋ́нїа въ к҃з де́нь. 
На ма́лѣй вече́рни стїхи̑ры, гла́съ а҃: 
Трист҃ы́ми пѣ́сньми непреста́ннѡ ѿ а҆́гг҃лѡвъ  хвали́мый, воспрїимѝ и҆ ѿ на́съ бре́нныхъ трист҃ꙋ́ю  пѣ́снь, побѣди́телю бж҃е, бре́нными и҆ скве́рными оу҆сты̑  вопїю́щихъ: ст҃ы́й бж҃е, грѣ́шникѡвъ поми́ловавый: ст҃ы́й  крѣ́пкїй, си́льныхъ горды́ню сокрꙋши́вый: ст҃ы́й  безсме́ртный, врагѡ́въ на́шихъ оу҆мертви́вый, на́съ же ѿ  сме́рти сохрани́вый: трⷪ҇це ст҃а́ѧ, бж҃е на́шъ, сла́ва  тебѣ̀. 
Что́ ти принесе́мъ, бла̑гъ на́шихъ не тре́бꙋющїй  бж҃е, ꙗ҆́кѡ ꙗ҆ви́лсѧ є҆сѝ на́мъ съ щедро́тами твои́ми,  ѿ вѣ́ка неслы́шанными; нѣ́сть что̀ и҆́но, кромѣ̀ ѿ  сосꙋ́да твоегѡ̀ и҆збра́ннагѡ оу҆гото́ваннꙋю пѣ́снь сїю̀:  бг҃ꙋ благодаре́нїе, да́вшемꙋ на́мъ побѣ́дꙋ гдⷭ҇емъ на́шимъ  і҆и҃съ хрⷭ҇то́мъ, и҆ и҆сходѧ́щимъ ѿ ѻ҆ц҃а̀ всест҃ы́мъ  дх҃омъ. 
Падо́ша крѣ́пцыи си́лою твое́ю, всеси́льный бж҃е,  но нꙋ́ждою падо́ша предъ тобо́ю, и҆ не возмо́гꙋтъ ста́ти.  мы́ же твое́ю ми́лостїю стоѧ́ще про́сти, во́лею твоемꙋ̀  вели́чествꙋ припа́даемъ, вопїю́ще: вознесы́й ро́гъ хрⷭ҇та̀  твоегѡ̀ и҆ всѣ́хъ правосла́вныхъ, сломи́вый же  є҆реті́ческїй, бж҃е на́шъ, сла́ва тебѣ̀. (с. 389) 
Кто̀ по достоѧ́нїю воспѣ́ти мо́жетъ ми́лѡсти твоѧ̑,  гдⷭ҇и, ꙗ҆́вльшыѧсѧ на́мъ ны́нѣ, не то́кмѡ ѿ человѣ̑къ,  но нижѐ ѿ а҆́гг҃лъ; ты́ бо бо́лїй є҆сѝ всеѧ̀ хвалы̀, и҆  ниеди́но же сло́во дово́льно къ похвале́нїю дѣ́лъ твои́хъ.  Са́мъ оу҆̀бо, и҆́же наꙋчи́лъ є҆сѝ рꙋ́цѣ моѝ на  ѡ҆полче́нїе, и҆ оу҆стнѣ̀ ѿве́рзи, да ꙗ҆́коже возмо́жно  человѣ́кѡмъ, возвѣстѧ́тъ хвалꙋ̀ твою̀. 
Сла́ва, и҆ ны́нѣ, гла́съ и҃: 
Сла́ва тебѣ̀, предвѣ́чный ѻ҆́ч҃е, си́хъ, и҆̀же не  сꙋ́ть досто́йни нарещи́сѧ сы́ны твоѧ̑, возлюби́вый и҆  просла́вивый: сла́ва тебѣ̀, сн҃е є҆диноро́дный, рабѡ́въ  твои́хъ а҆́ки сынѡ́въ ѿ па́гꙋбы и҆скꙋпи́вый: сла́ва  тебѣ̀, дш҃е прест҃ы́й, всѧ̑ во всѣ́хъ благода́тїю свое́ю  содѣ́ѧвшїй, и҆ дѣ́йствꙋющїй. трⷪ҇це ст҃а́ѧ, бж҃е на́шъ,  сла́ва тебѣ̀. 
На стїхо́внѣ стїхи̑ры, гла́съ в҃. Подо́бенъ: До́ме  є҆ѵфра́ѳовъ: 
Торже́ственными вѣ́твьми преꙋкра́шенна, ꙳ но́вый  сїѡ́не рѡссі́е, благода́рствєннаѧ ꙳ воспо́й бг҃ꙋ, ꙳  побѣди́вшемꙋ сꙋпоста́ты твоѧ̑. 
Сті́хъ: Оу҆слы́шите сїѧ̑ всѝ ꙗ҆зы́цы: 
Стенѝ, вра́же правосла́вїѧ, ꙳ се́ бо тѧ̀  вознесе́нна ꙳ покорѝ бг҃ъ подъ но́зѣ ꙳ боѧ́щымсѧ є҆гѡ̀. 
Сті́хъ: Гдⷭ҇и, гдⷭ҇ь на́шъ, ꙗ҆́кѡ чꙋ́дно и҆́мѧ  твоѐ: 
Всѝ ѡ҆кре́стнїи наро́ди, ꙳ хотѧ́щїи бра́ни, ꙳  вострепещи́те ви́дѧще, ꙳ ꙗ҆́кѡ бг҃ъ ꙳ побо́рствꙋетъ по  на́съ. 
Сла́ва, и҆ ны́нѣ, гла́съ то́йже: 
Всѧ́къ правосла́вный ꙳ да воспое́тъ ди́вное бж҃їе  смотре́нїе, ꙳ оу҆стро́ившее вѣ̑рнымъ сла́вꙋ, ꙳  є҆ретїкѡ́мъ же ꙳ стꙋ́дъ и҆ па́гꙋбꙋ. 
Тропа́рь, гла́съ и҃: 
Препросла́вленъ є҆сѝ, гдⷭ҇и бж҃е на́шъ, дарова́вый  крѣ́пость на врагѝ благовѣ́рномꙋ царю̀ на́шемꙋ петрꙋ̀,  ꙗ҆́коже дв҃дꙋ на прего́рдаго голїа́ѳа, ѡ҆сѣни́лъ є҆сѝ  надъ главо́ю є҆гѡ̀ (с. 390) въ де́нь бра́ни, препоѧ́салъ  є҆сѝ немощны̑ѧ си́лою свы́ше, и҆ тѣ́ми всю̀ де́рзость  вра́жїю низложи́лъ є҆сѝ: многоми́лостиве, сла́ва тебѣ̀. 
На вели́цѣй вече́рни, на Гдⷭ҇и, воззва́хъ,  стїхи̑ры, гла́съ ѕ҃: 
Тебѣ̀ трїѷпоста́сномꙋ побѣди́тельнꙋю пѣ́снь  рѡссі́ѧ возсыла́етъ, ѻ҆ц҃ꙋ̀, всемогꙋ́ществомъ вра́жїю  сокрꙋши́вшемꙋ си́лꙋ: сн҃ꙋ, премꙋ́дростїю расточи́вшемꙋ  лꙋка́выхъ совѣ́ты: дх҃ꙋ ст҃о́мꙋ паракли́тꙋ, на́съ въ  ско́рбехъ оу҆тѣ́шившемꙋ, се́рдцемъ и҆ оу҆стна́ми  вопїю́щи: ст҃ъ є҆сѝ, ѻ҆́ч҃е всемогꙋ́щїй, ст҃ъ є҆сѝ,  сн҃е, бж҃їѧ премꙋ́дросте, ст҃ъ є҆сѝ дш҃е, бл҃года́ть  неистощи́маѧ, бж҃е на́шъ, сла́ва тебѣ̀. 
Воспо́йте, рѡссі́йстїи наро́ди, побѣди́телю бг҃ꙋ  пѣ́снь но́вꙋ, содѣ́ѧвшемꙋ чꙋ́до новѣ́йшее всѣ́хъ  дре́внихъ чꙋде́съ: си̑льныѧ бо сокрꙋшѝ во бра́ни, немощны̑ѧ  же препоѧ́са си́лою свы́ше, и҆ вознесѐ смирє́нныѧ. томꙋ̀  побѣди́тєльнаѧ возсыла́емъ, и҆ припа́дающе вопїе́мъ: бж҃е  на́шъ, сла́ва тебѣ̀. 
Пои́мъ гдⷭ҇еви, и҆ ны́нѣ бо сла́внѡ просла́висѧ,  ничи́мже ме́нше ѿ пре́жнихъ: и҆́же бо дре́вле го́рдаго  фараѡ́на погрꙋзѝ въ чермнѣ́мъ мо́ри, се́й и҆ ны́нѣ  ра́внаго фараѡ́нꙋ го́рдостїю и҆ сꙋровство́мъ въ чермнѣ́мъ  кро́ве во́євъ є҆гѡ̀ потопѝ мо́ри сопроти́внаго. мы́ же  преше́дше по сꙋ́хꙋ посредѣ̀ сегѡ̀ мо́рѧ, пое́мъ гдⷭ҇еви:  сла́внѡ бо просла́висѧ. 
Сказа́лъ є҆сѝ, гдⷭ҇и, дѣ́ломъ и҆ сло́вомъ, чесѡ̀  ра́ди дре́вле возне́слъ є҆сѝ лю́таго на лю́ди твоѧ̑  фараѡ́на: позна́хомъ и҆ ны́нѣ ѿ стра́ннагѡ дѣ́ла  твоегѡ̀, чесѡ̀ ра́ди воздви́глъ є҆сѝ востаю́щыѧ на ны̀,  ꙗ҆́кѡ да вознесе́нни смирѧ́тсѧ паде́нїемъ, твое́ же чꙋ́дное  и҆́мѧ вознесе́тсѧ превы́ше нб҃съ. непостижи́ме въ дѣ́лѣхъ  твои́хъ бж҃е, сла́ва милосе́рдїю твоемꙋ̀. (с. 391) 
Бл҃гослове́нъ є҆сѝ, гдⷭ҇и бж҃е на́шъ, наꙋчи́вый  рꙋ́цѣ на́ши на ѡ҆полче́нїе, пе́рсты на́шѧ на бра́нь: твое́ю  бо ѵ҆поста́сною мꙋ́дростїю невѣ́жество на́ше на хи́трость  вра́жїю оу҆мꙋдри́сѧ, твое́ю си́лою не́мощь на́ша на  гордоси́льнаго оу҆крѣпи́сѧ, твое́ю бл҃года́тїю мно́жество  грѣхѡ́въ на́шихъ покры́сѧ, и҆ ꙗ҆́рость льво́ваѧ смири́сѧ.  всѧ̑ вѣ́дый, всѧ̑ могі́й, всѧ̑ беззакѡ́нїѧ рабѡ́въ твои́хъ  презира́ѧй, бж҃е на́шъ, сла́ва тебѣ̀. 
Бж҃е, пѣ́снь но́вꙋ воспѣва́емъ тебѣ̀, даю́щемꙋ  спасе́нїе царє́мъ, и҆збавлѧ́ющемꙋ петра̀, ꙗ҆́коже дв҃да  раба̀ своего̀, ѿ стрѣлѧ́нїѧ лю́та. ты̀ посла́лъ рꙋ́кꙋ  твою̀ съ высоты̀, и҆ и҆зба́вилъ є҆сѝ на́съ ѿ во́дъ  мно́гихъ, ѿ рꙋ́къ сынѡ́въ чꙋжди́хъ, и҆́хже хра́брость  оу҆блажи́ша и҆ оу҆боѧ́шасѧ мно́зи: но на́мъ на тѧ̀  надѣ́ющымсѧ, а҆ не на свою̀ си́лꙋ оу҆пова́ющымъ  спобо́рствꙋѧй, ꙗ҆́вственнѡ показа́лъ є҆сѝ, ꙗ҆́кѡ сі́и  то́кмѡ лю́дїе бл҃же́ни сꙋ́ть, и҆̀мже гдⷭ҇ь бг҃ъ и҆́хъ. 
Сла́ва, гла́съ а҃: 
Кто̀ возглаго́летъ си̑лы твоѧ̑, гдⷭ҇и; слы́шаны  сотвори́тъ всѧ̑ хвалы̑ твоѧ̑; ты́ бо и҆ ны́нѣ смири́лъ  є҆сѝ ꙗ҆́кѡ ꙗ҆́звена го́рдаго, мы́шцею си́лы твоеѧ̀  разгна́лъ є҆сѝ врагѝ твоѧ̑: на́мъ же безчи́сленнагѡ  ра́ди милосе́рдїѧ твоегѡ̀ не по беззако́нїємъ на́шымъ  сотвори́лъ є҆сѝ, но ꙗ҆́коже ще́дритъ ѻ҆тє́цъ сы́ны,  оу҆ще́дрилъ є҆сѝ боѧ́щихсѧ тебѐ. и҆сповѣ́дѧтъ нб҃са̀  чꙋдеса̀ твоѧ̑, гдⷭ҇и, и҆ землѧ̀ и҆́стинꙋ твою̀ въ цр҃квахъ  ст҃ы́хъ. мы́ же воспое́мъ ми́лѡсти твоѧ̑: и҆сповѣ́мысѧ  тебѣ̀, гдⷭ҇и, ꙗ҆́кѡ бл҃гъ є҆сѝ, ꙗ҆́кѡ во вѣ́ки  ми́лость твоѧ̀. 
И҆ ны́нѣ, бг҃оро́диченъ. Всемі́рнꙋю сла́вꙋ: 
И҆схо́да чте́нїе. 
[Глава̀ д҃і] Воздви́гшесѧ сы́нове і҆и҃лєвы ѿ  сокхѡ́ѳа, ѡ҆полчи́шасѧ во ѻ҆ѳѡ́мѣ при пꙋсты́ни. Бг҃ъ же  вожда́ше и҆́хъ, дне́мъ оу҆́бѡ въ столпѣ̀ ѻ҆́блака,  показа́ти и҆̀мъ пꙋ́ть: (с. 392) но́щїю же въ столпѣ̀  ѻ҆гнѧ̀. И҆ не ѡ҆скꙋдѣ̀ сто́лпъ ѻ҆́блака днѐ, и҆ сто́лпъ  ѻ҆́гненный но́щи, предъ всѣ́ми людьмѝ. И҆ возгл҃го́ла  гдⷭ҇ь къ мѡѷсе́ю, гл҃го́лѧ: Глаго́ли сыновѡ́мъ і҆и҃лєвымъ,  и҆ возврати́вшесѧ да ѡ҆полча́тсѧ прѧ́мѡ предгра́дїѧ,  посредѣ̀ магда́ла, и҆ посредѣ̀ мо́рѧ, прѧ́мѡ  веельсепфѡ́нꙋ, предъ ни́ми ѡ҆полчи́вшесѧ при мо́ри. И҆  рече́тъ фараѡ́нъ лю́демъ свои̑мъ ѡ҆ сынѣ́хъ і҆и҃левыхъ:  заблꙋжда́ютъ сі́и по землѝ, затвори́ бо и҆̀хъ пꙋсты́нѧ.  А҆́зъ же ѡ҆жесточꙋ̀ се́рдце фараѡ́ново, и҆ пожене́тъ созадѝ  и҆́хъ, и҆ просла́влюсѧ въ фараѡ́нѣ, и҆ во все́мъ во́инствѣ  є҆гѡ̀, и҆ оу҆разꙋмѣ́ютъ всѝ є҆гѵ́птѧне, ꙗ҆́кѡ а҆́зъ  гдⷭ҇ь, и҆ сотвори́ша та́кѡ. И҆ возвѣще́но бы́сть царю̀  є҆гѵ́петскомꙋ, ꙗ҆́кѡ бѣжа́ша лю́дїе: и҆ преврати́сѧ  се́рдце фараѡ́ново, и҆ слꙋжи́телей є҆гѡ̀ на лю́ди, и҆  реко́ша: что̀ сїѐ сотвори́хомъ, ѿпꙋсти́вше сы́ны  і҆и҃лєвы, є҆́же не рабо́тати на́мъ; Впрѧжѐ оу҆̀бо  фараѡ́нъ колєсни́цы своѧ̑, и҆ всѧ̑ лю́ди своѧ̑ собра̀ съ  собо́ю. И҆ поѧ́тъ шестьсѡ́тъ колесни́цъ и҆збра́нныхъ, и҆  всѧ́каго конѧ̀ є҆гѵ́петскаго, и҆ трїста́ти надъ всѣ́ми. И҆  ѡ҆жесточѝ гдⷭ҇ь се́рдце фараѡ́на царѧ̀ є҆гѵ́петскагѡ, и҆  погна̀ созадѝ сынѡ́въ і҆и҃левыхъ: сы́нове же і҆и҃лєвы  и҆схожда́хꙋ рꙋко́ю высо́кою. И҆ погна́ша є҆гѵ́птѧне во  слѣ́дъ и҆́хъ, и҆ ѡ҆брѣто́ша и҆́хъ ѡ҆полчи́вшихсѧ при  мо́ри: и҆ всѧ́къ ко́нь, и҆ колесни̑цы фараѡ́новы, и҆  во́инство є҆гѡ̀, и҆ кѡ́нницы є҆гѡ̀, прѧ́мѡ предгра́дїѧ,  сопроти́вꙋ веельсепфѡ́на. И҆ фараѡ́нъ приближа́шесѧ: и҆  воззрѣ́вше сы́нове і҆и҃лєвы ѻ҆чи́ма, ви́дѣша: и҆ сѐ  є҆гѵ́птѧне ѡ҆полчи́шасѧ въ слѣ́дъ и҆́хъ, и҆ оу҆боѧ́шасѧ  ѕѣлѡ̀: и҆ возопи́ша же сы́нове і҆и҃лєвы ко гдⷭ҇ꙋ. И҆  рѣ́ша къ мѡѷсе́ю: за є҆́же не бы́ти ли гробѡ́мъ во  є҆гѵ́птѣ, и҆зве́лъ є҆сѝ на́съ оу҆мертви́ти въ пꙋсты́ни  се́й; что̀ сїѐ сотвори́лъ є҆сѝ на́мъ, и҆зве́дъ на́съ и҆зъ  є҆гѵ́пта; Не се́й ли бѣ̀ глаго́лъ, (с. 393) є҆го́же  рѣ́хомъ къ тебѣ̀, глаго́люще: ѡ҆ста́ви на́съ, ꙗ҆́кѡ да  рабо́таемъ є҆гѵ́птѧнѡмъ; лꙋ́чше бо бѣ̀ на́мъ рабо́тати  є҆гѵ́птѧнѡмъ, не́жели оу҆мре́ти въ пꙋсты́ни се́й. Рече́ же  мѡѷсе́й къ лю́демъ: дерза́йте, сто́йте, и҆ зри́те спасе́нїе  ѿ гдⷭ҇а, є҆́же сотвори́тъ на́мъ дне́сь: и҆́мже бо  ѻ҆́бразомъ зрѧ́сте є҆гѵ́птѧны дне́сь, не приложитѐ ктомꙋ̀  ви́дѣти и҆̀хъ въ вѣ́чное лѣ́то. Гдⷭ҇ь побо́ретъ ѡ҆ ва́съ,  и҆ вы̀ оу҆мо́лкните. Рече́ же гдⷭ҇ь къ мѡѷсе́ю: что̀  вопїе́ши ко мнѣ̀; глаго́ли сыновѡ́мъ і҆и҃лєвымъ, и҆ да  пꙋтеше́ствꙋютъ. И҆ ты̀ возмѝ же́злъ тво́й, и҆ прострѝ  рꙋ́кꙋ твою̀ на мо́ре, и҆ расто́ргни є҆̀, и҆ да вни́дꙋтъ  сы́нове і҆и҃лєвы посредѣ̀ мо́рѧ по сꙋ́хꙋ. И҆ сѐ а҆́зъ  ѡ҆жесточꙋ̀ се́рдце фараѡ́ново, и҆ слꙋ́гъ є҆гѡ̀, и҆  є҆гѵ́птѧнъ всѣ́хъ, и҆ вни́дꙋтъ въ слѣ́дъ и҆́хъ, и҆  просла́влюсѧ въ фараѡ́нѣ, и҆ во все́мъ во́инствѣ є҆гѡ̀,  и҆ въ колесни́цѣхъ, и҆ въ ко́нехъ є҆гѡ̀. И҆  оу҆разꙋмѣ́ютъ всѝ є҆гѵ́птѧне, ꙗ҆́кѡ а҆́зъ гдⷭ҇ь,  прославлѧ́ющꙋмисѧ въ фараѡ́нѣ, и҆ въ колесни́цахъ, и҆ въ  ко́нехъ є҆гѡ̀. Взѧ́тсѧ же а҆́гг҃лъ бж҃їй, ходѧ́й предъ  полко́мъ сынѡ́въ і҆и҃левыхъ, и҆ по́йде созадѝ и҆́хъ,  взѧ́тсѧ же и҆ сто́лпъ ѻ҆́блака ѿ лица̀ и҆́хъ, и҆ ста̀  созадѝ и҆́хъ. И҆ вни́де посредѣ̀ полка̀ є҆гѵ́петскагѡ, и҆  посредѣ̀ полка̀ сынѡ́въ і҆и҃левыхъ, и҆ бы́сть тма̀, и҆  мра́къ, и҆ прїи́де но́щь, и҆ не смѣси́шасѧ дрꙋ́гъ съ  дрꙋ́гомъ во всю̀ но́щь. Простре́ же мѡѷсе́й рꙋ́кꙋ на мо́ре,  и҆ возгна̀ гдⷭ҇ь мо́ре вѣ́тромъ ю҆́жнымъ си́льнымъ всю̀  но́щь, и҆ сотворѝ мо́ре сꙋ́хо, и҆ разстꙋпи́сѧ вода̀: и҆  внидо́ша сы́нове і҆и҃лєвы въ посре́дъ мо́рѧ по сꙋ́хꙋ, и҆  вода̀ и҆̀мъ бы́сть стѣна̀ ѡ҆деснꙋ́ю, и҆ стѣна̀ ѡ҆шꙋ́юю.  Погна́ша же є҆гѵ́птѧне, и҆ внидо́ша созадѝ и҆́хъ всѧ́къ  ко́нь фараѡ́новъ, и҆ колесни̑цы, и҆ вса̑дницы посредѣ̀  мо́рѧ. Бы́сть же въ стра́жꙋ оу҆́треннюю, и҆ воззрѣ̀ гдⷭ҇ь  на по́лкъ є҆гѵ́петскїй, въ столпѣ̀ (с. 394) ѻ҆́гненномъ  и҆ ѻ҆́блачномъ, и҆ смѧтѐ по́лкъ є҆гѵ́петскїй. И҆ свѧза̀  ѻ҆́си колесни́цъ и҆́хъ, и҆ ведѧ́ше и҆́хъ съ нꙋ́ждею, и҆  реко́ша є҆гѵ́птѧне: бѣжи́мъ ѿ лица̀ і҆и҃лева, гдⷭ҇ь бо  побора́етъ по ни́хъ на є҆гѵ́птѧны. Рече́ же гдⷭ҇ь къ  мѡѷсе́ю: прострѝ рꙋ́кꙋ твою̀ на мо́ре, и҆ да возврати́тсѧ  вода̀, и҆ да покры́етъ є҆гѵ́птѧны, колесни̑цы же и҆  вса́дники. Простре́ же мѡѷсе́й рꙋ́кꙋ на мо́ре, и҆  оу҆стро́исѧ вода̀ ко дню̀ на мѣ́сто, є҆гѵ́птѧне же  бѣжа́ша подъ водо́ю, и҆ и҆стрѧсѐ гдⷭ҇ь є҆гѵ́птѧны  посредѣ̀ мо́рѧ. И҆ ѡ҆брати́вшисѧ вода̀, покры̀ колесни̑цы,  и҆ вса́дники, и҆ трїста́ты, и҆ всю̀ си́лꙋ фараѡ́новꙋ,  вше́дшихъ въ слѣ́дъ и҆́хъ въ мо́ре, и҆ не ѡ҆ста̀ ѿ ни́хъ  ни є҆ди́нъ. Сы́нове же і҆и҃лєвы проидо́ша по сꙋ́хꙋ  посредѣ̀ мо́рѧ, вода́ же и҆̀мъ стѣна̀ ѡ҆деснꙋ́ю, и҆  стѣна̀ ѡ҆шꙋ́юю. И҆ и҆зба́ви гдⷭ҇ь і҆и҃лѧ въ де́нь ѻ҆́нъ  и҆зъ рꙋкѝ є҆гѵ́птѧнъ: и҆ ви́дѣ і҆и҃ль є҆гѵ́птѧны  оу҆ме́ршѧ при кра́и мо́рѧ. Ви́дѣ же і҆и҃ль рꙋ́кꙋ вели́кꙋю,  ꙗ҆̀же сотворѝ гдⷭ҇ь є҆гѵ́птѧнѡмъ: и҆ оу҆боѧ́шасѧ всѝ  лю́дїе гдⷭ҇а, и҆ вѣ́роваша бг҃ꙋ, и҆ мѡѷсе́ю оу҆го́дникꙋ  є҆гѡ̀. 
Леѵі́тскихъ кни́гъ чте́нїе. 
[Глава̀ к҃ѕ] Гл҃го́ла гдⷭ҇ь сынѡ́мъ і҆и҃лєвымъ,  гл҃го́лѧ: а҆́ще въ повелѣ́нїихъ мои́хъ хо́дите, и҆  за́пѡвѣди моѧ̑ сохранитѐ, и҆ сотворитѐ ѧ҆̀: и҆ да́мъ  ва́мъ до́ждь во вре́мѧ є҆гѡ̀, и҆ землѧ̀ да́стъ рождє́нїѧ  своѧ̑, и҆ древа̀ пѡ́льнаѧ ѿдадѧ́тъ пло́дъ сво́й. И҆  пости́гнетъ ва́съ млаче́нїе, ѡ҆бра́нїе вїна̀, и҆ вїна̀  ѡ҆бра́нїе пости́гнетъ сѣ́ѧтвꙋ, и҆ снѣ́сте хлѣ́бъ ва́шъ въ  сы́тость, и҆ вселите́сѧ съ тве́рдостїю на землѝ ва́шей. И҆  да́мъ ми́ръ въ землѝ ва́шей, и҆ оу҆́спнете, и҆ не бꙋ́детъ  ва́съ оу҆страша́ѧй. И҆ погꙋблю̀ ѕвѣ́ри лю̑ты ѿ землѝ  ва́шеѧ, и҆ бра́нь не про́йде сквозѣ̀ зе́млю ва́шꙋ. И҆  пожене́те врагѝ ва́шѧ, и҆ падꙋ́тъ предъ ва́ми оу҆бїе́ни.  И҆ пожене́те пѧ́ть и҆зъ ва́съ сто̀, и҆ сто̀ ва́съ пожене́те  (с. 395) тмы̑: и҆ падꙋ́тъ вразѝ ва́ши предъ ва́ми мече́мъ.  И҆ при́зрю на вы̀, и҆ возблагословлю̀ вы̀, и҆ возращꙋ́ вы,  и҆ оу҆мно́жꙋ вы̀, и҆ положꙋ̀ завѣ́тъ мо́й съ ва́ми. И҆  снѣ́сте вє́тхаѧ, и҆ вє́тхаѧ ве́тхихъ, и҆ вє́тхаѧ ѿ  лица̀ но́выхъ и҆знесе́те. И҆ положꙋ̀ завѣ́тъ мо́й въ ва́съ,  и҆ не возгнꙋша́етсѧ дꙋша̀ моѧ̀ ва́ми. И҆ похождꙋ̀ въ ва́съ,  и҆ бꙋ́дꙋ ва́мъ бг҃ъ, и҆ вы̀ бꙋ́дете мнѣ̀ лю́дїе. А҆́ще же  не послꙋ́шаете менѐ, нижѐ сотворитѐ повелѣ́нїй мои́хъ  си́хъ: Но ни покорите́сѧ и҆̀мъ, и҆ сꙋде́бъ мои́хъ  вознегодꙋ́етъ дꙋша̀ ва́ша, ꙗ҆́коже ва́мъ не твори́ти  всѣ́хъ за́повѣдей мои́хъ, и҆ ꙗ҆́кѡ разори́ти завѣ́тъ  мо́й. И҆ а҆́зъ сотворю̀ си́це ва́мъ: наведꙋ̀ на вы̀  скꙋ́дость, и҆ сѣ́ете вотщѐ сѣ́мена ва̑ша, и҆ и҆з̾ѧдѧ́тъ  трꙋды̀ ва́шѧ проти́внїи ва́ши: И҆ поста́влю лицѐ моѐ на  вы̀, и҆ паде́те предъ врагѝ ва́шими: и҆ поженꙋ́тъ вы̀  ненави́дѧщїи ва́съ, и҆ побѣ́гнете никомꙋ́же гонѧ́щꙋ ва́съ.  И҆ сокрꙋшꙋ̀ досажде́нїе горды́ни ва́шеѧ: и҆ положꙋ̀ нб҃о  ва́мъ ꙗ҆́кѡ желѣ́зно, и҆ зе́млю ва́шꙋ ꙗ҆́кѡ мѣ́дѧнꙋ. И҆  бꙋ́детъ вотщѐ крѣ́пость ва́ша, и҆ землѧ̀ ва́ша не да́стъ  сѣ́мене своегѡ̀, и҆ древа̀ сє́льнаѧ не дадѧ́тъ плода̀  своегѡ̀: И҆ послю̀ на вы̀ ѕвѣ́ри ди̑вїѧ зємны́ѧ, и҆  поѧдѧ́тъ ва́съ, и҆ потребѧ́тъ скоты̀ ва́шѧ, и҆ оу҆ма́лени  сотворю̀ вы̀, и҆ погꙋби́тъ вы̀ находѧ́й ме́чь. И҆ бꙋ́детъ  землѧ̀ ва́ша пꙋста̀ и҆ дворѝ ва́ши бꙋ́дꙋтъ пꙋ́сты, ꙗ҆́кѡ  вы̀ ходи́сте ко мнѣ̀ страно́ю, и҆ а҆́зъ пойдꙋ̀ къ ва́мъ въ  ꙗ҆́рости страно́ю: гл҃го́летъ гдⷭ҇ь бг҃ъ ст҃ы́й і҆и҃левъ. 
Прⷪ҇ро́чества софо́нїева чте́нїе. 
[Глава̀ г҃] Та́кѡ гл҃го́летъ гдⷭ҇ь: ра́дꙋйсѧ ѕѣлѡ̀,  дщѝ сїѡ́нова, проповѣ́дꙋй, дщѝ і҆ерⷭ҇ли́мова, весели́сѧ  и҆ красꙋ́йсѧ ѿ всегѡ̀ се́рдца твоегѡ̀, дщѝ і҆ерⷭ҇ли́мова.  Ѿѧ́тъ гдⷭ҇ь непра̑вды твоѧ̑, и҆зба́вилъ тѧ̀ є҆́сть и҆зъ  рꙋкѝ вра̑гъ твои́хъ. Воцр҃и́тсѧ гдⷭ҇ь посредѣ̀ тебє̀, и҆  не оу҆́зриши ѕла̀ ктомꙋ̀. Во вре́мѧ (с. 396) ѻ҆́но рече́тъ  гдⷭ҇ь і҆ерⷭ҇ли́мꙋ: дерза́й, сїѡ́не, да не ѡ҆слабѣ́ютъ  рꙋ́цѣ твоѝ. Гдⷭ҇ь бг҃ъ тво́й въ тебѣ̀ си́ленъ спасти́ тѧ:  наведе́тъ на тѧ̀ весе́лїе, и҆ ѡ҆бнови́тъ тѧ̀ въ возлюбле́нїи  свое́мъ, и҆ возвесели́тсѧ ѡ҆ тебѣ̀ въ красотѣ̀, ꙗ҆́кѡ въ  де́нь пра́здника. И҆ собере́тъ сокрꙋшє́нныѧ, го́ре, кто̀  прїѧ́тъ на́нь поноше́нїе. Сѐ а҆́зъ творю̀ въ тебѣ̀ менє̀  ра́ди, гл҃го́летъ гдⷭ҇ь: во вре́мѧ ѻ҆́но, спасꙋ̀ сотре́нꙋю,  и҆ ѿринове́нꙋю воспрїимꙋ̀, и҆ положꙋ̀ и҆́хъ въ похвалꙋ̀,  и҆ и҆мени̑ты по все́й землѝ. 
На лїті́и стїхи̑ры, гла́съ а҃: 
Прїиди́те, ѻ҆крє́стныѧ наро́ди, и҆ ви́дите дѣла̀  бж҃їѧ, ꙗ҆̀же сотворѝ во дне́хъ и҆ во страна́хъ на́шихъ:  є҆гѡ́же врага̀ оу҆боѧ́стесѧ и҆ оу҆блажи́сте, ѡ҆блїѧ̀  стꙋдо́мъ: на него́же крѣ́пкѡ оу҆пова́сте, ꙗ҆́кѡ стѣна̀  преклоне́на, и҆ ѡ҆пло́тъ возринове́нъ разори́сѧ: и҆ є҆го́же  непобѣди́ма бы́ти глаго́ласте, падѐ ꙗ҆́кѡ є҆ди́нъ ѿ  человѣ̑къ. мы́ же си́лою вы́шнѧгѡ непобѣди́ми стоѧ́ще  че́стни и҆ сла́вни, кꙋ́пнѡ же и҆ благода́рни, воспѣва́емъ  бг҃ꙋ пѣ́снь побѣ́днꙋю. 
Гла́съ д҃: 
Непочита́тель крⷭ҇та̀ ст҃а́гѡ, лжехрїстїа́нинъ, и҆  бжⷭ҇твенныхъ і҆кѡ́нъ посмѣѧ́тель, си́лою крⷭ҇та̀ ст҃а́гѡ  побѣжде́нъ є҆́сть и҆ порꙋ́ганъ, и҆ не надѣ́ѧсѧ на по́мощь  всеси́льнагѡ, є҆гѡ́же че́сть во і҆кѡ́нахъ повредѝ, къ  ненави́стникѡмъ и҆́мене хрⷭ҇то́ва побѣжѐ: крⷭ҇тоно́сный же  ца́рь правосла́вный рѡссі́йскїй, ст҃ы́хъ і҆кѡ́нъ побо́рникъ,  побѣди́тельнꙋю пѣ́снь бг҃ꙋ воспѣва́ѧй, да ца́рствꙋетъ во  вѣ́ки въ ми́рѣ. 
Возвесели́шасѧ нб҃са̀, и҆ всѝ живꙋ́щїи на ни́хъ,  па́дшꙋ ѕмі́ю и҆ а҆́ггелѡмъ є҆гѡ̀, во бра́ни съ мїхаи́ломъ,  возвесели́сѧ и҆ ты̀, землѐ, ꙗ҆́кѡ падѐ ле́въ свѣ́йскїй  борю́щїйсѧ съ на́ми. ны́нѣ спасе́нїе и҆ си́ла и҆ ѻ҆́бласть  хрⷭ҇та̀ гдⷭ҇нѧ: низложе́нъ бо є҆́сть клеветни́къ бра́тїи  на́шеѧ, и҆ оу҆ничиже́нъ оу҆ничижа́ѧй на́съ. (с. 397) 
Свѧ́занъ верхо́внѣйшагѡ моли́твою свѧтота́ть  лета́ющїй, лю́тѣ падѐ ѿ воздꙋ́ха, и҆ сокрꙋшѝ го́лєни,  и҆ и҆́же крилѣ̑ воспрїѧ́тъ, внеза́пꙋ но́гъ лиши́сѧ. тогѡ́же  верхо́внѣйшагѡ моли́твами, и҆ є҆гѡ̀ тезоимени́тагѡ  трꙋда́ми, свѣ́йскїй сі́мѡнъ, мнѧ́йсѧ ѿ горды́ни не по  землѝ ходи́ти, оу҆стрѣле́нъ ѡ҆хромѣ̀ на постыдѣ́нїе  своеѧ̀ го́рдости. мы́ же сїѐ дѣ́ло бж҃їе ви́дѣти  сподо́бльшїисѧ согла́снѡ возопїе́мъ: бж҃е, го́рдаго  смири́вый, а҆ смире́ннаго возвы́сивый, сла́ва смотре́нїю  твоемꙋ̀. 
Гла́съ з҃: 
Не ста̀ нога̀ на правотѣ̀ сꙋпоста́та на́шегѡ,  тѣ́мже и҆ оу҆ѧзвле́на пра́вды стрѣлѧ́нїемъ: на́шегѡ же  царѧ̀, ꙗ҆́коже дв҃да, нога̀ ста̀ на ка́мени правосла́внагѡ  и҆сповѣ́данїѧ и҆ и҆́стины. тѣ́мже невреди́ма пребы́сть  вра́жїими стрѣла́ми, ю҆́же ꙗ҆́кѡ ны́нѣ неподви́жимꙋ  показа́лъ є҆сѝ, гдⷭ҇и, оу҆твердѝ и҆ сохранѝ во вѣ́къ  вѣ́ка непреткнове́ннꙋ. 
Сла́ва, и҆ ны́нѣ, гла́съ ѕ҃. 
Ра́дꙋйсѧ, бг҃омъ во бра́ни просла́вленнаѧ рѡссі́е,  бг҃омъ вѣнча́ннаѧ правосла́вїѧ сла́во, ра́дꙋйтесѧ,  военача́льницы и҆ великодꙋ́шнїи во́ини і҆и҃съ хрⷭ҇тѡ́вы, и҆  всѝ благочести́выхъ соста́вы: поразѝ бг҃ъ врагѡ́въ и҆  сꙋпоста̑тъ твои́хъ, и҆ возвели́чи своѐ црⷭ҇тво, въ тишинꙋ̀  и҆ весе́лїе хрⷭ҇тїа́нскомꙋ ро́дꙋ, и҆ спасе́нїе всѣ̑мъ. 
На стїхо́внѣ стїхи̑ры, гла́съ є҃. 
Прїиди́те, вѣ́рнїи, возра́дꙋемсѧ гдⷭ҇еви со  стра́хомъ и҆ ра́достїю, побѣди́тєльныѧ вѣ̑тви, ꙗ҆̀же  дарова̀ на́мъ, подъ но́гꙋ є҆гѡ̀ подстила́юще: со стра́хомъ  бж҃їѧ ра́ди вели́чества, и҆ лю́тагѡ а҆́ще и҆ не ско́рагѡ на  нечести́выхъ ѿмще́нїѧ: съ ра́достїю же, неизглаго́ланнагѡ  милосе́рдїѧ ра́ди, и҆́мже презрѣ́въ беззакѡ́нїѧ на̑ша,  толи̑каѧ недостѡ́йнымъ дарова̀ на́мъ. (с. 398) 
Сті́хъ: Оу҆слы́шите сїѧ̑ всѝ ꙗ҆зы́цы, внꙋши́те  всѝ живꙋ́щїи по вселе́ннѣй. 
И҆́же дре́вле посла̀ а҆́гг҃ла своего̀, и҆ побѝ  полкѝ а҆ссѷрі̑йскїѧ, се́й и҆ ны́нѣ гдⷭ҇ь си́лъ не  стерпѣ̀ нарꙋга́нїѧ свѣ́йскагѡ, на рѡссі́йскꙋю держа́вꙋ,  посла̀ а҆́гг҃ла своего̀, и҆́же ѡ҆полчи́сѧ ѻ҆́крестъ  боѧ́щихсѧ є҆гѡ̀, и҆ разгна̀ всѧ̑ полкѝ проти́вныхъ,  рѡссі́йскомꙋ же ро́дꙋ спасе́нїе и҆ безсме́ртнꙋю сла́вꙋ  содѣ́ла. 
Сті́хъ: Гдⷭ҇и, гдⷭ҇ь на́шъ, ꙗ҆́кѡ чꙋ́дно и҆́мѧ  твоѐ по все́й землѝ. 
Ꙗ҆́коже лю́дїе і҆и҃льстїи оу҆ви́дѣвше вели́кꙋю  рꙋ́кꙋ гдⷭ҇ню на є҆гѵ́птѧнѡвъ, та́кѡ и҆ мы̀ ны́нѣ  оу҆ви́дѣвше, коли̑ка содѣ́ла свѣ́ємъ врагѡ́мъ на́шымъ,  трепе́щемъ и҆ вѣ́рꙋемъ тебѣ̀, гдⷭ҇и, и҆ оу҆го́дникѡмъ  твои̑мъ, и҆ съ тре́петомъ припа́дающе вопїе́мъ: стра́шенъ и҆  ди́венъ є҆сѝ, гдⷭ҇и, не то́кмѡ наказꙋ́ющїй, но и҆  ми́лꙋющїй человѣ́кѡвъ. 
Сла́ва, и҆ ны́нѣ, гла́съ и҃: 
Ви́дѣсте и҆ вы̀ свѣ́йстїи военача̑льницы и҆ си̑лы,  ца́рствꙋющїй гра́дъ рѡссі́йскїй: но не ꙗ҆́коже хотѣ́сте,  но ꙗ҆́кѡ бг҃ъ и҆зво́ли, ви́дѣсте, преклоне́ни до́лꙋ,  ꙗ҆́кѡ побѣжде́ни ведо́ми, ꙗ҆́коже подоба́етъ  плѣ́нникѡмъ, ра́дꙋйтесѧ ѻ҆ба́че въ себѣ̀, ѡ҆брѣ́тше  благочести́ваго мона́рха ми́лостиваго побѣди́телѧ, ѡ҆  не́мже ро́ди правосла́вныхъ благоговѣ́йнѡ вопїю́тъ: гдⷭ҇и  саваѡ́ѳе, поми́лꙋй поми́ловавшаго и҆ врагѡ́въ свои́хъ, и҆  оу҆твердѝ є҆гѡ̀ держа́вꙋ, во вѣ́къ вѣ́ка ненавѣ́тнꙋ. 
На оу҆́трени, на Бг҃ъ гдⷭ҇ь, тропа́рь три́жды:  Препросла́вленъ є҆сѝ, гдⷭ҇и: пи́санъ на ма́лѣй  вече́рни. 
По а҃-мъ стїхосло́вїи сѣда́ленъ, гла́съ з҃: 
Пра́здновати оу҆ста́вихомъ наро́читый де́нь се́й  тебѣ̀, ми́лостиве гдⷭ҇и, въ ѻ҆́ньже возвесели́лъ є҆сѝ  на́съ ѡ҆ (с. 399) вразѣ́хъ на́шихъ, ꙗ҆́кѡ да позна́етъ  ро́дъ и҆́нъ. Сы́нове родѧ́щїисѧ, и҆ воста́нꙋтъ, и҆  повѣ́дѧтъ ѧ҆̀ сыновѡ́мъ свои̑мъ, ꙗ҆́кѡ да положа́тъ на  бг҃а оу҆пова́нїе, и҆ не забꙋ́дꙋтъ дѣ́лъ бж҃їихъ и҆  за́пѡвѣди є҆гѡ̀ взы́щꙋтъ: и҆ съ на́ми просла́влѧтъ ѿ  ро́да въ ро́дъ, тѧ̀ ѕѣлѡ̀ просла́вльшагосѧ въ на́съ. 
Сла́ва, и҆ ны́нѣ, гла́съ то́йже: 
Ѽ кра́йнѧгѡ неи́стовства и҆ ѕло́бы! ѡ҆брѣ́тесѧ  ны́нѣ послѣ́дꙋющїй ѕлѣ̀, пред̾идꙋ́щемꙋ і҆ꙋ́дѣ,  ѡ҆брѣ́тесѧ вторы́й і҆ꙋ́да, ра́бъ и҆ льсте́цъ, ѡ҆брѣ́тесѧ  сы́нъ поги́бельный, дїа́волъ нра́вомъ, а҆ не человѣ́къ,  треклѧ́тый ѿстꙋ́пникъ мазе́па, и҆́же ѡ҆ста́вивъ хрⷭ҇та̀  гдⷭ҇нѧ, гдⷭ҇а и҆ благодѣ́телѧ своего̀, и҆ прилѣпи́сѧ къ  сꙋпоста́тꙋ, совѣща́ѧ возда́ти ѕла̑ѧ за блага̑ѧ, за  благодѣѧ́нїе ѕлодѣ́йство, за ми́лость не́нависть: бг҃ъ же  воздадѐ второ́мꙋ ꙗ҆́коже и҆ пе́рвомꙋ і҆ꙋ́дѣ по дѣлѡ́мъ  и҆́хъ. 
По в҃-мъ стїхосло́вїи сѣда́ленъ, гла́съ и҃: 
Ра́вно дре́внемꙋ столпотворе́нїю высокоꙋ́мно  врагѡ́въ на́шихъ зда́нїе, подо́бное прїѧ́тъ разоре́нїе,  сни́де бг҃ъ ви́дѣти дѣ́ло и҆́хъ, и҆ смѣсѝ ꙗ҆зы́ки  и҆̀мъ, ꙗ҆́кѡ не слы́шати дрꙋ́гъ дрꙋ́га своегѡ̀, ни  во́инствꙋ нача́льникѡвъ гла́сꙋ внима́ти, и҆ разсы́па и҆̀хъ  по лицꙋ̀ землѝ живы́хъ, ме́ртвыхъ же прїѧ́ша преиспѡ́днѧѧ  землѝ, и҆ дѣ́ло и҆́хъ въ пра́хъ разсы́пасѧ. Мы́ же въ  зда́нїѧхъ хра́мѡвъ бж҃їихъ, ѡ҆ ни́хже бра́нь твори́мъ,  воспое́мъ велегла́снѡ: сла́ва снизхожде́нїю и҆ смотре́нїю  твоемꙋ̀, є҆ди́не чл҃вѣколю́бче. 
Сла́ва, и҆ ны́нѣ, гла́съ то́йже: 
Не оу҆подо́билсѧ є҆сѝ человѣ́кꙋ кꙋпцꙋ̀,  и҆́щꙋщемꙋ дѡ́брыѧ би́серы, неблагода́рный и҆ лꙋка́вый ра́бе:  но неи́стовомꙋ і҆ꙋ́дѣ, и҆́щꙋщемꙋ па́гꙋбы, и҆ взыска́вшемꙋ,  и҆́же предадѐ многоцѣ́нный би́серъ, и҆ благи́ми всѣ́ми,  и҆́хже (с. 400) лиши́сѧ, кꙋпѝ неизглагѡ́ланнаѧ ѕла̑ѧ. Семꙋ̀  оу҆подо́билсѧ є҆сѝ, ю҆ро́де, семꙋ̀ подража́лъ є҆сѝ,  неблагода́рне, семꙋ̀ послѣ́довалъ є҆сѝ, ле́стче мазе́по:  тѣ́мже и҆ благи́хъ лише́нъ, ра̑внаѧ ѕла̑ѧ стѧжа́лъ є҆сѝ,  и҆ къ немꙋ̀ преше́лъ є҆сѝ на мѣ́сто своѐ. 
По полѷеле́и припѣ́вы: 
Велича́емъ тѧ̀, трїѷпоста́сный бж҃е, вознесе́ннꙋю  го́рдость смири́вшаго, и҆ на тѧ̀ оу҆пова́ющымъ побѣ́дꙋ  дарова́вшаго. 
Ѱало́мъ и҆збра́нный: Сꙋдѝ, гдⷭ҇и, ѡ҆би́дѧщыѧ мѧ̀:  Зрѝ на воздви́женїе честна́гѡ крⷭ҇та̀. 
Сѣда́ленъ, гла́съ д҃: 
Не вопроша́й про́чее, дв҃де, гдѣ̀ сꙋ́ть ми́лѡсти  гдⷭ҇ни дрє́внїѧ, и҆́миже клѧ́лсѧ є҆́сть ѻ҆тцє́мъ  на́шымъ; ѡ҆брѣто́хомъ бо ѧ҆̀ въ но́вой благода́ти.  ѡ҆брѣто́хомъ и҆ во дне́хъ на́шихъ та̑ѧжде ми́лѡсти гдⷭ҇ни  дрє́внїѧ на полѧ́хъ полта́вскихъ, є҆гда̀ сни́де къ на́мъ  гдⷭ҇ь си́лъ на по́мощь, и҆ ѡ҆полчи́сѧ на врагѡ́въ на́шихъ  си́льныхъ, и҆ смꙋтѝ и҆̀хъ, творѧ̀ ми́лость хрїстꙋ̀ своемꙋ̀  петрꙋ̀, и҆ своѐ крⷭ҇то́мъ сохранѧ́ѧ врꙋче́нное томꙋ̀  жи́тельство. 
Сла́ва, и҆ ны́нѣ, то́йже. 
Степє́нна, а҃-й а҆нтїфѡ́нъ, д҃-гѡ гла́са. Прокі́менъ,  гла́съ д҃: Бꙋ́ди, гдⷭ҇и, ми́лость твоѧ̑ на на́съ, ꙗ҆́коже  оу҆пова́хомъ на тѧ̀. И҆лѝ: Гдⷭ҇и си́лъ съ на́ми,  застꙋ́пникъ на́шъ бг҃ъ і҆а́кѡвль. Сті́хъ: Гдⷭ҇ь  разорѧ́ѧй совѣ́ты ꙗ҆зы́кѡвъ, и҆ ѿмета́ѧй мы̑сли люде́й.  И҆лѝ: Бг҃ъ на́мъ прибѣ́жище и҆ си́ла, помо́щникъ въ  ско́рбехъ ѡ҆брѣ́тшихъ ны̀ ѕѣлѡ̀. Всѧ́кое дыха́нїе:  Є҆ѵⷢ҇лїе матѳе́а, зача́ло к҃з. 
По н҃-мъ ѱалмѣ̀ стїхи́ра, гла́съ ѕ҃: 
Восхва́лимъ дне́сь согла̑сныѧ ст҃а́гѡ дх҃а  ѻ҆рга́ны, бг҃омъ собра́нный ли́къ а҆пⷭ҇льскїй, не  подража́вшїй і҆ꙋ́дѣ преда́телю, но вѣ́рою и҆ любо́вїю  да́же до сме́рти послꙋжи́вшїй (с. 401) своемꙋ̀ оу҆чи́телю.  ѽ блаже́ннїи ѻ҆́вцы, слꙋ́шающїи па́стырѧ, блазі́и рабѝ  вѣ́рнїи повинꙋ́ющїисѧ гдⷭ҇ꙋ своемꙋ̀, досто́йнѡ внидо́сте въ  ра́дость гдⷭ҇а своегѡ̀, досто́йнѡ сѧ́дете на двꙋна́десѧтихъ  престо́лѣхъ, сꙋдѧ́ще двана́десѧте колѣ́нома і҆и҃левома.  блаже́ни и҆ ва́мъ подража́ющїи вѣ́рою и҆ любо́вїю къ  свои̑мъ наста́вникѡмъ, ча̑да ѻ҆тцє́мъ, рабѝ влады́камъ  послꙋшли́вїи: да восхва́лѧтсѧ ны́нѣ съ ва́ми земні́и  а҆́гг҃ли, не прилѣпи́вшїисѧ дїа́волꙋ крамо́льникꙋ, да  почтꙋ́тсѧ ꙗ҆́коже а҆пⷭ҇ли, не согласи́вшїисѧ со вторы́мъ  і҆ꙋ́дою мазе́пою, но дꙋ́шы преда́вшїи за своегѡ̀ влады́кꙋ.  Возвесели́тесѧ ны́нѣ, пла́чꙋщымъ ѿстꙋ́пникѡмъ:  взыгра́йте, стенѧ́щымъ и҆ рыда́ющымъ сꙋпоста́тѡмъ: досто́йни  за вѣ́рность и҆ послꙋша́нїе че́сти и҆ вѣнцє́въ нбⷭ҇ныхъ. 
Канѡ́нъ благода́рственный бг҃ꙋ, въ трⷪ҇цѣ сла́вимомꙋ,  да́вшемꙋ сїю̀ пресла́внꙋю побѣ́дꙋ. 
Гла́съ а҃. Пѣ́снь а҃. І҆рмо́съ: 
Твоѧ̀ побѣди́тельнаѧ десни́ца бг҃олѣ́пнѡ въ  крѣ́пости просла́висѧ: та́ бо, безсме́ртне, ꙗ҆́кѡ  всемогꙋ́щаѧ, проти̑вныѧ сотрѐ, і҆и҃льтѧнѡмъ пꙋ́ть глꙋбины̀  новосодѣ́лавшаѧ. 
Трисвѣ́тлое є҆ди́но бжⷭ҇тво̀, и҆спо́лни оу҆ста̀  на̑ша всест҃а́гѡ твоегѡ̀ дх҃а, да ѡ҆ си́хъ возмо́гꙋтъ тебѣ̀  воспѣ́ти пѣ́снь благода́рственнꙋю, ꙗ҆̀же на́мъ,  свѣтодѣ́телю, ми́лостивнѡ содѣ́лалъ є҆сѝ. 
Бжⷭ҇твенныхъ чинѡ́въ ли́ки да ста́нꙋтъ ны́нѣ съ  на́ми, и҆ воспою́тъ побѣди́тельнꙋю пѣ́снь бг҃ꙋ, ди́вномꙋ  и҆ пресла́вномꙋ въ дѣ́лѣхъ, и҆́же чꙋде́снѡ смирѝ врагѡ́въ  на́шихъ вознесе́ннꙋю горды́ню. 
Къ похвале́нїю трїѷпоста́снагѡ бжⷭ҇тва̀ стецы́тесѧ  земноро́днїи, и҆ а҆́ще не по достоѧ́нїю, то̀ по оу҆се́рдїю  воспо́йте нераздѣли́мꙋю трⷪ҇цꙋ, толи̑каѧ блага̑ѧ  недостѡ́йнымъ содѣ́лавшꙋю. (с. 402) 
Бг҃оро́диченъ: 
Вмѣсти́вшаѧ во оу҆тро́бѣ дв҃и́ческой  невмѣсти́мое сло́во, бг҃ороди́тельнице, да́ждь на́мъ сло́во  хвале́нїѧ, да съ нбⷭ҇ными си́лами воспое́мъ тѧ̀,  предста́тельство стра́шное, и҆ непобѣди́мое на врагѝ во  бра́ни. 
И҆́нъ. І҆рмо́съ, гла́съ то́йже: 
Пѣ́снь побѣ́днꙋю пои́мъ всѝ бг҃ꙋ, сотво́ршемꙋ  ди̑внаѧ чꙋдеса̀ мы́шцею высо́кою, и҆ спа́сшемꙋ і҆и҃лѧ,  ꙗ҆́кѡ просла́висѧ. 
Терпѧ̀ потерпѣ́хъ гдⷭ҇а, рцы̀, рѡссі́е, и҆ внѧ́тъ  мѝ, и҆ оу҆слы́ша моли́твꙋ мою̀, и҆ и҆спра́ви стопы̀ моѧ̑,  и҆ вложѝ во оу҆ста̀ моѧ̑ пѣ́снь но́вꙋ, бг҃ꙋ  благода́рственнꙋю: и҆ оу҆́зрѧтъ мно́зи, и҆ оу҆боѧ́тсѧ, и҆  оу҆пова́ютъ на гдⷭ҇а. 
Бг҃овѣща́нный дв҃де, ны́нѣ съ доброгла́сными  гꙋ́сльми ста́ни, и҆ созовѝ всѣ́хъ къ торже́ственномꙋ  правосла́вныхъ пѣ́нїю, и҆ воспо́й съ на́ми бг҃ꙋ пѣ́снь  побѣди́тельнꙋю. 
Словесе́мъ твои́мъ, гдⷭ҇и, оу҆тверди́шасѧ нб҃са̀,  и҆ повѣ́даютъ сла́вꙋ твою̀: тѣ́мже словесе́мъ оу҆твердѝ  оу҆ста̀ на̑ша, да и҆ ты́ѧ возвѣстѧ́тъ сла́вꙋ твою̀, ю҆́же  на́мъ дарова́лъ є҆сѝ, ѻ҆́ч҃е, и҆ сн҃е, и҆ всест҃ы́й дш҃е. 
Бг҃оро́диченъ: 
Прїимѝ благода́рственнꙋю пѣ́снь, хода́таице  бл҃года́ти на тѧ̀ надѣ́ющымсѧ, и҆ ми́ръ и҆спросѝ цр҃квамъ,  ѻ҆те́чество на́ше всегда̀ неѡдолѣ́нно сохранѧ́ющи,  є҆мꙋ́же побѣ́дꙋ на врагѝ дарова́ла є҆сѝ. 
Пѣ́снь г҃. І҆рмо́съ: 
Оу҆твердѝ, гдⷭ҇и, цр҃ковь твою̀, ю҆́же стѧжа́лъ  є҆сѝ си́лою креста̀ твоегѡ̀, и҆́мже врага̀ побѣди́лъ  є҆сѝ, и҆ просвѣти́лъ є҆сѝ вселе́ннꙋю. 
Же́злъ си́лы посла́лъ є҆сѝ на́мъ, гдⷭ҇и, крⷭ҇тъ  тво́й честны́й, и҆ си́мъ ѻ҆рꙋ́жїе вра́жїе притꙋпи́лъ  є҆сѝ: семꙋ̀ же́злъ си́лы твоеѧ̀ покланѧ́емсѧ, и҆  покланѧ́ющесѧ тебѐ сама́го почита́емъ. 
Мѡѷсе́й крⷭ҇тоѻбра́знѡ распросте́ръ дла̑ни,  побѣжда́ше (с. 403) а҆мали́ка: мы́ же крⷭ҇тъ хрⷭ҇то́въ  почита́юще, побѣди́хомъ сопроти́внаго си́лою на не́мъ  распѧ́тагѡ, є҆мꙋ́же побѣди́тєльнаѧ воспѣва́емъ. 
Свѣтосїѧ́ненъ крⷭ҇та̀ ѻ҆́бразъ на нб҃сѝ ви́дѣвъ  ца́рь кѡнстанті́нъ, маѯе́нтїа побѣдѝ: си́мже зна́менїемъ  и҆ ца́рь на́шъ свѣ́йскагѡ маѯе́нтїа низложи́въ си́лꙋ,  бг҃ꙋ побѣди́телю благодаре́нїе возсыла́етъ. 
Бг҃оро́диченъ: 
І҆ꙋді́ѳе но́вагѡ і҆и҃лѧ, бг҃ороди́тельнице марі́е,  ты̀ є҆сѝ похвала̀ и҆ весе́лїе и҆ че́сть на́ша: ты́ бо  оу҆крѣпи́ла є҆сѝ се́рдце на́ше на разоре́нїе но́вагѡ  ѻ҆лофе́рна. 
И҆́нъ. І҆рмо́съ, гла́съ д҃: 
Лꙋ́къ си́льныхъ и҆знемо́же, и҆ немощствꙋ́ющїи  препоѧ́сашасѧ си́лою: сегѡ̀ ра́ди оу҆тверди́сѧ въ гдⷭ҇ѣ  се́рдце моѐ. 
Вои́стиннꙋ крⷭ҇тъ тво́й, гдⷭ҇и, ѻ҆рꙋ́жїе  непобѣди́мое є҆́сть: си́мъ бо вра́гъ на́шъ, и҆  посмѣѧ́тель си́лы крⷭ҇та̀ низложи́сѧ, мы́ же побѣди́тели  ꙗ҆ви́хомсѧ. 
Вознесе́нъ ѕмі́й и҆сцѣлѝ ѿ ѕмїє́въ  оу҆грызє́нныѧ: вознесе́нъ хрⷭ҇то́съ на крⷭ҇тъ,  оу҆врачева̀ ѿ ѕмі́ѧ, и҆ ѿ льва̀ свѣ́йскагѡ  оу҆грызє́нныѧ. томꙋ̀ сла́ва и҆ благодаре́нїе со ѻ҆ц҃е́мъ  и҆ ст҃ы́мъ дх҃омъ. 
Покланѧ́емсѧ подно́жїю твоемꙋ̀, гдⷭ҇и, ꙗ҆́кѡ свѧ́то  є҆́сть: си́мъ бо врагѡ́въ на́шихъ подно́жїе но́гъ на́шихъ  положи́лъ є҆сѝ: возне́слъ же є҆сѝ главꙋ̀ на́шꙋ, ю҆́же  тебѣ̀ приклонѧ́емъ, да бꙋ́детъ всегда̀ подно́жїе но́гъ  твои́хъ. 
Бг҃оро́диченъ: 
Не оу҆пова́ша, влⷣчце, на тѧ̀ беззако́ннꙋющїи, но  оу҆пова́ша на ѧ҆зы́къ велерѣ́чивъ, на ѧ҆зы́къ человѣ́чь:  тѣ́мже, влⷣчце, чє́люсти и҆́хъ сокрꙋши́ла є҆сѝ,  оу҆пова́ющымъ на тѧ̀ посо́бствꙋющи. 
Сѣда́ленъ, гла́съ є҃: 
Трисо́лнечный свѣ́тъ славосло́вимъ, и҆ про́стѣй  трⷪ҇цѣ (с. 404) ны́нѣ поклони́мсѧ, ꙗ҆́кѡ просвѣтѝ на́съ  и҆ поми́лова, и҆ воздадѐ сосѣ́дѡмъ на́шымъ седмери́цею въ  нѣ́дро и҆́хъ поноше́нїе и҆́хъ, и҆́мже поноси́ша на́мъ,  сохранѧ́ющи ѻ҆́вцы па́жити своеѧ̀ ѿ похище́нїѧ  ненасы́тнагѡ ѕвѣ́рѧ. 
Сла́ва, и҆ ны́нѣ, бг҃оро́диченъ: 
Ра́дꙋйсѧ, стѣно̀ тве́рдаѧ почита́ющымъ тѧ̀,  ра́дꙋйсѧ, паде́нїе не покланѧ́ющымсѧ тебѣ̀: ра́дꙋйсѧ,  возведе́нїе правосла́вныхъ люде́й, бцⷣе, вои́стиннꙋ  оу҆пова́ющихъ на тѧ̀, моли́твами твои́ми и҆збавлѧ́ющи на́съ  ѿ бѣ́дъ всѧ́ческихъ, и҆ ѿ прего́рдыхъ вра̑гъ. 
Пѣ́снь д҃. Гла́съ ѕ҃. І҆рмо́съ: 
Оу҆диви́сѧ тво́й ра́зꙋмъ ѿ менє̀, оу҆слы́шавшꙋ  пресла̑внаѧ велѣ̑нїѧ смотре́нїѧ твоегѡ̀, оу҆крѣпи́сѧ же  возлюбле́нїемъ твоегѡ̀ схожде́нїѧ: ты́ бо моеѧ̀ нищеты̀ не  ѿве́рглсѧ є҆сѝ. 
Да не бꙋ́детъ на́мъ де́вѧть прокаже́нныхъ мꙋже́й  подража́ти неблагода́рствїю, но пресла́внѡ побѣди́вше  гдⷭ҇емъ на́шимъ і҆и҃съ хрⷭ҇то́мъ, съ самарѧни́номъ на ногꙋ̀  є҆гѡ̀ ни́цъ па́даемъ хвалꙋ̀ є҆мꙋ̀ воздаю́ще. 
Нб҃са̀ повѣ́даютъ сла́вꙋ бж҃їю, мы́ же до́лжни  прест҃о́е и҆́мѧ є҆гѡ̀ превы́ше нб҃съ превозноси́ти, ꙗ҆́кѡ  сни́де съ нб҃съ, спастѝ во бра́ни пома̑занныѧ своѧ̑. 
Четы́рехъ живо́тныхъ ѻ҆́крестъ престо́ла бж҃їѧ  стоѧ́щихъ, возгласи́мъ пѣ́снь сїю̀: ст҃ъ, ст҃ъ, ст҃ъ гдⷭ҇ь  бг҃ъ вседержи́тель, врагѡ́въ на́шихъ побѣди́вый. 
Бг҃оро́диченъ: 
Рꙋно̀ ѡ҆роше́нное благода́тїю бж҃їею марі́а,  ѡ҆долѣ́нїе на́дъ свѣ́ѧми содѣ́ла, ꙗ҆́коже пре́жде  гедеѡ́нꙋ на мадїа́ма. то́й оу҆́бѡ по бз҃ѣ побѣди́тєльнаѧ  воспѣва́юще глаго́лемъ: ра́дꙋйсѧ, застꙋпле́нїе  правосла̑внымъ хрⷭ҇тїа́нѡмъ, є҆ретїкѡ́мъ же низложе́нїе. 
И҆́нъ. І҆рмо́съ, гла́съ в҃: 
Храни́тель тве́рдый, и҆ незы́блемое оу҆твержде́нїе,  ты̀ є҆сѝ, хрⷭ҇тѐ, (с. 405) надѣ́ющыѧсѧ на тѧ̀ неꙋкло́нны  оу҆твержа́ѧ на́съ и҆звестѝ, въ тве́рдомъ твое́мъ  ѡ҆снова́нїи наде́жды и҆ вѣ́ры. 
Два́десѧть и҆ четы́рємъ старѣ́йшинамъ подража́юще,  паде́мъ предъ сѣдѧ́щымъ на престо́лѣ, и҆ поклони́мсѧ  живꙋ́щемꙋ во вѣ́ки вѣкѡ́въ: си́мъ бо престо́лъ рѡссі́йскїй  не подви́жесѧ вра́жїими навѣ̑ты. 
Кто̀ побѣдѝ льва̀ свѣ́йскаго и҆зше́дшаго ѿ  ны́рища своегѡ̀, и҆́щꙋща кого̀ поглоти́ти; сѐ побѣди́лъ  є҆́сть ле́въ, и҆́же сы́й ѿ колѣ́на дв҃дова, є҆гѡ́же  прославлѧ́емъ непостижи́мꙋю си́лꙋ. 
А҆́ще и҆ а҆́гнецъ є҆сѝ непоро́ченъ и҆ смире́нъ  се́рдцемъ, хрⷭ҇тѐ, но твое́ю кро́тостїю ле́въ лю́тый  оу҆праздни́сѧ: тебѣ̀ оу҆̀бо со ста́рцы припа́даемъ и҆  глаго́лемъ: спасе́нїе сѣдѧ́щаго на прⷭ҇то́лѣ бг҃а на́шегѡ  и҆ а҆́гнца. 
Бг҃оро́диченъ: 
Кївѡ́тъ дре́внїй и҆зноси́мь въ полкѝ побѣжда́ше  и҆ноплеме́нникѡвъ, позлаще́нный дх҃омъ кївѡ́тъ, марі́а,  побѣдѝ врагѡ́въ на́шихъ, на́съ же защитѝ ѿ  смертоно́сныѧ ꙗ҆́звы, ю҆́же ꙗ҆́кѡ мт҃рь бж҃їю почита́емъ. 
Пѣ́снь є҃. Гла́съ з҃. І҆рмо́съ: 
Роса̀ ꙗ҆́же ѿ тебє̀, хрⷭ҇тѐ бж҃е, и҆сцѣле́нїе  вѣ̑рнымъ на́мъ ꙗ҆ви́сѧ, земли́ же нече́ствꙋющихъ  ѕлочести́во паде́нїе ѡ҆бѣща́етсѧ. тѣ́мже ѿ но́щи  оу҆́тренююще, пѣ́снь тѝ прино́симъ. 
Вѣ́домъ бг҃ъ во всѣ́хъ дѣ́лѣхъ свои́хъ, наипа́че  же въ тѧ́жестехъ, є҆гда̀ застꙋпа́етъ, зна́емь є҆́сть:  є҆гѡ́же и҆ мы̀ въ тѧ́жестехъ позна́вше застꙋпле́нїе,  є҆гда̀ разгна̀ врагѝ на́шѧ, благода́рственнꙋю пѣ́снь  є҆мꙋ̀ прино́симъ. 
Ѿверзо́ша на ны̀ оу҆ста̀ своѧ̑, ꙗ҆́кѡ ле́въ  восхища́ѧй и҆ рыка́ѧй: ты́ же, гдⷭ҇и, не оу҆дали́лъ є҆сѝ  по́мощи твоеѧ̀ ѿ на́съ, сокрꙋши́въ членѡ́вныѧ львѡ́мъ. 
Повѣ́мы и҆́мѧ твоѐ бра́тїи на́шей, и҆ посредѣ̀  це́ркве (с. 406) воспое́мъ тѧ̀, ꙗ҆́кѡ спа́слъ є҆сѝ на́съ  ѿ оу҆́стъ льво́выхъ, возносѧ̀ ꙗ҆́кѡ є҆диноро́га ро́гъ  правосла́вныхъ. 
Бг҃оро́диченъ: 
Въ бѣда́хъ сꙋ́щымъ бли́зъ ты̀ є҆сѝ, дв҃о чⷭ҇таѧ:  тѣ́мже къ тебѣ̀ прибѣга́юще, премѣне́нїе во всѣ́хъ  ско́рбехъ ѡ҆брѣта́емъ, влⷣчце, тобо́ю и҆ ны́нѣ  спасо́хомсѧ ѿ стрѣлѧ́нїѧ вра́жїѧ. 
И҆́нъ. І҆рмо́съ, гла́съ ѕ҃. 
Неизрече́нныѧ твоеѧ̀ си́лы, и҆ содержи́тельныѧ  всѣ́хъ премꙋ́дрости твоеѧ̀, оу҆страша́юсѧ, помышлѧ́ѧй, и҆  вопїю́ ти, бла́же: на врагѝ да вознесе́тсѧ, хрⷭ҇тѐ, ро́гъ  мо́й. 
Въ нощѝ кова́рствъ ѡ҆б̾ѧ́ша на́съ, ꙗ҆́кѡ ле́въ  гото́въ на ло́въ, но предвари́лъ гдⷭ҇ь, и҆ запѧ́лъ и҆̀мъ:  посла̀ съ нб҃съ самѱѡ́на своего̀, и҆ растерза̀ чє́люсти  львѡ́мъ. 
Боѧ́щїисѧ гдⷭ҇а восхвали́те є҆го̀, ꙗ҆́кѡ не  оу҆ничижѝ, нижѐ негодова̀ моли́твы смире́нныхъ, нижѐ  ѿвратѝ лицѐ своѐ ѿ на́съ: и҆ є҆гда̀ воззва́хомъ къ  немꙋ̀, оу҆слы́ша на́съ. 
Сла́ва тебѣ̀, и҆́же бо ст҃ы́хъ живе́ши, хвало̀  і҆и҃лева, на тѧ̀ оу҆пова́ша ѻ҆тцы̀ на́ши, и҆ и҆зба́вилъ  є҆сѝ ѧ҆̀. И҆ мы̀ воззва́хомъ, и҆ спасо́хомсѧ,  оу҆пова́хомъ, и҆ не постыдѣ́хомсѧ. 
Бг҃оро́диченъ: 
Кꙋпино́ю горѧ́щею и҆ несгара́емою проѡбразова́ннаѧ,  ты̀ на́съ посредѣ̀ ѻ҆гнѧ̀ ра́тнагѡ неѡпа́льныхъ сохрани́ла  є҆сѝ, пречꙋ́днаѧ мт҃и и҆ дв҃о бг҃ороди́тельнице: тогѡ̀  ра́ди ѿ ро́да въ ро́дъ воспѣва́ти тѧ̀ не преста́немъ. 
Пѣ́снь ѕ҃. Гла́съ є҃. І҆рмо́съ: 
Ѡ҆бы́де мѧ̀ бе́здна, гро́бъ мнѣ̀ ки́тъ бы́сть:  а҆́зъ же возопи́хъ къ тебѣ̀ человѣколю́бцꙋ, и҆ спасе́ мѧ  десни́ца твоѧ̀, гдⷭ҇и. 
И҆спытꙋ́ете ꙗ҆зы́цы, ѿкꙋ́дꙋ на́мъ си́ла на  си́льнаго; не слы́шите ли напе́рсника гдⷭ҇нѧ глаго́люща:  сїѧ̀ є҆́сть побѣ́да, побѣ́ждшаѧ мі́ръ, вѣ́ра на́ша; 
И҆́же речѐ: а҆́ще и҆́мате вѣ́рꙋ ꙗ҆́кѡ зе́рно  горꙋ́шно, (с. 407) рече́те горѣ̀ се́й: прейдѝ, и҆  пре́йдетъ, и҆ ничто́же невозмо́жно бꙋ́детъ ва́мъ, се́й  ны́нѣ подадѐ си́лꙋ во бра́ни вѣ́рꙋющымъ во и҆́мѧ є҆гѡ̀. 
И҆́же петрꙋ̀ на мо́ри подадѐ рꙋ́кꙋ, се́й и҆ ны́нѣ  во вре́мѧ ра́тнагѡ волне́нїѧ, госꙋда́рѧ на́шего петра̀  ꙗ҆́тъ за рꙋ́кꙋ, и҆ и҆зведѐ є҆го̀ ѿ печа́лей мно́гихъ. 
Бг҃оро́диченъ: 
Деввѡ́ра прⷪ҇ро́чица, сꙋдѧ́щаѧ дре́вле і҆и҃леви,  и҆зы́де на бра́нь, и҆ побѣдѝ ханаа́на, сїса́ра же въ  бѣ́гство сотворѝ. сни́де и҆ съ на́ми на бра́нь деввѡ́ра  но́вагѡ і҆и҃лѧ, марі́а, и҆ та̑ѧжде сотворѝ: да бꙋ́детъ  прославлѧ́ема ѿ всѣ́хъ родѡ́въ. 
И҆́нъ. І҆рмо́съ, гла́съ в҃: 
Возопи́хъ въ ско́рби мое́й ко гдⷭ҇ꙋ бг҃ꙋ моемꙋ̀, и҆  посла̀ сп҃са мі́ра, и҆ и҆зба́ви ѿ тлѝ живо́тъ мо́й. 
Возопѝ рѡссі́а въ печа́ли свое́й ко гдⷭ҇ꙋ,  глаго́лющи: кто̀ возмо́жетъ крѣ́пкаго сего̀ врага̀  побѣди́ти; бг҃ъ же ѿвѣща̀, и҆ сло́во дѣ́ломъ  оу҆твердѝ, ꙗ҆́кѡ всѧ̑ возмѡ́жна сꙋ́ть вѣ́рꙋющемꙋ. 
Вѣ́рою дре́внїи загради́ша оу҆ста̀ львѡ́мъ,  и҆збы́ша ѻ҆́стреѧ меча̀, бы́ша крѣ́пцы во бране́хъ,  ѡ҆брати́ша въ бѣ́гство полкѝ чꙋжди́хъ: то́южде вѣ́рою  гдⷭ҇нею, и҆ на́мъ ны́нѣ подѡ́бнаѧ сотвори́ти дарова̀  всеси́льный гдⷭ҇ь, томꙋ̀ сла́ва во вѣ́ки. 
Благодари́мъ тѧ̀, хрⷭ҇тѐ бж҃е на́шъ, ꙗ҆́кѡ на  ка́мени ѡ҆снова́лъ є҆сѝ цр҃ковь твою̀, и҆ не паде́сѧ  вѣ́трѡмъ и҆ волне́нїѧмъ наше́дшымъ, и҆ врата̀ а҆́дѡва,  є҆реті́чєскїѧ си̑лы, не ѡ҆долѣ́ша є҆́й. 
Бг҃оро́диченъ: 
Благослове́нна і҆аи́ль въ жена́хъ і҆и҃левыхъ, ꙗ҆́кѡ  разбѝ главꙋ̀ сїса́ра: бл҃гослове́нна є҆сѝ ѿ всѣ́хъ  родѡ́въ, марі́е бцⷣе, ꙗ҆́кѡ главы̑ хꙋ̑льныѧ сїса́рѡвъ  ны́нѣшнихъ пресѣ́кла є҆сѝ, сохранѧ́ющи ста́до своѐ  невреди́мо. (с. 408) 
Конда́къ, гла́съ в҃: 
Въ вы́шнихъ живы́й, и҆ на смирє́ннаѧ призира́ѧй,  и҆́же не да́лъ є҆сѝ ве́прю ѿ дꙋбра́вы ѡ҆зоба́ти, и҆  оу҆едине́нномꙋ ди́вомꙋ поѧ́сти вїногра́да твоегѡ̀.  оу҆твердѝ, бж҃е, є҆́же содѣ́лалъ є҆сѝ въ на́съ,  при́зри съ нб҃сѐ и҆ ви́ждь, и҆ посѣтѝ вїногра́дъ се́й, и҆  совершѝ є҆го̀, є҆го́же насадѝ десни́ца твоѧ̀. 
І҆́косъ: 
Ра́дꙋйсѧ, бг҃омъ насажде́нный но́вый вїногра́де  гдⷭ҇ень, ст҃а́ѧ цр҃кви, є҆го́же насадѝ въ бг҃опокори́вой  землѝ рѡссі́йской десни́ца вы́шнѧгѡ: ра́дꙋйсѧ, ꙗ҆́кѡ  прострѐ рѡ́зги твоѧ̑ до мо́рѧ, и҆ да́же до рѣ́къ  ѻ҆́трасли твоѧ̑: ра́дꙋйсѧ, ꙗ҆́кѡ тве́рдымъ ѡ҆пло́томъ  ѡ҆гради́ тѧ, и҆ ѡ҆сѣне́нїемъ благода́ти сохранѝ невреди́ма  ѿ всѣ́хъ ѕвѣре́й ди́вїихъ, и҆сходѧ́щихъ ѿ ны́рищъ  свои́хъ на поѧде́нїе и҆ попра́нїе твоѐ: ра́дꙋйсѧ, и҆ ты̀,  вертогра́дарю правосла́вный, съ про́чими дѣ́лательми  вїногра́да хрⷭ҇то́ва, прогна́вшїй и҆ порази́вшїй ны́нѣ  по́мощїю вы́шнѧгѡ льва̀ свѣ́йскаго, оу҆стреми́вшагосѧ на  похище́нїе плодѡ́въ са́да твоегѡ̀: ра́дꙋйтесѧ, всѝ  древеса̀, благоче́стїемъ и҆ сла́вою процвѣта́ющїи, и҆  благодарѧ́ще бг҃ꙋ рцы́те па́ки: оу҆твердѝ, бж҃е, є҆́же  содѣ́лалъ є҆сѝ въ на́съ, при́зри съ нб҃сѐ и҆ ви́ждь, и҆  посѣтѝ вїногра́дъ се́й, и҆ совершѝ є҆го̀, є҆го́же  насадѝ десни́ца твоѧ̀. 
Пѣ́снь з҃. І҆рмо́съ, гла́съ д҃: 
Ѻ҆ц҃ъ на́шихъ бж҃е, не посрамѝ на́съ, но да́рꙋй  на́мъ со дерзнове́нїемъ вопи́ти тебѣ̀: бл҃гослове́нъ  є҆сѝ, бж҃е ѻ҆тє́цъ на́шихъ. 
Ꙗ҆́коже дре́вле трїе́хъ ѻ҆трокѡ́въ, та́кожде и҆  на́съ посредѣ̀ ѻ҆гнѧ̀ вра́жїѧ стоѧ́щихъ, за благоче́стїе  не вре́дныхъ сохрани́лъ є҆сѝ, врагѡ́въ же поѧдѐ пла́мень.  тѣ́мже со ѻ҆́троки тебѣ̀ вопїе́мъ: благослове́нъ є҆сѝ,  бж҃е ѻ҆тє́цъ на́шихъ. (с. 409) 
Да ѡ҆ и҆́мени і҆и҃совѣ всѧ́ко колѣ́но поклони́тсѧ,  небе́сныхъ и҆ земны́хъ и҆ преиспо́днихъ, и҆ всѧ́къ ꙗ҆зы́къ  и҆сповѣ́сть, ꙗ҆́кѡ гдⷭ҇ь і҆и҃съ хрⷭ҇то́съ сотворѝ съ  на́ми ми́лость, благослове́нъ бг҃ъ ѻ҆тє́цъ на́шихъ. 
Во и҆́мѧ і҆и҃са хрⷭ҇та̀, пе́тръ хрома́го смире́ннаго  воздви́же и҆ оу҆твердѝ: во и҆́мѧ тогѡ́жде і҆и҃са, пе́тръ  ны́нѣ го́рдѡ ходѧ́щаго ѡ҆хромѝ, и҆ крѣ́пкаго ѡ҆безси́ли.  бл҃гослове́нно и҆́мѧ сла́вы твоеѧ̀, гдⷭ҇и. 
Бг҃оро́диченъ: 
Проѡбразꙋ́емо ржⷭ҇тво̀ твоѐ, бцⷣе, ѻ҆́троки въ  пещѝ спасло̀ є҆́сть: собы́вшеежесѧ ны́нѣ врагѡ́въ на́шихъ  ра́тный пла́мень оу҆гасѝ. томꙋ̀ покланѧ́ющесѧ, и҆ тебѣ̀  нача́льницꙋ на́шегѡ спасе́нїѧ велича́юще, глаго́лемъ:  бл҃гослове́нъ бг҃ъ ѻ҆тє́цъ на́шихъ. 
И҆́нъ. І҆рмо́съ, гла́съ є҃: 
Прехва́льно є҆́сть и҆ препросла́влено и҆́мѧ твоѐ,  гдⷭ҇и бж҃е ѻ҆тє́цъ на́шихъ, во всѧ̑ вѣ́ки: и҆  препросла́вленъ, ꙗ҆́кѡ пра́веденъ є҆сѝ ѡ҆ всѣ́хъ, ꙗ҆̀же  сотвори́лъ є҆сѝ на́мъ. 
Ѻ҆́браза зла́та бо́жески не поче́тше, побѣди́ша  горды́ню навꙋходоно́соровꙋ пресла́внїи ѻ҆́троцы: мы́ же  бж҃е́ствєнныѧ і҆кѡ́ны бл҃гоче́стнѡ почита́юще, подо́бное  свѣ́йское высокоꙋ́мїе смири́хомъ: бл҃гослове́нъ бг҃ъ  ѻ҆тє́цъ на́шихъ. 
Падѐ навꙋходоно́соръ, ѻ҆́бразъ сво́й а҆́ки бж҃їй  почита́ти повелѣва́ющїй: падо́ша свѣ́и, ѻ҆́бразы ст҃ы́хъ  порꙋга́ющїи. мы́ же ѻ҆бои́хъ нече́стїю сопротивобо́рцы,  си́лою вы́шнѧгѡ побѣди́хомъ: бл҃гослове́нъ бг҃ъ ѻ҆тє́цъ  на́шихъ. 
Ра́внѡ со́нномꙋ видѣ́нїю навꙋходоно́соровꙋ,  помышлѧ́ше коро́ль свѣ́йскїй, и҆ падѐ на него̀ ка́мень, и҆  зда́нїе оу҆мышле́нїѧ є҆гѡ̀ разсы́па, и҆ всѐ мечта́нїе  и҆счезѐ: бл҃гослове́нъ бг҃ъ ѻ҆тє́цъ на́шихъ, сотвори́вый  та́кѡ. 
Бг҃оро́диченъ: 
Ты̀ є҆сѝ гора̀, ѿ неѧ́же ѿто́ржесѧ ка́мень, и҆  разсы́па (с. 410) зда́нїе мечта́нїѧ вра́жїѧ,  пребл҃гослове́ннаѧ бцⷣе марі́е: тебѣ̀ оу҆́бѡ по бз҃ѣ,  ꙗ҆́кѡ паде́сѧ сꙋпоста́тъ на́шъ, благодаре́нїе возсыла́емъ,  воспѣва́юще: бл҃гослове́нъ бг҃ъ ѻ҆тє́цъ на́шихъ. 
Пѣ́снь и҃. Гла́съ а҃. І҆рмо́съ: 
Премꙋ́дростїю и҆ сло́вомъ всѧ̑ соста́вльшаго бг҃а,  ѿ ꙗ҆зы́кѡвъ и҆ ва́рварѡвъ и҆зба́вльшаго на́съ, ѻ҆́троцы  по́йте, свѧще́нницы просла́вите, лю́дїе превозноси́те во  всѧ̑ вѣ́ки. 
Забы̀ ле́въ є҆стества̀ своегѡ̀ оу҆ста́въ, є҆́же  лови́ти во ѡ҆гра́дѣ свое́й, дерзнѐ вни́ти въ предѣ́лы  чꙋжды́ѧ. тѣ́мже и҆ оу҆ловле́нъ є҆́сть ѿ гдⷭ҇а: ѡ҆ се́мъ  гдⷭ҇а просла́вите во всѧ̑ вѣ́ки. 
Пе́тръ а҆пⷭ҇лъ речѐ: сꙋпоста́тъ на́шъ дїа́волъ,  ꙗ҆́кѡ ле́въ. пе́тръ же рѡссі́йскїй ви́дѣ сꙋпоста́та льва̀,  ꙗ҆́кѡ дїа́вола, вни́де бо въ держа̑вы рѡссі́йскїѧ, но  ничто́же кромѣ̀ рыка́нїѧ сотворѝ: низложе́нъ бо и҆  и҆згна́нъ гдⷭ҇емъ на́шимъ, є҆го́же превозноси́те во всѧ̑  вѣ́ки. 
Ка́мѡ и҆згна́нъ бѣжи́ши, сꙋпоста́те; въ ста́до  а҆га́рѧнское, полкѝ своѧ̑ въ пораже́нїе и҆ въ плѣ́нъ  ѡ҆ста́вивъ: ѡ҆ се́мъ мы̀ воспои́мъ гдⷭ҇а, и҆ превозно́симъ  во всѧ̑ вѣ́ки. 
Бг҃оро́диченъ: 
Предвари́вши вско́рѣ, и҆ предстоѧ́щи те́плѣ, дв҃о  бцⷣе, ѕѣлѡ̀ ѡ҆держи́мыхъ на́съ лю́тыми ѡ҆бстоѧ̑нїи, ѿ  печа́ли свободи́ла є҆сѝ: ѡ҆ се́мъ да пою́тъ тѧ̀  свѧще́нницы, лю́дїе превозно́сѧтъ во всѧ̑ вѣ́ки. 
И҆́нъ. І҆рмо́съ, гла́съ г҃: 
А҆́гг҃лами немо́лчнѡ въ вы́шнихъ сла́вимаго бг҃а,  нб҃са̀ нб҃съ, землѧ̀, и҆ го́ры, и҆ хо́лми, и҆ глꙋбина̀, и҆  ве́сь ро́дъ человѣ́ческїй, пѣ́сньми того̀ ꙗ҆́кѡ  созда́телѧ и҆ и҆зба́вителѧ, благослови́те и҆ превозноси́те  во всѧ̑ вѣ́ки. 
Со а҆́гг҃лы немо́лчнѡ славосло́вимъ си́лꙋ твою̀,  гдⷭ҇и, є҆́юже низложи́лъ є҆сѝ си̑лы вра̑жїѧ, и҆ бы́ша  ꙗ҆́кѡ пра́хъ (с. 411) предъ лице́мъ вѣ́тра, и҆ пꙋ́ть и҆́хъ  тма̀ и҆ по́лзокъ, и҆ а҆́гг҃лъ гдⷭ҇ень погонѧ́ѧ и҆̀хъ лю́тымъ  паде́нїемъ. 
Ѡ҆полчи́шасѧ а҆́гг҃ли твоѝ, гдⷭ҇и, ѻ҆́крестъ  на́съ, и҆ ничто́же оу҆спѣ́ша проти́вꙋ на́съ си̑лы вра̑жїѧ.  тѣ́мже тебѣ̀ припа́дающе и҆ благодарѧ́ще мо́лимъ: ѡ҆градѝ  на́съ и҆ въ бꙋ̑дꙋщаѧ времена̀ ст҃ы́ми а҆́гг҃лы твои́ми. 
Ка́кѡ бы́ша въ запꙋстѣ́нїе; внеза́пꙋ и҆счезо́ша,  ꙗ҆́кѡ со́нїе востаю́щагѡ. ты̀, гдⷭ҇и, оу҆мно́жилъ є҆сѝ  на на́съ вели́чествїе твоѐ, и҆ ѡ҆бра́щсѧ оу҆тѣ́шилъ  є҆сѝ на́съ, за льщє́нїѧ и҆́хъ положи́лъ є҆сѝ и҆̀мъ  ѕла̑ѧ, внегда̀ разгордѣ́шасѧ. 
Бг҃оро́диченъ: 
Въ ско́рбехъ оу҆тѣше́нїе, въ напа́стехъ и҆ въ  бѣда́хъ предста́тельницꙋ тѧ̀, мт҃и бж҃їѧ, стѧжа́вше,  печа́лей на́шихъ и҆зба́вихомсѧ: тѣ́мъ тѧ̀ по до́лгꙋ, ꙗ҆́кѡ  мт҃рь бж҃їю, и҆ застꙋ́пницꙋ ро́да хрⷭ҇тїа́нскагѡ велича́емъ. 
Пѣ́снь ѳ҃. І҆рмо́съ, гла́съ а҃: 
Сотворѝ держа́вꙋ мы́шцею свое́ю, низложи́ бо  си̑льныѧ со престѡ́лъ, и҆ вознесѐ смирє́нныѧ бг҃ъ  і҆и҃левъ: въ ни́хже посѣтѝ на́съ восто́къ съ высоты̀, и҆  напра́вилъ ны̀ є҆́сть на пꙋ́ть ми́ра. 
Вскꙋ́ю полага́ете ѻ҆рꙋ́жїе, сꙋпоста́ты; на се́ ли  внесо́сте є҆̀ въ страны̑ на́шѧ; да ꙗ҆́коже голїа́ѳъ  свои́мъ мече́мъ пораже́нъ є҆́сть, та́кѡ и҆ вы̀ ѿ своегѡ̀  ѻ҆рꙋ́жїѧ пострада́сте. 
Позна́сте на коне́цъ, ꙗ҆́кѡ ѻ҆рꙋ́жїе ва́ше не  спасе́тъ ва́съ, тогѡ̀ ра́ди є҆̀ поверго́сте. рцы́те оу҆́бѡ  съ на́ми, ꙗ҆́кѡ гдⷭ҇ь спаса́етъ во бра́ни, благоволи́тъ  гдⷭ҇ь въ смире́нныхъ, и҆ оу҆пова́ющихъ на ми́лость є҆гѡ̀. 
Позна́хомъ и҆ мы̀, гдⷭ҇и, ꙗ҆́кѡ не ѻ҆рꙋ́жїемъ  на́шимъ спасо́хомсѧ, но десни́ца твоѧ̀, и҆ мы́шца твоѧ̀,  є҆́юже вразѝ на́ши побѣжде́ни покори́шасѧ. (с. 412) 
Бг҃оро́диченъ: 
Неле́стїю оу҆пова́нїе и҆ по́мощь и҆мꙋ́ще тѧ̀,  бцⷣе, навѣ́тѡвъ вра́жїихъ не оу҆боѧ́хомсѧ, ѻ҆ни́ же, не  и҆мꙋ́ще твоеѧ̀ по́мощи, смѧто́шасѧ. та́кѡ да трепе́щꙋтъ всѝ  не призыва́ющїи тѧ̀ на по́мощь, раби́ же твоѝ ничи́мже  оу҆страша́еми пребꙋ́дꙋтъ. 
И҆́нъ. І҆рмо́съ, гла́съ и҃: 
Да оу҆молча́тъ є҆ретїкѡ́въ собра̑нїѧ, не и҆́стиннѡ  бцⷣꙋ и҆сповѣ́дающихъ тѧ̀: и҆́бо свы́ше тѧ̀ прⷪ҇ро́цы  предпроповѣ́даша мт҃рь бы́ти бж҃їю, и҆ хода́таицꙋ ро́да  на́шегѡ: тѣ́мъ тѧ̀, дв҃о, велича́емъ. 
Гдⷭ҇ь саваѡ́ѳъ во́ждь бѣ̀ полкѡ́въ на́шихъ, се́й  оу҆страшѝ врагѡ́въ на́шихъ, ꙗ҆́кѡ и҆̀мъ мнѡ́гимъ число́мъ  сꙋ́щымъ, ѻ҆рꙋ́жїе тре́пєтнымъ ѿ рꙋ́къ и҆спадѐ, є҆́же  прїе́мше, гдⷭ҇а си́лъ велича́емъ. 
На́мъ ли кла́нѧетесѧ, сꙋпоста́ти, и҆̀хже  оу҆ничижи́сте; не на́мъ, но и҆́мени гдⷭ҇ню съ на́ми дади́те  сла́вꙋ, и҆́же немѡщны́ѧ мі́ра и҆збра̀, да посрами́тъ  крѣ̑пкаѧ: и҆ оу҆ничижє́ннаѧ и҆збра̀ и҆ не сꙋ̑щаѧ, да  сꙋ̑щаѧ оу҆праздни́тъ. 
Съ на́ми бг҃ъ, разꙋмѣ́йте ꙗ҆зы́цы, и҆  покарѧ́йтесѧ, ꙗ҆́кѡ съ на́ми бг҃ъ, и҆ бо́лѣе безꙋ́мнѡ не  дерза́йте: а҆́ще бо па́ки возмо́жете, и҆ па́ки побѣжде́ни  бꙋ́дете, ꙗ҆́кѡ съ на́ми бг҃ъ. 
Бг҃оро́диченъ: 
Не оу҆молчи́мъ никогда̀, бцⷣе, си̑лы твоѧ̑  глаго́лати недосто́йнїи: а҆́ще бо ты̀ не бы предстоѧ́ла  молѧ́щи, кто̀ бы на́съ и҆зба́вилъ ѿ толи́кихъ бѣ́дъ; кто́  же бы сохрани́лъ до ны́нѣ свобо́дны; не ѿстꙋ́пимъ,  влⷣчце, ѿ тебє̀, твоѧ̑ бо рабы̑ спаса́еши при́снѡ ѿ  всѧ́кихъ лю́тыхъ. 
Є҆ѯапостїла́рїй: 
Возда́лъ є҆сѝ сосѣ́дѡмъ на́шымъ седмери́цею въ  нѣ̑дра и҆́хъ поноше́нїе и҆́хъ, и҆́мже поноси́ша на́мъ,  гдⷭ҇и: мы́ же (с. 413) лю́дїе твоѝ, и҆ ѻ҆́вцы па́жити  твоеѧ̀, тобо́ю сохране́ннїи и҆ просла́вленнїи, и҆сповѣ́мысѧ  тебѣ̀, бж҃е, во вѣ́къ, въ ро́дъ и҆ ро́дъ возвѣсти́мъ  хвалꙋ̀ твою̀. 
Сла́ва, и҆ ны́нѣ, то́йже: 
На хвали́техъ стїхи̑ры на д҃, гла́съ д҃: 
Гдѣ̀ є҆стѐ вразѝ на́ши, де́рзостнѡ на предѣ́лы  рѡссі̑йскїѧ наше́дшїи, гдѣ̀ ва́ше ѻ҆рꙋ́жїе; гдѣ̀  вѡи́нскаѧ зна́мєнїѧ; гдѣ̀ коры̑сти ѿ мно́гихъ земе́ль  награ́блєнныѧ; гдѣ̀ толи́каѧ сꙋ́етнаѧ сла́ва; ничто́же  кромѣ̀ безче́стїѧ ва́шегѡ. Вои́стиннꙋ сбы́стсѧ ны́нѣ  прⷪ҇ро́ческое сло́во: вразѝ гдⷭ҇ни, кꙋ́пнѡ просла́витисѧ  и҆̀мъ и҆ вознести́сѧ, и҆счеза́юще ꙗ҆́кѡ ды́мъ и҆счезо́ша:  оу҆пова́ющїи же на гдⷭ҇а не постыдѧ́тсѧ во вѣ́ки. 
Два́жды. 
Рцы̀ на́мъ ны́нѣ, бг҃одꙋхнове́нный дв҃де: гдѣ̀  є҆́сть превозносѧ́щїйсѧ и҆ вы́сѧщїйсѧ; ви́дѣхъ бо,  глаго́леши, нечести́ваго превозносѧ́щасѧ и҆ вы́сѧщасѧ,  ꙗ҆́кѡ ке́дры лїва̑нскїѧ, и҆ гдѣ̀ ны́нѣ є҆́сть, рцы̀  на́мъ; и҆счезѐ ѿ ѻ҆че́съ твои́хъ и҆ на́шихъ, и҆ ми́мѡ  и҆до́хъ, и҆ сѐ не бѣ̀, и҆ не ѡ҆брѣ́тесѧ. ѽ сꙋ́етнагѡ  киче́нїѧ! ѽ преходѧ́щїѧ сла́вы! ѽ вели́кїѧ твоеѧ̀, бж҃е,  и҆́стины на врагѝ! ѽ неизглаго́ланнагѡ къ на́мъ  милосе́рдїѧ! 
Съ ма́терїю сїса́ровою призира́ше свѣ́ѧ,  глаго́лющи: вскꙋ́ю оу҆ме́длиша стѡпы̀ каро́ловы въ до́мъ  сво́й возврати́тисѧ; нача́льствꙋющїи ѿвѣща́ша є҆́й:  не́гли раздѣлѧ́етъ коры́сть, и҆лѝ въ рѡссі́и сѣ́де на  престо́лѣ, и҆ тогѡ̀ ра́ди ѡ҆ ме́ньшемъ свое́мъ неради́тъ,  гдⷭ҇ь же сотворѝ є҆мꙋ̀, ꙗ҆́кѡ мадїа́мꙋ и҆ сїса́рѣ, и҆  всѣ̑мъ, и҆̀же рѣ́ша: да наслѣ́димъ себѣ̀ ст҃и́лище  бж҃їе, положѝ є҆го̀ ꙗ҆́кѡ ко́ло, ꙗ҆́кѡ тро́сть предъ  лице́мъ вѣ́тра, ꙗ҆́кѡ ѻ҆́гнь попалѧ́ѧй дꙋбра̑вы, та́кѡ  погна̀ є҆го̀ бꙋ́рею свое́ю, и҆ гнѣ́вомъ свои́мъ смѧтѐ  є҆го̀. (с. 414) 
Сла́ва, и҆ ны́нѣ, гла́съ и҃: 
Вознесѐ рꙋ́кꙋ скве́рнꙋю на цр҃ковь бж҃їю  нечести́вый нїканѡ́ръ и҆ клѧ́тсѧ до́мъ бж҃їй разори́ти: бг҃ъ  же, помо́щникъ рабѡ́мъ свои̑мъ клѧ́твꙋ є҆го̀ ло́жнꙋ  сотворѝ. Та́кѡ сотворѝ и҆ сꙋпоста́тꙋ на́шемꙋ, просте́ршемꙋ  рꙋ́кꙋ на це́рковь бж҃їю, гла̑вныѧ є҆гѡ̀ трїста́ты, и҆  крѣ̑пкїѧ военача́льники предадѐ въ рꙋ́цѣ на́ши: са́мъ же,  побѣди́тельною ного́ю надѣ́ющїисѧ въ ца́рствꙋющїй гра́дъ  вни́ти, ѡ҆хромле́нъ, побѣжѐ къ ва́рварѡмъ, и҆ мѣ́ста  оу҆покое́нїѧ не ѡ҆брѣ́те. та́кѡ да поги́бнꙋтъ всѝ вразѝ  твоѝ, гдⷭ҇и, лю́бѧщїи же тѧ̀ ꙗ҆́кѡ восто́къ со́лнца да  возсїѧ́ютъ. 
На лїтꙋргі́и бл҃жє́нна, ѿ канѡ́на пѣ́снь г҃ и҆ ѕ҃.  Прокі́менъ, гла́съ з҃: Гдⷭ҇ь крѣ́пость лю́демъ свои̑мъ  да́стъ, гдⷭ҇ь благослови́тъ лю́ди своѧ̑ ми́ромъ: Сті́хъ:  Крѣ́пость моѧ̀ и҆ пѣ́нїе моѐ гдⷭ҇ь, и҆ бы́сть мнѣ̀ во  спасе́нїе. И҆лѝ: Кто̀ бг҃ъ ве́лїй, ꙗ҆́кѡ бг҃ъ на́шъ,  ты̀ є҆сѝ бг҃ъ творѧ́й чꙋдеса̀. А҆пⷭ҇лъ, зача́ло ч҃ѳ.  А҆ллилꙋ́їа. Сті́хъ: Гдⷭ҇ь си́лъ съ на́ми, застꙋ́пникъ  на́шъ бг҃ъ і҆а́кѡвль. в҃: Бг҃ъ на́мъ прибѣ́жище и҆  си́ла: Є҆ѵⷢ҇лїе ѿ лꙋкѝ, зача́ло н҃а: Сѐ даю̀ ва́мъ  вла́сть: И҆лѝ оу҆́треннее. Прича́стенъ: Хвали́те гдⷭ҇а  съ нб҃съ. 


(с. 415) 
Мѣ́сѧца тогѡ́же въ к҃и-й де́нь. 
Пренесе́нїе моще́й ст҃ы́хъ и҆ чꙋдотво́рцєвъ  безсребрє́нникъ, кѵ́ра и҆ і҆ѡа́нна: 
И҆ па́мѧть прпⷣбныхъ ѻ҆тє́цъ, се́ргїа и҆ ге́рмана,  валаа́мскихъ чꙋдотво́рцѡвъ. 
Слꙋ́жба и҆́хъ пи́сана въ приложе́нїи. 
Стїхи̑ры на ѕ҃, гла́съ д҃ Подо́бенъ: Ꙗ҆́кѡ до́блѧ: 
Дво́ицꙋ почти́мъ ꙳ мꙋ́чєникъ пѣ́сньми, ꙳  трⷪ҇ческꙋю и҆мꙋ́щꙋ свѣ́тлость, ꙳ ѡ҆снова́нїе вѣ́ры, ꙳  цвѣ́ты дыха́ющыѧ ꙳ благово́нїе и҆́стинно ꙳ хрⷭ҇то́ва  разꙋмѣ́нїѧ, ꙳ кѵ́ра всѝ и҆ съ ни́мъ вели́каго і҆ѡа́нна, ꙳  ꙗ҆́кѡ молѧ́щыѧсѧ непреста́ннѡ ѡ҆ на́съ ко гдⷭ҇ꙋ. 
Житїѧ̀ свѣ́тлостїю, ꙳ и҆ посто́мъ просїѧ́лъ є҆сѝ,  ꙳ и҆ страда́нїемъ по́слѣжде ꙳ оу҆краси́лъ є҆сѝ твою̀  дꙋ́шꙋ, кѵ́ре сла́вне, ꙳ во́инство же ѡ҆ста́вилъ є҆сѝ  земно́е, ꙳ мꙋ́дре і҆ѡа́нне, ꙳ и҆ ѡ҆брѣ́лъ є҆сѝ нбⷭ҇ное, ꙳  молѧ́ще ѻ҆́ба сп҃са, ꙳ ѡ҆ блажа́щихъ ва́шꙋ па́мѧть,  бл҃же́ннїи. 
Вра́чеве показа́стесѧ немощны̑мъ, бл҃же́ннїи, ꙳ и҆  свѣти́льницы незаходи́мїи ꙳ бжⷭ҇твенныѧ вѣ́ры, ꙳  и҆сповѣ́данїѧ соглаго́льницы, ꙳ мꙋ́ченикѡмъ соприча̑стницы,  ꙳ вѣнцы̀ вои́стиннꙋ ѿ хрⷭ҇та̀ прїи́мше, ꙳ кѵ́ре сла́вне  и҆ мꙋ́дре і҆ѡа́нне, непреста́ннѡ моли́те сп҃са ꙳ ѡ҆ и҆̀же  вѣ́рою пою́щихъ ва́съ. 
Сла́ва, гла́съ и҃: 
Дво́ица мч҃никъ дне́сь возсїѧ̀ на́мъ, дꙋшє́вныѧ  болѣ̑зни на́шѧ и҆сцѣлѧ́юща, кѵ́ръ и҆ і҆ѡа́ннъ  чꙋдодѣ́йственнїи: ѻ҆́въ оу҆́бѡ равноа́гг҃льное  ѡ҆блобыза́въ є҆ди́нственное житїѐ, да́же до конца̀  пожи́въ, кро́вїю мч҃ническою (с. 416) присвоѧ́етсѧ хрⷭ҇тꙋ̀:  ѻ҆́въ же въ во́инскихъ просїѧ́въ сосло́вїихъ, нбⷭ҇нымъ  воинствосло́вїѧмъ градописꙋ́етсѧ. тѣ́мже и҆ въ па́мѧть  и҆́хъ и҆сцѣлє́нїѧ подава́ютъ вѣ́рою соверша́ющымъ,  молѧ́щесѧ ѡ҆ дꙋша́хъ на́шихъ. 
Крⷭ҇тобг҃оро́диченъ. Подо́бенъ: Ѽ пресла́внагѡ  чꙋдесѐ! 
Не терплю̀, ча́до, ви́дѧщи тѧ̀ ꙳ на дре́вѣ  оу҆снꙋ́вша, бо́дрость всѣ̑мъ подаю́щаго: ꙳ ꙗ҆́кѡ да  дре́вле престꙋпле́нїѧ плодо́мъ, ꙳ сно́мъ поги́бельнымъ  оу҆снꙋ́вшымъ, ꙳ бжⷭ҇твеннꙋю и҆ спаси́тельнꙋю ꙳ бо́дрость  пода́си, ꙳ дв҃а глаго́лаше пла́чꙋщисѧ, ꙳ ю҆́же велича́емъ. 
На стїхо́внѣ ѻ҆ктѡ́иха. Сла́ва, гла́съ в҃: 
Прїиди́те, вѣ́рныхъ сосло́вїе дне́сь, пѣ́сньми  вѣнча́емъ кѵ́ра со і҆ѡа́нномъ, ра̑ла благода̑тнаѧ, и҆  да́тели просѧ́щымъ незави́стны: многоѻбра́знѣ бо всѣ̑мъ  ꙗ҆ви́шасѧ вра́чеве пресвѣ́тлїи. тѣ́мже и҆ мо́лѧтъ ѡ҆  дꙋша́хъ на́шихъ. 
Крⷭ҇тобогоро́диченъ. Подо́бенъ: Є҆гда̀ ѿ дре́ва: 
Є҆гда̀ нескве́рнаѧ а҆́гница ви́дѣ своего̀ а҆́гнца,  на заколе́нїе ꙗ҆́кѡ чл҃вѣ́ка во́лею влеко́ма, пла́чꙋщи  гл҃го́лаше: безча́дствовати мѧ̀ ны́нѣ тщи́шисѧ, хрⷭ҇тѐ,  ро́ждшꙋю тѧ̀, что̀ сїѐ сотвори́лъ є҆сѝ, и҆зба́вителю  всѧ́ческихъ; ѻ҆ба́че воспѣва́ю и҆ сла́влю твою̀, ю҆́же  па́че оу҆ма̀ и҆ сло́ва, кра́йнюю бл҃гость, чл҃вѣколю́бче. 
Тропа́рь, гла́съ є҃: 
Чꙋдеса̀ ст҃ы́хъ твои́хъ мч҃никъ, стѣ́нꙋ неѡбори́мꙋ  на́мъ дарова́вый, хрⷭ҇тѐ бж҃е. тѣ́хъ моли́твами совѣ́ты  ꙗ҆зы́кѡвъ разорѝ, ѻ҆те́чество на́ше оу҆крѣпѝ, ꙗ҆́кѡ  є҆ди́нъ бл҃гъ и҆ человѣколю́бецъ. 
На оу҆́трени ѻ҆́ба канѡ́на ѻ҆ктѡ́иха: и҆ ст҃ы́хъ  канѡ́нъ на ѕ҃. 
Гла́съ и҃. Пѣ́снь а҃. І҆рмо́съ: 
И҆стрѧ́сшемꙋ въ мо́ри мꙋчи́тельство фараѡ́не, и҆  і҆и҃лѧ сꙋ́шею наста́вльшемꙋ, пои́мъ хрⷭ҇тꙋ̀, ꙗ҆́кѡ  просла́висѧ во вѣ́ки. (с. 417) 
Показа́вшемꙋ въ мі́рѣ чꙋдотво́рцы и҆ врачѝ, кѵ́ра  честна́го и҆ і҆ѡа́нна мꙋ́ченика, всѣ̑мъ цѣлѧ́щѧ стра̑сти  бл҃года́тїю, воспое́мъ вѣ́рнїи, и҆ мч҃никѡвъ почти́мъ  па́мѧть. 
Ѿве́ргшесѧ ны́нѣшнихъ, бꙋ́дꙋщихъ рачи́тели,  кровьмѝ и҆́стинномꙋ рачи́телю послѣ́доваша: тѣ́мже въ  ра́нахъ стра́ждꙋще, до́блественнѣ терпѧ́хꙋ. 
Оу҆крѣ́пльшесѧ дерзнове́нїемъ, и҆ оу҆тве́рждше  дꙋ́шꙋ, наꙋчи́вшесѧ ѡ҆ хрⷭ҇тѣ̀, и҆ съ мꙋ́чєники пострада́ша  мꙋ́жески, и҆ вѣнцы̀ и҆сплето́ша зако́ннѡ. 
Бг҃оро́диченъ: 
Спаси́ мѧ мт҃и и҆́стины, ѡ҆бꙋрева́ема лю́тѣ ѿ  страсте́й, и҆ ча́стѡ погрꙋжа́ема: и҆ напра́ви мѧ̀, чⷭ҇таѧ,  ко спасе́нїю ти́хагѡ приста́нища. 
Пѣ́снь г҃. І҆рмо́съ: 
Нѣ́сть свѧ́тъ, ꙗ҆́кѡ гдⷭ҇ь, и҆ нѣ́сть пра́веденъ  ꙗ҆́кѡ бг҃ъ на́шъ, є҆го́же пое́тъ всѧ̀ тва́рь: нѣ́сть  пра́веденъ па́че тебє̀, гдⷭ҇и. 
Вѣ́рою ѡ҆бостри́лъ є҆сѝ ст҃ы̑ѧ твоѧ̑, хрⷭ҇тѐ,  наде́ждею и҆скова́лъ є҆сѝ, любо́вїю разже́глъ є҆сѝ:  тремѝ всеѻрꙋ̑жїи треплете́нный вѣне́цъ тѣ̑мъ и҆спле́лъ  є҆сѝ. 
До́блѣ сопроти́въ ста́ша къ мꙋчи́телємъ  нечести̑вымъ непобѣди́мїи мꙋ́чєницы, пре́лести ловлє́нїѧ  невре́днѡ преше́дше, хрⷭ҇то́мъ бо воѡрꙋжи́вшесѧ, съ ни́мъ и҆  веселѧ́тсѧ. 
Ꙗ҆́кѡ столпы̀ бг҃озда́ннїи, и҆ ѡ҆снова̑нїѧ  твє́рдаѧ, на ка́мени водрꙋзи́ша восхождє́нїѧ вѣ́ры, ѿ  ка́мене пи́вше во́дꙋ присноживо́тнꙋю, ю҆́же ѿ ча́ши  хрⷭ҇то́вы. 
Бг҃оро́диченъ: 
Дх҃ꙋ бы́сть жили́ще чⷭ҇таѧ, прїи́мши и҆сполне́нїе  всегѡ̀ бжⷭ҇тва̀ сыно́внѣ, и҆ ро́ждши сп҃са и҆ гдⷭ҇а, и҆  и҆зба́вителѧ ро́да на́шегѡ. 
Сѣда́ленъ, гла́съ д҃. Подо́бенъ: Вознесы́йсѧ: 
До́лꙋ влекꙋ́щыѧ стра̑сти попра́вше, къ мꙋче́нїѧ,  страда́льцы, бжⷭ҇твеннѣй высотѣ̀ свѣ́тлѡ вознесо́стесѧ  (с. 418) благода́тїю, кѵ́ре и҆ і҆ѡа́нне, вселе́нныѧ  свѣти́льницы. тѣ́мже мо́лимсѧ: тмы̀ грѣхо́вныѧ и҆ недꙋ́гъ  и҆зба́вите на́съ, и҆̀же надъ всѣ́ми бг҃а молѧ́ще. 
Два́жды. 
Сла́ва, и҆ ны́нѣ, бг҃оро́диченъ: 
Грѣхолюби́въ сы́й, молю́ тѧ безгрѣ́шнаго бг҃а  ро́ждшꙋю, взе́млющаго грѣхѝ мі́ра, пречⷭ҇таѧ,  многогрѣ́шнꙋю дꙋ́шꙋ мою̀ оу҆ще́дрити, и҆ грѣхѝ моѧ̑  мнѡ́гїѧ ѡ҆чи́стити: грѣ̑шнымъ бо ты̀ є҆сѝ ѡ҆чище́нїе, и҆  спасе́нїе вѣ̑рнымъ и҆ застꙋпле́нїе. 
Крⷭ҇тобг҃оро́диченъ: 
И҆́же ѿ безнача́льнагѡ ѻ҆ц҃а̀ рожде́ннаго,  напослѣ́докъ тѧ̀ пло́тїю ро́ждшаѧ, на крⷭ҇тѣ̀ ви́сѧща  зрѧ́щи, хрⷭ҇тѐ, оу҆вы̀ мнѣ̀, любе́знѣйшїй і҆и҃се,  вопїѧ́ше: ка́кѡ сла́вимый, ꙗ҆́кѡ бг҃ъ ѿ а҆́гг҃лъ, ѿ  беззако́нныхъ ны́нѣ человѣ̑къ, сн҃е, хотѧ̀ распина́ешисѧ;  пою́ тѧ, долготерпѣли́ве. 
Пѣ́снь д҃. І҆рмо́съ: 
И҆зъ горы̀ приѡсѣне́нныѧ, сло́ве, прⷪ҇ро́къ,  є҆ди́ныѧ бцⷣы, хотѧ́ща воплоти́тисѧ, бг҃ови́днѡ  оу҆смотрѝ, и҆ со стра́хомъ славосло́вѧше си́лꙋ твою̀. 
Тѣ́ло и҆ дꙋ́шꙋ и҆ оу҆́мъ, и҆ сердє́чнаѧ всѧ̑,  хрⷭ҇тꙋ̀ пожро́сте вѣ́рою, и҆ мꙋчи́телей сꙋровство̀  побѣ́ждше, зако́ннѡ свѧті́и вѣнча́стесѧ. 
Мечꙋ̀ и҆ ѻ҆гню̀ тѣ́ло преда́вше, жє́ртвы прїѧ̑тны  бы́сте бг҃ꙋ, и҆ въ воню̀ благоꙋха́нїѧ на трапе́зѣ та́йнѣ  принесо́стесѧ. 
Неꙋгаси́ма зарѧ̀ возсїѧ̀ мі́рꙋ, мѡ́щи твои́хъ  мч҃никъ, благодѣ́телю: є҆́юже ѿгна́сѧ тма̀ неразꙋ́мїѧ,  и҆ въ тоѧ̀ мѣ́сто введе́сѧ бг҃оразꙋ́мїе. 
Бг҃оро́диченъ: 
Влⷣчце чⷭ҇таѧ, сло́ва бжⷭ҇твеннагѡ двє́ри, цр҃кви  твое́й совокꙋ́плєнныѧ, и҆ тѧ̀ пречⷭ҇тꙋю пѣ́сньми  хва́лѧщыѧ, покры́й и҆ соблюдѝ ѿ всѧ́кихъ ѕѡ́лъ. (с. 419) 
Пѣ́снь є҃. І҆рмо́съ: 
Оу҆́тренююще вопїе́мъ тѝ, гдⷭ҇и, спаси́ ны: ты́ бо  є҆сѝ бг҃ъ на́шъ, ра́звѣ тебє̀ и҆но́гѡ не вѣ́мы. 
Спꙋ́тники дѣ́вы стѧжа́вше страстоте́рпцы, взѧ́сте  соверше́нный вѣне́цъ побѣ́ды ра́дꙋющесѧ. 
Бжⷭ҇твеннагѡ сїѧ́нїѧ заре́ю просвѣ́щшесѧ, мꙋ́ченицы  прехва́льнїи, и҆ при́снѡ мі́ръ просвѣща́ете. 
Страстє́мъ гдⷭ҇нимъ подо́бѧщесѧ, страстоте́рпцы,  болѣ̑зни претерпѣ́сте, доблемꙋ́дреннѡ непобѣди́мїи. 
Бг҃оро́диченъ: 
Оу҆ти́ши непостоѧ́ннꙋю бꙋ́рю страсте́й мои́хъ,  ꙗ҆́же бг҃а ро́ждши ко́рмчїю и҆ гдⷭ҇а. 
Пѣ́снь ѕ҃. І҆рмо́съ: 
Ри́зꙋ мнѣ̀ пода́ждь свѣ́тлꙋ, ѡ҆дѣѧ́йсѧ свѣ́томъ,  ꙗ҆́кѡ ри́зою многомлⷭ҇тиве хрⷭ҇тѐ бж҃е на́шъ. 
Бронѧ́ми вѣ́ры до́брѣ воѡрꙋжи́вшесѧ, мч҃ницы,  тве́рдѡ оу҆ѧзви́сте сопротивобо́рца врага̀ и҆ сꙋпоста́та. 
Па́мѧть ст҃ы́хъ твои́хъ, хрⷭ҇тѐ, въ пѣ́снехъ  сла́вимъ, и҆ тебѣ̀ бг҃ꙋ на́шемꙋ поклоне́нїе вѣ́рою  прино́симъ. 
Страсте́мъ твои̑мъ ревнова́вше, хрⷭ҇тѐ, сла́внїи  мч҃ницы, мꙋчє́нїѧ претерпѣ́ша: и҆́хже моли́твами, бж҃е,  спасѝ всѣ́хъ на́съ. 
Бг҃оро́диченъ: 
Цр҃ковь тѧ̀ бж҃їю и҆ ковче́гъ, и҆ черто́гъ  ѡ҆дꙋшевле́нъ, и҆ две́рь нбⷭ҇нꙋю, бцⷣе, вѣ́рнїи  возвѣща́емъ. 
Конда́къ, гла́съ г҃. Подо́бенъ: Дв҃а дне́сь: 
Ѿ бжⷭ҇твенныѧ благода́ти да́ръ чꙋде́съ воспрїе́мше  свѧті́и, чꙋдодѣ́йствꙋете въ мі́рѣ непреста́ннѡ, всѧ̑ на́шѧ  стра̑сти рꙋкодѣ́йствїемъ и҆зсѣца́юще неви́димѡ, кѵ́ре  бг҃омꙋ́дре со і҆ѡа́нномъ сла́внымъ: вы́ бо сꙋ́щнѣ  бжⷭ҇твеннїи вра́чеве є҆стѐ. 
І҆́косъ: 
Са́ми себѐ бг҃ꙋ возло́жше, свѧті́и, всѐ  и҆скꙋше́нїе лю́тое (с. 420) є҆гѡ̀ ра́ди претерпѣ́сте,  оу҆ме́рше оу҆се́рднѡ мꙋ́ченицы до́блїи, и҆ по кончи́нѣ  всѣ̑мъ и҆сточа́ете бжⷭ҇твєннаѧ дарова̑нїѧ, сꙋ́щымъ въ  разли́чныхъ недꙋ́зѣхъ, и҆ ѿ мно́гихъ и҆сцѣлѧ́ете ѕѡ́лъ,  ѿ ни́хже є҆ди́нъ и҆ пе́рвый є҆́смь а҆́зъ ѻ҆каѧ́нный:  тѣ́ломъ бо и҆ дꙋше́ю ѿ ꙗ҆́звъ лю́тыхъ болю̀, и҆ вѣ́рою  ва́мъ вопїю̀: и҆сцѣли́те мѧ̀, вы́ бо бжⷭ҇твеннїи вра́чеве  є҆стѐ. 
Пѣ́снь з҃. І҆рмо́съ: 
А҆́гг҃ломъ ѻ҆́троки и҆зъ ѻ҆гнѧ̀ спасы́й, и҆  гремѧ́щꙋю пе́щь преложивы́й на ро́сꙋ, бл҃гослове́нъ є҆сѝ,  бж҃е ѻ҆тє́цъ на́шихъ. 
Нбⷭ҇ныѧ сла́вы рачи́тели бы́вше страда́льцы твоѝ,  гдⷭ҇и, кѵ́ръ и҆ і҆ѡа́ннъ, вре́меннꙋю и҆ тлѣ́ющꙋю сла́вꙋ  ѡ҆ста́виша. 
Ꙗ҆́кѡ слове́снꙋю же́ртвꙋ преда́вше тѣ́ло, и҆  ꙗ҆́кѡ слꙋже́нїе и҆злива́юще тебѣ̀ бг҃ꙋ кро́вь, страда́льцы  твоѝ, і҆и҃се, всесожже́ни бы́ша. 
Ꙗ҆́кѡ стра́шенъ є҆́сть мꙋ́ченикѡвъ собо́ръ, ꙗ҆́кѡ  и҆ по сме́рти дꙋ́хи прогонѧ́етъ, и҆ недꙋ́гꙋющымъ  и҆сцѣле́нїе подава́етъ. 
Бг҃оро́диченъ: 
Па́че вины̀ ражда́еши всѧ́ческихъ вино́внаго,  премно́гою бла́гостїю чл҃вѣ́ка бы́вша: тѣ́мже согла́снѡ  тѧ̀, чⷭ҇таѧ, оу҆блажа́емъ. 
Пѣ́снь и҃. І҆рмо́съ: 
Ѿ ѻ҆ц҃а̀ пре́жде вѣ̑къ рожде́ннаго, и҆ ѿ мт҃ре  въ послѣ̑днѧѧ воплоще́ннаго, свѧще́нницы благослови́те,  лю́дїе превозноси́те во всѧ̑ вѣ́ки. 
Ѡ҆ і҆́дѡльскихъ негодова́вше же́ртвахъ, дꙋхѡ́вны  принесо́ша себѐ жє́ртвы на нбⷭ҇нѣй трапе́зѣ, до́блїи  мꙋче́нїемъ. 
Та̑йныѧ слꙋ̑жбы свѧщеннодѣ́йствꙋюще, ѿсѣче́нїе  оу҆дѡ́въ томꙋ̀ принесо́ша, ꙗ҆́кѡ прїѧ̑тныѧ жє́ртвы,  тѣ́ло и҆ кро́вь на трапе́зѣ и҆ ча́ши. 
Запина́телѧ прама́тере оу҆таи́вшесѧ, пи́щный  ѡ҆б̾ѧ́сте (с. 421) пото́къ, и҆ ѿ бжⷭ҇твеннагѡ дре́ва  вкꙋси́сте дѣви̑цы, страда́ньми оу҆краси́вшесѧ. 
Бг҃оро́диченъ: 
Прорѡ́къ проречє́нїѧ, прест҃а́ѧ, въ тебѣ̀ коне́цъ  прїѧ́ша бжⷭ҇твенный, мі́ръ ве́сь до́лжнѡ тѧ̀ пѣ́ти, чⷭ҇таѧ,  оу҆бѣжда́ютъ. 
Пѣ́снь ѳ҃. І҆рмо́съ: 
Велича́емъ тѧ̀ мт҃рь бж҃їю, и҆ сла́вимъ тѧ̀, бцⷣе  дв҃о, ꙗ҆́кѡ сп҃са ро́ждшꙋю дꙋ́шъ на́шихъ. 
Хрⷭ҇тѡ́вы ѻ҆рꙋ́жницы, недꙋ́гꙋющымъ вра́чеве, кѵ́ръ  и҆ і҆ѡа́ннъ, чꙋде́съ бл҃года́ть ѿ бг҃а прїе́мше,  и҆сцѣлѧ́ютъ всѣ́хъ на́съ. 
Дꙋшє́внаѧ стра̑сти, предста́вше кѵ́ръ и҆ і҆ѡа́ннъ,  до конца̀ ѿгонѧ́ютъ вѣ́рою, и҆ си́лою хрⷭ҇то́вою,  непобѣди́мїи. 
Бж҃е зижди́телю, є҆го́же проповѣ́даша и҆ногда̀  кѵ́ръ и҆ і҆ѡа́ннъ, творѧ́щыѧ па́мѧть тѣ́хъ мꙋче́нїѧ всѧ̑  оу҆ще́дри. 
Бг҃оро́диченъ: 
Мт҃рь всѝ бг҃а на́шегѡ бжⷭ҇твеннѡ почти́мъ: тоѧ́ бо  ра́ди вы́шнїѧ сподо́бихомсѧ че́сти, воспѣва́ющїи ю҆̀. 
Свѣти́ленъ. Подо́бенъ: Нб҃о ѕвѣзда́ми: 
Чꙋдодѣ́йственнїи свѣти́льницы, кѵ́ре со  і҆ѡа́нномъ, дꙋшє́вныѧ на́шѧ недꙋ́ги и҆ тѣлє́сныѧ  и҆сцѣли́те, ѿ гдⷭ҇а прїе́мше благода́ть и҆сцѣле́нїй. 
Бг҃оро́диченъ: 
И҆́же ѿ бг҃а мі́рꙋ пода̑ннымъ благи̑мъ ты̀ вина̀  была̀ є҆сѝ, бцⷣе: но и҆ ны́нѣ молѝ ѡ҆ ѻ҆́бщемъ  спасе́нїи благопремѣ́ннаго бг҃а. 
На стїхо́внѣ ѻ҆ктѡ́иха. Сла́ва, гла́съ д҃: 
Достохва́льными пѣ́сньми вѣ́рнїи возвели́чимъ  кѵ́ра и҆ і҆ѡа́нна, и҆̀же дꙋ́хомъ є҆динокрѡ́вныѧ, и҆ по  пло́ти братомꙋ̑дрыѧ: съ ни́миже а҆ѳана́сїю до́блюю  похвалѧ́юще, и҆ прозѧбе́нїе є҆ѧ̀, ѳеодо́тїю, є҆ѵдоѯі́ю  и҆ ѳеокті́стꙋ, страстотє́рпицы и҆ приснодѣ́вы, молѧ́щыѧ  хрⷭ҇та̀ ѡ҆ дꙋша́хъ на́шихъ. (с. 422) 
Крⷭ҇тобг҃оро́диченъ. Подо́бенъ: Ꙗ҆́кѡ до́блѧ: 
Распина́ема хрⷭ҇та̀ чл҃вѣколю́бца ꙳ ви́дѧщи  пречⷭ҇таѧ, ꙳ и҆ ре́бра и҆скопава́ема копїе́мъ, ꙳ пла́чꙋщи  вопїѧ́ше: ꙳ что̀ сїѐ, сн҃е мо́й; ꙳ что́ ти безблагода́тнїи  лю́дїе возда́ша, ꙳ за ꙗ҆̀же сотвори́лъ є҆сѝ дѡ́браѧ  и҆̀мъ, ꙳ и҆ тщи́шисѧ безча́дствовати мѧ̀, вселюбе́знѣйшїй;  ꙳ оу҆дивлѧ́юсѧ, бл҃гоꙋтро́бне, твоемꙋ̀ во́льномꙋ распѧ́тїю. 
На лїтꙋргі́и, бл҃жє́нна ѻ҆ктѡ́иха: И҆ ст҃ы́хъ,  пѣ́снь г҃. Прокі́менъ, гла́съ д҃: Ст҃ы̑мъ, и҆̀же сꙋ́ть на  землѝ є҆гѡ̀: Сті́хъ: Предзрѣ́хъ гдⷭ҇а предо мно́ю  вы́нꙋ: А҆пⷭ҇лъ, къ корі́нѳѧнѡмъ, зача́ло рн҃г. А҆ллилꙋ́їа,  гла́съ д҃: Воззва́ша пра́веднїи: Сті́хъ: Мнѡ́ги  скѡ́рби пра́вєднымъ: Є҆ѵⷢ҇лїе матѳе́а, зача́ло л҃д ѿ  полꙋ̀. Прича́стенъ: Ра́дꙋйтесѧ, пра́веднїи, ѡ҆  гдⷭ҇ѣ. 


(с. 423) 
Мѣ́сѧца тогѡ́же въ к҃ѳ-й де́нь. 
Ст҃ы́хъ сла́вныхъ и҆ всехва́льныхъ и҆ первоверхо́вныхъ  а҆пⷭ҇лъ, петра̀ и҆ па́ѵла. 
Твори́мъ бдѣ́нїе. На ма́лѣй вече́рни, 
На Гдⷭ҇и, воззва́хъ, стїхи̑ры на д҃, гла́съ д҃.  Поⷣ: Да́лъ є҆сѝ зна́менїе: 
Да́лъ є҆сѝ хвале́нїе ꙳ цр҃кви твое́й, гдⷭ҇и, ꙳  честны́ѧ а҆пⷭ҇лы твоѧ̑. ꙳ въ не́йже просїѧва́ютъ мы́сленнїи  свѣти́льницы, ꙳ пе́тръ же и҆ па́ѵелъ, ꙳ ꙗ҆́коже ѕвѣ́зды  словє́сныѧ, ꙳ вселе́ннꙋю ѡ҆зарѧ́юще, ꙳ и҆́миже просвѣти́лъ  є҆сѝ за́падный мра́къ, ꙳ і҆и҃се всеси́льне, ꙳ сп҃се дꙋ́шъ  на́шихъ. 
Два́жды. 
Да́лъ є҆сѝ оу҆твержде́нїе ꙳ цр҃кви твое́й, гдⷭ҇и,  ꙳ петро́вꙋ тве́рдость, ꙳ и҆ па́ѵловъ ра́зꙋмъ, ꙳ и҆ свѣ́тлꙋю  мꙋ́дрость, ꙳ и҆ ѻ҆бои́хъ бг҃огла́сїе и҆́стинное, ꙳  є҆́ллинскꙋю пре́лесть ѿгонѧ́щее: ꙳ тѣ́мже тайноводи́ми  ѿ ѻ҆бои́хъ, пое́мъ тѧ̀, ꙳ і҆и҃се всеси́льне, ꙳ сп҃се  дꙋ́шъ на́шихъ. 
Да́лъ є҆сѝ ѻ҆́бразъ ѡ҆браще́нїѧ согрѣша́ющымъ, ꙳  ѻ҆́ба а҆пⷭ҇лы твоѧ̑, ѻ҆́ваго оу҆́бѡ ѿве́ргшагосѧ тебє̀  во вре́мѧ стрⷭ҇ти, ꙳ и҆ пока́ѧвшасѧ: ꙳ ѻ҆́ваго же  про́повѣди твое́й сопротивлѧ́ющасѧ, ꙳ и҆ вѣ́ровавша: ꙳ и҆  ѻ҆бою̀ собѡ́рꙋ первостоѧ́тельствꙋющихъ дрꙋгѡ́въ твои́хъ, ꙳  і҆и҃се всеси́льне, ꙳ сп҃се дꙋ́шъ на́шъ. (с. 424) 
Сла́ва, гла́съ и҃. І҆ѡа́нна мона́ха: 
Досади́тель и҆ гони́тель цр҃кве бы́лъ є҆сѝ, па́ѵле  всебл҃же́нне, съ нб҃се́ же зва́нъ бы́въ, защити́лъ є҆сѝ  сїю̀ пресла́внѡ: є҆́йже ны́нѣ молѝ, и҆зба́витисѧ ѿ  бѣ́дъ, и҆ спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: 
Про́въ тво́й, бцⷣе дв҃о, врачевство̀ є҆́сть  дꙋхо́вное: въ ѻ҆́нь бо прибѣга́юще, ѿ дꙋше́вныхъ недꙋ̑гъ  и҆збавлѧ́емсѧ. 
Прокі́менъ днѐ. 
На стїхо́внѣ стїхи̑ры, гла́съ в҃. Подо́бенъ:  Є҆гда̀ ѿ дре́ва: 
Пе́тре а҆пⷭ҇лѡвъ ѡ҆снова́нїе, ка́меню хрⷭ҇то́вы  цр҃кве, хрⷭ҇тїа́нѡвъ нача́ло, пасѝ ѻ҆́вцы твоегѡ̀ двора̀  сла́внѡ: а҆́гнцы твоѧ̑ сохранѝ ѿ волкѡ́въ льсти́выхъ,  и҆зба́ви ста́до твоѐ ѿ напа́стей лю́тыхъ: тѧ́ бо  моли́твенника къ бг҃ꙋ неꙋсы́пна стѧжа́хомъ вои́стиннꙋ, и҆ ѡ҆  тебѣ̀ хва́лѧщесѧ спаса́емсѧ всѝ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Па́ѵле, ꙗ҆зы́кѡвъ ло́вче, хрⷭ҇тїа́нъ предста́телю,  вселе́нныѧ свѣти́льниче, оу҆ста̀ немѡ́лчна хрⷭ҇та̀ жива́гѡ  бг҃а, ѡ҆бтекі́й ꙗ҆́коже со́лнце концы̀ всѧ̑,  проповѣ́данїемъ бжⷭ҇твенныѧ вѣ́ры, разрѣшѝ ѿ оу҆́зъ  грѣхо́вныхъ всѧ̑ восхвалѧ́ющыѧ тѧ̀, и҆ красѧ́щыѧсѧ  моли́твами твои́ми. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Пе́тре верхо́вный оу҆ч҃ничѐ, па́ѵле а҆пⷭ҇лѡвъ  и҆сполне́нїе, пе́рвїи проповѣ́дницы, ны́нѣ со  дерзнове́нїемъ моли́тесѧ къ бг҃ꙋ прилѣ́жнѡ, и҆ ско́рꙋю  по́мощь, и҆ разрѣше́нїе бѣ́дъ вкꙋ́пѣ низпосли́те  скорбѧ́щымъ на́мъ, ꙗ҆́кѡ да похва́лимсѧ вѣ́рою, и҆ ны́нѣ  въ сѣ́ни ва́шей, дѣ́лы проѧвлѧ́юще покро́въ ва́шъ. (с.  425) 
Сла́ва, гла́съ д҃. І҆ѡа́нна мона́ха: 
Хрⷭ҇то́съ тѧ̀ пе́рваго и҆збра́въ, пе́тре ѡ҆снова́нїе  вѣ́ры, вѣнча́ тѧ, и҆́же всѣ́хъ влⷣка тебѣ̀ предречѐ:  бл҃же́нъ є҆сѝ, сі́мѡне ва́ръ і҆ѡ́на, ꙗ҆́кѡ пло́ть и҆  кро́вь не ꙗ҆вѝ, свѧщеннопроповѣ́дника моего̀ сотвори́ тѧ:  но ѻ҆ц҃ъ мо́й, и҆́же є҆́сть на нб҃сѣ́хъ. того̀ молѝ,  бг҃облаже́нне а҆пⷭ҇ле, дарова́ти на́мъ ве́лїю ми́лость. 
И҆ ны́нѣ, бг҃оро́диченъ: И҆зба́ви на́съ ѿ бѣ́дъ: 
Тропа́рь, гла́съ д҃: 
А҆пⷭ҇лѡвъ первопресто́льницы, и҆ вселе́нныѧ  оу҆чи́телїе, влⷣкꙋ всѣ́хъ моли́те, ми́ръ вселе́ннѣй  дарова́ти, и҆ дꙋша́мъ на́шымъ ве́лїю ми́лость. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́нное: 
На вели́цѣй вече́рни, по ѻ҆бы́чномъ ѱалмѣ̀  пое́мъ: Бл҃же́нъ мꙋ́жъ, а҃-й а҆нтїфѡ́нъ. 
На Гдⷭ҇и, воззва́хъ, стїхи̑ры на и҃, гла́съ в҃. 
Самоподо́бенъ, а҆ндре́а пѵ́рскагѡ: 
Кі́ими похва́льными вѣнцы̑ оу҆вѧзе́мъ петра̀ и҆  па́ѵла, раздѣлє́ныѧ тѣлесы̀, и҆ совокꙋ́плєныѧ дꙋ́хомъ,  бг҃опроповѣ́дникѡвъ первостоѧ́тели; ѻ҆́ваго оу҆́бѡ ꙗ҆́кѡ  а҆пⷭ҇лѡвъ преднача́льника: ѻ҆́ваго же ꙗ҆́кѡ па́че и҆нѣ́хъ  трꙋди́вшасѧ. си́хъ бо вои́стиннꙋ досто́йнѡ безсме́ртныѧ  сла́вы вѣнцы̀ вѣнча́етъ хрⷭ҇то́съ бг҃ъ на́шъ, и҆мѣ́ѧй  ве́лїю ми́лость. 
Три́жды. 
Кі́ими пѣ́сненными добро́тами воспое́мъ петра̀ и҆  па́ѵла; бг҃оразꙋ́мїѧ крилѣ̑, прелетѣ́вшыѧ концы̀, и҆ къ  небесѝ возне́сшыѧсѧ, рꙋ́цѣ є҆ѵⷢ҇лїа бл҃года́ти, но́зѣ  и҆́стиннагѡ проповѣ́данїѧ, рѣ́ки премꙋ́дрости, крⷭ҇тныѧ  ро́ги, и҆́миже де́мѡнѡвъ бро́вь хрⷭ҇то́съ низложѝ, и҆мѣ́ѧй  ве́лїю ми́лость. 
Три́жды. (с. 426) 
Кі́ими дꙋхо́вными пѣ́сньми похва́лимъ петра̀ и҆  па́ѵла; безбо́жїѧ закла́вшыѧ незатыка́ємаѧ оу҆ста̀;  стра̑шныѧ дꙋ́ха мечѝ, ри́ма свѣ̑тлаѧ оу҆добрє́нїѧ, всеѧ̀  вселе́нныѧ пита́тели, но́вагѡ завѣ́та бг҃опи̑санныѧ  скрижа̑ли мы́слєнныѧ, ꙗ҆̀же въ сїѡ́нѣ хрⷭ҇то́съ  возгласѝ, и҆мѣ́ѧй ве́лїю ми́лость. 
Два́жды. 
Сла́ва, гла́съ д҃. І҆ѡа́нна мона́ха: 
Трикра́тнымъ вопроше́нїемъ, є҆́же, пе́тре, лю́биши  ли мѧ̀, трикра́тное ѿверже́нїе хрⷭ҇то́съ и҆спра́вилъ  є҆́сть. тѣ́мже и҆ къ тайновѣ́дцꙋ сі́мѡнъ: гдⷭ҇и, всѧ̑  вѣ́си, всѧ̑ зна́еши: ты̀ вѣ́си, ꙗ҆́кѡ люблю́ тѧ. тѣ́мже  къ немꙋ̀ сп҃съ: пасѝ ѻ҆́вцы моѧ̑, пасѝ и҆збра̑нныѧ моѧ̑,  пасѝ а҆́гнцы моѧ̑, ꙗ҆̀же мое́ю кро́вїю снабдѣ́хъ во  спасе́нїе. того̀ молѝ, бг҃облаже́нне а҆пⷭ҇ле, дарова́ти  на́мъ ве́лїю ми́лость. 
И҆ ны́нѣ, бг҃оро́диченъ: И҆́же тебє̀ ра́ди: 
Вхо́дъ. Прокі́менъ днѐ. 
Собо́рнагѡ посла́нїѧ петро́ва чте́нїе. 
[Глава̀ а҃] Бра́тїе, бл҃гослове́нъ бг҃ъ и҆ ѻ҆ц҃ъ  гдⷭ҇а на́шегѡ і҆и҃са хрⷭ҇та̀, и҆́же по мно́зѣй свое́й  ми́лости порожде́й на́съ во оу҆пова́нїе жи́во, воскрⷭ҇нїемъ  і҆и҃съ хрⷭ҇то́вымъ ѿ ме́ртвыхъ, Въ наслѣ́дїе нетлѣ́нно,  и҆ нескве́рно, и҆ неꙋвѧда́емо, соблюде́но на нб҃сѣ́хъ ва́съ  ра́ди. И҆̀же си́лою бж҃їею соблюде́ни вѣ́рою во спасе́нїе,  гото́вое ꙗ҆ви́тисѧ во вре́мѧ послѣ́днее. Ѡ҆ не́мже  ра́дꙋйтесѧ ма́лѡ ны́нѣ, а҆́ще лѣ́по є҆́сть, приско́рбни  бы́вше въ разли́чныхъ напа́стехъ: Да и҆скꙋше́нїе ва́шеѧ  вѣ́ры, многочестнѣ́йше зла́та ги́бнꙋща, ѻ҆гне́мъ же  и҆скꙋше́на, ѡ҆брѧ́щетсѧ въ похвалꙋ̀ и҆ че́сть и҆ сла́вꙋ, во  ѿкрове́нїи і҆и҃съ хрⷭ҇то́вѣ: то́же не ви́дѣвше лю́бите:  и҆ на него́же ны́нѣ не зрѧ́ще, вѣ́рꙋюще же, ра́дꙋетесѧ  ра́достїю неизглаго́ланною и҆ просла́вленною, прїе́млюще  кончи́нꙋ вѣ́рѣ ва́шей, спасе́нїе дꙋша́мъ. (с. 427) 
Собо́рнагѡ посла́нїѧ петро́ва чте́нїе. 
[Глава̀ а҃] Возлю́бленнїи, препоѧ́савше чрє́сла  помышле́нїѧ ва́шегѡ, трезвѧ́щесѧ соверше́ннѣ, оу҆пова́йте  на приноси́мꙋю ва́мъ бл҃года́ть, ѿкрове́нїемъ і҆и҃съ  хрⷭ҇то́вымъ: Ꙗ҆́кѡ ча̑да послꙋша́нїѧ, не преѡбразꙋ́ющесѧ  пе́рвыми невѣ́дѣнїѧ ва́шегѡ похотѣ̑нїи: Но по зва́вшемꙋ  вы̀ ст҃о́мꙋ, и҆ са́ми свѧ́ти во все́мъ житїѝ бꙋ́дите. Занѐ  пи́сано є҆́сть: свѧ́ти бꙋ́дите, ꙗ҆́кѡ а҆́зъ свѧ́тъ  є҆́смь. И҆ а҆́ще ѻ҆ц҃а̀ называ́ете нелицемѣ́рнѡ сꙋдѧ́ща  комꙋ́ждо по дѣ́лꙋ, со стра́хомъ житїѧ̀ ва́шегѡ вре́мѧ  жи́тельствꙋйте. Вѣ́дѧще, ꙗ҆́кѡ не и҆стлѣ́ннымъ сребро́мъ,  и҆лѝ зла́томъ и҆зба́вистесѧ ѿ сꙋ́етнагѡ ва́шегѡ житїѧ̀  ѻ҆тцы̀ пре́даннагѡ: Но честно́ю кро́вїю, ꙗ҆́кѡ а҆́гнца  непоро́чна и҆ пречⷭ҇та хрⷭ҇та̀. 
Собо́рнагѡ посла́нїѧ петро́ва чте́нїе. 
[Глава̀ в҃] Возлю́бленнїи, молю̀ ꙗ҆́кѡ прише́льцы  и҆ стра́нники, ѡ҆греба́тисѧ ѿ плотски́хъ похоте́й, ꙗ҆̀же  вою́ютъ на дꙋ́шꙋ, житїѐ ва́ше и҆мꙋ́ще добро̀ во  ꙗ҆зы́цѣхъ: да ѡ҆ не́мже клеве́щꙋтъ ва́съ а҆́ки  ѕлодѣ́євъ, ѿ до́брыхъ дѣ́лъ ви́дѣвше, просла́вѧтъ бг҃а  въ де́нь посѣще́нїѧ. Повини́тесѧ оу҆̀бо всѧ́комꙋ  человѣ́чꙋ созда́нїю, гдⷭ҇а ра́ди: а҆́ще царю̀, ꙗ҆́кѡ  преѡблада́ющꙋ: А҆́ще ли же кнѧзє́мъ, ꙗ҆́кѡ ѿ негѡ̀  пѡ́сланнымъ, во ѿмще́нїе оу҆́бѡ ѕлодѣ́ємъ, въ похвалꙋ́  же благотво́рцємъ. Ꙗ҆́кѡ та́кѡ є҆́сть во́лѧ бж҃їѧ,  благотворѧ́щымъ ѡ҆бꙋздова́ти безꙋ́мныхъ человѣ̑къ  невѣ́жество: Ꙗ҆́кѡ свобо́дни, а҆ не ꙗ҆́кѡ прикрове́нїе  и҆мꙋ́ще ѕло́бы свобо́дꙋ, но ꙗ҆́кѡ рабѝ бж҃їи. Всѣ́хъ  почита́йте: бра́тство возлюби́те: бг҃а бо́йтесѧ: царѧ̀  чти́те. Рабѝ, повинꙋ́йтесѧ во всѧ́комъ стра́сѣ влады́камъ,  не то́кмѡ благи̑мъ и҆ крѡ́ткимъ, но и҆ стропти̑вымъ. Се́ бо  є҆́сть оу҆го́дно предъ бг҃омъ, а҆́ще со́вѣсти ра́ди бж҃їѧ  терпи́тъ кто̀ скѡ́рби, стражда̀ безъ пра́вды. Ка́ѧ бо  похвала̀, а҆́ще (с. 428) согрѣша́юще мꙋ́чими терпитѐ; но  а҆́ще добро̀ творѧ́ще, и҆ стра́ждꙋще терпитѐ, сїѐ  оу҆го́дно предъ бг҃омъ: На сїе́ бо и҆ зва́ни бы́сте. Занѐ  и҆ хрⷭ҇то́съ пострада̀ по на́съ, на́мъ ѡ҆ста́вль ѻ҆́бразъ,  да послѣ́дꙋемъ стопа́мъ є҆гѡ̀. И҆́же грѣха̀ не сотворѝ,  ни ѡ҆брѣ́тесѧ ле́сть во оу҆стѣ́хъ є҆гѡ̀: И҆́же  оу҆корѧ́емь, проти́вꙋ неꙋкорѧ́ше: стражда̀, не преща́ше:  предаѧ́ше же сꙋдѧ́щемꙋ пра́веднѡ: И҆́же грѣхѝ на́шѧ са́мъ  вознесѐ на тѣ́лѣ свое́мъ на дре́во, да ѿ грѣ̑хъ  и҆збы́вше, пра́вдою поживе́мъ. 
На лїті́и стїхи̑ры, гла́съ в҃. Самогла́сны. А҆ндре́а  і҆ерꙋсалими́ты: 
Грѧди́те собо́ри дне́сь вѣ́рныхъ, благохва́льное и҆  кра́сное собра́нїе, благода́ти и҆збра́нныѧ хитрецы̀, петра̀  и҆ па́ѵла, подо́бными хвала́ми вѣнча́емъ, ꙗ҆́кѡ  незави́стнѡ всѣ̑мъ сло́во всѣ́ѧвше: съ си́ми и҆ бл҃года́ть  дх҃а ѡ҆богати́ша, и҆ и҆́стиннагѡ вїногра́да сꙋ́ще ло́зїе,  гро́здъ зрѣ́лъ на́мъ воздѣ́лаша, веселѧ́щь сердца̀ на̑ша.  къ ни̑мже ѿкрове́ннымъ лице́мъ и҆ чи́стою со́вѣстїю  возопїе́мъ, глаго́люще: ра́дꙋйтесѧ, розори́тели  безслове́сныхъ, и҆ слꙋжи́тели слове́сныхъ: ра́дꙋйтесѧ,  всѣ́хъ творца̀ и҆ строи́телѧ и҆збра̑нїѧ кра̑снаѧ:  ра́дꙋйтесѧ, хода́таи благи́хъ, и҆ ѿгони́телїе ле́стныхъ,  и҆̀хже да оу҆мо́лимъ, моли́тисѧ при́снѡ къ зижди́телю и҆  оу҆ч҃телю, ми́ръ крѣпкостоѧ́теленъ мі́рꙋ дарова́ти, и҆  дꙋша́мъ на́шымъ ве́лїю ми́лость. 
А҆рсе́нїево: 
Оу҆ч҃никѝ хрⷭ҇тѡ́вы, и҆ ѡ҆снова̑нїѧ цр҃кве,  и҆́стинныѧ столпѝ и҆ стѣ́ны, и҆ трꙋ́бы бжⷭ҇твєнныѧ  хрⷭ҇то́выхъ оу҆че́нїй и҆ страда́нїй, верхѡ́вныѧ петра̀ и҆  па́ѵла, ꙗ҆́кѡ всегѡ̀ мі́ра предста́тели восхва́лимъ: сі́и  бо ѡ҆бте́кше широтꙋ̀ всеѧ̀ землѝ, ꙗ҆́коже ра́ломъ  всѣ́ѧвше вѣ́рꙋ, и҆ всѣ̑мъ бг҃оразꙋ́мїе всади́ша,  трⷪ҇ческое ꙗ҆влѧ́юще сло́во. ѽ пе́тре, ка́меню и҆  ѡ҆снова́нїе, и҆ па́ѵле сосꙋ́де и҆збра́нный! и҆̀же и҆ (с.  429) сопрѧже́ннїи волы̀ хрⷭ҇то́вы, всѧ̑ привлеко́ша къ  бг҃оразꙋ́мїю: ꙗ҆зы́ки, гра́ды же и҆ ѻ҆́стровы, є҆вре́и же  па́ки ко хрⷭ҇тꙋ̀ возведо́ша, и҆ мо́лѧтъ спасти́сѧ дꙋша́мъ  на́шымъ. 
Ге́рманово: 
Пе́тре верхо́вне сла́вныхъ а҆пⷭ҇тѡлъ, ка́меню  вѣ́ры, и҆ па́ѵле чꙋ́дне, ст҃ы́хъ цр҃кве́й виті́а и҆  свѣти́льниче, бжⷭ҇твенномꙋ прⷭ҇то́лꙋ предстоѧ́ще, ѡ҆ на́съ  хрⷭ҇тꙋ̀ моли́тесѧ. 
Па́ѵле, оу҆ста̀ гдⷭ҇нѧ, ѡ҆снова́нїе оу҆че́нїй,  и҆ногда̀ оу҆́бѡ гони́тель і҆и҃са сп҃са, ны́нѣ же и҆  первопресто́льникъ а҆пⷭ҇лѡвъ бы́въ, блаже́нне. тѣ́мже  неизглагѡ́ланнаѧ ви́дѣлъ є҆сѝ, мꙋ́дре, да́же до тре́тїѧгѡ  нб҃сѐ возше́дъ, и҆ взыва́лъ є҆сѝ: прїиди́те со мно́ю, и҆  благи́хъ не лиши́мсѧ. 
Гла́съ г҃. І҆ѡа́нна мона́ха: 
Вы́шнѧгѡ і҆ерⷭ҇ли́ма гра́ждане, ка́мень вѣ́ры,  виті́а цр҃кве хрⷭ҇то́вы, трⷪ҇ческаѧ дво́ица, мі́ра ловцы̀,  ѡ҆ста́вльше дне́сь ꙗ҆̀же на землѝ, ѿидо́ша страда́нїемъ  къ бг҃ꙋ, и҆ мо́лѧтсѧ є҆мꙋ̀ со дерзнове́нїемъ, спасти́сѧ  дꙋша́мъ на́шымъ. 
Сла́ва, гла́съ є҃. Вѷзанті́ево: 
Премꙋ́дрость бж҃їѧ, соприсносꙋ́щное сло́во ѻ҆́ч҃ее,  ꙗ҆́коже въ є҆ѵⷢ҇лїахъ предречѐ, многоплѡ́дныѧ ло́зы вы̀  є҆стѐ, всехва́льнїи а҆пⷭ҇ли, и҆̀же гро́здъ зрѣ́лъ и҆  кра́сенъ во вѣ́твехъ ва́шихъ носѧ́щи, є҆го́же вѣ́рнїи  ꙗ҆дꙋ́ще, оу҆слажда́емъ вкꙋ́съ къ весе́лїю. пе́тре, ка́меню  вѣ́ры, и҆ па́ѵле, похвало̀ вселе́нныѧ, оу҆тверди́те  ста́до, є҆́же стѧжа́сте оу҆че́ньми ва́шими. 
И҆ ны́нѣ, бг҃оро́диченъ: Блажи́мъ тѧ̀, бцⷣе: 
На стїхо́внѣ стїхи̑ры самогла̑сны, гла́съ а҃.  А҆ндре́а кри́тскагѡ: 
Ꙗ҆̀же по всѧ̑ гра́ды оу҆́зы и҆ скѡ́рби твоѧ̑ кто̀  ска́жетъ, сла́вне а҆пⷭ҇ле па́ѵле; трꙋды̀, болѣ̑зни и҆  бдѣ̑нїѧ, ꙗ҆̀же во а҆́лчбѣ и҆ жа́ждѣ ѕлостра̑стїѧ, ꙗ҆̀же  въ зимѣ̀ и҆ наготѣ̀, ко́шницꙋ и҆ жезлобїє́нїѧ,  каменомєта́нїѧ и҆ ѡ҆бхождє́нїѧ, глꙋбины̀ и҆стоплє́нїѧ:  позо́ръ бы́сть а҆́гг҃лѡвъ (с. 430) и҆ человѣ́кѡвъ. всѧ̑  оу҆́бѡ претерпѣ́лъ є҆сѝ ѡ҆ оу҆крѣплѧ́ющемъ тѧ̀  хрⷭ҇тѣ̀, да мі́ръ приѡбрѧ́щеши, ѡ҆ хрⷭ҇тѣ̀ і҆и҃сѣ гдⷭ҇ѣ  твое́мъ. тѣ́мже мо́лимъ тѧ̀, творѧ́щїи па́мѧть твою̀  вѣ́рнѡ: непреста́ннѡ молѝ, спасти́сѧ дꙋша́мъ на́шымъ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Ꙗ҆̀же по всѧ̀ гра́ды вѧза̑нїѧ и҆ скѡ́рби твоѧ̑ кто̀  и҆сповѣ́сть, сла́вне а҆пⷭ҇ле; и҆лѝ кто̀ предста́витъ  по́двиги и҆ трꙋды̀ твоѧ̑, и҆́миже трꙋди́лсѧ є҆сѝ во  є҆ѵⷢ҇лїи хрⷭ҇то́вѣ, да всѧ̑ приѡбрѧ́щеши, и҆ хрⷭ҇тꙋ̀  приведе́ши цр҃ковь; но сїю̀ просѝ сохрани́ти до́брое твоѐ  и҆сповѣ́данїе, да́же до коне́чнагѡ и҆здыха́нїѧ, па́ѵле  а҆пⷭ҇ле и҆ оу҆чи́телю цр҃квей. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Свѣти́льники вели́кїѧ цр҃кве, петра̀ и҆ па́ѵла  восхва́лимъ: па́че бо со́лнца возсїѧ́ша на тве́рди вѣ́ры,  и҆ ꙗ҆зы́ки зарѧ́ми проповѣ́данїѧ ѿ невѣ́дѣнїѧ  возведо́ша. ѻ҆́въ оу҆́бѡ на крⷭ҇тѣ̀ пригво́ждсѧ, къ  нб҃сѝ ше́ствїе творѧ̀, и҆дѣ́же црⷭ҇твїѧ ключѝ ѿ хрⷭ҇та̀  прїѧ́тъ: ѻ҆́въ же мече́мъ оу҆сѣ́ченъ бы́въ, ко сп҃сꙋ  ѿше́дъ, по достоѧ́нїю оу҆блажа́ютсѧ, и҆ ѻ҆́ба і҆и҃лю  возвѣща́ютъ ꙗ҆́кѡ на самаго̀ гдⷭ҇а непра́веднѡ рꙋ́цѣ  просте́рша. тѣ́мже моли́твами и҆́хъ, хрⷭ҇тѐ бж҃е на́шъ, на  ны̀ шата́ющыѧсѧ низложѝ, и҆ правосла́вныхъ вѣ́рꙋ  оу҆твердѝ, ꙗ҆́кѡ чл҃вѣколю́бецъ. 
Сла́ва, гла́съ ѕ҃ Є҆фре́ма карѵ́а: 
Пра́здникъ ра́достенъ возсїѧ̀ концє́мъ дне́сь,  всечестна́ѧ па́мѧть премꙋ́дрыхъ а҆пⷭ҇лъ и҆ верхо́вныхъ,  петра̀ и҆ па́ѵла, тѣ́мже и҆ ри́мъ сра́дꙋетсѧ ликовствꙋ́ѧ въ  пѣ́снехъ и҆ пѣ́нїихъ. пра́зднꙋемъ и҆ мы̀, бра́тїе,  всечестны́й се́й де́нь соверши́вше: ра́дꙋйсѧ, пе́тре  а҆пⷭ҇ле, и҆́скреннїй дрꙋ́же твоегѡ̀ оу҆ч҃телѧ, хрⷭ҇та̀ бг҃а  на́шегѡ. ра́дꙋйсѧ, па́ѵле (с. 431) вселюбе́знѣйшїй, и҆  проповѣ́дниче вѣ́ры, и҆ оу҆чи́телю вселе́нныѧ: ꙗ҆́кѡ  и҆мѣ́ѧ дерзнове́нїе, сꙋпрꙋ́же свѧтоизбра́нный, хрⷭ҇та̀ бг҃а  на́шего моли́те, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Творе́цъ и҆ и҆зба́витель  мо́й: 
На благослове́нїи хлѣ́бѡвъ тропа́рь, гла́съ д҃,  два́жды, пи́санъ на ма́лѣй вече́рни. И҆ Бцⷣе дв҃о,  є҆ди́ножды: и҆ чте́нїе. 
На оу҆́трени, на Бг҃ъ гдⷭ҇ь, тропа́рь а҆пⷭ҇лѡвъ,  два́жды. 
Сла́ва, и҆ ны́нѣ, бг҃оро́диченъ: Є҆́же ѿ вѣ́ка  оу҆тае́ное: 
По а҃-й каѳі́смѣ сѣда́ленъ, гла́съ и҃. Подо́бенъ:  Премꙋ́дрости: 
Глꙋбинꙋ̀ ловле́нїѧ ѡ҆ста́вль, съ нб҃сѐ прїе́мь ѿ  ѻ҆ц҃а̀ бжⷭ҇твенное ѿкрове́нїе сло́ва воплоще́нїѧ, и҆ со  дерзнове́нїемъ вѣ́рнѡ вопїѧ́лъ є҆сѝ зижди́телю твоемꙋ̀:  бж҃їѧ тѧ̀ вѣ́мъ сн҃а є҆диносꙋ́щна. тѣ́мже по достоѧ́нїю  вои́стиннꙋ показа́лсѧ є҆сѝ ка́мень вѣ́ры, и҆ ключа́рь  благода́ти, пе́тре а҆пⷭ҇ле, молѝ хрⷭ҇та̀ бг҃а, грѣхѡ́въ  ѡ҆ставле́нїе дарова́ти пра́зднꙋющымъ любо́вїю свѧтꙋ́ю  па́мѧть твою̀. 
Сла́ва, гла́съ а҃. Подо́бенъ: Ка́мени запеча́танꙋ: 
Цр҃ко́внаго ка́менѧ, всехва́льнаго петра̀, и҆  побо́рника па́ѵла, мїрскꙋ́ю мре́жꙋ, досто́йнѡ восхва́лимъ  вѣ́рнїи, ꙗ҆́кѡ и҆мꙋ́ща ключѝ нбⷭ҇ныѧ: ѿ ни́хъ бо  просвѣти́сѧ вселе́ннаѧ вѣ́рою трⷪ҇ческою. сла́ва  просла́вльшемꙋ ва́съ: сла́ва оу҆крѣ́пльшемꙋ вы̀: сла́ва  дарова́вшемꙋ ва́съ ра́ди жи́знь вѣ́чнꙋю. 
И҆ ны́нѣ, бг҃оро́диченъ: 
Рꙋ́цѣ твоѝ бжⷭ҇твеннїи, и҆́миже созда́телѧ  понесла̀ є҆сѝ, дв҃о прест҃а́ѧ, вопло́щшагосѧ благосты́нею,  просте́рши оу҆молѝ є҆го̀, и҆зба́вити на́съ ѿ  и҆скꙋше́нїй и҆ страсте́й и҆ бѣ́дъ, хва́лѧщихъ тѧ̀ любо́вїю,  и҆ вопїю́щихъ: сла́ва все́льшемꙋсѧ въ тѧ̀, сла́ва  проше́дшемꙋ и҆зъ тебє̀, сла́ва и҆зба́вльшемꙋ на́съ  ржⷭ҇тво́мъ твои́мъ. 
По в҃-й каѳі́смѣ сѣда́ленъ, гла́съ и҃. Подо́бенъ:  Премꙋ́дрости: 
Съ нб҃сѐ зва́нїе ѿ хрⷭ҇та̀ прїи́мъ, ꙗ҆ви́лсѧ  є҆сѝ (с. 432) проповѣ́дникъ свѣ́та, всѣ́хъ бл҃года́ти  ѡ҆зари́лъ є҆сѝ оу҆че́ньми: зако́на бо слꙋже́нїе пи́смене  и҆стрꙋга́въ, вѣ̑рнымъ ѡ҆блиста́лъ є҆сѝ ра́зꙋмъ дꙋ́ха.  тѣ́мже и҆ въ тре́тїе нб҃о досто́йнѣ взѧ́тсѧ превы́спреннѡ,  и҆ въ ра́й дости́глъ є҆сѝ, па́ѵле а҆пⷭ҇ле: молѝ хрⷭ҇та̀  бг҃а, согрѣше́нїй ѡ҆ставле́нїе дарова́ти пра́зднꙋющымъ  любо́вїю свѧтꙋ́ю па́мѧть твою̀. 
Сла́ва, гла́съ д҃. Подо́бенъ: Ꙗ҆ви́лсѧ є҆сѝ  дне́сь: 
Свѣтолꙋ́чными сїѧ̑нїи, ꙗ҆́коже ѕвѣ́зды зємны́ѧ  концы̀ просвѣща́ете оу҆чє́нїи ст҃ы́ѧ про́повѣди, нбⷭ҇нїи  таи́нницы, гдⷭ҇ни а҆пⷭ҇ли. 
И҆ ны́нѣ, бг҃оро́диченъ: 
Те́плое застꙋпле́нїе сꙋ́щымъ въ бѣда́хъ, и҆  помо́щницꙋ на́шꙋ, и҆ къ бг҃ꙋ премѣне́нїе, є҆́юже тлѝ  и҆зба́вихомсѧ, бцⷣꙋ вѣ́рнїи оу҆блажа́емъ. 
По полѷеле́и сѣда́ленъ, гла́съ и҃. Подо́бенъ:  Премꙋ́дрости: 
Верхѡ́вныѧ ꙗ҆́вльшыѧсѧ ѿ оу҆ч҃ни̑къ, вєли́кїѧ  свѣти́льники и҆ свѣ̑тлыѧ, петра̀ да восхва́лимъ и҆  премꙋ́драго па́ѵла: ѻ҆гне́мъ бо бжⷭ҇твеннагѡ просїѧ́вшыѧ  дх҃а, мглꙋ̀ пре́лести попали́ша всю̀: тѣ́мже и҆ вы́шнѧгѡ  црⷭ҇твїѧ ѻ҆рꙋ̑жницы досто́йнѣ показа́шасѧ, и҆ бл҃года́ти  сопрестѡ́льницы. сегѡ̀ ра́ди вопїе́мъ: а҆пⷭ҇ли хрⷭ҇та̀ бг҃а,  прегрѣше́нїй ѡ҆ставле́нїе и҆спроси́те пра́зднꙋющымъ  любо́вїю свѧтꙋ́ю па́мѧть ва́шꙋ. 
Два́жды. 
Сла́ва, и҆ ны́нѣ, бг҃оро́диченъ: 
Ꙗ҆́кѡ всенепоро́чнаѧ невѣ́сто творцꙋ̀, ꙗ҆́кѡ  неискꙋсомꙋ́жнаѧ мт҃и и҆зба́вителѧ, прїѧ́телище ꙗ҆́кѡ сꙋ́щи  оу҆тѣ́шителѧ, препѣ́таѧ, беззако́нїю мѧ̀ сꙋ́ща скве́рное  ѻ҆би́телище, и҆ бѣсѡ́мъ и҆гра́лище въ ра́зꙋмѣ бы́вша,  потщи́сѧ ѿ тѣ́хъ ѕлодѣ́йства мѧ̀ и҆зба́вити, и҆  свѣ́тлое жили́ще добродѣ́телей совершѝ, свѣтоно́снаѧ,  нетлѣ́ннаѧ: ѿженѝ ѻ҆́блакъ страсте́й, и҆ вы́шнѧгѡ  прича́стїѧ сподо́би, и҆ свѣ́та невече́рнѧгѡ, моли́твами  твои́ми. (с. 433) 
Степє́нна, а҃-й а҆нтїфѡ́нъ д҃-гѡ гла́са. Прокі́менъ,  гла́съ д҃: Во всю̀ зе́млю и҆зы́де вѣща́нїе и҆́хъ, и҆ въ  концы̀ вселе́нныѧ глаго́лы и҆́хъ. Сті́хъ: Небеса̀  повѣ́даютъ сла́вꙋ бж҃їю: Всѧ́кое дыха́нїе: Сті́хъ:  Хвали́те бг҃а во ст҃ы́хъ є҆гѡ̀: Є҆ѵⷢ҇лїе і҆ѡа́нна,  зача́ло ѯ҃з. 
По н҃-мъ ѱалмѣ̀ стїхи́ра, гла́съ ѕ҃. Самогла́сна: 
Благоче́стїѧ и҆́стинныѧ проповѣ́дники, и҆ цр҃кве  пресвѣ́тлыѧ ѕвѣ́зды, пѣ́сньми похва́льными почти́мъ,  петра̀ ка́менѧ вѣ́ры, и҆ па́ѵла и҆́стиннаго оу҆чи́телѧ, и҆  таи́нника хрⷭ҇то́ва. сі́и бо и҆́стинное сло́во всѣ́ѧвше въ  сердца̀ вѣ́рныхъ, всѣ̑мъ плодоно́сїе да́рꙋюща, и҆ мо́лѧтъ  хрⷭ҇та̀ бг҃а, спасти́сѧ дꙋша́мъ на́шымъ. 
Канѡ́на два̀. Творе́нїе і҆ѡа́нна дамаскина̀. Пе́рвый  ст҃а́гѡ а҆пⷭ҇ла петра̀, гла́съ д҃, со і҆рмосо́мъ на и҃.  І҆рмо́съ по два́жды: тропарѝ на ѕ҃: 
Пѣ́снь а҃. І҆рмо́съ: 
Нѣ́сть тебѣ̀ подо́бенъ, препросла́вленный гдⷭ҇и,  рꙋко́ю бо крѣ́пкою и҆зба́вилъ є҆сѝ лю́ди, ꙗ҆̀же стѧжа́лъ  є҆сѝ, чл҃вѣколю́бче. 
Верхо́внѣйшаго а҆пⷭ҇лѡвъ дне́сь, ꙗ҆́кѡ  первозва́ннаго хрⷭ҇то́ва, бг҃одохнове́нными пѣ́сньми  досто́йнѡ воспои́мъ. 
Тѧ̀ предвѣ́чный проꙋвѣ́дѣвъ пред̾ꙋста́ви,  всебл҃же́нне пе́тре, ꙗ҆́кѡ предста́телѧ своеѧ̀ цр҃кве, и҆  первопресто́льника. 
Ни пло́ть, нижѐ кро́вь тебѣ̀, но ѻ҆ц҃ъ вдохнꙋ̀,  хрⷭ҇та̀ бг҃осло́вити сн҃а и҆́стиннаго бг҃а вы́шнѧгѡ,  а҆пⷭ҇ле. 
Бг҃оро́диченъ: 
Го́рꙋ ст҃ꙋ́ю, превы́шнее носи́ло, мт҃рь бж҃їю и҆  дв҃ꙋ и҆́стиннꙋю по ржⷭ҇твѣ̀, воспое́мъ. 
И҆́нъ канѡ́нъ ст҃а́гѡ а҆пⷭ҇ла па́ѵла, тропарѝ на  ѕ҃. 
Гла́съ и҃. Пѣ́снь а҃. І҆рмо́съ: 
Посѣ́ченный несѣко́маго пресѣчѐ, и҆ ви́дѣ  со́лнце зе́млю, ю҆́же не ви́дѣ, лю́таго врага̀ вода̀  потопѝ, и҆ непроходи́мое про́йде і҆и҃ль, пѣ́снь же  воспѣва́шесѧ: гдⷭ҇еви пои́мъ, сла́внѡ бо просла́висѧ. 
Ꙗ҆́коже сꙋ̑щаѧ нарица́ѧ не сꙋ̑щаѧ, хрⷭ҇то́съ  бжⷭ҇твеннымъ (с. 434) ра́зꙋмомъ, па́ѵле всебл҃же́нне: то́й  и҆зъ ма́тернѧ чре́ва тѧ̀ и҆збра̀, понестѝ предъ ꙗ҆зы́ки  бжⷭ҇твенное є҆гѡ̀ и҆́мѧ, є҆́же па́че всѧ́кагѡ и҆́мене:  сла́внѡ бо просла́висѧ. 
Бꙋ́дꙋщее возвѣща́ѧ тебѣ̀ сїѧ́нїе благоче́стїѧ,  па́ѵле, и҆ ле́сти ѡ҆чище́нїе, хрⷭ҇то́съ ꙗ҆́вльсѧ на горѣ̀  молнїезра́ченъ, ѻ҆́чи оу҆́бѡ помрача́етъ плотскі̑ѧ,  дꙋшє́вныѧ же вразꙋмлѧ́етъ трⷪ҇ческимъ ра́зꙋмомъ: сла́внѡ бо  просла́висѧ. 
Ѡ҆брѣ́занїе оу҆́бѡ соверша́ѧ ѻ҆смодне́вное, и҆  ревни́тель ѻ҆те́ческихъ, па́ѵле, преда́нїй, ѿ сѣ́мене  є҆вре́йска, колѣ́на венїами́нова, по зако́нꙋ же фарїсе́й  ꙗ҆́вльсѧ, вмѣни́лъ є҆сѝ всѧ̑ оу҆ме́ты, и҆ хрⷭ҇та̀  приѡбрѣ́лъ є҆сѝ: сла́внѡ бо просла́висѧ. 
Бг҃оро́диченъ: 
Чтⷭ҇аѧ мт҃и бг҃а вседержи́телѧ, ѿ ца́рскагѡ  колѣ́на, влⷣчце, и҆зра́стши, и҆ є҆ди́на бг҃а всѣ́ми  ца́рствꙋющаго, ро́ждшаѧ пло́тїю па́че є҆стества̀, ѿ  бѣ́дъ мѧ̀ спасѝ, сн҃ꙋ твоемꙋ̀ пою́ща: сла́внѡ бо  просла́висѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Не мꙋ́дростїю и҆ си́лою, и҆ бога́тствомъ хва́лимсѧ,  но тобо́ю, ѻ҆́ч҃ею ѵ҆поста́сною мꙋ́дростїю, хрⷭ҇тѐ:  нѣ́сть бо свѧ́тъ, па́че тебє̀, чл҃вѣколю́бче. 
Тѧ̀ блаже́нна, сла̑дкаѧ оу҆ста̀ хрⷭ҇та̀ бг҃а, и҆  сокро́вище тве́рдо црⷭ҇твїѧ показа́ша. тѣ́мже воспѣва́емъ  тѧ̀, пе́тре а҆пⷭ҇толе. 
На ка́мени твоегѡ̀ бг҃осло́вїѧ водрꙋзѝ влⷣка  і҆и҃съ це́рковь непрекло́ннꙋ, въ не́йже тѧ̀, а҆пⷭ҇ле пе́тре,  сла́вимъ. 
Ꙗ҆́кѡ пребо́льши а҆́гг҃лъ пе́тръ въ тѣлесѝ: во  свѣ́тломъ бо прише́ствїи сего̀ хрⷭ҇то́съ бг҃ъ сꙋдїю́ же и҆  сосѣда́телѧ бы́ти речѐ. 
Бг҃оро́диченъ: 
Неискꙋсобра́чнаѧ бг҃а пло́тїю ро́ждшаѧ, страстны́ми  (с. 435) прилѡ́ги преклоне́на мѧ̀ оу҆твердѝ: нѣ́сть бо,  чⷭ҇таѧ, ра́звѣ тебє̀ помо́щницы. 
И҆́нъ. І҆рмо́съ: 
Ты̀ є҆сѝ оу҆твержде́нїе притека́ющихъ къ тебѣ̀,  гдⷭ҇и, ты̀ є҆сѝ свѣ́тъ ѡ҆мраче́нныхъ, и҆ пое́тъ тѧ̀ дꙋ́хъ  мо́й. 
Ты̀ ка́мень ѡ҆снова́нїѧ вѣ̑рнымъ дꙋша́мъ положи́лсѧ  є҆сѝ многоцѣ́ненъ, краеꙋго́ленъ сп҃са и҆ гдⷭ҇а. 
Па́ѵле всеблаже́нне, на ѡ҆снова́нїи твое́мъ,  моли́сѧ, добродѣ́телей всехва́льныхъ назда́тисѧ  свѣ́тлости. 
Всегда̀ ме́ртвость і҆и҃совꙋ на твое́мъ тѣ́лѣ  соверше́ннѡ, па́ѵле, ѡ҆бносѧ́й, сподо́билсѧ є҆сѝ  и҆́стинныѧ жи́зни. 
Бг҃оро́диченъ: 
Тѧ̀ всѝ стѧжа́хомъ прибѣ́жище, и҆ стѣ́нꙋ на́шꙋ  хрⷭ҇тїа́не: тѧ̀ славосло́вимъ немо́лчнѡ, безневѣ́стнаѧ. 
Ѵ҆пакоѝ, гла́съ и҃: 
Ка́ѧ темни́ца не и҆мѣ̀ тебѐ ю҆́зника; ка́ѧ же  цр҃ковь не и҆́мать тѧ̀ виті́ю; дама́скъ великомꙋ́дрствꙋетъ  ѡ҆ тебѣ̀, па́ѵле, вѣ́дѣ бо тѧ̀ запѧ́та свѣ́томъ: ри́мъ  твою̀ кро́вь прїе́мый, и҆ то́й хва́литсѧ: но и҆ та́рсъ  мно́жае ра́дꙋетсѧ, и҆ лю́битъ, почита́ѧ твоѧ̑ пелєны̀.  пе́тре, вѣ́ры ка́меню, па́ѵле, похвало̀ вселе́нныѧ, ѿ  ри́ма соше́дшесѧ оу҆тверди́те на́съ. 
Пѣ́снь д҃. І҆рмо́съ: 
Се́й бг҃ъ на́шъ, ѿ дв҃ы вопло́щсѧ, и҆ є҆стество̀  ѡ҆божи́въ, є҆го́же воспѣва́юще воспои́мъ: сла́ва си́лѣ  твое́й, гдⷭ҇и. 
Человѣ́кѡмъ ловца́ тѧ, ꙗ҆́коже ѡ҆бѣща̀ хрⷭ҇то́съ,  содѣ́ла бжⷭ҇твенна своеѧ̀ цр҃кве, пе́рвомꙋ врꙋчи́въ  корми̑ла. 
Тобо́ю оу҆молѧ́емь жизнода́вецъ і҆и҃съ, вѧза́ти же  и҆ рѣши́ти да́вый тебѣ̀ вла́сть, пе́тре, да бꙋ́детъ мѝ  ми́лостивъ. 
Хрⷭ҇то́во црⷭ҇твїе ѿве́рсти, прилѣ́жнѡ моли́сѧ,  пе́тре, бжⷭ҇твеннꙋю твою̀ па́мѧть вѣ́рою несꙋмнѣ́нною  чтꙋ́щымъ. (с. 436) 
Бг҃оро́диченъ: 
Гпⷭ҇жѐ всепѣ́таѧ бг҃ороди́тельнице, моѧ̑  помышлє́нїѧ твои́ми моли́твами ѡ҆чи́стивши, покажи́ мѧ  благопло́дна, мт҃и всѣ́хъ бг҃а. 
И҆́нъ. І҆рмо́съ: 
Всѣ́лъ є҆сѝ на ко́ни, а҆пⷭ҇лы твоѧ̑, гдⷭ҇и, и҆  прїѧ́лъ є҆сѝ рꙋка́ма твои́ма оу҆зды̑ и҆́хъ, и҆ спасе́нїе  бы́сть ѣ҆жде́нїе твоѐ вѣ́рнѡ пою́щымъ: сла́ва си́лѣ  твое́й, гдⷭ҇и. 
Всѣ́де ꙗ҆́коже ле́въ, ꙗ҆рови́днѡ погꙋблѧ́ѧ  хрⷭ҇то́вꙋ цр҃ковь, са́ѵлъ и҆ногда̀: ꙗ҆́тъ же бы́въ  бжⷭ҇твеннымъ гла́сомъ а҆́гнца бж҃їѧ, є҆го́же гонѧ́ше,  ста́до ꙗ҆́кѡ па́стырю врꙋча́етъ. 
Хотѧ́й просвѣти́ти вселе́ннꙋю ѡ҆мрача́етсѧ:  а҆на́нїа же къ семꙋ̀ посла́сѧ, дꙋше́вное же просвѣще́нїе  даѧ́й и҆ тѣле́сное, ѿ бжⷭ҇твеннагѡ ꙗ҆вле́нїѧ, сосꙋ́дъ  и҆збра́нъ показа́въ того̀. 
Па́ѵломъ досто́йнѡ дама́скъ напоѧ́етсѧ: ѿ сегѡ́ бо  ꙗ҆́коже ѿ раѧ̀ и҆ногда̀ во́дъ бжⷭ҇твенныхъ се́й произы́де  вели́кїй и҆сто́чникъ, и҆ оу҆поѝ всю̀ бг҃оразꙋ́мїемъ  незави́стнѡ зе́млю. 
Бг҃оро́диченъ: 
Низложѝ си̑льныѧ со престѡ́лъ гдⷭ҇ь, дв҃а и҆ мт҃и  ꙗ҆́коже речѐ, а҆́лчꙋщыѧ же бжⷭ҇твенныхъ бла̑гъ и҆спо́лни,  вѣ́рою зовꙋ́щыѧ: сла́ва си́лѣ твое́й, гдⷭ҇и. 
Пѣ́снь є҃. І҆рмо́съ: 
Стѧжа́вый ны̀ и҆збра̑нныѧ лю́ди кро́вїю твое́ю,  гдⷭ҇и, тво́й ми́ръ да́ждь на́мъ, во є҆диномы́слїи сохранѧ́ѧ  ста́до твоѐ. 
И҆́же ѿ любвѐ прїи́мъ дерзнове́нїе къ бг҃ꙋ,  досто́йнѡ чꙋди́мь быва́ше, лове́цъ и҆ невѣ́жда,  чꙋдодѣ́йствꙋѧ пресла́внѡ благода́тїю. 
Не зла́то тебє̀ ра́ди, ни сребро̀, хрⷭ҇тѐ,  бжⷭ҇твенный тво́й а҆пⷭ҇толъ, но добродѣ́тель стѧжа́въ,  чꙋде́съ ѡ҆богати́сѧ си́лою. 
И҆справлѧ́хꙋсѧ стѡпы̀, и҆ гле́знѣ хромы́хъ, (с.  437) дѣ́йственнымъ твои́мъ глаго́ломъ: бжⷭ҇твеннымъ бо  дх҃омъ соверша́хꙋсѧ пресла̑вныѧ вє́щи. 
Бг҃оро́диченъ: 
Воплоти́сѧ бг҃ъ по ѵ҆поста́си, чⷭ҇таѧ, и҆зъ тебє̀  пло́тїю соединѧ́емь, пребы́въ неизмѣ́ненъ, по бжⷭ҇твенномꙋ  сꙋществꙋ̀ безпло́тенъ. 
И҆́нъ. І҆рмо́съ: 
Просвѣтѝ на́съ повелѣ́нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  чл҃вѣколю́бче. 
Ты̀ и҆́стиннꙋю и҆збра́лъ є҆сѝ, па́ѵле, похвалꙋ̀,  крⷭ҇тъ цр҃ѧ̀ хрⷭ҇та̀ при́снѡ носѧ̀, ꙗ҆́коже побѣ́дꙋ,  а҆пⷭ҇ле. 
Тебѣ̀ є҆́же жи́ти, хрⷭ҇то́съ, и҆ є҆́же  оу҆мре́ти, приѡбрѣ́тенїе и҆зрѧ́дно: любо́вїю бо сраспѧ́лсѧ  є҆сѝ распе́ншемꙋсѧ на́съ ра́ди, па́ѵле пресла́вне. 
Ра́дꙋешисѧ вои́стиннꙋ ѡ҆ гдⷭ҇ѣ, па́ѵле честны́й,  и҆зше́дъ и҆зъ тѣлесѐ, и҆ ѿше́дъ ко хрⷭ҇тꙋ̀ жизнода́вцꙋ  бг҃ꙋ. 
Бг҃оро́диченъ: 
Молѝ при́снѡ сн҃а твоего̀ и҆ бг҃а на́шего,  неискꙋсобра́чнаѧ марі́е чⷭ҇таѧ, посла́ти на́мъ вѣ̑рнымъ  ми́лость. 
Пѣ́снь ѕ҃. І҆рмо́съ: 
Въ ки́тѣ, хрⷭ҇тѐ, тридне́вновавъ і҆ѡ́на, прописа́  тѧ безсме́ртнаго, ꙗ҆́кѡ ме́ртва во́лею, въ се́рдцѣ  земнѣ́мъ тридне́вновавша. 
Ꙗ҆́коже дре́вле, хрⷭ҇тѐ, десни́цею твое́ю по  водѣ̀ пѣ́ша ходѧ́ща петра̀ спа́слъ є҆сѝ: и҆ менѐ  потоплѧ́ема бꙋ́рею лю́тыхъ напа́стей спасѝ, ꙗ҆́кѡ  милосе́рдъ. 
Ѡ҆ста́вилъ є҆сѝ, ѽ пе́тре, не сꙋ̑щаѧ, и҆ сꙋ̑щаѧ  дости́глъ є҆сѝ, ꙗ҆́коже нѣ́кїй кꙋпе́цъ, и҆ ꙗ҆́вѣ  оу҆лови́лъ є҆сѝ би́серъ, хрⷭ҇та̀, многоцѣ́нный. 
И҆скꙋша́ти безꙋ́мнѡ покꙋси́вшыѧсѧ дх҃а прест҃а́го,  пе́тре, оу҆мертви́лъ є҆сѝ: є҆го́же бг҃осло́вилъ є҆сѝ  ты̀ пе́рвѣе, ꙗ҆́вѣ и҆сповѣ́давъ бг҃а, всеблаже́нне. 
Бг҃оро́диченъ: 
Всѧ́кагѡ вы́шша сꙋщества̀ сло́во бж҃їе родила̀  є҆сѝ (с. 438) воплоще́нно на́мъ: тѣ́мже бцⷣꙋ тѧ̀  оу҆стна́ми же и҆ дꙋше́ю проповѣ́дꙋемъ. 
И҆́нъ. І҆рмо́съ: 
Моли́твꙋ пролїю̀ ко гдⷭ҇ꙋ, и҆ томꙋ̀ возвѣщꙋ̀  печа̑ли моѧ̑ ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ  мо́й а҆́дꙋ прибли́жисѧ, и҆ молю́сѧ, ꙗ҆́кѡ і҆ѡ́на: ѿ тлѝ,  бж҃е, возведи́ мѧ. 
Всѧ̑ пренебре́гъ кра̑снаѧ мі́ра, оу҆ѧ́звенъ  влⷣчнею любо́вїю и҆ ѻ҆́бщагѡ спасе́нїѧ жела́нїемъ,  свидѣ́тельствовати томꙋ̀ и҆зво́ливъ, ѽ па́ѵле блаже́нне,  и҆ ны́нѣ ѡ҆ вселе́ннѣй моли́сѧ. 
Ꙗ҆́кѡ и҆зрѧ́дный влⷣцѣ подо́бникъ, и҆ въ того̀  ѡ҆дѣ́ѧнъ, па́ѵле, вои́стиннꙋ всѣ̑мъ бы́лъ є҆сѝ всѧ́къ,  да всѧ̑ приѡбрѧ́щеши и҆ спасе́ши лю́ди: и҆ спа́слъ є҆сѝ  ꙗ҆́кѡ вои́стиннꙋ, хрⷭ҇тꙋ̀ оу҆лови́въ концы̀. 
Досто́йнѡ тебѣ̀ дарова̀ хрⷭ҇то́съ житїѐ, а҆пⷭ҇ле  па́ѵле, на нб҃сѣ́хъ: пребыва́ющагѡ бо здѣ̀ не возжела́лъ  є҆сѝ гра́да, бл҃же́нне, вѣ́ренъ слꙋжи́тель бы́въ, и҆  строи́тель та̑инъ є҆гѡ̀. 
Бг҃оро́диченъ: 
Призрѣ̀ на тѧ̀ гдⷭ҇и, моѐ ѡ҆бновлѧ́ѧ сꙋщество̀  ꙗ҆́кѡ си́ленъ, вели̑чїѧ сотво́рь, бг҃ороди́тельнице,  ꙗ҆́коже рекла̀ є҆сѝ, всенепоро́чнаѧ, и҆ спасе́ мѧ тобо́ю  и҆зъ тлѝ бг҃ъ мо́й, ꙗ҆́кѡ милосе́рдъ. 
Конда́къ, гла́съ в҃: 
Твє́рдыѧ и҆ бг҃овѣща̑нныѧ проповѣ́датели, ве́рхъ  а҆пⷭ҇толѡвъ твои́хъ, гдⷭ҇и, прїѧ́лъ є҆сѝ въ наслажде́нїе  благи́хъ твои́хъ и҆ поко́й: болѣ̑зни бо ѻ҆́нѣхъ и҆  сме́рть прїѧ́лъ є҆сѝ па́че всѧ́кагѡ всепло́дїѧ, є҆ди́не  свѣ́дый сердє́чнаѧ. 
І҆́косъ: 
Оу҆ѧснѝ мо́й ѧ҆зы́къ, сп҃се мо́й, разшири́въ моѧ̑  оу҆ста̀, и҆ и҆спо́лнивъ ѧ҆̀, оу҆милѝ се́рдце моѐ, да  ꙗ҆̀же глаго́лю, послѣ́дꙋю, и҆ ꙗ҆̀же оу҆́бѡ оу҆чꙋ̀,  сотворю̀ пе́рвѣе: всѧ́къ бо творѧ̀ и҆ оу҆ча̀, речѐ, се́й  вели́къ є҆́сть. а҆́ще бо глаго́лю, (с. 439) и҆ не творю̀,  ꙗ҆́кѡ мѣ́дь звенѧ́щаѧ вмѣню́сѧ: тѣ́мже рещи́ ми  подѡ́бнаѧ, и҆ твори́ти полє́знаѧ да́рꙋй, є҆ди́не свѣ́дый  сердє́чнаѧ. 
Пѣ́снь з҃. І҆рмо́съ: 
Въ нача́лѣ безнача́льное сло́во, со ѻ҆ц҃е́мъ и҆  дх҃омъ, сн҃ъ є҆диноро́дный, бл҃гослове́нъ є҆сѝ и҆  превозноси́мый, бж҃е ѻ҆тє́цъ на́шихъ. 
Ми́лостивномꙋ бжⷭ҇твеннымъ про́мысломъ хрⷭ҇то́вымъ  наказꙋ́емь, подо́битисѧ попꙋще́нъ бы́лъ є҆сѝ, пре́жде  стрⷭ҇ти, пе́тре, ѿверже́нїѧ подпа́сти волне́нїю. 
Тебѣ̀ хрⷭ҇то́съ первозва́нномꙋ, и҆ ѕѣлѡ̀  возлю́бленномꙋ, ꙗ҆́кѡ предсѣда́телю благосла́внꙋ а҆пⷭ҇лѡвъ  пе́рвомꙋ ꙗ҆влѧ́етсѧ, воскр҃съ ѿ гро́ба. 
Твоѐ трикра́тное, є҆́же пре́жде стрⷭ҇ти,  и҆сцѣлѧ́ѧ ѿверже́нїе влⷣка, трикра́тнымъ  бг҃овѣща́ннымъ, пе́тре, вопроше́нїемъ оу҆твержда́етъ  любо́вь. 
Є҆́же ко хрⷭ҇тꙋ̀, пе́тре, любле́нїѧ предлага́лъ  є҆сѝ свидѣ́телѧ, и҆ всеви́дѧщаго ꙗ҆́кѡ бг҃а сло́ва:  тѣ́мже и҆ люби́мое врꙋча́етъ тебѣ̀ ста́до. 
Бг҃оро́диченъ: 
Ꙗ҆́же во оу҆тро́бѣ превѣ́чное ѿ ѻ҆ц҃а̀  возсїѧ́вша бг҃а сло́ва, пло́тїю заче́ншꙋю, всѝ  оу҆блажа́емъ, ꙗ҆́кѡ мт҃рь всѣ́хъ бг҃а. 
И҆́нъ. І҆рмо́съ: 
На по́лѣ деи́рѣ и҆ногда̀ мꙋчи́тель пе́щь поста́ви  на мꙋче́нїе бг҃оно́сныхъ, въ не́йже трѝ ѻ҆́троки  пѣсносло́вѧхꙋ є҆ди́наго бг҃а, тро́ичнѡ воспѣва́хꙋ  глаго́люще: ѻ҆тє́цъ бж҃е, благослове́нъ є҆сѝ. 
Бы́сть, хрⷭ҇тѐ, печа́ть и҆ вѣне́цъ а҆пⷭ҇лѡвъ  твои́хъ, и҆́же напослѣ́докъ зва́нный време́нъ, тща́нїемъ же  всѣ́хъ превозше́дъ. съ ни́мже лю́дїе цр҃ко́внїи пою́тъ  тебѣ̀: ѻ҆тє́цъ на́шихъ бж҃е, бл҃гослове́нъ є҆сѝ. 
А҆́ще и҆ гони́въ пе́рвѣе цр҃ковь твою̀ па́ѵелъ  оу҆́зникъ, но преминꙋ̀ дре́внюю де́рзость твое́ю ре́вностїю  послѣдѝ. собра́ бо, хрⷭ҇тѐ, ꙗ҆зы́ки зовꙋ́щыѧ: ѻ҆тє́цъ  на́шихъ бж҃е, бл҃гослове́нъ є҆сѝ. (с. 440) 
Ты̀ и҆зъ і҆ерꙋсали́ма проповѣ́давъ всѣ̑мъ  є҆ѵⷢ҇лїе, ѡ҆б̾ѧ́тъ же ѻ҆́крестъ всю̀ зе́млю, па́ѵле,  да́же до конє́цъ і҆ллѷрі́ка оу҆чѧ̀, взыва́лъ є҆сѝ:  ѻ҆тє́цъ на́шихъ бж҃е, бл҃гослове́нъ є҆сѝ. 
Во оу҆́жасѣ взѧ́тъ бы́въ, тре́тїе дости́глъ є҆сѝ  нб҃о, пребога́те, и҆ оу҆слы́шавъ неизглагѡ́ланнаѧ словеса̀,  вопїе́ши: сла́ва превы́шнемꙋ ѻ҆ц҃ꙋ̀, и҆ сн҃ꙋ: сїѧ́нїе же  сопресто́льно и҆спыта́ющагѡ ꙗ҆́вѣ дх҃а бж҃їѧ глꙋбины̑. 
Бг҃оро́диченъ: 
Ꙗ҆́коже на рꙋно̀ до́ждь, на тѧ̀ сни́де, дв҃о,  хрⷭ҇то́съ бг҃ъ, и҆ плотоно́сецъ и҆зъ тебє̀ про́йде,  соединѧ́ѧ пре́жде разстоѧ̑щаѧ, ми́ръ на землѝ и҆ на нб҃сѝ  да́рꙋѧ: ѻ҆тє́цъ на́шихъ бж҃е, бл҃гослове́нъ є҆сѝ. 
Пѣ́снь и҃. І҆рмо́съ: 
Всѧ́чєскаѧ носѧ́й непристꙋ́пною твое́ю си́лою,  хрⷭ҇тѐ, преподѡ́бныѧ твоѧ̑ ѻ҆́троки въ пла́мени ѡ҆роси́лъ  є҆сѝ, зовꙋ́щыѧ: благослови́те всѧ̑ дѣла̀ гдⷭ҇нѧ гдⷭ҇а. 
Воздѣ́жꙋтъ твоѝ рꙋ́цѣ, и҆ ко крⷭ҇тꙋ́ тѧ  препоѧ́шꙋтъ, влⷣка предре́къ, пе́тре, повелѣва́етъ  послѣ́довати зовꙋ́щꙋ: благослови́те, всѧ̑ дѣла̀ гдⷭ҇нѧ,  гдⷭ҇а. 
Благода́ти сло́вомъ є҆не́а оу҆́бѡ разсла́блена  лю́тѣ, таві́ѳꙋ же оу҆ме́ршꙋю чꙋдодѣ́йствꙋѧ, воскреси́лъ  є҆сѝ, зовꙋ́щыѧ: благослови́те, всѧ̑ дѣла̀ гдⷭ҇нѧ, гдⷭ҇а. 
И҆́же петрꙋ̀ ꙗ҆зы́ки ѡ҆чище́ны повѣ́давъ, хрⷭ҇тѐ,  дꙋхо́вною заре́ю и҆ мнѣ̀ помышлє́нїѧ ѡ҆чи́сти, зовꙋ́щꙋ:  бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Бг҃оро́диченъ: 
Всест҃а́ѧ дв҃о, ꙗ҆́же бг҃а сло́ва ро́ждшаѧ пло́тїю,  дꙋшѝ моеѧ̀ мра́къ, твои́ми моли́твами ѿгна́вши,  просвѣтѝ, взыва́юща: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
И҆́нъ. І҆рмо́съ: 
На горѣ̀ ст҃ѣ́й просла́вльшасѧ, и҆ въ кꙋпинѣ̀  ѻ҆гне́мъ (с. 441) приснодв҃ы мѡѷсе́ови та́йнꙋ ꙗ҆́вльшаго,  гдⷭ҇а по́йте, и҆ превозноси́те во всѧ̑ вѣ́ки. 
Сраствори́сѧ любо́вїю твое́ю па́ѵелъ, до́брымъ же  и҆змѣне́нїемъ и҆зстꙋпѝ: не себѣ́ бо живѧ́ше сла́вный,  и҆мѧ́ше же, ще́дре, живꙋ́ща тѧ̀ въ себѣ̀ во всѧ̑ вѣ́ки. 
Ты̀ ѡ҆брꙋчи́лъ є҆сѝ, ꙗ҆́коже невѣ́стꙋ  предста́вити женихꙋ̀ хрⷭ҇тꙋ̀ цр҃ковь: невѣстово́ждь бо сеѧ̀  показа́лсѧ є҆сѝ, па́ѵле бг҃оно́се. тѣ́мже тѧ̀ сла́витъ во  всѧ̑ вѣ́ки. 
Подвиза́лсѧ є҆сѝ до́брымъ по́двигомъ, и҆ сконча́въ  тече́нїе твоѐ зако́ннѡ, сокро́вище вѣ́ры соблю́лъ є҆сѝ.  тѣ́мже вѣнцє́въ, па́ѵле, сподо́билсѧ є҆сѝ пра́вды. 
Бг҃оро́диченъ: 
Ра́дꙋйсѧ, прⷭ҇то́ле ѻ҆гнезра́чный гдⷭ҇ень:  ра́дꙋйсѧ, невѣ́сто неневѣ́стнаѧ, дв҃о: ра́дꙋйсѧ, ѻ҆́блаче  сл҃нца возсїѧ́вшаѧ пра́вды. є҆го́же превозно́симъ во всѧ̑  вѣ́ки. 
Пѣ́снь ѳ҃. І҆рмо́съ: 
Тѧ̀ пресла́внꙋю невѣ́стꙋ, и҆ всест҃ꙋ́ю бцⷣꙋ,  зижди́телѧ ро́ждшꙋю неви́димыхъ же и҆ всѣ́хъ ви́димыхъ,  пѣ́сньми велича́емъ. 
Твоѧ̀ преизѧ́щнаѧ бл҃года́ть сла́витсѧ досто́йнѡ,  сѣ́ни бо твое́й стра̑сти немощны́хъ, пе́тре, ѿгонѧ́ющей.  тѣ́мже тѧ̀ велича́емъ. 
Мечта́нми сі́мѡна волхва̀ бг҃обо́рца взѧ́та къ  воздꙋ́шнѣй высотѣ̀ низложи́въ неизглаго́ланною бжⷭ҇твенною  си́лою, пе́тръ оу҆блажа́етсѧ. 
Согрѣше́нїй разрѣше́нїе моли́твами твои́ми  пода́ждь, просвѣще́нїе же се́рдца, и҆ весе́лїе дꙋ́ха,  пою́щымъ па́мѧть твою̀, а҆пⷭ҇ле. 
Твоѧ̑ всѧ̑ и҆спо́лнєна сла́вы, ѡ҆свѧще́нїѧ же и҆  чꙋде́съ, словеса̀, мо́щи, пе́рсть, и҆ вѣ́рою, пе́тре,  покланѧ́ємымъ и҆ любо́вїю бжⷭ҇твєннымъ вери́гамъ. 
Бг҃оро́диченъ: 
Твоѐ и҆́мѧ пло́дъ чре́ва, содѣ́ѧ лико́вника  пѣ́снь пѣ́ти (с. 442) тебѣ̀, и҆́же ра́дость ро́ждши,  велегла́снѡ ра́дꙋйсѧ, провѣщава́юща. 
И҆́нъ. І҆рмо́съ: 
Оу҆ста́вы прешла̀ є҆сѝ є҆стества̀, содѣ́телѧ  заче́нши и҆ гдⷭ҇а, и҆ две́рь спасе́нїѧ мі́рови была̀ є҆сѝ:  тѣ́мъ тѧ̀, бцⷣе, непреста́ннѡ велича́емъ. 
Твои̑мъ покланѧ́емсѧ вери́гамъ, ꙗ҆̀же за хрⷭ҇та̀  ꙗ҆́кѡ ѕлодѣ́й носи́лъ є҆сѝ: ꙗ҆́звы же, па́ѵле,  ѡ҆блобыза́емъ, ꙗ҆̀же на сла́внѣмъ твое́мъ и҆  побѣдоно́снѣмъ но́сиши тѣлесѝ. 
Ны́нѣ разрѣши́лсѧ є҆сѝ, а҆пⷭ҇ле, ко и҆́же тобо́ю  непреста́ннѡ жела́емомꙋ: съ ни́мже ꙗ҆́кѡ слꙋжи́тель  водворѧ́ѧсѧ, непреста́нными мольба́ми твоѧ̑ рабы̑ къ себѣ̀  привлецы̀. 
Ны́нѣ ника́коже въ гада́нїихъ, нижѐ въ зерца́лѣ  хрⷭ҇то́съ тебѣ̀ зри́мь є҆́сть, лице́мъ же па́че зри́тсѧ къ  лицꙋ̀, соверше́ннѣ тебѣ̀ ра́зꙋмъ ѿкрыва́ѧ бж҃ества̀. 
Бг҃оро́диченъ: 
Ты̀, прест҃а́ѧ бг҃ома́ти, похвала̀ хрⷭ҇то́выхъ  а҆пⷭ҇толѡвъ была̀ є҆сѝ, мꙋ́ченикѡвъ же сла́ва, и҆  прⷪ҇ро́кѡвъ ѡ҆снова́нїе: тѣ́мже вѣ́рнїи тѧ̀ всѝ  достодо́лжнѡ велича́емъ. 
Свѣти́ленъ. Подо́бенъ: Жєны̀ оу҆слы́шите: 
А҆пⷭ҇лѡвъ всѝ ве́рхъ воспое́мъ, петра̀ и҆ па́ѵла  бжⷭ҇твєнныѧ, вселе́нныѧ свѣти́льники, проповѣ́дники  вѣ́ры, бг҃ослѡ́вныѧ трꙋбы̑, оу҆че́нїй сказа́тели,  цр҃кѡ́вныѧ столпы̀ и҆ разори́тели ле́сти. 
Два́жды. 
Сла́ва, и҆ ны́нѣ, бг҃оро́диченъ: 
Вели́ко и҆ пресла́вно ржⷭ҇тва̀ твоегѡ̀ та́инство,  бг҃ора́дованнаѧ ѻ҆трокови́це, и҆ бг҃ома́ти дв҃о, прⷪ҇ро́цы  проповѣ́даша, а҆пⷭ҇ли наꙋчи́ша, мꙋ́чєницы и҆сповѣ́даша:  а҆́гг҃ли же воспѣва́ютъ, и҆ человѣ́цы покланѧ́ютсѧ. 
На хвали́техъ стїхи̑ры на д҃, гла́съ д҃. Подо́бенъ:  Зва́нный свы́ше: 
Съ нб҃сѐ бл҃года́ть прїе́мь, ꙳ є҆гда̀ вопроше́нїе  оу҆ч҃никѡ́мъ сп҃съ ꙳ дванадесѧточи́слєннымъ речѐ  а҆пⷭ҇лѡмъ: ꙳ кого́ (с. 443) мѧ глаго́лютъ человѣ́цы бы́ти;  ꙳ тогда̀ оу҆́бѡ лꙋ́чшїй а҆пⷭ҇лѡвъ пе́тръ, ꙳ бг҃осло́вствꙋѧ  ѿвѣща̀, ꙳ ꙗ҆́снѡ возопи́въ: ꙳ ты̀ є҆сѝ хрⷭ҇то́съ,  жива́гѡ бг҃а сн҃ъ. тѣ́мже досто́йнѡ оу҆блажа́етсѧ, ꙳  ꙗ҆́кѡ свы́ше прїе́мь ѿкрове́нїе, ꙳ вѧза́ти же и҆ рѣши́ти  ꙳ пра́веднѡ прїе́мь. 
И҆́же ѿ ѻ҆ц҃а̀ ꙗ҆́вльсѧ бж҃їе сло́во, ꙳ кого́ мѧ  непщꙋ́ете, вопроша́ющꙋ хрⷭ҇тꙋ̀; ꙳ ты̀ жива́гѡ ѻ҆ц҃а̀ сн҃ъ,  ꙳ ꙗ҆́кѡ всѣ̑мъ оу҆ста̀ бг҃огласꙋ́ѧ, ꙳ а҆́бїе возопи́лъ  є҆сѝ: ꙳ тѣ́мже и҆ бл҃же́нъ є҆сѝ, сі́мѡне ва́ръ і҆ѡ́на,  ꙳ возме́здїе прїѧ́лъ є҆сѝ. ꙳ и҆́бо сла́витъ бг҃ъ ꙳ сего̀  вѣ́рнѡ сла́вѧщыѧ, ꙳ и҆ къ воспрїѧ́тїю бога́тнѡ призыва́етъ,  ꙳ и҆ ка́менѧ тебѐ непосты́дна, ꙳ цр҃кви водрꙋже́нїе и҆  ѡ҆снова́нїе положѝ. 
Свы́ше зва́нъ бы́въ, ꙳ а҆ не ѿ человѣ̑къ, ꙳  є҆гда̀ земна́ѧ тма̀ ꙳ помрачѝ ѻ҆́чи тѣлє́сныѧ, ꙳  нече́стїѧ ѡ҆блича́ѧ сѣ́тованїе, ꙳ тогда̀ нбⷭ҇ный свѣ́тъ  ѡ҆блиста̀ ꙳ мы́сленнїи ѻ҆́чи, ꙳ благоче́стїѧ ѿкрыва́ѧ  красотꙋ̀. ꙳ тѣ́мже позна́лъ є҆сѝ и҆зводѧ́щаго свѣ́тъ  и҆зъ тмы̀, ꙳ хрⷭ҇та̀ бг҃а на́шего: ꙳ є҆го́же молѝ, ꙳  спастѝ и҆ просвѣти́ти дꙋ́шы на́шѧ. 
Хрⷭ҇топроповѣ́дникъ сы́й, ꙳ крⷭ҇тнꙋю похвалꙋ̀  носѧ́й, ꙳ ты̀ многорачи́тельнꙋю бж҃е́ственнꙋю любо́вь, ꙳  ꙗ҆́кѡ зрѧ́щихъ свѧзꙋ́ющꙋю къ жела́емомꙋ ꙳ вои́стиннꙋ па́че  всѣ́хъ проразсꙋди́лъ є҆сѝ. ꙳ тѣ́мже и҆ оу҆́зникъ  прозва́лсѧ є҆сѝ хрⷭ҇то́въ, ꙳ напа́стей неꙋдо́бство, ꙳  ꙗ҆́кѡ сладча́йшее пи́щи всѧ́кїѧ и҆зво́ливый, ꙳ и҆ честны́ѧ  кончи́ны разрѣше́нїѧ сподо́билсѧ є҆сѝ, ꙳ живы́й влⷣцѣ  твоемꙋ̀: ꙳ є҆го́же молѝ, ꙳ спастѝ и҆ просвѣти́ти дꙋ́шы  на́шѧ. 
Сла́ва, гла́съ ѕ҃: Космы̀ мона́ха: 
Всечестны́й а҆пⷭ҇лѡвъ приспѣ̀ пра́здникъ цр҃кви  хрⷭ҇то́вѣ, хода́тайствꙋющїй спасе́нїе всѣ̑мъ на́мъ. Та́йнѡ  оу҆́бѡ восплеска́вше, къ си̑мъ рце́мъ: ра́дꙋйтесѧ,  свѣти́льницы сꙋ́щымъ во тмѣ̀, мы́сленнагѡ сл҃нца зари̑  ѡ҆блиста́ющїи: (с. 444) ра́дꙋйтесѧ, пе́тре и҆ па́ѵле,  оу҆че́нїй бжⷭ҇твенныхъ ѡ҆снова̑нїѧ незы́блєма, дрꙋ́зи  хрⷭ҇тѡ́вы, сосꙋ́ди честні́и: прїиди́те посредѝ на́съ  неви́димѡ, сподоблѧ́юще дарѡ́въ невеще́ственныхъ ва́шъ  пра́здникъ восхвалѧ́ющихъ пѣ́сньми. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Славосло́вїе вели́кое. И҆ ѿпꙋ́стъ. 
На лїтꙋргі́и: бл҃жє́нна ѿ канѡ́на а҆пⷭ҇ла петра̀,  пѣ́снь г҃-ѧ, на д҃: И҆ па́ѵла, пѣ́снь ѕ҃, на д҃.  Прокі́менъ, гла́съ и҃: Во всю̀ зе́млю и҆зы́де вѣща́нїе  и҆́хъ, и҆ въ концы̀ вселе́нныѧ глаго́лы и҆́хъ. Сті́хъ:  Нб҃са̀ повѣ́даютъ сла́вꙋ бж҃їю, творе́нїе же рꙋкꙋ̀ є҆гѡ̀  возвѣща́етъ тве́рдь. А҆пⷭ҇лъ къ корі́нѳѧнѡмъ, зача́ло  рч҃г. А҆ллилꙋ́їа, гла́съ а҃: И҆сповѣ́дѧтъ нб҃са̀ чꙋдеса̀  твоѧ̑, гдⷭ҇и. Є҆ѵⷢ҇лїе матѳе́а, зача́ло ѯ҃з.  Прича́стенъ: Во всю̀ зе́млю: Рѧдовы́й а҆пⷭ҇лъ, и҆  є҆ѵⷢ҇лїе вычита́емъ пре́жде. 
На трапе́зѣ оу҆тѣше́нїе бра́тїи вели́кое. 
А҆́ще слꙋчи́тсѧ се́й пра́здникъ ст҃ы́хъ а҆пⷭ҇лъ въ  сре́дꙋ, и҆лѝ въ пѧто́къ, ꙗ҆́мы ры́бꙋ, и҆ пїе́мъ вїно̀. 
Подоба́етъ вѣ́дати: Ꙗ҆́кѡ а҆́ще слꙋчи́тсѧ пра́здникъ  ст҃ы́хъ а҆пⷭ҇лъ въ недѣ́лю, предварѧ́ютсѧ всѧ̑  воскрє́снаѧ. 


(с. 444) 
Мѣ́сѧца тогѡ́же въ л҃-й де́нь. 
Собо́ръ ст҃ы́хъ сла́вныхъ и҆ всехва́льныхъ а҆пⷭ҇тѡлъ  в҃і. 
На Гдⷭ҇и, воззва́хъ, стїхи̑ры на ѕ҃: петра̀ и҆  па́ѵла, г҃, гла́съ в҃. 
Самоподо́бенъ: Кі́ими похва́льными: 
Кі́ими похва́льными вѣнцы̑, оу҆вѧзе́мъ петра̀ и҆  па́ѵла, раздѣлє́нныѧ тѣлесы̀, и҆ совокꙋ́плєнныѧ дх҃омъ,  бг҃опроповѣ́дникѡвъ первостоѧ́тели; ѻ҆́ваго оу҆́бѡ ꙗ҆́кѡ  а҆пⷭ҇лѡвъ преднача́льника, ѻ҆́ваго же ꙗ҆́кѡ па́че и҆нѣ́хъ  трꙋди́вшасѧ: си́хъ бо вои́стиннꙋ досто́йнѡ безсме́ртныѧ  сла́вы вѣнцы̀ вѣнча́етъ хрⷭ҇то́съ бг҃ъ на́шъ, и҆мѣ́ѧй  ве́лїю ми́лость. (с. 445) 
Кі́ими пѣ́сненными добро́тами воспои́мъ петра̀ и҆  па́ѵла; бг҃оразꙋ́мїѧ крилѣ̑, прелетѣ́вшыѧ концы̀, и҆ къ  небесѝ возне́сшыѧсѧ, рꙋ́цѣ є҆ѵⷢ҇лїа благода́ти, но́зѣ  и҆́стиннагѡ проповѣ́данїѧ, рѣ́ки премꙋ́дрости, крⷭ҇тныѧ  ро́ги, и҆́миже де́мѡнѡвъ бро́вь хрⷭ҇то́съ низложѝ, и҆мѣ́ѧй  ве́лїю ми́лость. 
Кі́ими дꙋхо́вными пѣ́сньми похва́лимъ петра̀ и҆  па́ѵла; безбо́жїѧ закла́вшыѧ незатыка́ємаѧ оу҆ста̀,  стра̑шныѧ дх҃а мечѝ, ри́ма свѣ̑тлаѧ оу҆добрє́нїѧ, всеѧ̀  вселе́нныѧ пита́тели, но́вагѡ завѣ́та бг҃опи̑санныѧ  скрижа̑ли мы́слєнныѧ, ꙗ҆̀же въ сїѡ́нѣ хрⷭ҇то́съ  возгласѝ, и҆мѣ́ѧй ве́лїю ми́лость. 
И҆́ны стїхи̑ры двана́десѧтихъ а҆пⷭ҇лъ, гла́съ д҃. 
Подо́бенъ: Ꙗ҆́кѡ до́блѧ: 
Ꙗ҆́кѡ самови́дцы ꙳ и҆ свидѣ́телїе сло́ва  воплоще́нїѧ, ꙳ оу҆ч҃ницы̀ пребога́тїи оу҆блажа́етесѧ: и҆  ꙗ҆́кѡ мо́лнїѧ бо сїѧ́ющїи ꙳ мі́рꙋ ꙗ҆ви́стесѧ, ꙳ и҆ ꙗ҆́кѡ  го́ры мы́слєнныѧ сла́дость и҆ска́паете: ꙳ ꙗ҆́кѡ  приснотекꙋ́щыѧ рѣ́ки ра́йскїѧ раздѣли́вшесѧ, ꙳  ꙗ҆зы́чєскїѧ цр҃кви ꙳ бжⷭ҇твенными напаѧ́ете вода́ми. 
Ꙗ҆́кѡ лꙋчѝ блиста́ющїи ꙳ зарѧ́ми дꙋхо́вными, ꙳ въ  мі́ръ ве́сь по́слани бы́сте, ꙳ чꙋде́съ дѣ́йство незави́стнѡ  подаю́ще, ꙳ слꙋжи́телїе хрⷭ҇то́выхъ та̑инъ бы́вше, ꙳ и҆  бг҃опи̑санныѧ скрижа̑ли ꙳ бж҃їѧ бл҃года́ти напи̑санныѧ, ꙳  бг҃онаꙋче́ннагѡ зако́на, ꙳ сщ҃еннотаи́нницы пребога́тїи. 
Ры́барскаѧ тро́сть, ꙳ любомꙋ́дрыхъ шата́нїе, ꙳ и҆  виті̑йскїѧ стрꙋи̑ пречерта̀, ꙳ бг҃омꙋ̑драѧ оу҆чє́нїѧ, ꙳  и҆з̾ѡбраже́нїй догма́ты, ꙳ и҆ та̑инъ благи́хъ ꙗ҆́снѡ  и҆зложи́вше є҆ѵⷢ҇лїе, ꙳ и҆ (с. 446) пи́щи присносꙋ́щныѧ  прича́стїе, ꙳ и҆ а҆́гг҃льское наслажде́нїе, и҆ пребыва́ющꙋю  сла́вꙋ. 
Сла́ва, гла́съ ѕ҃: 
Всечестны́й а҆пⷭ҇лѡвъ приспѣ̀ пра́здникъ цр҃кви  хрⷭ҇то́вѣ, хода́тайствꙋющїй спасе́нїе всѣ̑мъ на́мъ. та́йнѡ  оу҆́бѡ восплеска́вше, къ си̑мъ рце́мъ: ра́дꙋйтесѧ,  свѣти̑льницы сꙋ́щымъ во тмѣ̀, мы́сленнагѡ сл҃нца зари̑  ѡ҆блиста́ющїи: ра́дꙋйтесѧ, пе́тре и҆ па́ѵле, оу҆че́нїй  бжⷭ҇твенныхъ ѡ҆снова̑нїѧ незы́блєма, дрꙋ́зи хрⷭ҇тѡ́вы,  сосꙋ́ди честні́и, прїиди́те посредѝ на́съ неви́димѡ,  сподоблѧ́юще дарѡ́въ невеще́ственныхъ, ва́шъ пра́здникъ  восхвалѧ́ющихъ пѣ́сньми. 
И҆ ны́нѣ, бг҃оро́диченъ: Кто̀ тебѐ не  оу҆блажи́тъ: 
На стїхо́внѣ стїхи̑ры, гла́съ д҃. Подо́бенъ: Да́лъ  є҆сѝ зна́менїе: 
Да́лъ є҆сѝ хвале́нїе ꙳ цр҃кви твое́й, гдⷭ҇и, ꙳  чєстны́ѧ а҆пⷭ҇лы твоѧ̑, ꙳ въ не́йже просїѧва́ютъ мы́сленнїи  свѣти́льницы, ꙳ пе́тръ же и҆ па́ѵелъ, ꙗ҆́коже ѕвѣ́зды  словє́сныѧ, ꙳ вселе́ннꙋю ѡ҆зарѧ́юще: ꙳ и҆́миже просвѣти́лъ  є҆сѝ за́падный мра́къ, і҆и҃се всеси́льне, ꙳ сп҃се дꙋ́шъ  на́шихъ. 
Сті́хъ: Во всю̀ зе́млю и҆зы́де вѣща́нїе и҆́хъ, и҆  въ концы̀ вселе́нныѧ глаго́лы и҆́хъ. 
Да́лъ є҆сѝ оу҆твержде́нїе ꙳ цр҃кви твое́й, гдⷭ҇и,  ꙳ петро́вꙋ тве́рдость, ꙳ и҆ па́ѵловъ ра́зꙋмъ, ꙳ и҆ свѣ́тлꙋю  мꙋ́дрость, и҆ ѻ҆бои́хъ бг҃огла́сїе и҆́стинное, ꙳  є҆́ллинскꙋю пре́лесть ѿгонѧ́щее. ꙳ тѣ́мже тайноводи́ми  ѿ ѻ҆бои́хъ, ꙳ пое́мъ тѧ̀, і҆и҃се всеси́льне, ꙳ сп҃се  дꙋ́шъ на́шихъ. 
Сті́хъ: Нб҃са̀ повѣ́даютъ сла́вꙋ бж҃їю, творе́нїе  же рꙋкꙋ̀ є҆гѡ̀ возвѣща́етъ тве́рдь. 
Да́лъ є҆сѝ ѻ҆́бразъ ѡ҆браще́нїѧ согрѣша́ющымъ, ꙳  ѻ҆́ба а҆пⷭ҇лы твоѧ̑, ꙳ ѻ҆́ваго оу҆́бѡ ѿве́ргшагосѧ  тебє̀ во вре́мѧ стрⷭ҇ти, ꙳ и҆ пока́ѧвшасѧ, ꙳ ѻ҆́ваго же  про́повѣди твое́й ꙳ сопротивлѧ́ющасѧ, и҆ вѣ́ровавша: ꙳ и҆  ѻ҆бою̀ собѡ́рꙋ (с. 447) первостоѧ́тельствꙋющихъ дрꙋгѡ́въ  твои́хъ, ꙳ і҆и҃се всеси́льне, ꙳ сп҃се дꙋ́шъ на́шихъ. 
Сла́ва, гла́съ ѕ҃: 
Пра́здникъ ра́достенъ возсїѧ̀ концє́мъ дне́сь,  всечестна́ѧ па́мѧть премꙋ́дрыхъ а҆пⷭ҇лъ и҆ верхо́вныхъ  петра̀ и҆ па́ѵла: тѣ́мже и҆ ри́мъ сра́дꙋетсѧ ликовствꙋ́ѧ,  въ пѣ́снехъ и҆ пѣ́нїихъ. пра́зднꙋемъ и҆ мы̀, бра́тїе,  всечестны́й се́й де́нь соверши́вше: ра́дꙋйсѧ, пе́тре  а҆пⷭ҇ле, и҆́скреннїй дрꙋ́же твоегѡ̀ оу҆ч҃телѧ, хрⷭ҇та̀ бг҃а  на́шегѡ: ра́дꙋйсѧ, па́ѵле вселюбе́знѣйшїй, и҆  проповѣ́дниче вѣ́ры, и҆ оу҆чи́телю вселе́нныѧ: ꙗ҆́кѡ  и҆мѣ́ѧ дерзнове́нїе, сꙋпрꙋ́же свѧтоизбра́нный, хрⷭ҇та̀ бг҃а  на́шего моли́те, спасти́сѧ дꙋша́мъ на́шымъ. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: 
Тропа́рь, гла́съ д҃: 
А҆пⷭ҇лѡвъ первопресто́льницы, и҆ вселе́нныѧ  оу҆чи́телїе, влⷣкꙋ всѣ́хъ моли́те, ми́ръ вселе́ннѣй  дарова́ти, и҆ дꙋша́мъ на́шымъ ве́лїю ми́лость. 
На оу҆́трени 
По а҃-й каѳі́смѣ сѣда́ленъ, гла́съ а҃. Подо́бенъ:  Гро́бъ тво́й, сп҃се: 
Ли́къ дꙋхо́вный а҆пⷭ҇льскїй мі́рꙋ посла́сѧ та́йнѡ  ѿ бг҃а вы́шнѧгѡ, и҆ нево́лею стра́ждꙋщымъ вра́чеве  ꙗ҆ви́шасѧ: трїѷпоста́снагѡ є҆ди́нственнѣ призыва́юще,  бжⷭ҇твенное воплоще́нїе є҆мманꙋ́ила гдⷭ҇а мꙋ́дрѣ  написа́ша. 
Два́жды. 
Сла́ва, и҆ ны́нѣ, бг҃оро́диченъ: 
Кꙋпинꙋ̀, ю҆́же мѡѷсе́й неѡпали́мꙋ ви́дѣ, го́рꙋ  бж҃їю, ст҃ы́й ѻ҆́блакъ, сѣ́нь нескве́рнꙋю, бг҃опрїѧ́тнꙋю  трапе́зꙋ, пала́тꙋ высо́кагѡ цр҃ѧ̀, всесвѣ́тлꙋю и҆  непроходи́мꙋю две́рь, дв҃о, пое́мъ тѧ̀. 
По в҃-й каѳі́смѣ сѣда́ленъ, гла́съ г҃. Подо́бенъ:  Бжⷭ҇твенныѧ вѣ́ры: 
Бжⷭ҇твєнныѧ трꙋбы̑ оу҆тѣ́шителѧ, возглаша́юще  дыха́нїе слове́съ спасе́нїѧ, мі́рꙋ возгласи́те, и҆ и҆̀же во  мра́цѣ (с. 448) пре́лести спѧ́щыѧ, къ свѣ́тꙋ бг҃оразꙋ́мїѧ  возста́вивше приведи́те, бжⷭ҇твеннагѡ свѣ́та а҆пⷭ҇ли,  молѧ́ще хрⷭ҇та̀ бг҃а, спасти́сѧ дꙋша́мъ на́шымъ. 
Два́жды. 
Сла́ва, и҆ ны́нѣ, бг҃оро́диченъ: 
Бжⷭ҇твеннагѡ є҆стества̀ не ѿлꙋ́чсѧ, пло́ть бы́въ  во чре́вѣ твое́мъ: но бг҃ъ вочл҃вѣ́чсѧ и҆ пребы́сть, и҆́же  по ржⷭ҇твѣ̀ мт҃рь тѧ̀ дв҃ꙋ, ꙗ҆́кѡ пре́жде ржⷭ҇тва̀  сохрани́въ всенепоро́чнꙋ, є҆ди́нъ гдⷭ҇ь: того̀ прилѣ́жнѡ  молѝ, дарова́ти на́мъ ве́лїю ми́лость. 
Канѡ́нъ петра̀ и҆ па́ѵла, со і҆рмосо́мъ на и҃ є҆гѡ́же  краегране́сїе: 
Петра̀ почита́ю, па́ѵла пою̀ разꙋ́мнѡ. 
Гла́съ д҃. Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀, ра́дꙋѧсѧ тоѧ̀ чꙋдеса̀. 
Пода́ждь мѝ, гдⷭ҇и, прест҃а́гѡ твоегѡ̀ дх҃а, ка̑пли  дарова́нїй, сло́во наро́чито, и҆ возвеселю́сѧ вѣ́рнѡ  похвалѧ́ѧ пе́рвыхъ а҆пⷭ҇лъ твои́хъ и҆справлє́нїѧ. 
Ѡ҆ста́вилъ є҆сѝ, прехва́льне пе́тре, оу҆се́рднѡ  вре́мєннаѧ, и҆ хрⷭ҇тѡ́вымъ стопа́мъ послѣ́довалъ є҆сѝ:  невѣ́рство же ѡ҆ста́вивъ, па́ѵле, и҆ призва́вшемꙋ тѧ̀  послѣ́довалъ є҆сѝ. 
Благода́ть а҆пⷭ҇ли сꙋще́ственнѣ наше́дшꙋю ва́мъ  прїе́мше бжⷭ҇твеннагѡ дх҃а, проидо́сте зе́млю всю̀, пе́тре  и҆ па́ѵле, оу҆ча́ще концы̀. 
Бг҃оро́диченъ: 
Виті́йстїи многовѣща́ннїи, и҆ мꙋсїкі́йстїи  велегла́снїи ѧ҆зы́цы тѧ̀ не мо́гꙋтъ чти́ти и҆лѝ пѣ́ти,  чⷭ҇таѧ: па́че бо человѣ́ка содѣ́ѧшасѧ въ тебѣ̀ є҆ди́нѣй  бжⷭ҇твєннаѧ та̑инства. 
И҆́нъ канѡ́нъ в҃і а҆пⷭ҇лѡвъ, на ѕ҃, є҆гѡ́же  краегране́сїе: 
Хрⷭ҇то́вы почита́ю мꙋ̑дрыѧ а҆пⷭ҇лы. Ѳеофа́ново. 
Гла́съ то́йже. Пѣ́снь а҃. І҆рмо́съ: 
Мо́рѧ чермнꙋ́ю пꙋчи́нꙋ, невла́жными стопа́ми,  дре́внїй (с. 449) пѣшеше́ствовавъ і҆и҃ль, крⷭ҇тоѻбра́зными  мѡѷсе́овыма рꙋка́ма а҆мали́ковꙋ си́лꙋ въ пꙋсты́ни  побѣди́лъ є҆́сть. 
Ли́къ а҆пⷭ҇льскїй пѣ́ти мѝ жела́ющꙋ, хрⷭ҇тѐ,  моли́твами и҆́хъ ꙗ҆́кѡ бг҃ъ зарю̀ прест҃а́гѡ дх҃а да́рꙋй  мѝ, и҆ свѣ́тъ премꙋ́дрости твоеѧ̀. 
Оу҆крѣ́пльшесѧ си́лою твое́ю и҆ бл҃года́тїю,  хрⷭ҇тѐ, си́лꙋ проти́вныхъ вра̑гъ разрꙋши́ша, честні́и твоѝ  а҆пⷭ҇ли, бг҃ови́дцы бы́вше неѡскꙋ́днымъ къ тебѣ̀  манове́нїемъ. 
И҆сцѣлє́нїѧ творѧ́ще, влⷣко, твои́мъ и҆́менемъ,  ꙗ҆зы́чєскаѧ совокꙋплє́нїѧ твои́мъ позна́нїемъ  оу҆лови́ша, сла́внїи а҆пⷭ҇ли, и҆ свѣ́томъ твои́мъ  просвѣти́ша. 
Премꙋ́дрости нбⷭ҇ныѧ наꙋчи́вшесѧ, пресла́внїи  хрⷭ҇тѡ́вы а҆пⷭ҇ли, ꙗ҆́вственнѡ премꙋ́дрїи ѡ҆бꙋи́сте  многослѡ́вїѧ нечести́выхъ, поспѣше́нїемъ проповѣ́данїѧ. 
Бг҃оро́диченъ: 
Ѿ трⷪ҇цы пребжⷭ҇твенныѧ є҆ди́наго, пречⷭ҇таѧ,  родила̀ є҆сѝ, и҆зъ тебє̀ пло́тїю ꙗ҆́вльшагосѧ по на́мъ,  благоволе́нїемъ ро́ждшагѡ и҆̀, и҆ дѣ́йствомъ дх҃а  прест҃а́гѡ, дв҃о мт҃и. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Твоѧ̑ пѣсносло́вцы, бцⷣе, живы́й и҆ незави́стный  и҆сто́чниче ли́къ себѣ̀ совокꙋ́пльшыѧ дꙋхо́внѡ оу҆твердѝ,  въ бж҃е́ственнѣй твое́й сла́вѣ вѣнцє́въ сла́вы сподо́би. 
Сро́дникъ, пе́тре, тебѣ̀ а҆ндре́й проѧвлѧ́етъ  мессі́ю хрⷭ҇та̀, къ немꙋ́же вѣ́рою пристꙋпи́лъ є҆сѝ: и҆  ты̀, па́ѵле чꙋ́дный, бг҃одѣ́тельнымъ креще́нїемъ ѿ  а҆на́нїи просвѣти́лсѧ є҆сѝ. 
Ле́стнѡ и҆́же писа́нїемъ зако́на, па́дающїй ро́дъ  і҆и҃левъ, просвѣще́нїемъ бл҃года́ти пе́тръ приве́дъ:  ꙗ҆зы̑къ же стада̀ па́ѵелъ ѿ пре́лести и҆зба́ви. 
На̑ги и҆ прѡ́сты во ꙗ҆зы́ки посла́лъ є҆сѝ твоѧ̑  оу҆ч҃никѝ, вмѣ́стѡ ѻ҆рꙋ́жїѧ твоѐ и҆́мѧ носѧ́ще ст҃о́е,  и҆ ле́стнꙋю бра́нь хрⷭ҇тѐ, вѣ́рою разрꙋши́ша. (с. 450) 
Бг҃оро́диченъ: 
И҆спо́лнисѧ, а҆пⷭ҇ли, позна́ти гдⷭ҇а всѧ̀ землѧ̀ ѿ  дв҃ы возсїѧ́вшаго, и҆ мі́ръ ѡ҆бно́вльша бжⷭ҇твеннымъ ва́шимъ  проповѣ́данїемъ, пе́тре и҆ па́ѵле прехва́льнїи. 
И҆́нъ. І҆рмо́съ: 
Весели́тсѧ ѡ҆ тебѣ̀ цр҃ковь твоѧ̀, хрⷭ҇тѐ,  зовꙋ́щи: ты̀ моѧ̀ крѣ́пость, гдⷭ҇и, и҆ прибѣ́жище и҆  оу҆твержде́нїе. 
Нбⷭ҇наѧ и҆ честна́ѧ бг҃овѣща́юще на землѝ  оу҆чє́нїѧ, ѧ҆зы̑ки ѻ҆́гненными и҆звѣствꙋ́юще:  проповѣ́дницы хрⷭ҇тѡ́вы пре́дали є҆стѐ. 
Показа́лъ є҆сѝ нб҃са̀ словє́снаѧ, оу҆ч҃никѝ  твоѧ̑, влⷣко, сла́вꙋ твою̀ повѣ́дающыѧ всѣ̑мъ концє́мъ. 
Напи́сани бы́вше на нб҃сѣ́хъ, и҆ ꙗ҆́вльшесѧ  хрⷭ҇тꙋ̀ ссє́льницы, чтꙋ́щихъ ва́съ любо́вїю ны́нѣ,  премꙋ́дрїи, сохрани́те. 
Бг҃оро́диченъ: 
Всели́выйсѧ въ на́съ, и҆́же въ вы́шнихъ живы́й,  пречⷭ҇таѧ, пло́ть бо прїи́мъ ѿ тебє̀ безъ сѣ́мене,  ꙗ҆ви́сѧ. 
Сѣда́ленъ, гла́съ д҃: Подо́бенъ: Вознесы́йсѧ: 
Всели́вшесѧ во свѣ́тѣ непристꙋ́пнѣмъ, ꙗ҆́кѡ  жили́ще свѣ́та сꙋ́щїи, хра́мъ ва́шъ ст҃ы́й просвѣща́ете  при́снѡ бжⷭ҇твенными проповѣ̑данїи. тѣ́мже вѣ́рою  вопїе́мъ: тмы̀ на́съ и҆збавлѧ́йте, и҆ всѧ́ческихъ бѣ́дъ, и҆  лю́тагѡ ꙗ҆зы́ческагѡ наше́ствїѧ, оу҆молѧ́юще зижди́телѧ,  а҆пⷭ҇ли. 
Сла́ва, гла́съ и҃. Подо́бенъ: Премꙋ́дрости: 
Вели̑кїѧ свѣти́льники и҆ свѣ̑тлыѧ, верхо́вники  ꙗ҆́вльшыѧсѧ оу҆ч҃никѡ́въ, петра̀ восхва́лимъ, и҆  премꙋ́драго па́ѵла: и҆́бо ѻ҆гне́мъ бжⷭ҇твеннагѡ возсїѧ́вше  дх҃а, мглꙋ̀ пре́лести попали́ша всю̀. тѣ́мже и҆ вы́шнѧгѡ  црⷭ҇твїѧ гра́ждане досто́йнѡ ꙗ҆ви́шасѧ, и҆ бл҃года́ти  сопресто́льни. сегѡ̀ ра́ди вопїе́мъ и҆̀мъ: моли́те хрⷭ҇та̀  бг҃а, согрѣше́нїй ѡ҆ставле́нїе дарова́ти, пра́зднꙋющымъ  любо́вїю свѧтꙋ́ю па́мѧть ва́шꙋ. (с. 451) 
И҆ ны́нѣ, бг҃оро́диченъ: 
Ꙗ҆́кѡ дв҃ꙋ и҆ є҆ди́нꙋ въ жена́хъ, тѧ̀ безъ  сѣ́мене ро́ждшꙋю бг҃а пло́тїю, всѝ оу҆блажа́емъ ро́ди  человѣ́честїи: ѻ҆́гнь бо всели́сѧ въ тѧ̀ бжⷭ҇тва̀, и҆  ꙗ҆́кѡ млⷣнца млеко́мъ пита́еши зижди́телѧ и҆ гдⷭ҇а. тѣ́мъ  а҆́гг҃льскїй и҆ человѣ́ческїй ро́дъ досто́йнѡ сла́вимъ  прест҃о́е ржⷭ҇тво̀ твоѐ, и҆ согла́снѡ вопїе́мъ тѝ: молѝ  хрⷭ҇та̀ бг҃а согрѣше́нїй ѡ҆ставле́нїе дарова́ти  покланѧ́ющымсѧ вѣ́рою прест҃о́мꙋ ржⷭ҇твꙋ̀ твоемꙋ̀. 
Пѣ́снь д҃. І҆рмо́съ: 
Неизслѣ́дный бж҃їй совѣ́тъ, є҆́же ѿ дв҃ы  воплоще́нїѧ, тебє̀ вы́шнѧгѡ, прⷪ҇ро́къ а҆ввакꙋ́мъ  оу҆смотрѧ́ѧ, зовѧ́ше: сла́ва си́лѣ твое́й, гдⷭ҇и. 
Съ крѣ́пкими оу҆́бѡ немощні́и, съ виті́ѧми же  невѣ́жди, спле́тшесѧ благоче́стнѡ, пе́тре и҆ па́ѵле,  взе́мше побѣ́дꙋ хрⷭ҇то́вы а҆пⷭ҇толи. 
Ѿстꙋ́пника сі́мѡна волхва̀ лю́таго, ꙗ҆́кѡ  златолю́бца ѡ҆бличѝ бжⷭ҇твенный пе́тръ, и҆ ны́нѣ па́ѵелъ  мꙋ́дрый, стєзѝ развраща́ющаго хрⷭ҇тѡ́вы є҆лѵ́ма  ѡ҆слѣпи́лъ є҆́сть. 
Невѣ́жественно ры́барь и҆ оу҆сма́рь сло́во  и҆мꙋ́ще, но растворе́нно бжⷭ҇твеннꙋю со́лїю дꙋ́шы  любомꙋ́дрыхъ оу҆слади́ша, и҆ хрⷭ҇тꙋ̀ вѣ́рою приведо́ша. 
Бг҃оро́диченъ: 
Рѣ́чїю бг҃одохнове́нною пре́жде а҆ввакꙋ́мъ го́рꙋ  тѧ̀ чи́стꙋ и҆ присѣ́ннꙋ бжⷭ҇твенный речѐ, преходѧ́щаго ѿ  ю҆́га, и҆ тобо́ю воплоща́ема, влⷣчце, возвѣща́ѧ  ꙗ҆вле́ннѡ. 
И҆́нъ. І҆рмо́съ: 
Вознесе́на тѧ̀ ви́дѣвши цр҃ковь на крⷭ҇тѣ̀, сл҃нце  пра́ведное, ста̀ въ чи́нѣ свое́мъ, досто́йнѡ взыва́ющи:  сла́ва си́лѣ твое́й, гдⷭ҇и. 
Глаго́лѡвъ бжⷭ҇твенныхъ а҆пⷭ҇лъ вѣща́нїе  ѻ҆гнеѻбра́знѡ про́йде вселе́ннꙋю всю̀, ле́сти оу҆́бѡ  ве́щь попалѧ́ющее, и҆ просвѣща́ющее бл҃года́тїю  благочести́выхъ совокꙋплє́нїѧ. (с. 452) 
Почернѣ́вшїй мра́комъ безбо́жїѧ мі́ръ, бг҃озра̑чнаѧ  свѣти̑ла, просвѣти́ша зарѧ́ми бл҃года́ти, оу҆ч҃ницы̀  гдⷭ҇ни ꙗ҆́вльшесѧ сїѧ́нїемъ проповѣ́данїѧ. 
Свѧще́нными зарѧ́ми просвѣще́ни мы́сленнагѡ сл҃нца,  ꙗ҆́кѡ со́лнце въ мі́рѣ сїѧ́ете, прехва́льнїи, свѣ́томъ  бж҃е́ственнымъ пре́лести мглꙋ̀ ѿгонѧ́юще. 
Же́злъ си́лы и҆мꙋ́ще крⷭ҇тъ тво́й, сла́ное житїѧ̀  самови́дцы твоѝ, сло́ве, мо́ре пресѣко́ша, ꙗ҆́кѡ ко́ни  смꙋща́юще многобо́жїѧ во́ды. 
Бг҃оро́диченъ: 
Оу҆кра́шена разли́чнымъ свѣтоли́тїемъ, нб҃о  ѡ҆дꙋшевле́нное, тебѐ царѧ̀ ца́рствꙋющихъ, хрⷭ҇тѐ, дв҃и́ца  пречⷭ҇таѧ, ны́нѣ ꙗ҆́кѡ бцⷣа сла́вима є҆́сть. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо, неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Ꙗ҆́кѡ сꙋ́ща тве́рда, хрⷭ҇то́съ тѧ̀ ка́мень наречѐ,  пе́тре, и҆ на тебѣ̀ цр҃ковь, є҆ѧ́же а҆́дѡва врата̀ не  ѡ҆долѣ́ютъ: тебе́ же, па́ѵле, сосꙋ́дъ и҆збра́нъ речѐ,  сегѡ̀ пронестѝ предъ ꙗ҆зы́ки и҆́мѧ. 
Пе́тръ ѿве́ргсѧ оу҆ч҃телѧ три́жды, три́жды є҆́же  люби́ти приглаше́нїемъ присво́исѧ: па́ѵелъ, и҆́же пе́рвѣе  хꙋ́льникъ сы́й, тѧ́жкѡ же ѡ҆скорблѧ́ѧ вѣ̑рныѧ, по́слѣжде  проповѣ́даше, є҆го́же гонѧ́ше пе́рвѣе. 
Нетлѣ́нно зва́нїе, и҆ сла́вꙋ присносꙋ́щнꙋ пе́тръ  ѿ хрⷭ҇та̀ ѡ҆брѣ́те съ па́ѵломъ. ѻ҆́въ оу҆́бѡ ключѝ  нбⷭ҇ныѧ прїѧ́тъ, се́й же въ ра́й восхи́щсѧ, глаго́лы  неизречє́нныѧ навы́къ па́че человѣ́ка. 
Бг҃оро́диченъ: 
Ѿ бжⷭ҇твеннагѡ дх҃а и҆са́їа и҆спо́лнь, ржⷭ҇тво̀  безъ ѻ҆тца̀ проречѐ, и҆зъ тебє̀, дв҃о, ро́ждшагѡсѧ  є҆мманꙋ́ила, и҆́же (с. 453) є҆́сть съ на́ми бг҃ъ,  є҆го́же, чⷭ҇таѧ, родила̀ є҆сѝ. тѣ́мже всѝ пое́мъ тѧ̀. 
И҆́нъ. І҆рмо́съ: 
Ты̀, гдⷭ҇и мо́й, свѣ́тъ въ мі́ръ прише́лъ є҆сѝ,  свѣ́тъ ст҃ы́й, ѡ҆браща́ѧй и҆зъ мра́чна невѣ́дѣнїѧ,  вѣ́рою воспѣва́ющыѧ тѧ̀. 
Бжⷭ҇твєнныѧ твоѧ̑ и҆ премꙋ̑дрыѧ слꙋжи́тели свѣ́тъ  показа́лъ є҆сѝ въ мі́рѣ, тебѐ незаходи́маго свѣ́та  всѣ̑мъ возвѣща́ющыѧ. 
И҆̀же всѧ́кꙋ добродѣ́тель ꙗ҆́вственнѡ проше́дше,  а҆пⷭ҇ли, разли̑чныѧ бѣсо́вскїѧ ѕло́бы сплетє́нїѧ  разрꙋши́сте. 
Ꙗ҆ви́ша на́мъ трⷪ҇ческое сїѧ́нїе, во є҆ди́нствѣ  бж҃ества̀, ѻ҆́гненными ѧ҆зы́ки вѣща́юще, а҆пⷭ҇ли. 
Бг҃оро́диченъ: 
Тѧ̀ ѻ҆рꙋ́жїе непобѣди́мое на врагѝ предлага́емъ,  тѧ̀ оу҆твержде́нїе, и҆ наде́ждꙋ на́шегѡ спасе́нїѧ,  бг҃оневѣ́сто, стѧжа́хомъ. 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те, рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Свѣтла̑ петрѡ́ва чꙋдеса̀, чє́стна же и҆ па̑ѵлова  зна́мєнїѧ: и҆́бо ри̑зы и҆ сѣ̑ни и҆́хъ недꙋ́ги болѧ́щихъ  и҆сцѣлѣва́ютъ прилага́емїи. 
Пе́тръ вои́стиннꙋ сла́вный, и҆ па́ѵелъ пои́стиннѣ  чꙋ́дный, дво́ица бжⷭ҇твеннаѧ, и҆ честнѣ̑йша жили̑ща  живонача́льныѧ трⷪ҇цы, всѣ́ми помина́етсѧ. 
Болѧ́щихъ дꙋ́шы и҆ тѣлеса̀, ꙗ҆́кѡ бжⷭ҇твенный  вра́чь и҆зрѧ́денъ пе́тръ и҆сцѣлѝ, па́ѵелъ ꙗ҆зы́ки  ѡ҆зарѝ, и҆ свѣ́томъ гдⷭ҇нимъ назна́мена. 
Бг҃оро́диченъ: 
Пѣ́ти тѧ̀ до́лжни є҆смы̀, но вои́стиннꙋ по  достоѧ́нїю не мо́жемъ. тѣ́мже пое́мъ тѧ̀ молча́нїемъ,  чтꙋ́ще несказа́нное, є҆́же на тебѣ̀, дв҃о, содѣ́ѧнное  та́инство. (с. 454) 
И҆́нъ. І҆рмо́съ: 
Пожрꙋ́ ти со гла́сомъ хвале́нїѧ, гдⷭ҇и, цр҃ковь  вопїе́тъ тѝ, ѿ бѣсо́вскїѧ кро́ве ѡ҆чи́щшисѧ, ра́ди  ми́лости ѿ ре́бръ твои́хъ и҆сте́кшею кро́вїю. 
Оу҆тверди́въ оу҆ченикѝ твоѧ̑, сп҃се,  премꙋ́дростїю и҆ чꙋдесы̀, си́льнѣйшыѧ содѣ́лалъ є҆сѝ  є҆́ллинскагѡ бꙋесло́вїѧ: и҆ си́хъ прелє́стнаѧ разрꙋши́ша  велѣ̑нїѧ. 
Бжⷭ҇твенныѧ рѣ́ки премꙋ́дрости, напо́лниша  спаси́тельныхъ во́дъ оу҆дѡ́лїа всѧ̑ цр҃кѡ́внаѧ, ѿ  и҆стѡ́чникъ спаси́тельныхъ стрꙋѧ́ми ѡ҆бога́щше. 
Ꙗ҆́вльшесѧ живѡ́тныѧ ѕвѣ́зды, прехва́льнїи,  разори́сте всю̀ мра́чнꙋю пре́лесть свѣтоза́рными сїѧ̑нїи,  и҆ бг҃оразꙋ́мїѧ свѣ́тъ возсїѧ́вше. 
Бг҃оро́диченъ: 
Всю́ тѧ голꙋби́цꙋ соверше́ннꙋ и҆ предобрꙋ̀,  свѣ́тлый ѡ҆брѣ́тъ крі́нъ, и҆ оу҆до́льный цвѣ́тъ, ѽ  бг҃ома́ти! жени́хъ мы́сленный въ тѧ̀ всели́сѧ. 
Конда́къ, гла́съ в҃. Подо́бенъ: Вы́шнихъ и҆щѧ̀: 
Ка́мень хрⷭ҇то́съ, ка́менѧ вѣ́ры прославлѧ́етъ  свѣ́тлѡ, оу҆ченикѡ́въ преизрѧ́дна, и҆ съ па́ѵломъ ве́сь  дванадесѧточи́сленный собо́ръ дне́сь: и҆́хже па́мѧть  соверша́юще вѣ́рнѡ, си́хъ просла́вльшаго прославлѧ́емъ. 
І҆́косъ: 
Всечестнꙋ́ю и҆ преблаже́ннꙋю па́мѧть ва́шꙋ творѧ́щїи  ны́нѣ, въ пѣ́снехъ прилѣ́жнѡ вопїе́мъ къ ва́мъ:  пресвѣ̑тлаѧ и҆ бг҃озра̑чнаѧ свѣти̑ла мі́ра, возлю́бленнїи  оу҆ченицы̀ хрⷭ҇тѡ́вы двана́десѧте, ꙗ҆́кѡ и҆мꙋ́ще къ немꙋ̀  дерзнове́нїе моли́тисѧ за ны̀: ва́мъ бо дана̀ є҆́сть  бл҃года́ть и҆сцѣле́нїй, и҆ грѣхѡ́въ проще́нїѧ: прилѣ́жнѡ  оу҆́бѡ є҆го̀ моли́те, грѣхѡ́въ и҆ напа́стей и҆зба́витисѧ  на́мъ, да є҆ди́наго чл҃вѣколю́бца, ва́съ просла́вльшаго  прославлѧ́емъ. (с. 455) 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆ц҃є́въ гдⷭ҇ь и҆ бг҃ъ, бл҃гослове́нъ  є҆сѝ. 
Оу҆блажи́сѧ пе́тръ ѿ хрⷭ҇та̀, ꙗ҆́кѡ семꙋ̀ ре́кшꙋ  сн҃а бг҃а жива́гѡ, и҆ па́ѵелъ почте́сѧ, ꙗ҆́кѡ сосꙋ́дъ  благопотре́бенъ, и҆ взыва́хꙋ: ѻ҆тцє́въ гдⷭ҇ь и҆ бг҃ъ,  бл҃гослове́нъ є҆сѝ. 
Законослꙋже́бники оу҆́бѡ пе́тръ оу҆мꙋдрѧ́ше,  ꙗ҆́коже завѣща́сѧ є҆мꙋ̀: па́ѵелъ же ꙗ҆зы́чники, ѻ҆́ба  же бл҃года́тїю хрⷭ҇тꙋ̀ пригвожда́хꙋ, и҆ взыва́хꙋ: ѻ҆тє́цъ  на́шихъ бж҃е, бл҃гослове́нъ є҆сѝ. 
Ꙗ҆́кѡ преизрѧ́денъ пе́тръ хрⷭ҇то́въ па́стырь,  ста́до прїѧ́тъ, цр҃кви же па́ѵелъ оу҆чи́тель бжⷭ҇твенъ  бы́сть, взыва́юще: ѻ҆тє́цъ на́шихъ бж҃е, бл҃гослове́нъ  є҆сѝ. 
Бг҃оро́диченъ: 
Всенепоро́чнаѧ марі́е, и҆ и҆зрѧ́днаѧ свѧ́тостїю,  ꙗ҆́же бг҃а пло́тїю, дв҃о, ро́ждши, неискꙋсобра́чнаѧ чⷭ҇таѧ,  того̀ молѝ ѿ всѧ́кагѡ на́съ и҆зба́вити наведе́нїѧ и҆  грѣха̀. 
И҆́нъ. І҆рмо́съ: 
Въ пе́щи а҆враа́мстїи ѻ҆́троцы персі́дстѣй,  любо́вїю благоче́стїѧ па́че, не́жели пла́менемъ ѡ҆палѧ́еми,  взыва́хꙋ: бл҃гослове́нъ є҆сѝ въ хра́мѣ сла́вы твоеѧ̀,  гдⷭ҇и. 
Сы́ны сотвори́въ оу҆ч҃никѝ твоѧ̑, и҆́же пре́жде  є҆стество́мъ бг҃ъ, любо́вїю наслѣ́дники показа́лъ є҆сѝ,  ѻ҆те́ческагѡ наслѣ́дїѧ пребл҃гі́й, и҆ ходи́ти съ тобо́ю  ꙗ҆́кѡ съ бг҃омъ и҆ влⷣкою и҆зво́лилъ є҆сѝ. 
Премꙋ́дрости и҆зли́тїе, серде́чнꙋю широтꙋ̀, ѧ҆зы́къ  доброглаго́ливъ, сло́ве, пода́въ, бжⷭ҇твєннымъ  оу҆ч҃никѡ́мъ твои̑мъ, посла́лъ є҆сѝ проповѣ́дати  є҆ѵⷢ҇лїе црⷭ҇твїѧ всѣ̑мъ концє́мъ. 
Ꙗ҆́вльшесѧ ꙗ҆́кѡ ѻ҆́блацы бж҃їѧ свѣ́та а҆пⷭ҇ли,  всѣ̑мъ (с. 456) ѡ҆дождева́ютъ во́дꙋ животворѧ́щꙋю, зовꙋ́ще:  бл҃гослове́нъ є҆сѝ въ хра́мѣ сла́вы твоеѧ̀, гдⷭ҇и. 
Бг҃оро́диченъ: 
Преꙋкраше́нна бж҃їею сла́вою ꙗ҆ви́ласѧ є҆сѝ,  пречⷭ҇таѧ, є҆ди́на ѿ вѣ́ка сло́во бж҃їе заче́ншаѧ, мт҃и  дв҃о. бл҃гослове́нна ты̀ въ жена́хъ, всенепоро́чнаѧ влⷣчце. 
Пѣ́снь и҃. І҆рмо́съ: 
Ѻ҆́троки бл҃гочести̑выѧ въ пе́щи ржⷭ҇тво̀  бг҃оро́дичо спасло̀ є҆́сть тогда̀ оу҆́бѡ ѡ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте, дѣла̀, и҆ превозноси́те є҆го̀ во  всѧ̑ вѣ́ки. 
Си́лою оу҆крѣ́пльсѧ пе́тръ бжⷭ҇твенною,  оу҆ме́ршꙋю таві́ѳꙋ воскресѝ: па́ѵелъ же є҆ѵтѵ́ха съ  высоты̀ па́дша, и҆ оу҆мерщвле́нна возста́ви, ѻ҆́ба  взыва́ющѧ: гдⷭ҇а воспѣва́йте дѣла̀, и҆ превозноси́те  є҆го̀ во всѧ̑ вѣ́ки. 
Видѣ́нїемъ оу҆жа́снымъ и҆ чꙋ́днымъ корни́лїа  оу҆́бѡ пе́тръ просвѣтѝ: па́ѵелъ же га́їа, крі́спа и҆  пане́стїа, и҆ стефані́на крестѝ, ѻ҆́ба зовꙋ́щѧ: гдⷭ҇а  воспѣва́йте дѣла̀, и҆ превозноси́те є҆го̀ во всѧ̑ вѣ́ки. 
Блюдо́ма петра̀ свѧ́зана хрⷭ҇то́съ оу҆́бѡ  а҆́гг҃ломъ но́щїю разрѣшѝ: па́ѵла же и҆ сі́лꙋ, а҆́бїе  молѧ́щымсѧ, въ кла́дѣ но́ги тве́рдѡ стѧ̑гнꙋты и҆зведѐ и҆  темни́цꙋ потрѧ́съ. тѣ́мже воспое́мъ хрⷭ҇та̀ во вѣ́ки. 
Бг҃оро́диченъ: 
И҆зба́ви страсте́й всепа́гꙋбныхъ, плени̑цы же  согрѣше́нїй ны́нѣ расто́ргни, и҆́миже ко́ждо стѧ́жетсѧ:  вси́ бо согрѣши́хомъ, и҆ ѡ҆чище́нїѧ про́симъ, сꙋ́ще  пови́ннїи. є҆́же пода́ждь, бцⷣе, мольба́ми твои́ми,  превозносѧ́щымъ хрⷭ҇та̀ во вѣ́ки. 
И҆́нъ. І҆рмо́съ: 
Рꙋ́цѣ распросте́ръ, данїи́лъ львѡ́въ зїѧ̑нїѧ въ  ро́вѣ затчѐ, ѻ҆́гненнꙋю же си́лꙋ оу҆гаси́ша,  добродѣ́телїю препоѧ́савшесѧ, благоче́стїѧ рачи́тели  ѻ҆́троцы, взыва́юще: благослови́те, всѧ̑ дѣла̀ гдⷭ҇нѧ,  гдⷭ҇а. (с. 457) 
Бжⷭ҇твенный премꙋ́дрый ли́къ а҆пⷭ҇лъ хрⷭ҇то́выхъ,  ѻ҆гне́мъ дх҃а, ꙗ҆́коже пле́велы попали́ша многоразли̑чнаѧ  бѣсѡ́вскаѧ чти̑лища, и҆ вѣ́рныхъ сердца̀ просвѣти́ша,  вопїю́ще: бл҃гослови́те, всѧ̑ дѣла̀ гдⷭ҇нѧ, гдⷭ҇а. 
Согла́снѡ бжⷭ҇твєнныѧ оу҆ч҃никѝ хрⷭ҇тѡ́вы  а҆пⷭ҇лы, ꙗ҆̀же возгремѣ́вшыѧ на́мъ бжⷭ҇твєннаѧ велѣ̑нїѧ,  приста̑нища вѣ́рныхъ, благода́тели ѻ҆́бщыѧ человѣ́чествꙋ,  сп҃сꙋ слꙋжи́тели почти́мъ. 
Всечестны̑ѧ, и҆ вмѣсти̑тельныѧ сосꙋ́ды  добродѣ́телей, человѣ̑ческїѧ нача́тки, проповѣ́данїѧ  трꙋбы̑, пото́ки нетлѣ́нныѧ жи́зни, бг҃онѡ́сныѧ мѡ́лнїи,  и҆сцѣле́нїй и҆сто́чники, кра̑сныѧ но́ги є҆ѵⷢ҇лїа почти́мъ. 
Бг҃оро́диченъ: 
По́лный сы́й смирѧ́етсѧ на́съ ра́ди, да и҆сполне́нїѧ  є҆гѡ̀ причасти́мсѧ: въ пречⷭ҇тое бо чре́во твоѐ вше́дъ  неѡбыме́нный, ѿ ѻ҆ч҃ескихъ нѣ́дръ не ѿстꙋ́пль  воплоти́сѧ. тѣ́мъ тѧ̀ всѝ благослови́мъ, марі́е  бг҃оневѣ́стнаѧ. 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ, дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ: ра́дꙋйсѧ, всеблаже́ннаѧ бцⷣе, чи́стаѧ  приснодв҃о. 
Ве́сь всю́дꙋ мі́ръ проидо́сте, ꙗ҆́коже крила́ти, и҆  є҆ѵⷢ҇лїе колѣ́нѡмъ всѣ̑мъ, ꙗ҆зы́кѡмъ и҆ страна́мъ,  хрⷭ҇то́во проповѣ́давше, всѧ̑ привлеко́сте къ вѣ́рѣ,  пе́тре преблаже́нный и҆ чꙋ́дный па́ѵле а҆пⷭ҇ле. 
Прини́къ во глꙋбо́кꙋю ста́рость, и҆ є҆стества̀  до́лгъ, пе́тре, и҆сполнѧ́ѧ, оу҆ч҃телѧ твоегѡ̀ хрⷭ҇та̀  подо́бїемъ, крⷭ҇тъ претерпѣ́лъ є҆сѝ: ты́ же во главꙋ̀  твою̀, па́ѵле, оу҆сѣ́ченъ бы́въ, ѽ чꙋ́до стра́шно!  вмѣ́стѡ кро́ве млека̀ и҆сточи́лъ є҆сѝ пото́ки, и҆  невѣ̑рныѧ ѡ҆брати́лъ є҆сѝ. (с. 458) 
Ѽ бжⷭ҇твеннаѧ дво́ице, мꙋ́дрѣ врꙋчи́вшаѧсѧ всегѡ̀  мі́ра дꙋша́мъ, и҆ ко благоче́стїю ѿ нече́стїѧ претво́рше,  и҆ по сме́рти спаса́юще є҆щѐ вѣ́рныхъ дꙋ́шы, и҆ ны́нѣ  на́съ помѧни́те, и҆ предста́вите хрⷭ҇тꙋ̀, верхо́внїи  а҆пⷭ҇ли. 
Бг҃оро́диченъ: 
Сп҃се бл҃гі́й, и҆́же є҆стество́мъ чл҃вѣколю́бецъ,  и҆ многомилосе́рдъ, препѣ́тыѧ твоеѧ̀ мт҃ре дв҃ы  бжⷭ҇твенными мольба́ми, петра̀ моли́твами и҆ па́ѵла а҆пⷭ҇лъ  твои́хъ, ми́лость твою̀ и҆ по́мощь съ нб҃сѐ на́мъ послѝ. 
И҆́нъ. І҆рмо́съ: 
Ка́мень нерꙋкосѣ́чный ѿ несѣко́мыѧ горы̀ тебє̀,  дв҃о, краеꙋго́льный ѿсѣче́сѧ, хрⷭ҇то́съ, совокꙋпи́вый  разстоѧ̑щаѧсѧ є҆стєства̀. тѣ́мъ веселѧ́щесѧ, тѧ̀, бцⷣе,  велича́емъ. 
Рѣши́ти плени̑цы прегрѣше́нїй, вла́сть прїе́мше  ѿ влⷣки, бг҃ови́дцы, воспѣва́ющихъ ва́съ, ми́лостивнѡ  грѣхѝ ѡ҆чи́стите, и҆ спасе́нїѧ сподо́бите. 
Вседꙋхо́внꙋю зарю̀ сꙋ́щественнѡ ва́мъ ꙗ҆́вльшꙋюсѧ,  всѝ воспрїѧ́сте, а҆пⷭ҇ли сла́внїи, въ го́рницѣ наꙋчи́вшесѧ  высѡ́кимъ проповѣ́данїємъ и҆ оу҆че́нїємъ, и҆ ны́нѣ  досто́йнѡ блажи́ми є҆стѐ. 
Ва́мъ хрⷭ҇то́съ ны́нѣ дрꙋгѡ́мъ свои̑мъ почи́вшымъ  вѣнцы̀ подае́тъ неꙋвѧда́ємыѧ, и҆ видѣ́нїѧ бжⷭ҇твеннагѡ  и҆сполнѧ́етъ: є҆мꙋ́же ны́нѣ моли́тесѧ, цр҃кви всѧ̑  спастѝ. 
Бг҃оро́диченъ: 
Пло́тїю прїитѝ восхотѣ́въ, оу҆краси́вый сло́вомъ  всѧ́чєскаѧ, въ тѧ̀ всели́сѧ, є҆ди́нꙋ ст҃ѣ́йшꙋю всѣ́хъ  ѡ҆брѣ́те, и҆ бцⷣꙋ показа̀ и҆́стиннꙋю, мт҃и дв҃о. 
Свѣти́ленъ. Подо́бенъ: Оу҆ченикѡ́мъ: 
Оу҆ченикѡ́въ всечестнꙋ́ю двоенадесѧ́тицꙋ ра́достнѡ  восхвали́ти стеце́мсѧ, ра́дꙋйтесѧ, и҆̀же всю̀ подсо́лнечнꙋю  ѡ҆бше́дше, и҆ ꙗ҆зы́кѡвъ оу҆ло́вльше ѕловѣ̑рныѧ чреды̑,  наꙋчи́вшесѧ бжⷭ҇твєннымъ. (с. 459) 
Сла́ва: 
Двоенадесѧточи́сленный ли́къ дне́сь восхва́лимъ всѝ  вѣ́рнїи, ꙗ҆́кѡ оу҆тверди́вшесѧ ѿ ни́хъ, и҆ хрⷭ҇тꙋ̀  возопїе́мъ: моли́твами и҆́хъ, сп҃се, мі́ръ тво́й оу҆мирѝ. 
И҆ ны́нѣ, бг҃оро́диченъ: 
Мы̀ ѡ҆ тебѣ̀ хва́лимсѧ, бцⷣе, и҆ къ бг҃ꙋ тѧ̀  и҆́мамы предста́тельство, прострѝ рꙋ́кꙋ твою̀ ст҃ꙋ́ю, и҆  сокрꙋшѝ врагѝ на́шѧ, твои̑мъ низпослѝ рабѡ́мъ по́мощь ѿ  ст҃а́гѡ. 
На хвали́техъ стїхи̑ры на д҃, гла́съ д҃. Подо́бенъ:  Зва́нный свы́ше: 
Верхо́вное ѡ҆снова́нїе а҆пⷭ҇лѡвъ, ꙳ ты̀ всѧ̑  ѡ҆ста́вивъ, ꙳ и҆ послѣ́довалъ є҆сѝ оу҆ч҃телю, ꙳ вопїѧ̀  є҆мꙋ̀: съ тобо́ю оу҆мрꙋ̀, ꙳ да и҆ живꙋ̀ бл҃же́ннꙋю жи́знь.  ꙳ ри́ма же ты̀ бы́лъ є҆сѝ пе́рвый є҆пі́скопъ, ꙳  превели́кагѡ градѡ́въ сла́ва и҆ похвала̀, ꙳ и҆ цр҃кве пе́тре  оу҆твержде́нїе, ꙳ и҆ врата̀ а҆́дѡва не ѡ҆долѣ́ютъ  вои́стиннꙋ є҆ѧ̀, ꙳ ꙗ҆́коже хрⷭ҇то́съ предречѐ. ꙳ є҆го́же  молѝ, ꙳ спастѝ и҆ просвѣти́ти дꙋ́шы на́шѧ. 
И҆́же и҆зъ чре́ва ма́тернѧ ѿлꙋче́нъ, ꙳ ве́щнагѡ  велича́нїѧ тѧ́жести всѧ́кїѧ и҆збѣ́глъ є҆сѝ, ꙳ впери́всѧ  раче́нїемъ вои́стиннꙋ бжⷭ҇твенныѧ, па́ѵле, любвѐ, ꙳ къ  высотѣ̀ бжⷭ҇твеннѣй: ꙳ и҆дѣ́же въ пресвѣ́тлый мра́къ ꙳  бжⷭ҇твеннагѡ свѣ́та возше́дый, ꙳ ꙗ҆́кѡ нѣ́кїй  безпло́тный, ꙳ неизрече́нныхъ глагѡ́лъ ѡ҆богати́всѧ  оу҆чє́нїи, ꙳ и҆ посла́лсѧ є҆сѝ сꙋ́щымъ во тмѣ̀, ꙳  свѣ́тъ проповѣ́дꙋѧй хрⷭ҇та̀ бг҃а на́шего. ꙳ є҆го́же  молѝ, спастѝ и҆ просвѣти́ти дꙋ́шы на́шѧ. 
И҆́же свѣ́тъ сы́й пре́жде всѣ́хъ вѣ̑къ, ꙳ є҆гда̀  и҆зво́лилъ є҆сѝ ко мнѣ̀ человѣ́кꙋ прїитѝ,  неизрече́ннагѡ ра́ди чл҃вѣколю́бїѧ, ꙳ и҆ пло́ть бы́ти за  благосты́ню. ꙳ тогда̀ свѣ́ты вторы̑ѧ ꙳ твоеѧ̀ свѣ́тлости,  ꙳ и҆ мѡ́лнїѧ блеща̑щаѧ, ꙳ а҆пⷭ҇лы и҆ оу҆ч҃никѝ твоѧ̑, ꙳  сп҃се, показа́лъ є҆сѝ. ꙳ и҆̀же и҆ по́слани бы́вше, ꙳  тва́рь всю̀ бжⷭ҇твеннымъ свѣ́томъ твои́мъ ѡ҆зари́ша, ꙳  молѧ́ще тѧ̀, ꙳ спастѝ и҆ просвѣти́ти дꙋ́шы на́шѧ.(с. 460) 
Пе́тре и҆ па́ѵле, ꙳ сло́ва дѣ́лателїе: а҆ндре́е,  і҆а́кѡве и҆ і҆ѡа́нне премꙋ́дре: ꙳ варѳоломе́е и҆ фїлі́ппе, ꙳  ѳѡмо̀ и҆ матѳе́е: ꙳ сі́мѡне, і҆ꙋ́до, бжⷭ҇твенне і҆а́кѡве, ꙳  всемі́рнаѧ всечестна́ѧ оу҆ч҃никѡ́въ двоенадесѧ́тице: ꙳  и҆̀же въ мі́рѣ проповѣ́давшїи всест҃ꙋ́ю трⷪ҇цꙋ, ꙳  є҆стество́мъ бг҃а присносꙋ́щнаго: цр҃кве неразори̑мыѧ  вои́стиннꙋ стѣ́ны, ꙳ и҆ непоколеби́мїи столпѝ, ꙳ влⷣцѣ  всѣ́хъ моли́тесѧ спасти́сѧ на́мъ. 
Сла́ва, гла́съ и҃: Космы̀ мона́ха: 
Ю҆́же проидо́сте тва́рь, просвѣ́щше сп҃сѡвы  оу҆ч҃ницы̀, ле́сть і҆́дѡльскꙋю ꙗ҆́кѡ хвра́стїе попали́вше  оу҆чє́нїи ва́шими, ꙗ҆зы́ки ѿ неразꙋ́мїѧ глꙋбины̀ къ  бжⷭ҇твенномꙋ ра́зꙋмꙋ оу҆лови́вше, спасо́сте: и҆ ны́нѣ  моли́тесѧ хрⷭ҇тꙋ̀, ꙗ҆́кѡ да ми́лостивъ на́мъ бꙋ́детъ въ  де́нь сꙋ́дный. 
И҆ ны́нѣ, бг҃оро́диченъ: Влⷣчце, прїимѝ моли̑твы  ра̑бъ: 
Славосло́вїе вели́кое: и҆ ѿпꙋ́стъ. 
На лїтꙋргі́и, бл҃жє́нна ѿ канѡ́на в҃і-хъ  а҆пⷭ҇лѡвъ, пѣ́снь г҃-ѧ и҆ ѕ҃. Прокі́менъ, гла́съ и҃: Во  всю̀ зе́млю: Сті́хъ: Нб҃са̀ повѣ́даютъ сла́вꙋ бж҃їю:  А҆пⷭ҇лъ къ корі́нѳѧнѡмъ, зача́ло рл҃а. А҆ллилꙋ́їа, гла́съ  а҃: И҆сповѣ́дѧтъ нб҃са̀ чꙋдеса̀ твоѧ̑, гдⷭ҇и. Є҆ѵⷢ҇лїе  ма́рка, зача́ло в҃і. Прича́стенъ: Во всю̀ зе́млю. 


(с. 461) 
ПРИЛОЖЕ́НІЕ 
Мѣ́сѧца тогѡ́же въ и҃і-й де́нь. 
Слꙋ́жба прест҃ѣ́й бцⷣѣ, соверша́емаѧ въ Боголю́бской  ѻ҆би́тели въ де́нь пра́зднества ст҃о́й чꙋдотво́рной  Бг҃олю́бской і҆кѡ́нѣ Бж҃їей Мт҃ри. 
На Гдⷭ҇и воззва́хъ: стїхи̑ры на и҃. 
Гла́съ д҃. 
Ны́нѣ страна̀ рѡссі́йскаѧ ѡ҆ тебѣ̀ хва́литсѧ и҆  весели́тсѧ, и҆мѣ́ющи тѧ̀ застꙋ́пницꙋ непосты́днꙋю, и҆  стѣ́нꙋ нерꙋши́мꙋ, гра́дꙋ на́шемꙋ непоколеби́мое  ѻ҆снова́нїе, стра́жа неꙋсы́пна землѝ рѡссі́йскїѧ. Не  преста́й и҆ ны́нѣ твои́ми моли́твами, влⷣчце бг҃олюби́ваѧ,  и҆збавлѧ́ти твоѧ̑ лю́ди ѿ всѣ́хъ бѣ́дъ. 
Тебѣ̀ припа́даютъ, гпⷭ҇жѐ, ст҃и́телей сосло́вїе,  цр҃їе же и҆ кн҃зи и҆ ве́сь наро́дъ, оу҆ми́льнѡ молѧ́щесѧ,  и҆ любе́знѡ цѣлꙋ́ютъ тво́й ѻ҆́бразъ, бг҃олюби́ваѧ,  гл҃го́люще: чтꙋ́щїй тѧ̀ гра́дъ всегда̀ сп҃са́й ѿ всѣ́хъ  бѣ́дъ. 
Бж҃е́ственными дѣ́телми соблюда́еши и҆ покрыва́еши  ѿ вра́жїихъ нахожде́нїй, любо́вїю пра́зднꙋющыѧ пресла́вное  ꙗ҆вле́нїе твоѐ, бг҃олюби́ваѧ, бл҃говѣ́рномꙋ кн҃зю  а҆ндре́ю, и҆ зовꙋ́щыѧ тѝ: ты̀ є҆сѝ крѣ́пость на́ша и҆  оу҆твержде́нїе, и҆ ра́дованїе бг҃олѣ́пное. ви́дѧ же тѧ̀  молѧ́щꙋюсѧ ѡ҆ на́съ, И҆ мы̀ покланѧ́емсѧ сн҃ꙋ твоемꙋ̀ и҆  бг҃ꙋ на́шемꙋ, и҆ глаго́лемъ: і҆и҃се всеси́льне, спасѝ дꙋ́шы  на́шѧ, ꙗ҆́кѡ милосе́рдъ. 
Дне́сь сщ҃еннособра́вшесѧ, восхва́лимъ бцⷣꙋ:  прест҃а́ѧ дв҃о, мнѡ́гаѧ твоѧ̑ вєли́чїѧ, и҆ чꙋде́съ пꙋчи́на:  ты́ бо є҆сѝ на́мъ ст҃о́е ѡ҆гражде́нїе, и҆ похвала̀ и҆  сла́ва, и҆ и҆сто́чникъ и҆сцѣле́нїй. (с. 462) пра́зднꙋюще  ст҃о́мꙋ твоемꙋ̀ ѻ҆́бразꙋ, бг҃олюби́ваѧ, мо́лимсѧ гл҃юще,  і҆и҃се всеси́льне, спасѝ дꙋ́шы на́шѧ, ꙗ҆́кѡ милосе́рдъ. 
Бл҃гоче́стнѡ пречⷭ҇таѧ, чⷭ҇тны́ми твои́ми мл҃твами,  ѡ҆градѝ и҆ сохранѝ, и҆ стра̑шны врагѡ́мъ и҆ нерабѡ́тны  ꙗ҆вѝ, творѧ́щыѧ пра́зднество твоемꙋ̀ ѻ҆́бразꙋ,  бг҃олюби́ваѧ: да сн҃ꙋ твоемꙋ̀ зове́мъ: і҆и҃се всеси́льне,  спасѝ дꙋ́шы на́шѧ, ꙗ҆́кѡ милосе́рдъ. 
Сла́ва, и҆ ны́нѣ: гла́съ и҃. 
Прїиди́те, возра́дꙋемсѧ держа́внѣй застꙋ́пницѣ  ро́да на́шегѡ, цр҃и́цѣ бцⷣѣ, прїиди́те, поклони́мсѧ є҆́й  въ чꙋ́дномъ и҆ почита́емомъ а҆́гг҃лы, чⷭ҇тно́мъ є҆ѧ̀  ѻ҆́бразѣ: да́рꙋетъ бо бцⷣа вѣ̑рнымъ ѡ҆би́льныѧ да́ры  цѣлє́бныѧ ѿ неистощи́магѡ и҆сто́чника ст҃ы́ѧ і҆кѡ́ны  бг҃олю́бскїѧ, и҆скꙋше́нїй и҆ бѣ́дъ, и҆ всѧ́кагѡ грѣха̀  и҆збавлѧ́етъ на́съ, бл҃гоче́стнѡ и҆ бг҃опрїѧ́тнѡ  прославлѧ́ющихъ и҆ чтꙋ́щихъ свѣ́тлꙋю і҆кѡ́нꙋ є҆ѧ̀: тѣ́мъ  воспѣва́юще воззове́мъ бг҃олюби́вѣй: ра́дꙋйсѧ любе́знаѧ  вѣ̑рнымъ помо́щнице, во спасе́нїе дꙋ́шъ на́шихъ. 
На лїті́и стїхи̑ры: гла́съ ѕ҃. 
Нбⷭ҇ный цр҃ю̀, чл҃вѣколю́бче гдⷭ҇и,  долготерпѣли́ве и҆ многоми́лостиве, при́зри ѿ ст҃а́гѡ  жили́ща твоегѡ̀, ви́ждь смире́нїе на́ше, ви́ждь и҆  ѡ҆ѕлобле́нїе на́ше: и҆ не ꙗ҆́ростїю твое́ю ѡ҆бличи́ши  на́съ, нижѐ гнѣ́вомъ твои́мъ нака́жеши на́съ, и҆ не  преда́ждь на́съ въ наше́ствїе ꙗ҆зы́кѡмъ, и҆лѝ въ рꙋ́ки  врагѡ́мъ, да не когда̀ рекꙋ́тъ ꙗ҆зы́цы: гдѣ̀ є҆́сть бг҃ъ  и҆́хъ; мы́ же лю́дїе твоѝ, и҆ ѻ҆́вцы па́жити твоеѧ̀, и҆  и҆́мѧ твоѐ призыва́емъ. и҆́маши є҆сте́ственнꙋю бл҃гость  твою̀, сегѡ̀ ра́ди покрыва́й гра́дъ се́й (и҆лѝ ѻ҆би́тель  сїю̀). и҆́маши приснодв҃ꙋ мл҃твенницꙋ, ро́ждшꙋю тѧ̀, сло́ве  бж҃їй, и҆́маши ли́къ а҆по́столѡвъ, и҆ мно́жество мч҃никѡвъ  и҆ прпⷣбныхъ: прїимѝ моле́нїе и҆́хъ ѡ҆ (с. 463) лю́дехъ  согрѣ́шшихъ и҆ ѿча́ѧнныхъ, и҆ спасѝ, неѕло́биве,  достоѧ́нїе твоѐ. 
Гла́съ г҃. 
Прїиди́те всѝ концы̀ землѝ, чⷭ҇тно́мꙋ ѻ҆́бразꙋ  бж҃їѧ мт҃ре поклони́мсѧ: та́ бо рꙋ́цѣ къ сн҃ꙋ воздѣ́ющи  мо́литсѧ ѡ҆ на́съ и҆ тоѧ̑ ст҃ы́мъ ѻ҆́бразомъ на́ша страна̀  ѡ҆живлена̀ бы́сть. мы́ же ѱалмы̀ и҆ пѣ́сньми дх҃о́вными  поѧ̀ є҆́й со всѣ́ми ст҃ы́ми, пра́зднꙋемъ дне́сь свѣ́тлѡ. 
Велмѝ добро́тою оу҆краси́ тѧ бг҃ъ: ꙗ҆́кѡ  человѣ́кѡмъ свѣ́тъ дадѐ на рꙋкꙋ̀ твое́ю, бг҃олюби́ваѧ,  ты́ же въ сїѧ́нїи є҆гѡ̀ сꙋ́щи оу҆пова́нїе хрⷭ҇тїа́нѡмъ,  помо́щница и҆̀мъ въ нꙋ́ждахъ и҆ ско́рбехъ, бг҃олюби́ваѧ, и҆  приста́нище трꙋжда́ющымсѧ, молѝ и҆зба́витисѧ на́мъ ѿ  напа́стей, любо́вїю пою́щымъ тѧ̀, и҆ молѧ́щымсѧ всечестно́мꙋ  твоемꙋ̀ ѻ҆́бразꙋ, бг҃олюби́ваѧ. 
Сла́ва, и҆ ны́нѣ: гла́съ и҃. 
Тѧ̀ мо́лимъ предста́тельницꙋ на́шꙋ, пречⷭ҇таѧ  бг҃олюби́ваѧ, ѡ҆держи́ми печа́лми, не ѡ҆ста́ви до конца̀  погибнꙋ́ти рабѡ́мъ твои̑мъ, но оу҆скорѝ и҆з̾ѧ́ти на́съ  ѿ настоѧ́щагѡ гнѣ́ва и҆ ско́рби. ѽ прест҃а́ѧ дв҃о  чи́стаѧ, ты́ бо є҆сѝ на́мъ стѣна̀ и҆ по́мощь,  бг҃олюби́ваѧ. 
И҆ є҆ктєнїѝ. 
На стїхо́внѣ стїхи̑ры, гла́съ и҃: 
Ра́дꙋйсѧ бцⷣе всепѣ́таѧ, ра́дꙋйсѧ и҆сто́чниче  живота̀ вѣ̑рнымъ, притека́ющымъ къ тебѣ̀: ра́дꙋйсѧ всѣ́хъ  влⷣчце, гпⷭ҇жѐ тва́ри бл҃гослове́ннаѧ, ра́дꙋйсѧ  всенепоро́чнаѧ и҆ препросла́вленнаѧ, ра́дꙋйсѧ пала́то,  ра́дꙋйсѧ бж҃е́ственное селе́нїе, ра́дꙋйсѧ всепречⷭ҇таѧ,  ра́дꙋйсѧ мт҃и дв҃о, ра́дꙋйсѧ бг҃олюби́ваѧ. (с. 464) 
Сті́хъ: Помѧнꙋ̀ и҆́мѧ твоѐ, во всѧ́комъ ро́дѣ и҆  ро́дѣ. 
Ра́дꙋйсѧ бг҃олюби́ваѧ бцⷣе, пречⷭ҇таѧ мт҃и  хрⷭ҇то́ва. ра́дꙋйсѧ вѣ́рныхъ наде́ждо: ра́дꙋйсѧ мі́ра  ѡ҆чище́нїе: ра́дꙋйсѧ всѧ́кїѧ ско́рби и҆збавлѧ́ющаѧ рабы̑  твоѧ̑: ра́дꙋйсѧ человѣ́кѡмъ оу҆тѣше́нїе живоно́сное:  ра́дꙋйсѧ застꙋпле́нїе призыва́ющымъ тѧ̀, бг҃олюби́ваѧ:  ра́дꙋйсѧ бж҃їе пребыва́нїе и҆ горо̀ ст҃а́ѧ. 
Сті́хъ: Слы́ши дщѝ и҆ ви́ждь, и҆ приклонѝ оу҆́хо  твоѐ: 
Ра́дꙋйсѧ бг҃олюби́ваѧ бцⷣе, мт҃и хрⷭ҇то́ва,  ра́дꙋйсѧ є҆ди́на наде́жда человѣ́кѡмъ и҆ застꙋпле́нїе,  ра́дꙋйсѧ ѡ҆сщ҃е́ннаѧ пала́то: ра́дꙋйсѧ прибѣ́жище: ра́дꙋйсѧ  свѣти́льниче свѣ́та свѣ́тлый, ра́дꙋйсѧ раю̀: ра́дꙋйсѧ  бж҃е́ственное селе́нїе: ра́дꙋйсѧ и҆сто́чниче, и҆сточа́ющїй  во́дꙋ жи́зни притека́ющымъ къ тебѣ̀, бг҃олюби́ваѧ. 
Сла́ва, и҆ ны́нѣ: гла́съ д҃. 
Ты̀ є҆сѝ бцⷣе, а҆́гг҃лѡвъ ра́дость, ты̀ є҆сѝ  человѣ́кѡмъ сла́ва, бг҃олюби́ваѧ, ты̀ вѣ̑рнымъ наде́жда,  бцⷣе всепѣ́таѧ, предста́тельнице на́ша, и҆ къ тебѣ̀  прибѣга́емъ во всѧ́кой нꙋ́ждѣ, ꙗ҆́кѡ да мл҃твами твои́ми  ѿ стрѣ́лъ вра́жїихъ, и҆ па́гꙋбы дꙋшетлѣ́нныѧ, и҆  всѧ́кихъ скорбе́й и҆зба́вимсѧ всѝ, воспѣва́ющїи тѧ̀,  бг҃олюби́ваѧ. 
Тропа́рь, гла́съ а҃. 
Бг҃олюби́ваѧ цр҃и́це, неискꙋсомꙋ́жнаѧ дв҃о бцⷣе  мр҃і́е, молѝ за ны̀ тебѐ возлюби́вшаго, и҆ ро́ждшагосѧ ѿ  тебѐ сн҃а твоего̀, хрⷭ҇та̀ бг҃а на́шего, пода́ти на́мъ  ѡ҆ставле́нїе прегрѣше́нїй, мі́рови ми́ръ, бл҃гопло́дно  и҆з̾ѻби́лїе, на враги́ же ѡ҆долѣ́нїе, па́стырємъ  свѧты́ню, и҆ всемꙋ̀ человѣ́чꙋ ро́дꙋ спасе́нїе. гра́ды на́ша  и҆ стра̑ны рѡссі̑йскїѧ ѿ нахожде́нїѧ и҆ноплеме́нныхъ  застꙋпѝ, и҆ ѿ междоꙋсо́бныѧ бра́ни сохранѝ. ѽ мт҃и  бг҃олюби́ваѧ дв҃о! ѽ цр҃и́це всепѣ́таѧ! Ри́зою свое́ю  покры́й на́съ ѿ всѧ́кагѡ ѕла̀, ѿ ви́димыхъ и҆  неви́димыхъ вра̑гъ защитѝ, и҆ спасѝ дꙋ́шы на́шѧ. (с. 465) 
На оу҆́трени по а҃-й каѳі́смѣ сѣда́ленъ, гла́съ  є҃. 
Пречⷭ҇таѧ дв҃о бг҃олюби́ваѧ, поми́лꙋй на́съ  прибѣга́ющихъ съ вѣ́рою къ тебѣ̀, милосе́рдой, и҆  просѧ́щихъ те́плагѡ застꙋпле́нїѧ твоегѡ̀: мо́жеши бо, ꙗ҆́кѡ  бл҃га́ѧ, всѣ́хъ спастѝ, и҆ ꙗ҆́кѡ мт҃и бг҃а вы́шнѧгѡ,  ма́терними твои́ми моли́твами всегда̀ и҆збавлѧ́еши чтꙋ́щихъ  тѧ̀ ѿ всѣ́хъ бѣ́дъ, бг҃олюби́ваѧ. 
Сла́ва, и҆ ны́нѣ: гла́съ то́йже. 
По в҃-й каѳі́смѣ сѣда́ленъ, гла́съ а҃. 
Мт҃рь тѧ̀ бж҃їю мо́лимъ всѝ вои́стиннꙋ, и҆ къ  щедро́тамъ твои̑мъ вопїе́мъ, любо́вїю прибѣга́юще къ твое́й  бл҃гости: тѧ́ бо и҆́мамы грѣ́шнїи застꙋ́пницꙋ,  бг҃олюби́ваѧ, и҆ тебѐ стѧжа́хомъ въ напа́стехъ спасе́нїе,  є҆ди́нꙋ пречи́стꙋю. 
Сла́ва, и҆ ны́нѣ: гла́съ то́йже. 
Велича́нїе. 
Велича́емъ тѧ̀, прест҃а́ѧ дв҃о, и҆ чти́мъ ѻ҆́бразъ  тво́й ст҃ы́й, є҆го́же бл҃говѣ́рный кн҃зь а҆ндре́й дадѐ  на́мъ на врагѝ въ побѣ́дꙋ, и҆ всѣ̑мъ вѣ̑рнымъ во  спасе́нїе. 
Ѱало́мъ: Ве́лїй гдⷭ҇ь, и҆ хва́ленъ ѕѣлѡ̀: 
По полѷеле́и сѣда́ленъ, гла́съ а҃. 
Стѣна̀ неѡбори́маѧ на́мъ хрⷭ҇тїа́нѡмъ є҆сѝ, бцⷣе  дв҃о: къ тебѣ́ бо прибѣга́юще, неврѣди́мы пребыва́емъ, и҆  па́ки согрѣша́юще, и҆́мамы тѧ̀ мл҃твенницꙋ, бг҃олюби́ваѧ.  тѣ́мъ бл҃годарѧ́ще вопїе́мъ тѝ: ра́дꙋйсѧ бл҃года́тнаѧ,  гдⷭ҇ь съ тобо́ю. 
Сла́ва, и҆ ны́нѣ: то́йже. 
По н҃-мъ ѱалмѣ̀ стїхи́ра, гла́съ ѕ҃. Не ввѣ́ри  мѧ̀ человѣ́ческомꙋ предста́тельствꙋ: 
Канѡ́нъ, гла́съ д҃. (с. 466) 
Пѣ́снь а҃. І҆рмо́съ: 
Ѿве́рзꙋ оу҆ста̀ моѧ̑, и҆ напо́лнѧтсѧ дх҃а, и҆  сло́во ѿры́гнꙋ цр҃и́цѣ мт҃ри, и҆ ꙗ҆влю́сѧ свѣ́тлѡ  торжествꙋ́ѧ, и҆ воспою̀ ра́дꙋѧсѧ тоѧ̀ чꙋдеса̀. 
Бл҃гоговѣ́ютъ пред̾ тобо́ю, бцⷣе, а҆́гг҃лѡвъ  нача̑льницы, и҆ ст҃ы́хъ чи́ни че́стнѡ слꙋ́жатъ тѝ,  пра́веднїи красꙋ́ютсѧ, кн҃зь же а҆ндре́й мо́литсѧ, и҆ гра́дъ  влади́мїръ похвалѧ́етсѧ свѣ́тлѡ. мы́ же грѣ́шнїи,  припа́даѧ къ твое́й ст҃о́й і҆кѡ́нѣ, бг҃олюби́ваѧ, млⷭ҇ти  про́симъ: ѡ҆зарѝ на́ша сердца̀, прест҃а́ѧ дв҃о бцⷣе. 
Кн҃зь а҆ндре́й вопїѧ́ше со слеза́ми: прест҃а́ѧ  цр҃и́це бцⷣе, оу҆пова́нїе хрⷭ҇тїа́нѡмъ, оу҆молѝ сн҃а  своего̀, хрⷭ҇та̀ бг҃а на́шего ѡ҆ держа́вѣ твое́й: ты́ бо  и҆зво́лила є҆сѝ въ предѣ́лѣхъ страны̀ влади́мїрскїѧ,  ѻ҆би́тели свое́й сла́внѡ созда́тисѧ во и҆́мѧ твоѐ,  бг҃олюби́ваѧ. 
Прїиди́те, хрⷭ҇тоимени́тїи лю́дїе, оу҆мы̀ та́йнѡ  ѡ҆чи́стившесѧ, притеце́мъ въ хра́мъ мт҃ри хрⷭ҇та̀ бг҃а  на́шегѡ, бг҃олюби́мое мѣ́сто страны̀ влади́мїрскїѧ, ꙗ҆́кѡ  бг҃опрїѧ́тное селе́нїе, ви́дѧще: въ не́мъ бо ꙗ҆влѧ́етъ  на́мъ свою̀ ми́лость влⷣчца. 
Под̾ кро́въ тво́й, бцⷣе дв҃о, прибѣга́емъ всѝ  ро́ди чл҃вѣ́честїи, просвѣтѝ, бг҃олюби́ваѧ, мѣ́сто  ст҃о́е торжества̀ твоегѡ̀: и҆ мы̀, грѣ́шнїи рабѝ твоѝ,  молѧ́щесѧ пречⷭ҇тѣй твое́й і҆кѡ́нѣ, про́симъ ѿ тебѐ  прїѧ́ти вєли́кїѧ ми́лѡсти. 
Пѣ́снь г҃. І҆рмо́съ: 
Твоѧ̑ пѣсносло́вцы бцⷣе, живы́й и҆ незави́стный  и҆сто́чниче, ли́къ себѣ̀ совокꙋ́пльшыѧ, дх҃о́внѡ  оу҆твердѝ: въ бж҃е́ственнѣй твое́й сла́вѣ вѣнцє́въ  сла́вы сподо́би. 
Застꙋ́пница и҆ покро́въ гра́дꙋ влади́мїрꙋ, и҆  всѧ́комꙋ гра́дꙋ и҆ странѣ̀, бꙋ́ди на́мъ помо́щница и҆  прибѣ́жище, бг҃олюби́ваѧ, всѣ́хъ на́съ застꙋпѝ, гпⷭ҇жѐ  цр҃и́це и҆ бцⷣе, и҆ во всѧ́кихъ ѕлы́хъ мѣ́стѣхъ вѣ̑рныѧ  сохранѝ. (с. 467) 
Прїимѝ хвалꙋ̀ ѿ оу҆́стъ на́шихъ недосто́йныхъ,  ѽ прест҃а́ѧ бцⷣе дв҃о бг҃олюби́ваѧ, наде́ждо на́ша и҆  похвало̀, покланѧ́емсѧ твоемꙋ̀ пресла́вномꙋ ѻ҆́бразꙋ:  мольбꙋ̀ прїимѝ ѡ҆ рабѣ́хъ твои́хъ. 
Пречⷭ҇тѣи рꙋ́цѣ твоѝ, цр҃и́це и҆ бцⷣе,  ми́лостивнѡ воздви́гни къ сн҃ꙋ твоемꙋ̀ и҆ бг҃ꙋ на́шемꙋ,  просѧ́щи ѿпꙋще́нїѧ согрѣше́нїй на́шихъ, и҆ житїѐ на́ше  и҆спра́ви, и҆ всѧ́кїѧ бл҃года́ти и҆спо́лни на́съ и҆ млⷭ҇ти  сподо́би. 
Прест҃а́ѧ дв҃о, мт҃и бг҃олюби́ваѧ, сохранѝ рабы̑  твоѧ̑ ѿ всѧ́кїѧ сопроти́вныѧ си́лы, и҆ и҆зба́ви ѿ  всѧ́кїѧ напа́сти, и҆ ра́дость мі́рꙋ сотворѝ дꙋше́внꙋю и҆  тѣле́снꙋю, и҆ пре́зри на́мъ всѧ̑ согрѣшє́нїѧ. 
Сѣда́ленъ, гла́съ в҃. 
Моле́нїе те́плое и҆ стѣна̀ неѡбори́маѧ, ми́лости  и҆сто́чниче, мі́рови прибѣ́жище, прилѣ́жнѡ вопїе́мъ тѝ:  бцⷣе влⷣчце, предварѝ, и҆ ѿ бѣ́дъ и҆зба́ви на́съ,  є҆ди́на вско́рѣ предста́тельствꙋющаѧ. 
Пѣ́снь д҃. І҆рмо́съ: 
Сѣдѧ́й въ сла́вѣ, на прⷭ҇то́лѣ бж҃ества̀, во  ѻ҆́блацѣ ле́гцѣ прїи́де і҆и҃съ пребж҃е́ственный,  нетлѣ́нною дла́нїю, и҆ спасѐ зовꙋ́щыѧ: сла́ва хрⷭ҇тѐ,  си́лѣ твое́й. 
Є҆ѵⷢ҇лїа хрⷭ҇то́ва бг҃огла́сный списа́тель лꙋка̀  написа̀ ѻ҆́бразъ тво́й чꙋ́дный, всенепоро́чнаѧ влⷣчце, и҆  млⷣнца тѝ превѣ́чнаго на рꙋкꙋ̀ и҆з̾ѻбразѝ: ст҃ы́й же  кн҃зь а҆ндре́й въ нощно́мъ видѣ́нїи оу҆зрѣ́вши тѧ̀  молѧ́щꙋюсѧ за ны̀, дадѐ на́мъ ѻ҆́бразъ твоегѡ̀ моле́нїѧ,  къ немꙋ́же притека́ющыѧ бѣ́дъ и҆ напа́стей и҆збавлѧ́еши. 
Ѽ прест҃а́ѧ дв҃о бцⷣе, ты̀ и҆зво́лила є҆сѝ  и҆зы́ти и҆з̾ гре́ческїѧ страны̀ въ чꙋдотво́рномъ ѻ҆́бразѣ  твое́мъ, и҆ доитѝ до ст҃а́гѡ мѣ́ста, и҆дѣ́же и҆  ꙗ҆ви́ласѧ є҆сѝ кн҃зю а҆ндре́ю: ѻ҆́нъ же молѧ́сѧ (с. 468)  тебѣ̀, со слеза́ми вопїѧ́ше: прест҃а́ѧ дв҃о бцⷣе, и҆зба́ви  на́съ всѧ́кихъ бѣ́дъ и҆ скорбе́й. 
На тѧ̀ оу҆пова́нїе возложи́хомъ, бг҃олюби́ваѧ мт҃и  дв҃о, предста́тельницꙋ тѧ̀ живота̀ тве́рдꙋ и҆ непоколеби́мꙋ  стѧжа́хомъ, молѝ ѡ҆ на́съ рабѣ́хъ твои́хъ всеще́драго  бг҃а. 
Ты̀ є҆сѝ похвала̀ и҆ вѣне́цъ ст҃ы̑мъ всѣ̑мъ,  всѝ на тѧ̀ по бз҃ѣ наде́ждꙋ возложи́хомъ, и҆ тебѣ̀  мо́лимсѧ, бг҃олюби́ваѧ цр҃и́це, бж҃їѧ мт҃и, помо́щнице  грѣ̑шнымъ и҆ спасе́нїе рабѡ́мъ твои́мъ. 
Пѣ́снь є҃. І҆рмо́съ: 
Оу҆жасо́шасѧ всѧ́чєскаѧ ѡ҆ бж҃е́ственнѣй сла́вѣ  твое́й: ты́ бо неискꙋсобра́чнаѧ дв҃о, и҆мѣ́ла є҆сѝ во  оу҆тро́бѣ надъ всѣ́ми бг҃а, и҆ родила̀ є҆сѝ  безлѣ́тнаго сн҃а, всѣ̑мъ воспѣва́ющымъ тѧ̀ ми́ръ  подава́ющаѧ. 
Всѧ́кое мѣ́сто, прест҃а́ѧ дв҃о бцⷣе, свое́ю  ми́лостїю просвѣща́еши, гра́дꙋ же влади́мїрꙋ и҆ мѣ́стꙋ  бг҃олюби́момꙋ, вели́каѧ похвала̀ и҆ оу҆твержде́нїе, въ  бѣда́хъ сꙋ́щымъ ско́раѧ помо́щница. 
Проповѣ́дꙋетъ пресла́внѡ вєли́чїѧ твоѧ̑ ла́ѵра,  ꙗ҆́же бо твоѐ и҆́мѧ нача́ло прїѧ̀, мт҃и бж҃їѧ  бг҃олюби́ваѧ: хва́лѧтъ молє́бницы, и҆ велича́ютъ  чꙋдотво́рный ѻ҆́бразъ твоегѡ̀ моле́нїѧ ѡ҆ на́съ и҆  гл҃го́лютъ: оу҆твердѝ гдⷭ҇и ѻ҆би́тель сїю̀. 
Приспѣ̀ дне́сь па́мѧть твоѧ̀, кнѧ́же а҆ндре́е,  ра́дꙋетсѧ пресла́вный гра́дъ влади́мїръ, и҆ бг҃олюби́мое  мѣ́сто красꙋ́етсѧ зовꙋ́щи: прест҃а́ѧ дв҃о бцⷣе, спасѝ  на́съ и҆ и҆зба́ви ѿ всѧ́кїѧ нꙋ́жды и҆ печа́ли. 
Мр҃і́е, злата́ѧ кади́льнице, стра̑сти па̑гꙋбныѧ  ѿженѝ ѿ на́съ, и҆ оу҆твердѝ на́съ непоколеби́мыхъ,  прест҃а́ѧ дв҃о бг҃олюби́ваѧ, не и҆́мамы бо и҆ны́ѧ по́мощи  ра́звѣ тебѐ, влⷣчце. (с. 469) 
Пѣ́снь ѕ҃. І҆рмо́съ: 
Бж҃е́ственное сїѐ и҆ всечестно́е соверша́юще  пра́зднество, бг҃омꙋ́дрїи, бг҃ома́тере, прїиди́те рꙋка́ми  воспле́щимъ, ѿ неѧ̀ ро́ждшагосѧ бг҃а сла́вимъ. 
Прише́ствїемъ честна́гѡ ѻ҆́браза твоегѡ̀, цр҃и́це  бцⷣе, ѡ҆свѧти́ла є҆сѝ мѣ́сто бг҃олюби́мое, на не́мже  ѻ҆би́тель свою̀ ѿ дре́внихъ лѣ́тъ сохранѧ́еши, и҆дѣ́же  и҆ на́съ сподо́би тебѐ пѣ́ти чи́стыми сердцы̀. 
Не оу҆жаса́йсѧ кн҃же а҆ндре́е, и҆ не диви́сѧ,  ви́дѣвъ ѻ҆́бразъ пречⷭ҇тыѧ бцⷣы, ѿ гре́ческїѧ страны̀  и҆зше́дшїй, доити́ же гра́да росто́ва неизво́лившїй: се́ бо  до́йде до мѣ́ста ст҃а́гѡ, свы́ше пронарече́ннагѡ, и҆  подви́же вопи́ти тебѐ къ пребл҃гослове́ннѣй: ѽ  всеми́лостиваѧ! молѝ ѡ҆ на́съ сн҃а своего̀, хрⷭ҇та̀ бг҃а  на́шего. 
Воздви́гнемъ рꙋцѣ̀ своѝ горѣ̀, и҆ вознесе́мъ  хвалє́нїѧ гдⷭ҇ви: се́ бо вои́стиннꙋ прїи́де пречⷭ҇таѧ дв҃а  и҆ бцⷣа бг҃олюби́ваѧ, всѧ̀ ѡ҆зарѧ́ѧ вѣ̑рныѧ бж҃е́ственною  свое́ю і҆кѡ́ною. 
Хра́мъ живы́й и҆ ѡ҆сщ҃е́нный сꙋ́щи, пренепоро́чнаѧ,  пребезнача́льное сло́во пло́тїю родила̀ є҆сѝ, безслове́сїѧ  мі́ръ и҆зба́вльшее: и҆зба́ви и҆ на́съ ѿ напа́стей твои́ми  моли́твами, бг҃олюби́ваѧ. 
Конда́къ, гла́съ и҃. 
Дв҃о и҆ мт҃и бг҃олюби́ваѧ, цр҃и́це мр҃і́е бцⷣе,  ми́лостиваѧ хода́таице къ сн҃ꙋ своемꙋ̀ и҆ бг҃ꙋ на́шемꙋ за  ны̀ рабы̑ твоѧ̑! ты̀, ѻ҆трокови́це, бл҃гоизво́лила є҆сѝ  твоемꙋ̀ пречꙋ́дномꙋ ѻ҆́бразꙋ, є҆го́ же написа̀  бг҃оглаго́ливый лꙋка̀, пе́рвѣе ѿ страны̀ гре́ческїѧ,  пото́мъ же и҆ ѿ црⷭ҇твꙋющагѡ гра́да кі́ева и҆зы́ти, по  оу҆моле́нїю бл҃говѣ́рнагѡ кн҃зѧ а҆ндре́ѧ, и҆ ꙗ҆ви́ти  ми́лость свою̀ новопросвѣщє́ннымъ лю́демъ страны̀ сеѧ̀, но  не и҆зво́ливши дости́гнꙋти гра́да росто́ва, возлюби́ла  є҆сѝ пребыва́ти въ предѣ́лѣхъ влади́мїрскихъ, и҆дѣ́же  и҆ ꙗ҆ви́ласѧ є҆сѝ вѣ́рномꙋ рабꙋ̀ твоемꙋ̀ кн҃зю (с. 470)  а҆ндре́ю, молѧ́щисѧ ѡ҆ лю́дехъ твои́хъ сн҃ꙋ и҆ бг҃ꙋ твоемꙋ̀,  ꙗ҆́коже дре́вле ст҃о́мꙋ а҆ндре́ю въ хра́мѣ влахе́рнскомъ.  Тѣ́мже ст҃ы́й кн҃зь а҆ндре́й новописа́въ тебѐ,  моли́твенницꙋ ѡ҆ лю́дехъ твои́хъ, ѡ҆ста́ви на́мъ се́й  моли́твенный ли́къ тво́й, бг҃олюби́ваѧ мт҃и, и҆ ѡ҆снова̀  ѻ҆би́тель въ мѣ́стѣ твоегѡ̀ ꙗ҆вле́нїѧ, и҆з̾ неѧ́же ѿ  чꙋдотво́рныѧ твоеѧ̀ і҆кѡ́ны и҆ по все́й странѣ̀  рѡссі́йстѣй ми́лость и҆ по́мощь и҆ и҆сцѣле́нїе подае́ши съ  вѣ́рою приходѧ́щымъ къ тебѣ̀: ꙗ҆́кѡ ѡ҆ тебѣ̀ бцⷣе всѧ̀  тва́рь ра́дꙋетсѧ. 
Тропа́рь, гла́съ а҃. 
Всепѣ́таѧ и҆ всеси́льнаѧ цр҃и́це бцⷣе, мт҃и всеѧ̀  тва́ри содѣ́телѧ, хрⷭ҇тїа́нскаѧ наде́ждо и҆ застꙋ́пнице,  печа́льныхъ оу҆тѣше́нїе, ненадѣ́ющихсѧ и҆ ѿча́ѧвшихсѧ  ско́рое надѣ́ѧнїе, мо́лимъ тѧ̀, ми́лостива бꙋ́ди на́мъ  грѣ̑шнымъ и҆ не ѡ҆ста́ви ра̑бъ свои́хъ, и҆ не ѿри́ни  молє́нїѧ вѣ́рныхъ, въ ско́рбехъ и҆ бѣ́дахъ, пред̾  честны́мъ ѻ҆́бразомъ твои́мъ и҆збавле́нїѧ тре́бꙋющихъ. ѽ  влⷣчце, бл҃га́ѧ помо́щнице! ри́зою твое́ю честно́ю на́съ  защитѝ и҆ ѿ всѣ́хъ ѕѡ́лъ и҆зба́ви, молѧ́щи сн҃а твоего̀,  хрⷭ҇та̀ бг҃а на́шего, да сп҃се́тъ дꙋ́шы на́шѧ, ꙗ҆́кѡ  милосе́рдъ. 
Пѣ́снь з҃. І҆рмо́съ: 
Не послꙋжи́ша тва́ри бг҃омꙋ́дрїи па́че созда́вшагѡ,  но ѻ҆́гненное преще́нїе мꙋ́жески попра́вше, ра́довахꙋсѧ  пою́ще: препѣ́тый ѻ҆тцє́въ гдⷭ҇ь и҆ бг҃ъ бл҃гослове́нъ  є҆сѝ. 
Бг҃олюби́вомꙋ житїю̀ первонача́льникъ и҆ наста́вникъ  кн҃же а҆ндре́е бы́лъ є҆сѝ, и҆ моле́бнѡ подвиза́лсѧ є҆сѝ  пред̾ пречꙋ́днымъ ѻ҆́бразомъ бж҃їѧ мт҃ре: свѣтлѣ́йши бо  сл҃нца возсїѧ̀ пречⷭ҇тна́ѧ і҆кѡ́на прест҃ы́ѧ бцⷣы, є҆́й же  моли́сѧ спасти́сѧ на́мъ. 
Херꙋві̑мъ и҆ серафі̑мъ превы́шши ꙗ҆ви́ласѧ є҆сѝ  бцⷣе: ты́ бо є҆ди́на прїѧ́ла є҆сѝ невмѣсти́маго бг҃а во  оу҆тро́бѣ свое́й, и҆ (с. 471) бл҃говоли́ла доитѝ  ѻ҆́бразꙋ твоемꙋ̀ бг҃олюби́магѡ мѣ́ста. мы́ же рабѝ твоѝ  всѝ вѣ́рнїи пѣ́снми тѧ̀ оу҆блажа́емъ. 
Прест҃а́ѧ гпⷭ҇жѐ дв҃о бцⷣе, мт҃и хрⷭ҇та̀ бг҃а  на́шегѡ, всѧ́кѡ мо́жеши на́мъ бы́ти помо́щница: посѣти́вшаѧ  чꙋ́днымъ ѻ҆́бразомъ твои́мъ бг҃олюби́мое мѣ́сто сїѐ,  бг҃олюби́ваѧ влⷣчце, посѣтѝ и҆ на́съ, и҆ не ѡ҆ста́ви,  ꙗ҆́коже сама̀ вѣ́си, съ вѣ́рою приходѧ́щихъ къ тебѣ̀. 
Пристꙋпѝ къ чꙋ́дномꙋ ѻ҆́бразꙋ бг҃олюби́выѧ  бг҃ома́тере вели́кїй кн҃зь а҆ндре́й, и҆ просте́ръ рꙋ́цѣ  своѝ взе́мъ ꙗ҆́кѡ безцѣ́нное сокро́вище, и҆ возвѣстѝ  ѻ҆ц҃ꙋ̀ своемꙋ̀, ка́кѡ чꙋде́снѡ и҆з̾ вышегра́да посѣтѝ  мѣ́сто бг҃олюби́мое. 
Пѣ́снь и҃. І҆рмо́съ: 
Ѻ҆́троки бл҃гочєсти́выѧ въ пещѝ рождество̀  бг҃оро́дичо сп҃сло̀ є҆́сть: тогда̀ оу҆́бѡ ѻ҆бразꙋ́емое,  ны́нѣ же дѣ́йствꙋемое, вселе́ннꙋю всю̀ воздвиза́етъ пѣ́ти  тебѣ̀: гдⷭ҇а по́йте дѣла̀, и҆ превозноси́те є҆го̀ во всѧ̑  вѣ́ки. 
Прїимѝ моле́нїе на́ше, пречⷭ҇таѧ бцⷣе, сохранѝ и҆  застꙋпѝ ѿ всѧ́кагѡ ѕла̀, и҆ не ѿри́ни на́съ ѿ своегѡ̀  чⷭ҇тна́гѡ ѻ҆́браза: тѧ́ бо и҆́мамы моли́твенницꙋ те́плꙋ и҆  стѣ́нꙋ тве́рдꙋ и҆ покро́въ нерꙋши́мый, и҆ землѝ на́шей  вели́кꙋю похвалꙋ̀ и҆ оу҆твержде́нїе. 
Ра́дꙋемсѧ дꙋше́ю и҆ весели́мсѧ се́рдцемъ, взира́юще  на ѻ҆́бразъ тво́й, прест҃а́ѧ бцⷣе бг҃олюби́ваѧ, и҆мꙋ́ще  тѧ̀ держа́вꙋ непобѣди́мꙋю и҆ оу҆твержде́нїе  непоколеби́мое, наде́ждꙋ и҆ оу҆пова́нїе, и҆ дꙋша́мъ на́шымъ  спасе́нїе. 
Помо́щница є҆сѝ въ ско́рбехъ и҆ въ напа́стехъ и҆  бѣ́дахъ, и҆ въ темни́цахъ и҆збавле́нїе, на бра́ни и҆ въ  ра́техъ застꙋпле́нїе, бг҃оѻтрокови́це чⷭ҇таѧ, и҆  и҆збавле́нїе всѣ̑мъ вѣ̑рнымъ человѣ́кѡмъ и҆ похвала̀, и҆  гра́дꙋ на́шемꙋ вели́кое оу҆твержде́нїе. (с. 472) 
Пѣ́снь ѳ҃. І҆рмо́съ: 
Всѧ́къ земноро́дный да взыгра́етсѧ дх҃омъ  просвѣща́емь, да торжествꙋ́етъ же безпло́тныхъ оу҆мѡ́въ  є҆стество̀, почита́ющее сщ҃е́нное торжество̀ бг҃ома́тере,  и҆ да вопїе́тъ, ра́дꙋйсѧ всеблаже́ннаѧ бцⷣе, чⷭ҇таѧ  приснодв҃о. 
Сѐ тебѣ̀, прест҃а́ѧ цр҃и́це бг҃олюби́ваѧ,  посыла́етсѧ съ нб҃сѐ а҆рха́гг҃лъ гаврїи́лъ, цр҃ѧ̀ всѣ́хъ  и҆ бг҃а провозвѣсти́ти прише́ствїе, и҆ возгласи́ти тебѣ̀:  ра́дꙋйсѧ бл҃года́тнаѧ, гдⷭ҇ь съ тобо́ю. 
Ра́дꙋйсѧ, мт҃и дв҃о, ра́дꙋйсѧ пречⷭ҇таѧ, прїѧ́телище  бж҃їе, ра́дꙋйсѧ свѣ́щнице свѣ́та, а҆да́мово воззва́нїе и҆  є҆́ѵино и҆збавле́нїе, горо̀ ст҃а́ѧ и҆ пресла́внаѧ, и҆  сщ҃е́нный черто́же. 
Ты̀ є҆сѝ похвала̀ хрⷭ҇тїа́нѡмъ влⷣчце, ты̀  ѻ҆рꙋ́жїе на врагѝ и҆ стѣна̀, къ тебѣ̀ прибѣга́емъ, тѧ̀  и҆ ны́нѣ на по́мощь призыва́емъ: гпⷭ҇жѐ цр҃и́це бцⷣе,  сп҃сѝ и҆ сохранѝ правовѣ̑рныѧ лю́ди твоѧ̑, бг҃олюби́ваѧ. 
Ѽ всеми́лостиваѧ хрⷭ҇тїа́нѡмъ помо́щнице не мо́жетъ  тѧ̀ воспѣ́ти досто́йнѡ оу҆́мъ чл҃вѣ́ческїй и҆  а҆́гг҃льскїй, ꙗ҆́кѡ всеѧ̀ тва́ри чⷭ҇тнѣ́йшꙋю, нбⷭ҇ныхъ и҆  земны́хъ си́лъ сла́внѣйшꙋю: всѣ́хъ бо творца̀ родила̀  є҆сѝ и҆ бг҃а: но, ѽ влⷣчце! прїимѝ ми́лостивнѡ на́ше  моле́нїе, всегда́ бо на тѧ̀ надѣ́емсѧ. 
Свѣти́ленъ. Подо́бенъ: Посѣти́лъ ны̀ є҆́сть: 
Те́плое застꙋпле́нїе въ бѣда́хъ, и҆ помо́щницꙋ  на́шꙋ, и҆ къ бг҃ꙋ примире́нїе, є҆́юже тлѝ и҆зба́вихомсѧ,  бцⷣꙋ вѣ́рнїи оу҆блажа́емъ. 
Сла́ва, и҆ ны́нѣ: 
Тѧ̀ предста́тельницꙋ и҆́мамы грѣ́шнїи, ѽ прест҃а́ѧ  дв҃о: ты̀ бл҃гопремѣ́нна сотворѝ сн҃а твоего̀ и҆ бг҃а  на́шего, мт҃рними твои́ми мл҃твами. (с. 473) 
На хвали́техъ стїхи̑ры на д҃. Гла́съ ѕ҃. 
Велича́емъ тѧ̀ всѝ, пренепоро́чнаѧ мт҃и хрⷭ҇та̀  бг҃а на́шегѡ, ꙗ҆́же пре́жде ржⷭ҇тва̀ дв҃а, и҆ въ ржⷭ҇твѣ̀  дв҃а и҆ по ржⷭ҇твѣ̀ па́ки пребыва́еши дв҃а: невѣ́сто  неневѣ́стнаѧ, низложѝ врагѡ́въ на́шихъ, мо́лимъ тѧ̀  влⷣчце. 
Два́жды. 
Пребл҃гослове́нна и҆ препросла́вленна є҆сѝ бцⷣе  дв҃о, ꙗ҆́кѡ родила̀ є҆сѝ всѣ́хъ творца̀, мт҃и сꙋ́щи  живота̀, тобо́ю прїѧ́хомъ мы̀ грѣ́шнїи паде́нїѧ на́шегѡ  воста́нїе, є҆ди́на бл҃гослове́ннаѧ. 
Бл҃жи́мъ тѧ̀ всѝ ро́ди бцⷣе, ꙗ҆́кѡ ра́дости всѧ̑  ны̀ и҆спо́лнила є҆сѝ ꙗ҆вле́нїемъ твои́мъ кн҃зю а҆ндре́ю,  и҆ дарова́нїемъ на́мъ чⷭ҇тна́гѡ ѻ҆́браза твоегѡ̀ пречⷭ҇таѧ,  є҆мꙋ́же дне́сь покланѧ́ющесѧ оу҆ми́льнѡ мо́лимъ тѧ̀:  сподо́би влⷣчце твоѧ̑ рабы̑, въ бꙋ́дꙋщемъ вѣ́цѣ,  и҆збра́нныхъ ра́дости. 
Сла́ва, и҆ ны́нѣ: гла́съ и҃: 
Ѽ пресла́внагѡ чꙋдесѐ! во всѣ́хъ страна́хъ тебѐ  ра́ди прославлѧ́ема ѻ҆би́тель твоѧ̀, бг҃оневѣ́сто, ꙗ҆́кѡ  и҆́мать въ себѣ̀ чꙋдотво́рнꙋю твою̀ і҆кѡ́нꙋ, ѿ неѧ́же  неизречє́нныѧ цѣльбы̑ прїе́млюще, бл҃года́рствєннаѧ  вопїе́мъ тебѣ̀ и҆ оу҆ми́льнѡ мо́лимъ тѧ̀: прест҃а́ѧ дв҃о,  спасѝ дꙋ́шы на́шѧ, ꙗ҆́кѡ милосе́рдаѧ. 
На лїтꙋргі́и бл҃жє́нна, пѣ́снь г҃ и҆ ѕ҃. Прокі́менъ,  а҆пⷭ҇лъ, є҆ѵⷢ҇лїе и҆ прича́стенъ бцⷣѣ ѻ҆́бщїй. 
Моли́тва бг҃олюби́вой бж҃їей мт҃ри. 
Ѽ чꙋ́днаѧ и҆ вы́сшаѧ всѣ́хъ тва́рей цр҃и́це бцⷣе,  нбⷭ҇нагѡ цр҃ѧ̀ хрⷭ҇та̀ на́шегѡ мт҃и! оу҆слы́ши на́съ  грѣ́шныхъ и҆ недосто́йныхъ ра̑бъ твои́хъ, въ ча́съ се́й  молѧ́щихсѧ и҆ припа́дающихъ къ тебѣ̀ съ воздыха́нїемъ и҆  слеза́ми, и҆ оу҆ми́льнѡ глаго́лющихъ: и҆зведѝ на́съ ѿ  ро́ва страсте́й, влⷣчце, и҆зба́ви на́съ ѿ всѧ́кїѧ ско́рби  и҆ печа́ли, ѡ҆градѝ ѿ всѧ́кїѧ напа́сти и҆ ѕлы́хъ  клеве́тъ, и҆ ѿ непра́веднагѡ и҆ лю́тагѡ навѣ́та вра́жїѧ.  (с. 474) мо́жеши бо, ѽ бл҃года́тнаѧ мт҃рь на́ша, не то́чїю  ѿ всѧ́кагѡ ѕла̀ сохрани́ти лю́ди твоѧ̑, но и҆ всѧ́кимъ  бл҃годѣѧ́нїемъ снабди́ти и҆ спастѝ: ра́звѣ тебѐ и҆ны́ѧ  предста́тельницы въ бѣда́хъ и҆ ѡ҆бстоѧ́нїихъ и҆ те́плыѧ  хода́таицы ѡ҆ на́съ грѣ́шныхъ не и҆́мамы къ сн҃ꙋ твоемꙋ̀  хрⷭ҇тꙋ̀ бг҃ꙋ на́шемꙋ, є҆го́ же оу҆молѝ влⷣчне, да  спасе́ннїи тобо́ю сла́вимъ и҆ въ бꙋ́дꙋщемъ вѣ́цѣ всест҃о́е  и҆́мѧ сн҃а твоегѡ̀ и҆ бг҃а на́шегѡ кꙋ́пнѡ со ѻ҆ц҃е́мъ и҆  ст҃ы́мъ дх҃омъ, ны́нѣ и҆ въ безконє́чныѧ вѣ́ки.  а҆ми́нь. 


(с. 474) 
Мѣ́сѧца тогѡ́же въ к҃и-й де́нь. 
прпⷣбныхъ ѻ҆ц҃ъ на́шихъ се́ргїа и҆ ге́рмана  валаа́мскихъ чꙋдотво́рцевъ. 
На ма́лѣй вече́рни, стїхи̑ры на д҃. Гла́съ а҃. 
Подо́бенъ: Нбⷭ҇ныхъ чинѡ́въ: 
Нбⷭ҇ныхъ чинѡ́въ зри́телей, и҆ свѣ́томъ  трисо́лнечнымъ въ ра́йскомъ селе́нїи ѡ҆сїѧва́емыхъ,  всесвѣ́тлыхъ свѣти́льникѡвъ на́шихъ се́ргїа и҆  ге́рмана, въ земно́мъ селе́нїи и҆́хъ наста̀ де́нь  свѣ́тлагѡ торжества̀. 
Сра́дꙋйтесѧ на́мъ всѐ вѣ́рныхъ мно́жество,  сликовствꙋ́йте го́ры и҆ хо́лми, мо́ре и҆ всѧ̑ ꙗ҆̀же въ  не́мъ, въ свѣтоно́сный де́нь па́мѧти ди́вныхъ  по́стникѡвъ, на гора́хъ си́хъ ꙗ҆́кѡ фі́нїѯы  процвѣ́тшихъ. 
Мїрскі̑ѧ сла́дѡсти и҆ грѣхѡ́вныѧ стра̑сти  мꙋ́жески попра́вше, ѻ҆ц҃ы̀ бг҃оно́снїи, и҆ въ тѣ́сномъ  житїѝ дꙋ́шы своѧ̑ ѡ҆чи́стивше, (с. 475) въ бл҃года́тный  ра́й внидо́ша, плоды̀ безсме́ртїѧ вкꙋша́ютъ, и҆ сла́дость  вѣ́чныѧ жи́зни. 
На тве́рди мы́сленной, во ѻ҆би́тели се́й ꙗ҆́кѡ  двѣ̀ пресвѣ̑тлыѧ ѕвѣзды̑, се́ргїй ди́вный и҆ ге́рманъ  чꙋ́дный, добродѣ́тельми возсїѧ́ша и҆ чꙋде́съ  свѣ́тлостїю: и҆́хже свѣ́тъ сла́вы пребꙋ́детъ въ ро́дъ  и҆ ро́дъ. 
Сла́ва, гла́съ г҃: 
По́стникѡвъ торжество̀, по́стнически пра́зднꙋемъ:  бѣжи́мъ грѣхо́вныхъ страсте́й, невоздержа́нїѧ,  тщесла́вїѧ и҆ горды́ни, гнѣ́ва, не́нависти и҆ ѕло́бы:  посто́мъ же, смире́нїемъ и҆ братолю́бїемъ, почти́мъ  ѻ҆ц҃є́въ чⷭ҇тнꙋ́ю па́мѧть, да ра́дости и҆́хъ въ  торжествѣ̀ премі́рномъ прича̑стницы всѝ бы́ти  сподо́бимсѧ. 
И҆ ны́нѣ, бг҃оро́диченъ, гла́съ то́йже: 
Безсѣ́меннѡ заче́ншаѧ, и҆ безстра́стнѡ роди́вшаѧ  бг҃а сло́ва, хрїстїа́нъ предста́тельнице, бцⷣе влⷣчце  къ тебѣ̀ припа́даемъ, тѧ̀ пое́мъ и҆ славосло́вимъ и҆  тебѣ̀ всѝ мо́лимсѧ со слеза́ми: воззрѝ на на́съ  милосе́рдымъ ѻ҆́комъ, ѿ и҆́га страсте́й и҆зба́ви  на́съ, и҆ безстра́стїе да́рꙋй дꙋша́мъ на́шымъ. 
На стїхо́внѣ стїхи̑ры, гла́съ в҃. 
Подо́бенъ: До́ме є҆ѵфра́ѳовъ: 
До́мъ ст҃о́мꙋ дх҃ꙋ ст҃ъ и҆ чⷭ҇тенъ сотво́рше себѐ  ст҃і́и ѻ҆ц҃ы̀, добродѣ́тельными дѣѧ́нми и҆ чꙋде́съ  дарова́нми ѡ҆богати́шасѧ. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
Цвѣ́ти ра́йстїи процвѣто́ша на́мъ, преподо́бнїи,  по́стническихъ трꙋдѡ́въ по́тами, ѡ҆бл҃гоꙋха́ющыѧ всѣ́хъ  на́съ. (с. 476) 
Сті́хъ: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. 
Два̀ чꙋде́съ и҆сто́чника, се́ргїа и҆ ге́рмана  дарова̀ се́й ѻ҆би́тели ди́вный во ст҃ы́хъ гдⷭ҇ь, въ  наслажде́нїе вѣ́рнѡ чтꙋ́щымъ ст҃ꙋ́ю па́мѧть и҆́хъ. 
Сла́ва: гла́съ є҃. 
А҆́гг҃лѡвъ чинонача̑лїѧ преподо́бныхъ премі́рное  торжество̀, возсїѧ̀ на́мъ въ па́мѧти преподо́бныхъ ѻ҆ц҃ъ  се́ргїа и҆ ге́рмана, презрѣ́вшихъ зємна́ѧ, да  наслѣ́дѧтъ нбⷭ҇наѧ: попра́вшихъ плѡтска́ѧ, да  воспрїи́мꙋтъ дх҃ѡ́внаѧ: и҆̀мже и҆ мздꙋ̀ вѣ́рныхъ рабѡ́въ  гдⷭ҇ь дарова̀, на землѝ и҆ на нб҃сѣ́хъ просла́ви. 
И҆ ны́нѣ, бг҃оро́диченъ, гла́съ то́йже: 
Мы́сленнаѧ ста́мно, носи́вшаѧ во чре́вѣ  маннода́вца хрⷭ҇та̀, бцⷣе дв҃о! того̀ молѝ прилѣ́жнѡ,  ѿ го́рькїѧ страсте́й рабо́ты и҆зба́вити на́съ, и҆ въ  пꙋсты́нѣ безстра́стїѧ, дх҃о́вныѧ ма́нны всѣ́хъ  прича́стникѡвъ сотвори́ти, ѿ всѣ́хъ ѕѡ́лъ спастѝ, и҆  просвѣти́ти дꙋ́шы на́шѧ. 
Тропа́рь, гла́съ д҃. 
Є҆ѵⷢ҇лїа хрⷭ҇то́ва и҆́стиннїи послꙋ̑шницы  ꙗ҆ви́стесѧ преподо́бнїи, мі́ръ и҆ всѧ̑, ꙗ҆̀же въ не́мъ,  ꙗ҆́кѡ не сꙋ̑щаѧ преѡби́дѣвше любвѐ ра́ди хрⷭ҇то́вы, и҆  въ морскі́й ѻ҆́стровъ всели́стесѧ, и҆ трꙋдолю́бнѡ въ  не́мъ проти́вꙋ неви́димыхъ врагѡ́въ ко́знемъ  подвиза́стесѧ, посто́мъ, бдѣ́нїемъ же и҆ всено́щнымъ  стоѧ́нїемъ плѡ́ти своѧ̑ дх҃ꙋ мꙋ́дрѣ повинꙋ́ли є҆стѐ.  сегѡ̀ ра́ди ѿ вседержи́тельныѧ десни́цы достѡ́йныѧ  вѣнцы̀ прїѧ́ли є҆стѐ, и҆ ны́нѣ прест҃ѣ́й трⷪ҇цѣ  предстоѧ́ще, моли́тесѧ всебл҃же́ннїи ѻ҆ц҃ы̀ се́ргїе и҆  ге́рмане, сохрани́тисѧ въ ми́рѣ странѣ̀ на́шей, и҆  спасти́сѧ дꙋша́мъ на́шымъ. (с. 477) 
И҆́нъ тропа́рь, гла́съ а҃. 
Ѿ мїрскі́ѧ молвы̀ бѣ́гающе, безмо́лвїѧ и҆  бл҃гоче́стїѧ рачи́тели, въ ти́хое приста́нище валаа́ма,  ѿ восто́ка прїидо́сте, и҆ въ не́мъ є҆ѵⷢ҇льски хрⷭ҇тꙋ̀  добродѣ́тельми послѣ́дꙋюще, на ве́рхъ соверше́нства  востеклѝ є҆стѐ: и҆ ны́нѣ въ торжествѣ̀ премі́рномъ  бг҃озрѣ́нїемъ наслажда́ющесѧ, всебл҃же́ннїи ѻ҆ц҃ы̀  се́ргїе и҆ ге́рмане, чл҃вѣколю́бца бг҃а моли́те, є҆́же  спастѝ всѣ́хъ на́съ, бл҃гоче́стнѡ ва́съ почита́ющихъ. 
Сла́ва, и҆ ны́нѣ, бг҃оро́диченъ, гла́съ а҃. 
На вели́цѣй вече́рни: Бл҃же́нъ мꙋ́жъ: а҃-й  а҆нтїфѡ́нъ. 
На Гдⷭ҇и воззва́хъ: стїхи̑ры на и҃, гла́съ и҃: 
Ѽ пресла́внагѡ чꙋдесѐ! мі́ра жи́тели, се́ргїй и҆  ге́рманъ, ко хрⷭ҇тꙋ̀ любо́вїю распали́вшесѧ, мі́ръ и҆  мїроде́ржца кꙋ́пнѡ доблемꙋ́дреннѡ побѣжда́ютъ, и҆  добродѣ́телей лѣ́ствицею къ соверше́нствꙋ житїѧ̀  є҆ѵⷢ҇льскагѡ восхо́дѧтъ: и҆̀хже ꙗ҆́кѡ свѣти̑ла вє́лїѧ  пꙋсты́ни се́й хрⷭ҇то́съ бг҃ъ дарова̀, свѣ́томъ дѣ́лъ  и҆́хъ ѡ҆зарѧ́ѧ дꙋ́шы на́шѧ. 
Ѽ ди́внагѡ мꙋ́жества! многостра́стной пло́ти не  щадѧ́тъ ст҃і́и, но ꙗ҆́кѡ на врага̀ возстаю́тъ,  распина́юще со со страстьмѝ и҆ похотьмѝ, и҆ покарѧ́юще  дꙋ́хови. тѣ́мъ нетлѣ̑нныѧ да́ры ѿ хрⷭ҇та̀ прїе́млютъ,  ѿ земны́хъ къ нбⷭ҇нымъ прехо́дѧтъ, ѿ а҆́гг҃лъ и҆  чл҃вѣ̑къ прославлѧ́ютсѧ. 
Ѽ столпѝ ѡ҆дꙋшевле́ннїи, се́ргїе и҆ ге́рмане,  добродѣ́тельми оу҆кра́шеннїи, ка́кѡ ва́съ по достоѧ́нїю  воспое́мъ въ пѣ́снехъ; предѣ́лъ бо є҆стества̀  преше́дше, во пло́ти а҆́гг҃ли показа́стесѧ, житїю̀  безпло́тныхъ подража́юще. тѣ́мъ ꙗ҆́кѡ по́стникѡвъ  оу҆добре́нїе, и҆ нбⷭ҇нагѡ сїѡ́на жи́телей, хода́таєвъ  и҆ мл҃твенникѡвъ ко гдⷭ҇ꙋ, при́снѡ ва́съ оу҆бл҃жа́емъ.  (с. 478) 
Ꙗ҆́кѡ ма̑слины плодови̑ты въ домꙋ̀ бж҃їи  возрасто́ша: ꙗ҆́коже фі́нїѯы, добродѣ́тельми  процвѣто́ша на́мъ прпⷣбнїи: и҆ ꙗ҆́кѡ сосꙋ́ди ст҃а́гѡ  дх҃а, не зла́томъ, но дарова́нми бж҃е́ственными  оу҆краси́шасѧ. и҆́хже пра́зднꙋюще па́мѧть, ѽ  празднолю́бцы житїю̀ и҆́хъ подража́имъ, ꙗ҆́кѡ да  сподо́битъ на́съ бг҃ъ слы́шати съ ни́ми гла́съ  пра́зднꙋющихъ въ нбⷭ҇номъ сїѡ́нѣ. 
Сла́ва, гла́съ ѕ҃: 
Сла́вимъ тѧ̀ трїѷпоста́сный бж҃е, тво́рче нб҃сѐ  и҆ землѝ ꙗ҆́кѡ дарова́лъ є҆сѝ на́мъ во ѻ҆́бразъ  бл҃гоꙋгожда́ти тебѣ̀, тобо́ю и҆збра́нныхъ по́стникѡвъ,  всебл҃же́нныхъ ѻ҆ц҃є́въ на́шихъ се́ргїа и҆ ге́рмана:  и҆́хъ же любы̀ къ тебѣ̀ бы́сть неразлꙋ́чна, сою́зъ  братолю́бїѧ и҆́стиненъ, мл҃тва непреста́нна, пра́ва  кро́тость, сле́зъ стрꙋи̑ приснотекꙋ́щыѧ, по́стъ,  бдѣ́нїе, и҆ трꙋды̀ є҆стества̀ предѣ́лъ превосходѧ́щыѧ.  тѣ́мъ же оу҆́мъ и҆ се́рдце пред̾ѡчи́стивше, ѿ землѝ  на нб҃о восхо́дѧтъ, и҆ ны́нѣ въ вѣ́чной сла́вѣ тебѐ  со а҆́гг҃лы славосло́вѧтъ. тѣ́хъ моли́твами, влⷣко  чл҃вѣколю́бче побѣ̑ды на́мъ на сꙋпоста́ты да́рꙋй, мі́рꙋ  ми́ръ ниспослѝ и҆ дꙋша́мъ на́шымъ ве́лїю млⷭ҇ть. 
И҆ ны́нѣ, бг҃оро́диченъ: Кто̀ тебѐ не  оу҆бл҃жи́тъ: 
Вхо́дъ. Прокі́менъ днѐ. Чтє́нїѧ преподо́бничєскїѧ  трѝ. 
Премꙋ́дрости соломѡ́новы чте́нїе. 
Првⷣныхъ дꙋ́ши въ рꙋцѣ̀ бж҃їей, и҆ не  прико́снетсѧ и҆̀мъ мꙋ́ка. непщева́ни бы́ша во ѻ҆чесѣ́хъ  безꙋ́мныхъ оу҆мре́ти, и҆ вмѣни́сѧ ѡ҆ѕлобле́нїе и҆схо́дъ  и҆́хъ, и҆ є҆́же ѡ҆ на́съ ше́ствїе сокрꙋше́нїе, ѻ҆ни́ же  сꙋ́ть въ ми́рѣ. и҆́бо пред̾ лице́мъ чл҃вѣ́ческимъ  а҆́ще и҆ мꙋ́кꙋ прїи́мꙋтъ, оу҆пова́нїе и҆́хъ безсме́ртїѧ  и҆спо́лнено. и҆ вма́лѣ нака́зани бы́вше, вели́кими (с.  479) благодѣ́тельствовани бꙋ́дꙋтъ, ꙗ҆́кѡ бг҃ъ и҆скꙋсѝ  ѧ҆̀ и҆ ѡ҆брѣ́те и҆̀хъ достѡ́йны себѣ̀. ꙗ҆́кѡ зла́то въ  горни́лѣ, и҆скꙋсѝ и҆̀хъ и҆, ꙗ҆́кѡ всепло́дїе  же́ртвенное, прїѧ́тъ ѧ҆̀. и҆ во вре́мѧ посѣще́нїѧ и҆́хъ  возсїѧ́ютъ и҆, ꙗ҆́кѡ и҆́скры по сте́блїю, потекꙋ́тъ.  сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆ воцр҃и́тсѧ  гдⷭ҇ь въ ни́хъ во вѣ́ки. надѣ́ющїисѧ на́нь разꙋмѣ́ютъ  и҆́стинꙋ, и҆ вѣ́рнїи въ любвѝ пребꙋ́дꙋтъ є҆мꙋ̀, ꙗ҆́кѡ  бл҃года́ть и҆ млⷭ҇ть въ прпⷣбныхъ є҆гѡ̀ и҆ посѣще́нїе  во и҆збра́нныхъ є҆гѡ̀. 
Премꙋ́дрости соломѡ́новы чте́нїе. 
Првⷣницы во вѣ́ки живꙋ́тъ, и҆ въ гдⷭ҇ѣ мзда̀  и҆́хъ, и҆ попече́нїе и҆́хъ оу҆ вы́шнѧгѡ. сегѡ̀ ра́ди  прїи́мꙋтъ црⷭ҇твїе бл҃голѣ́пїѧ и҆ вѣне́цъ добро́ты ѿ  рꙋкѝ гдⷭ҇ни, занѐ десни́цею покры́етъ ѧ҆̀ и҆ мы́шцею  защити́тъ и҆̀хъ. Прїи́метъ всеѻрꙋ́жїе рве́нїе своѐ, и҆  воѻрꙋжи́тъ тва́рь въ ме́сть врагѡ́мъ. ѡ҆блече́тсѧ въ  брѡнѧ̀ пра́вды и҆ возложи́тъ шле́мъ сꙋ́дъ нелицемѣ́ренъ.  прїи́метъ щи́тъ непобѣди́мый прпⷣбїе, поѻстри́тъ же  напра́сный гнѣ́въ во ѻ҆рꙋ́жїе, спобо́ретъ же съ ни́мъ  мі́ръ на безꙋ̑мныѧ. по́йдꙋтъ праволꙋ̑чныѧ стрѣ́лы  мѡ́лнїины, и҆ ꙗ҆́кѡ ѿ благокрꙋ́гла лꙋ́ка ѻ҆блакѡ́въ,  на намѣ́ренїе полетѧ́тъ и҆ ѿ камнеме́тныѧ ꙗ҆́рости  и҆спо́лнь падꙋ́тъ гра́ды, вознегодꙋ́етъ на ни́хъ вода̀  морска́ѧ, рѣ́ки же потопѧ́тъ ѧ҆̀ на́глѡ. сопроти́въ  ста́нетъ и҆̀мъ дꙋ́хъ си́лы, и҆ ꙗ҆́кѡ ви́хорь развѣ́етъ  и҆̀хъ, и҆ ѡ҆пꙋстоши́тъ всю̀ зе́млю беззако́нїе, и҆  ѕлодѣ́йство преврати́тъ прⷭ҇то́лы си́льныхъ. слы́шите  оу҆̀бо, ца́рїе, и҆ разꙋмѣ́йте, навы́кните, сꙋдїи̑  концє́въ землѝ. внꙋши́те держа́щїи мнѡ́жества, и҆  гордѧ́щїисѧ ѡ҆ наро́дѣхъ ꙗ҆зы́кѡвъ, ꙗ҆́кѡ дана̀  є҆́сть ѿ гдⷭ҇а держа́ва ва́мъ и҆ си́ла ѿ вы́шнѧгѡ.  (с. 480) 
Премꙋ́дрости соломѡ́новы чте́нїе. 
Пра́ведникъ а҆́ще пости́гнетъ сконча́тисѧ, въ  поко́и бꙋ́детъ. ста́рость бо чⷭ҇тна̀ не многолѣ́тна,  нижѐ въ числѣ̀ лѣ́тъ и҆счита́етсѧ. сѣдина́ же є҆́сть  мꙋ́дрость чл҃вѣ́кѡмъ, и҆ во́зрастъ ста́рости, житїѐ  нескве́рное. бл҃гоꙋго́денъ бг҃ꙋ бы́въ, возлю́бленъ  бы́сть, и҆ живы́й посредѣ̀ грѣ́шникѡвъ преста́вленъ  бы́сть: восхище́нъ бы́сть, да не ѕло́ба и҆змѣни́тъ  ра́зꙋма є҆гѡ̀, и҆лѝ ле́сть прельсти́тъ дꙋ́шꙋ є҆гѡ̀.  раче́нїе бо ѕло́бы помрача́етъ дѡ́браѧ: и҆ паре́нїе  по́хоти премѣнѧ́етъ оу҆́мъ неѕло́бивъ. сконча́всѧ въ  ма́лѣ, и҆спо́лни лѣ̑та дѡ́лга: оу҆го́дна бо бѣ̀ гдⷭ҇ꙋ  дꙋша̀ є҆гѡ̀: сегѡ̀ ра́ди потща́сѧ ѿ среды̀  лꙋка́вствїѧ: лю́дїе ви́дѣвше. и҆ не разꙋмѣ́вше, нижѐ  поло́жше въ помышле́нїи таково́е: ꙗ҆́кѡ бл҃года́ть и҆  млⷭ҇ть въ прпⷣбныхъ є҆гѡ̀, и҆ посѣще́нїе во  и҆збра́нныхъ є҆гѡ̀. 
На лїті́и стїхи̑ры, гла́съ г҃, самогла̑сны. 
Безнача́льнагѡ свѣ́та, и҆з̾ тмы̀ свѣ́тъ ди́вный  созда́вшаго, и҆ свѣ́томъ позна́нїѧ своегѡ̀  просвѣти́вшаго вѣ́рныхъ сердца̀, чл҃вѣколю́бца  хрⷭ҇та̀, возлюби́вше ѻ҆ц҃ы̀ бг҃омꙋ́дрїи, во свѣ́тѣ  тогѡ̀ повелѣ́нїй до́брѣ ходи́ша, и҆ ѿ негѡ̀ свѣ́томъ  бл҃года́ти просвѣ́щшесѧ, на́мъ со тмо́ю страсте́й  борю́щымсѧ, свѣти́льницы ꙗ҆ви́шасѧ: и҆́хже мл҃твами,  свѣтода́вче гдⷭ҇и оу҆мы̀ просвѣтѝ, и҆ сердца̀ на̑ша  ѡ҆чи́сти, ꙗ҆́кѡ бл҃гоꙋтро́бенъ. 
Во́льнꙋю нищетꙋ̀, ꙗ҆́кѡ две́рь къ соверше́нствꙋ,  и҆збра́ша ѻ҆ц҃ы̀ бг҃оно́снїи, и҆ ни́щи бы́вше дꙋ́хомъ,  бл҃года́тїю ѡ҆богати́шасѧ, ꙗ҆́же свѣ́томъ свои́мъ  наста́ви и҆ рꙋководѝ и҆̀хъ на высотꙋ̀ добродѣ́телей  соверше́нства. тоѧ̀ оу҆̀бо и҆ на́съ, влⷣко хрⷭ҇тѐ  прпⷣбныхъ мл҃твами прича́стникѡвъ бы́ти сподо́би, и҆  спасѝ дꙋ́шы на́шѧ, ꙗ҆́кѡ чл҃вѣколю́бецъ. (с. 481) 
Поста̀ и҆ мл҃твы си́ла во пло́ти сꙋ́щихъ ва́съ,  се́ргїе и҆ ге́рмане, а҆́ки безпло́тныхъ содѣ́ла. зако́нъ  бо пло́ти тве́рдости оу҆ма̀ ва́шегѡ не возмо́же  поколеба́ти: но зако́нꙋ оу҆ма̀ ѡ҆ бз҃ѣ влⷣчествꙋющемꙋ,  зако́нъ во оу҆десѣ́хъ побѣжде́нъ быва́етъ. и҆ на́мъ  оу҆́бѡ, ѽ всебл҃же́ннїи! да́ръ цѣломꙋ́дрїѧ дарова́ти,  хрⷭ҇та̀ бг҃а моли́те, и҆ спастѝ дꙋ́шы на́шѧ. 
Сла́ва, гла́съ в҃: 
Бл҃года́тный свѣ́тъ трїѷпоста́снагѡ бж҃ества̀,  ѿ дꙋ́шъ ва́шихъ, се́ргїе и҆ ге́рмане, мра́къ земна́гѡ  пристра́стїѧ ѿгна́въ, на трꙋдолюби́вый по́стничества  пꙋ́ть наста́ви, сквозѣ̀ страсте́й свирѣ́пое мо́ре  проведѐ: возведѐ на го́рꙋ безстра́стїѧ, зако́нъ на  скрижа́лѣхъ серде́цъ ва́шихъ написа̀: дх҃о́вныѧ ма́нны  прича́стники сотворѝ, и҆ въ зе́млю ѻ҆бѣтова́нїѧ, въ  нбⷭ҇ный сїѡ́нъ введѐ: и҆дѣ́же со а҆́гг҃лы ликꙋ́юще,  всебл҃га́го творца̀ моли́те, є҆́же спастѝ дꙋ́шы на́шѧ. 
И҆ ны́нѣ, бг҃оро́диченъ: Ѽ чꙋдесѐ но́вагѡ: 
На стїхо́внѣ стїхи̑ры, гла́съ є҃. Подо́бенъ:  Ра́дꙋйсѧ: 
Ра́дꙋйсѧ бг҃оизбра́ннаѧ дво́ице, се́ргїе и҆  ге́рмане, непобѣди́мїи хрⷭ҇тѡ́вы во́ини, мы́сленныхъ  врагѡ́въ побѣ́дою сла́внїи, мона́шествꙋющихъ  оу҆твержде́нїе, ѻ҆би́тели ѡ҆гражде́нїе, и҆́миже въ  на́съ тлѣтвѡ́рныѧ стра̑сти разрꙋша́ютсѧ, недꙋ́зи  и҆сцѣлѧ́ютсѧ, де́мѡни прогони́мы быва́ютъ, врагѡ́въ  горды́нѧ низпа́даетъ, и҆ мы̀ спаса́емсѧ, сла́ва ди́вномꙋ  во ст҃ы́хъ свои́хъ бг҃ꙋ, тѣ́хъ мл҃твами подаю́щемꙋ  вѣ̑рнымъ ве́лїю млⷭ҇ть. 
Сті́хъ: Чⷭ҇тна̀ пред̾ гдⷭ҇емъ сме́рть прпⷣбныхъ  є҆гѡ̀. 
Ра́дꙋйсѧ ра́дости на́шеѧ вино́вне, всебл҃же́нне  ѻ҆́ч҃е се́ргїе, съ бг҃омꙋ́дрымъ ге́рманомъ! внидо́сте бо  въ ра́дость (с. 482) пра́ведныхъ, воспрїе́млете мздꙋ̀  трꙋдѡ́въ свои́хъ ѿ влⷣки хрⷭ҇та̀: на землѝ вре́меннѡ  томꙋ̀ послꙋжи́вше, ны́нѣ вѣ́чнѡ на небесѣ́хъ съ ни́мъ  ца́рствꙋете. є҆гѡ́ же бж҃е́ственною сла́вою ѡ҆сїѧва́еми,  въ свѣтоно́сный де́нь па́мѧти ва́шеѧ на́мъ спра́зднꙋете,  томꙋ̀ прилѣ́жнѡ молѧ́щесѧ, ниспосла́ти вѣ̑рнымъ ве́лїю  млⷭ҇ть. 
Сті́хъ: Восхва́лѧтсѧ прпⷣбнїи во сла́вѣ, и҆  возра́дꙋютсѧ на ло́жахъ свои́хъ. 
Ра́дꙋйсѧ ѻ҆би́тель ст҃а́ѧ, ра́дꙋйсѧ бж҃е́ственный  хра́ме, въ не́мже бл҃гоизво́ли всебл҃гі́й гдⷭ҇ь  тѣлеса́мъ ст҃ы́хъ почи́ти, и҆ ра́кꙋ и҆́хъ чꙋде́съ  и҆сто́чникомъ содѣ́лати! прїиди́те оу҆̀бо вѣ́рнїи,  почерпи́те и҆ пі́йте ѿ сегѡ̀ и҆сто́чника врачева́нїй  бл҃года́тныѧ воды̀, и҆ къ винѡ́внымъ на́шеѧ ра́дости съ  на́ми воззове́мъ ѱало́мски: ра́дꙋйтесѧ пра́веднїи  се́ргїе и҆ ге́рмане: ва́мъ прино́симъ по бз҃ѣ же́ртвꙋ  хвале́нїѧ. 
Сла́ва, гла́съ и҃: 
Мона́хѡвъ ли́ки бг҃а въ трⷪ҇цѣ славосло́вѧщихъ,  и҆ всѐ мно́жество, соше́дшесѧ оу҆бл҃жи́мъ ѻ҆ц҃є́въ  всехва́льныхъ, безмо́лвїѧ рачи́телей, и҆́стинныхъ  по́стникѡвъ, всеизрѧ́дныхъ дѣ́лателей зако́на бж҃їѧ,  свѣти́льникѡвъ бл҃года́тныхъ, плотоно́сныхъ а҆́гг҃лѡвъ,  и҆ возопїе́мъ къ ни́мъ, гл҃го́люще: ѻ҆ц҃ы̀  бг҃оизбра́ннїи, се́ргїе и҆ ге́рмане, нбⷭ҇нїи сꙋ́ще  гра́ждане, влⷣкꙋ всѣ́хъ моли́те, всѧ̑ гра́ды и҆ страны̀  рѡссі́йстїи ѿ гла́да и҆ меча̀ сохрани́ти, ми́ръ цр҃кви  свое́й дарова́ти, и҆ сп҃стѝ дꙋ́шы на́шѧ. 
И҆ ны́нѣ, бг҃оро́диченъ: Безневѣ́стнаѧ дв҃о: 
На бл҃гослове́нїи хлѣ́бѡвъ, тропа́рь прпⷣбныхъ  два́жды, и҆ Бцⷣе дв҃о: є҆ди́ножды. 
На оу҆́трени, на Бг҃ъ гдⷭ҇ь, тропа́рь  прпⷣбныхъ два́жды. Сла́ва: и҆ ны́нѣ: бг҃оро́диченъ.  (с. 483) 
По а҃-й каѳі́смѣ сѣда́ленъ, гла́съ а҃. 
Бж҃е́ственнымъ жела́нїемъ распали́вшесѧ прпⷣбнїи,  ѱало́мски ко хрⷭ҇тꙋ̀ взыва́хꙋ: что́ бо на́мъ є҆́сть на  небесѝ тебє̀ жела́тельнѣе, жела́нїй на́шихъ кра́ю; и҆  ѿ тебѐ что̀ восхотѣ́хомъ на землѝ; всѧ̀ земна̑ѧ  презрѣ́хомъ, всѧ̀ тлѣ̑ннаѧ вмѣни́хомъ за оу҆ме́ты, да  тебѐ є҆ди́наго приѡбрѧ́щемъ, все́ю дꙋше́ю возлю́бимъ,  и҆ тебѣ̀ є҆ди́номꙋ послꙋ́жимъ. тѣ́хъ мл҃твами,  чл҃вѣколю́бче гдⷭ҇и! любвѝ твое́й сердца̀ на́ша  и҆спо́лни, и҆ сп҃сѝ на́съ, ꙗ҆́кѡ бл҃гоꙋтро́бенъ. 
Два́жды. 
Сла́ва, и҆ ны́нѣ, бг҃оро́диченъ, гла́съ то́йже: 
Ꙗ҆́кѡ нбⷭ҇нагѡ цр҃ѧ̀ чⷭ҇тѣ́йшїй хра́мъ была̀  є҆сѝ пречⷭ҇таѧ, и҆ къ немꙋ̀ и҆мꙋ́щаѧ мт҃рнее  дерзнове́нїе, того̀ оу҆моли́ти потщи́сѧ, є҆́же  ѡ҆чи́стити дꙋ́шы на́шѧ ѿ мно́жества прегрѣше́нїй, и҆  хра́мы чⷭ҇тны въ жили́ще себѣ̀ чл҃вѣколю́бїемъ свои́мъ  на́съ содѣ́лати. тогѡ́ бо є҆смы̀ творе́нїе, а҆́ще  согрѣша́емъ, но наде́жды, є҆́же сп҃сти́сѧ, не  ѿпа́даемъ, и҆мꙋ́ще тѧ̀ къ немꙋ̀, влⷣчце, те́плꙋю ѡ҆  на́съ предста́тельницꙋ. 
По в҃-й каѳі́смѣ, сѣда́ленъ, гла́съ є҃. 
Не внѣ́шнее стклѧ́ницы и҆ блю́да ѿ хрⷭ҇то́выхъ  слове́съ наꙋчи́шасѧ прпⷣбнїи ѡ҆чища́ти: но внꙋ́треннѧго  чл҃вѣ́ка ѿ страсте́й грѣхо́вныхъ: ѿ се́рдца бо  и҆схо́дѧтъ помышлє́нїѧ ѕла̑ѧ. тѣ́мъ въ безмо́лвїи  добродѣ́телей дѣ́ланїемъ и҆ бл҃года́ти дѣ́йствомъ,  серде́чнꙋю чⷭ҇тотꙋ̀ стѧжа́вше, сосꙋ́ди чⷭ҇тны ꙗ҆ви́шасѧ  ст҃о́мꙋ дх҃ꙋ, и҆ ны́нѣ на́мъ свы́ше, хрⷭ҇тꙋ̀  предстоѧ́ще, неѡскꙋ́днꙋю бл҃года́ть и҆сцѣле́нїй  подаю́тъ, и҆ всѣ̑мъ вѣ́рнѡ чтꙋ́щымъ свѣтоно́снꙋю  па́мѧть и҆́хъ. 
Два́жды. 
Сла́ва, и҆ ны́нѣ, бг҃оро́диченъ, гла́съ то́йже: 
Мы́сленнаѧ зарѐ, возсїѧ́вшаѧ мі́рꙋ несозда́нное  со́лнце хрⷭ҇та̀, пренепоро́чнаѧ дв҃о! къ томꙋ̀ ꙗ҆́кѡ  сн҃ꙋ своемꙋ̀ прострѝ (с. 484) своѝ мт҃рнїѧ рꙋ́цѣ съ  моле́нїемъ, є҆́же возсїѧ́ти на́мъ грѣ̑шнымъ  незаходи́мымъ свѣ́томъ бл҃года́ти, ꙗ҆́кѡ да ѿложи́вше  дѣла̀ тмы̀, є҆ле́емъ до́брыхъ дѣ́лъ просвѣти́мъ дꙋ́шы  на́шѧ, и҆ досто́йни бꙋ́демъ вни́ти въ черто́гъ съ  мꙋ́дрыми дѣ́вами, тебѐ, влⷣчце, велича́юще во всѧ̑  вѣ́ки. 
По полѷеле́и, сѣда́ленъ, гла́съ д҃. 
Хва́лѧще и҆́мѧ гдⷭ҇не въ бж҃е́ственномъ є҆гѡ̀  хра́мѣ, восхва́лимъ кꙋ́пнѡ вѣ́рныхъ є҆гѡ̀ рабѡ́въ,  всехва́льныхъ ѻ҆ц҃є́въ на́шихъ се́ргїа и҆ ге́рмана,  и҆̀же просла́виша бг҃а въ дꙋша́хъ свои́хъ и҆ тѣлесѣ́хъ,  и҆ свѣ́томъ добродѣ́телей, ꙗ҆́кѡ ѕвѣ́зды  новоѧ́влєнныѧ, просвѣти́шасѧ во странѣ̀ коре́льской.  тѣ́мъ же и҆ бг҃ъ и҆̀хъ въ нбⷭ҇номъ црⷭ҇твїи просла́ви,  и҆ на́мъ помо́щникѡвъ показа̀, при́снѡ молѧ́щихсѧ ѡ҆  дꙋша́хъ на́шихъ. 
Два́жды. 
Сла́ва, и҆ ны́нѣ, бг҃оро́диченъ, гла́съ то́йже. 
Сбытїѐ слове́съ твои́хъ, влⷣчце! и҆спо́лнисѧ:  се́ бо оу҆бл҃жа́ютъ тѧ̀ всѝ ро́ди, и҆ мы̀ рабѝ твоѝ  превозно́симъ вы́нꙋ по бз҃ѣ и҆́мѧ твоѐ, и҆ вопїе́мъ:  ра́дꙋйсѧ земноро́дныхъ ра́досте: ра́дꙋйсѧ дѣ́вственныхъ  похвало̀: ра́дꙋйсѧ, страстмѝ ѡ҆бꙋрева́ємымъ ти́хое  прибѣ́жище и҆ спасе́нїе: ра́дꙋйсѧ ѿча̑ѧннымъ  приста́нище: ра́дꙋйсѧ вѣ̑рнымъ застꙋ́пнице и҆ покро́ве.  ра́дꙋйсѧ въ жена́хъ є҆ди́на бл҃гослове́ннаѧ, бцⷣе  мр҃і́е, ро́ждшаѧ всѣ̑мъ жи́знь. 
Та́же степє́нна, а҃-й а҆нтїфѡ́нъ, д҃-гѡ гла́са.  Прокі́менъ, гла́съ д҃: Чⷭ҇тна̀ пред̾ гдⷭ҇емъ сме́рть  прпⷣбныхъ є҆гѡ̀. Сті́хъ: Что̀ возда́мъ гдⷭ҇еви ѡ҆  всѣ́хъ, ꙗ҆̀же воздаде́ ми; Всѧ́кое дыха́нїе:  Є҆ѵⷢ҇лїе матѳе́а, зача́ло м҃г. (с. 485) 
По н҃-мъ ѱалмѣ̀ стїхи́ра, гла́съ ѕ҃. 
Свѣтоно́снаѧ ѻ҆ц҃є́въ па́мѧть, ꙗ҆́кѡ трꙋба̀  велегла́снаѧ, ѿ всѣ́хъ стра́нъ вѣ́рныхъ мно́жество  созыва́етъ, гла́съ ѻ҆рга́нѡвъ оу҆́мныхъ ко хвале́нїю  возбꙋжда́етъ. восхва́лимъ оу҆̀бо, и҆ вознесе́мъ въ  пѣ́снехъ ра́дости на́шеѧ вино́вныхъ, всехва́льныхъ  ѻ҆ц҃є́въ на́шихъ се́ргїа и҆ ге́рмана, и҆̀же на́мъ  ны́нѣ неви́димѡ спра́зднꙋютъ, дх҃омъ сра́дꙋютсѧ, и҆  бл҃года̑тныѧ да́ры оу҆ хрⷭ҇та̀ про́сѧтъ, є҆́же  оу҆ще́дрити всѣ́хъ, досто́йнѡ пра́зднꙋющихъ всечⷭ҇тнꙋ́ю  па́мѧть и҆́хъ. 
Канѡ́нъ бцⷣы со і҆рмосо́мъ на ѕ҃, и҆ прпⷣбныхъ  настоѧ́щїй на и҃, гла́съ д҃. 
Пѣ́снь а҃. І҆рмо́съ: 
Трїста́ты крѣ́пкїѧ, рожде́йсѧ ѿ дв҃ы,  безстра́стїѧ во глꙋбинѣ̀, дꙋшѝ трича́стное потопѝ  молю́сѧ, да тебѣ̀, ꙗ҆́кѡ въ тѷмпа́нѣ, во  оу҆мерщвле́нїи тѣлесѐ побѣ́дное воспою̀ пѣ́нїе. 
Со́лнце пра́вды хрⷭ҇тѐ, возсїѧ́й мѝ дне́сь  свѣ́томъ ра́зꙋма твоегѡ̀, да свѣти́льникѡвъ на́шихъ  се́ргїа и҆ ге́рмана, се́рдцемъ и҆ оу҆стна́ми воспою̀ во  сла́вꙋ твою̀, влⷣко. 
Реко́ша въ себѣ̀ ст҃і́и: бѣжи́мъ простра́ннагѡ  пꙋтѝ, въ па́гꙋбꙋ бо веде́тъ, бѣжи́мъ грѣхо́вныхъ  страсте́й: до а҆́да бо низво́дѧтъ. тѣ́сный же пꙋ́ть  возлю́бимъ, да наслѣ́димъ жи́знь вѣ́чнꙋю. 
Сла́ва: 
Ꙗ҆́коже дожде́мъ слеза́ми, зе́млю се́рдца ва́шегѡ  напаѧ́юще, и҆ ꙗ҆́кѡ со́лнцемъ теплото́ю мл҃твы  согрѣва́юще, добродѣ́телей плоды̀, се́ргїе и҆ ге́рмане,  вїногра́да дѣ́лателю принесо́сте. (с. 486) 
И҆ ны́нѣ: 
Добродѣ́тєли ст҃ы́хъ пою̀ и҆ сла́влю, са́мъ  ѕла̑ѧ твори́ти, оу҆вы̀ мнѣ̀! не престаю̀: но, влⷣко  хрⷭ҇тѐ! мл҃твами мт҃ре твоѧ̀, и҆ менѐ ѡ҆каѧ́ннаго ѿ  сна̀ лѣ́ности къ добродѣ́телей дѣ́ланїю возбꙋдѝ. 
Пѣ́снь г҃. І҆рмо́съ: 
Не мꙋ́дростїю, и҆ си́лою, и҆ бога́тствомъ  хва́лимсѧ, но тобо́ю, ѻ҆́ч҃ею ѵ҆поста́сною мꙋ́дростїю,  хрⷭ҇тѐ: нѣ́сть бо ст҃ъ па́че тебѐ чл҃вѣколю́бче. 
Преслꙋ́шавъ за́повѣдь, пра́ѻц҃ъ сла́дости  ра́йскїѧ лише́нъ бы́сть: послꙋша́нїемъ же ст҃і́и вѣ́чнꙋю  жи́знь наслѣ́довавше, бг҃озрѣ́нїемъ наслажда́ютсѧ. 
Та́йное дѣ́ланїе ва́ше, безмо́лвїѧ люби́телїе,  ви́дѧ ѻ҆ц҃ъ нбⷭ҇ный, ꙗ҆́кѡ сы́ны своѧ̑ оу҆ще́дри,  бл҃года́тїю ѡ҆богатѝ, и҆ на нб҃сѣ́хъ просла́ви. 
Сла́ва: 
Чⷭ҇тоты̀ рачи́телей, земны́хъ а҆́гг҃лѡвъ,  и҆збра́нныхъ сосꙋ́дѡвъ ст҃а́гѡ дх҃а, чⷭ҇тое зерца́ло  цѣломꙋ́дрїѧ, се́ргїа и҆ ге́рмана, чⷭ҇тото́ю се́рдца  почти́мъ. 
И҆ ны́нѣ: 
Ра́бъ сы́й чре́ва, ка́кѡ возмогꙋ̀ пло́ть дх҃ꙋ  покори́ти, и҆ чⷭ҇тотꙋ̀ а҆́гг҃льскꙋю стѧжа́ти; но, ѽ  дѣ́вственныхъ похвало̀ пречⷭ҇таѧ! ты̀ и҆з̾ плѣ́на  сегѡ̀ и҆зба́ви менѐ несмы́сленнаго. 
Сѣда́ленъ, гла́съ г҃. 
Ѿ шꙋ́ма жите́йскихъ во́лнъ оу҆далѧ́ющесѧ, во  ѻ҆́стровъ нева̀ по́нта съ восто́чныхъ стра́нъ  прїидо́сте: и҆дѣ́же ни глꙋбина̀ страсте́й, ни бꙋ́рѧ  дꙋхѡ́въ проти́вныхъ тве́рдости оу҆ма̀ ва́шегѡ, се́ргїе  и҆ ге́рмане, не возмо́же поколеба́ти: но по́двигомъ  до́брымъ въ безмо́лвїи подвиза́ющесѧ бл҃гоꙋго́дни хрⷭ҇тꙋ̀  ꙗ҆ви́стесѧ. (с. 487) є҆гѡ́ же ны́нѣ предстоѧ́ще  престо́лꙋ мольбꙋ̀ сотвори́те, да призира́етъ вы́нꙋ  милосе́рдымъ ѻ҆́комъ свои́мъ на мѣ́сто селе́нїѧ  ва́шегѡ, спаса́ѧ въ мі́рѣ дꙋ́шы на́шѧ. 
Сла́ва, и҆ ны́нѣ, бг҃оро́диченъ, гла́съ то́йже: 
Не ѿ а҆́гг҃лъ, не ѿ чл҃вѣ̑къ, но ѿ твоегѡ̀  сн҃а, влⷣчце, творца̀ а҆́гг҃лѡвъ и҆ чл҃вѣ́кѡвъ,  кро́ткагѡ и҆ смире́ннагѡ се́рдцемъ і҆и҃са, смире́нїю  оу҆до́бь навы́кнꙋти могꙋ̀, и҆ не прилѣжꙋ̀: оу҆вы̀  мнѣ̀! го́рдъ сы́й, презо́рливъ и҆ непокори́въ при́снѡ  ѿ нераде́нїѧ моегѡ̀ ꙗ҆влѧ́юсѧ. тѧ̀ оу҆̀бо, ѽ дв҃о  пренепоро́чнаѧ! молю̀ смире́ннѡ съ те́плыми слеза́ми,  є҆́же дх҃ъ кро́тости и҆ смире́нїѧ се́рдцꙋ моемꙋ̀  дарова́ти, да вкꙋ́ситъ поко́й сладча́йшїй, дꙋша̀ моѧ̀. 
Пѣ́снь д҃. І҆рмо́съ: 
Сѣдѧ́й въ сла́вѣ, на прⷭ҇то́лѣ бж҃ества̀ во  ѻ҆́блацѣ ле́гцѣ, прїи́де і҆и҃съ пребж҃е́ственный  нетлѣ́нною дла́нїю, и҆ спасѐ зовꙋ́щыѧ: сла́ва хрⷭ҇тѐ  си́лѣ твое́й. 
Ꙗ҆́кѡ ло́зы вїногра́да хрⷭ҇то́ва сꙋ́ще се́ргїе и҆  ге́рмане, грозда́ми добродѣ́телей процвѣ́тшїи, вїно́мъ  бж҃е́ственнагѡ весе́лїѧ и҆спо́лните сердца̀ на̑ша. 
Въ ра́дости сꙋ́ще пра́ведныхъ всебл҃же́ннїи,  мо́лимъ ва́съ, всѧ́кꙋ печа́ль и҆ го́ресть ѿ дꙋ́шъ  на́шихъ ѿгна́ти: ꙗ҆́кѡ да ра́дꙋющесѧ сла́вимъ ва́съ. 
Сла́ва: 
Те́мнаѧ страсте́й бꙋ́рѧ воста̀ на мѧ̀ и҆ свѣ́тъ  бл҃года́ти сокрыва́етсѧ ѿ ѻ҆че́съ мои́хъ: но, ѽ  свидѣ́тєльницы мы́сленнїи! моемꙋ̀ ѡ҆мраче́нїю  оу҆скори́те въ по́мощь. 
И҆ ны́нѣ: 
Ли́ки а҆́гг҃лѡвъ и҆ прпⷣбныхъ, и҆ мы̀ грѣ́шнїи  мо́лимъ тѧ̀, бл҃гоꙋтро́бне гдⷭ҇и! предста́тельствомъ  мт҃ре твоеѧ̀, оу҆ще́дри и҆ сп҃сѝ всѣ́хъ на́съ. (с.  488) 
Пѣ́снь є҃. І҆рмо́съ: 
Нечести́вїи не оу҆́зрѧтъ сла́вы твоеѧ̀ хрⷭ҇тѐ,  но мы́ тѧ є҆диноро́дне, ѻ҆ч҃ескїѧ сла́вы сїѧ́нїе  бжⷭ҇тва̀, ѿ но́щи оу҆́тренююще, воспѣва́емъ тѧ̀  чл҃вѣколю́бче. 
Кра́йнимъ безмо́лвїемъ, мл҃твою же и҆ посто́мъ, и҆  бдѣ́нїемъ дꙋ́шы своѧ̑ ѡ҆чи́стивше, пꙋстыннолю́бцы  трисїѧ́ннагѡ свѣ́та прїѧ́телищемъ содѣ́лашасѧ. 
Не ꙗ҆́коже трѡ́сти вѣ́тромъ коле́блеми, но  ꙗ҆́кѡ тве́рдїи столпѝ, се́ргїй и҆ ге́рманъ на  краеꙋго́льномъ ка́мени, хрⷭ҇тѣ̀, вѣ́рою  оу҆тверди́вшесѧ, добродѣ́тельми просїѧ́ша. 
Сла́ва: 
І҆ѡа́нновꙋ житїю̀ въ пꙋсты́нѣ і҆ѻрда́новой, и҆  и҆лїинꙋ̀ безмо́лвїю на горѣ̀ ревнꙋ́юще, прпⷣбнїи,  страсте́й и҆́га дѣѧ́нїемъ свобо́ждшесѧ, бг҃озрѣ́нїемъ  просвѣти́шасѧ. 
И҆ ны́нѣ: 
Ты̀ покро́въ мо́й ѿ напа́стей вра́жїихъ,  влⷣчце, ты̀ свѣ́тъ се́рдцꙋ моемꙋ̀ печа́льми жите́йскими  ѡ҆мраче́нномꙋ, при́снѡ бꙋ́ди, бцⷣе, и҆ сп҃си́ мѧ. 
Пѣ́снь ѕ҃. І҆рмо́съ: 
Прїидо́хъ во глꙋбины̑ морскі́ѧ, и҆ потопи́ла мѧ̀  є҆́сть бꙋ́рѧ мно́гихъ грѣхѡ́въ: но ꙗ҆́кѡ бг҃ъ и҆з̾  глꙋбины̀ возведѝ живо́тъ мо́й, многоми́лостиве. 
Ꙗ҆́кѡ же́ртвꙋ непоро́чнꙋ и҆ всесожже́нїе тꙋ́чно,  принесо́ша себѐ ст҃і́и бг҃ꙋ, и҆ па́че всѧ́кагѡ  всепло́дїѧ же́ртвы, и҆ приноше́нїѧ, бл҃гоꙋго́дни є҆мꙋ̀  ꙗ҆ви́шасѧ. 
Оу҆́мными ѻ҆чи́ма зрѧ́ще пред̾ собо́ю гдⷭ҇а  бг҃облаже́ннїи, непоро́чнѡ ше́ствовали є҆стѐ по  стезѧ́мъ за́повѣдей є҆гѡ̀, оу҆твержде́ни и҆мꙋ́ще  но́зѣ бл҃года́тїю ст҃а́гѡ дх҃а. 
Сла́ва: 
Не и҆мѣ̀ поко́ѧ бг҃олюби́вый дх҃ъ ва́шъ, се́ргїе  и҆ ге́рмане, до́ндеже не ѡ҆брѣто́сте себѣ̀ мѣ́сто  безмо́лвїѧ: въ то́мъ бо (с. 489) вѣ́рою и҆ любо́вїю съ  бг҃омъ соедини́вшесѧ, вѣ́чный поко́й наслѣ́довасте. 
И҆ ны́нѣ: 
Не ки́томъ, ꙗ҆́коже і҆ѡ́на, но грѣхо́мъ пожре́нъ  сы́й и҆ вопїю̀: влⷣко хрⷭ҇тѐ! мл҃твами пречⷭ҇тыѧ твоеѧ̀  мт҃ре и҆ прпⷣбныхъ ѻ҆ц҃ъ ѿ и҆стлѣ́нїѧ мѧ̀ и҆зба́ви,  ꙗ҆́кѡ бл҃гоꙋтро́бенъ. 
Конда́къ, гла́съ д҃. 
Ѿ мїрска́гѡ житїѧ̀ и҆зше́дше, ѿверже́нїемъ же  мі́ра хрⷭ҇тꙋ̀ послѣ́довасте, и҆ достиго́сте вели́кагѡ  нева̀ є҆́зера, и҆ въ не́мъ на ѻ҆́стровѣ валаа́мѣ  все́лшесѧ, равноа́гг҃льское житїѐ пожи́ли є҆стѐ:  ѿѻнꙋ́дꙋже веселѧ́щесѧ прешлѝ є҆стѐ къ нбⷭ҇нымъ  черто́гамъ: и҆ ны́нѣ со а҆́гг҃лы влⷣчню прⷭ҇то́лꙋ  предстоѧ́ще, помина́йте на́съ ча̑дъ свои́хъ, ꙗ҆̀же  собра́ли бг҃омꙋ́дрїи, да ра́достнѡ ѿ дꙋшѝ вопїе́мъ:  ра́дꙋйтесѧ се́ргїе и҆ ге́рмане, ѻ҆ц҃ы̀ пребл҃же́ннїи. 
І҆́косъ: 
Ка́кѡ неразꙋ́менъ сы́й воспою̀ по́стникѡвъ  всехва́льныхъ; сло́во бо премꙋ́дрости, и҆ сло́во ра́зꙋма  не дано̀ мѝ, безслове́сїемъ ѡ҆держи́мꙋ сꙋ́щꙋ: ты̀ са́мъ,  смы́сла пода́телю і҆и҃се, премꙋ́дрости вѣ́чное и҆ сло́во  бж҃їе ѵ҆поста́сное, мл҃твами прпⷣбныхъ оу҆́мъ мо́й  просвѣтѝ и҆ да́рꙋй сло́во, да гла́сомъ а҆́гг҃льскимъ  воспою̀ и҆̀хъ глаго́лѧ: ра́дꙋйтесѧ ѕвѣ́зды мы́слєнныѧ  ѿ восто́ка на́мъ возсїѧ́вшыѧ: ра́дꙋйтесѧ безмо́лвїѧ  люби́тели всеизрѧ́днїи: ра́дꙋйтесѧ хрⷭ҇то́выхъ  за́повѣдей дѣ́латели непоро́чнїи: ра́дꙋйтесѧ златы̑ѧ  сосꙋ́ды, дх҃омъ ст҃ы́мъ и҆спо́лнєнныѧ: ра́дꙋйтесѧ  столпѝ ѡ҆дꙋшевле́ннїи, зда́нїе по́стничества  оу҆твержда́ющїи: ра́дꙋйтесѧ крі́ны, чⷭ҇тото́ю серде́чною  а҆́ки снѣ́гомъ оу҆бѣлє́нныѧ: ра́дꙋйтесѧ ма̑слины, ѿ  (с. 490) хрⷭ҇та̀ на́мъ є҆ле́й милосе́рдїѧ плодоносѧ́щыѧ:  ра́дꙋйтесѧ вѣ̑рнымъ побѡ́рницы, мл҃твеннымъ копїе́мъ  сопроти̑вныѧ поража́ющыѧ: ра́дꙋйтесѧ цѣли́телїе  тѣле́сныхъ не́мощей и҆ страсте́й дꙋше́вныхъ: ра́дꙋйтесѧ  оу҆скорѧ́ющїи въ по́мощь ѡ҆бꙋрева́ємымъ и҆ ва́мъ  молѧ́щымсѧ: ра́дꙋйтесѧ валаа́мꙋ свѣти̑ла вє́лїѧ и҆  пресвѣ̑тлаѧ: ра́дꙋйтесѧ се́ргїе и҆ ге́рмане, ѻ҆ц҃ы̀  всебл҃же́ннїи. 
Пѣ́снь з҃. І҆рмо́съ: 
Ю҆́нѡши трѝ въ вавѷлѡ́нѣ велѣ́нїе мꙋчи́телево  на бꙋ́йство прело́жше, посредѣ̀ пла́мене вопїѧ́хꙋ:  бл҃гослове́нъ є҆сѝ гдⷭ҇и бж҃е ѻ҆ц҃ъ на́шихъ. 
Ѻ҆гню̀ сꙋ́щꙋ въ ва́съ, се́ргїе и҆ ге́рмане,  бжⷭ҇твенныѧ любвѐ, пла́мень по́хоти и҆ ѻ҆́гнь ꙗ҆́рости  претвори́сѧ въ ро́сꙋ: тѣ́мъ ра́дꙋющесѧ въ безмо́лвїи  воспѣва́сте: бл҃гослове́нъ є҆сѝ гдⷭ҇и бж҃е ѻ҆ц҃ъ  на́шихъ. 
Пло́ти свое́й, ꙗ҆́коже злато́мꙋ і҆́дѡлꙋ ѻ҆́троцы  прпⷣбнїи, не послꙋжи́ша: но а҆по́стольски распина́юще  ю҆̀ со страстьмѝ и҆ похотмѝ покори́ша дꙋ́хꙋ, и҆ хра́мы  чⷭ҇тны сотво́ршесѧ ст҃о́мꙋ дх҃ꙋ, взыва́хꙋ: бл҃гослове́нъ  є҆сѝ гдⷭ҇и бж҃е ѻ҆ц҃ъ на́шихъ. 
Сла́ва: 
Ꙗ҆́кѡ чⷭ҇тоты̀ храни́тели, чⷭ҇тѣйшемꙋ бж҃ествꙋ̀  вмѣсти́лищемъ содѣ́ластесѧ любопремꙋ́дрїи, и҆ во пло́ти  сꙋ́ще, тайнодѣ́йствїемъ оу҆тѣ́шителѧ, къ премі́рныхъ  зрѣ́нїю восхища́хꙋсѧ пою́ще: бл҃гослове́нъ є҆сѝ гдⷭ҇и  бж҃е ѻ҆ц҃ъ на́шихъ. 
И҆ ны́нѣ: 
Ꙗ҆́кѡ мт҃рь безнача́льнагѡ бг҃а сло́ва сꙋ́щꙋю  тѧ̀, влⷣчце, прощꙋ̀ оу҆миле́ннѡ ѿ безслове́сныхъ  страсте́й и҆зба́вити мѧ̀, ꙗ҆́кѡ ѻ҆́троки ѿ пе́щи  халде́йской, да съ ни́ми ра́дꙋѧсѧ воспою̀: бл҃гослове́нъ  є҆сѝ гдⷭ҇и бж҃е ѻ҆ц҃ъ на́шихъ. (с. 491) 
Пѣ́снь и҃. І҆рмо́съ: 
И҆зба́вителю всѣ́хъ всеси́льне, посредѣ̀  пла́мене бл҃гоче́ствовавшыѧ, снизше́дъ ѡ҆роси́лъ є҆сѝ,  и҆ наꙋчи́лъ є҆сѝ пѣ́ти: всѧ̑ дѣла̀ бл҃гослови́те,  по́йте гдⷭ҇а. 
Бо́дреннымъ оу҆ма̀ трезве́нїемъ, и҆ те́плымъ ко  хрⷭ҇тꙋ̀ моле́нїемъ, дїа́вола, ꙗ҆́кѡ льва̀ рыка́ющаго и҆  и҆́щꙋщаго кого̀ поглоти́ти, прпⷣбнїи посрами́ша,  стра̑стныѧ тогѡ̀ прило́ги ѿсѣ́кше. тѣ́мъ со ѻ҆́троки  поѧ́хꙋ: всѧ̑ дѣла̀ бл҃гослови́те, по́йте гдⷭ҇а. 
Всѧ̑ ѻ҆рꙋ̑жїѧ бж҃їѧ се́ргїй и҆ ге́рманъ,  воспрїи́мше на гора́хъ валаа́ма, ꙗ҆́коже мѡѷсе́й и҆  а҆арѡ́нъ воздѣѧ́нїемъ оу҆ма̀ и҆ рꙋ́къ на высотꙋ̀,  сопроти́вныхъ си́лꙋ, вѣ̑рнымъ спобо́рствꙋюще,  ѡ҆сла́биша, пою́ще пѣ́снь: всѧ̑ дѣла̀ бл҃гослови́те,  по́йте гдⷭ҇а. 
Сла́ва: 
Безнача́льнаѧ, вседержи́тельнаѧ, є҆диносꙋ́щнаѧ  ст҃а́ѧ трⷪ҇це, мл҃твами преподо́бныхъ твои́хъ, ѿ тре́хъ  мы́сленныхъ врагѡ́въ боре́нїй, дꙋ́шы на́шѧ и҆зба́ви,  поми́лꙋй и҆ спасѝ всѣ́хъ бл҃гоче́стнѡ тѧ̀  и҆сповѣ́дающихъ. 
И҆ ны́нѣ: 
Бг҃оꙋго́днѡ пожи́вшымъ, послѣ́довати менѐ  сотворѝ до́брыми дѣ́лы, всенепоро́чнаѧ, потреблѧ́ѧ ѿ  дꙋшѝ моеѧ̀ прило́ги лꙋка́выхъ де́мѡнѡвъ, и҆ возводѧ̀  при́снѡ оу҆́мъ мо́й къ зрѣ́нїю за́повѣдей сн҃а твоегѡ̀  и҆ творца̀ моегѡ̀. 
Пѣ́снь ѳ҃. І҆рмо́съ: 
Є҆́ѵа оу҆́бѡ недꙋ́гомъ преслꙋша́нїѧ, клѧ́твꙋ  всели́ла є҆́сть: ты́ же, дв҃о бцⷣе, прозѧбе́нїемъ  чревоноше́нїѧ, мі́рови бл҃гослове́нїе процвѣла̀ є҆сѝ.  тѣ́мъ тѧ̀ всѝ велича́емъ. 
На тве́рдомъ вѣ́ры ка́мени бл҃года́тїю  оу҆твержде́ни сꙋ́ще, въ безмо́лвїи подвиза́ющесѧ,  тече́нїе по́стничества до́брѣ сконча́вше, и҆  мздовоздаѧ́нїе ѿ хрⷭ҇та̀ прїи́мше, томꙋ̀ ны́нѣ  моли́тесѧ, (с. 492) всебл҃же́ннїи, въ вѣ́рѣ и҆  добродѣ́тели вѣ́рныхъ свои́хъ оу҆тверди́ти. 
Ꙗ҆́кѡ побѣди́тели мы́сленныхъ врагѡ́въ, се́ргїе  и҆ ге́рмане, предстоѧ́ще ны́нѣ прⷭ҇то́лꙋ нбⷭ҇ныхъ си́лъ  цр҃ѧ̀, моли́те бл҃гость є҆гѡ̀ на сопоста́ты побѣ́дꙋ и҆  ѡ҆долѣ́нїе на́мъ дарова́ти. 
Сла́ва: 
Въ небе́сныхъ сꙋ́ще ѻ҆би́телехъ прпⷣбнїи, влⷣкꙋ  всѣ́хъ моли́те, ѻ҆би́тель сїю̀, и҆ всѧ̑ гра́ды и҆  страны̑ хрⷭ҇тїа́нскїѧ въ ми́рѣ сохрани́ти, и҆ всѣ́хъ  на́съ спастѝ, бл҃гоче́стнѡ ва́съ почита́ющихъ. 
И҆ ны́нѣ: 
Ка́мень краеꙋго́льный, хрⷭ҇то́съ, вѣ̑рнымъ  є҆́сть ѡ҆снова́нїе, невѣ̑рнымъ же ка́мень претыка́нїѧ  и҆ собла́зна: на се́мъ ка́мени, влⷣчце, оу҆твердѝ моѐ  помышле́нїе, и҆ спасѝ мѧ̀, ꙗ҆́кѡ къ немꙋ̀ и҆мꙋ́щаѧ  ма́тернее дерзнове́нїе. 
Свѣти́ленъ: 
Свѣтода́вче гдⷭ҇и! свѣти́льникѡвъ на́шихъ  се́ргїа и҆ ге́рмана мл҃твами просвѣтѝ на́съ вѣ́рою  тебѣ̀ слꙋжа́щихъ, и҆ бл҃гоче́стнѡ пра́зднꙋющихъ  свѣтоно́снꙋю тѣ́хъ па́мѧть. 
Два́жды. 
Сла́ва, и҆ ны́нѣ, бг҃оро́диченъ: 
Свѣщѐ та́инственнаѧ, бг҃оневѣ́сто сꙋ́щымъ во  тьмѣ̀ неразꙋ́мїѧ, свѣ́томъ ра́зꙋма и҆́стины возсїѧ́й,  и҆ сп҃сѝ всѣ́хъ бл҃гоче́стнѡ тѧ̀, ꙗ҆́кѡ мт҃рь бж҃їю,  велича́ющихъ. 
На хвали́техъ стїхи̑ры на д҃, гла́съ д҃. 
Подо́бенъ: Да́лъ є҆сѝ зна́менїе: 
Да́лъ є҆сѝ во ѻ҆́бразъ на́мъ бл҃гоꙋгожда́ти  тебѣ̀ гдⷭ҇и, бл҃ги́хъ и҆ вѣ́рныхъ твои́хъ рабѡ́въ,  се́ргїа и҆ ге́рмана, и҆̀же оу҆́мнымъ и҆ бо́дреннымъ  трезве́нїемъ, бори́телей де́мѡнѡвъ посрами́ша, стра̑стныѧ  прило́ги и҆́хъ доблемꙋ́дреннѡ ѿрази́вше, (с. 493) и҆  грѣхꙋ̀ не бы́вше рабѝ, тебѣ̀ бл҃гоꙋго́дни ꙗ҆ви́шасѧ,  і҆и҃се всеси́льне, сп҃се дꙋ́шъ на́шихъ. 
Творе́нїемъ гдⷭ҇нихъ за́повѣдей и҆ непреста́нныѧ  мл҃твы дѣ́йствомъ, бжⷭ҇твенныѧ любвѐ теплотꙋ̀ стѧжа́вше  ст҃і́и ѻ҆ц҃ы̀, и҆ сла́дость тоѧ̀ дꙋше́внымъ чꙋ́вствомъ  вкꙋси́вше, ко хрⷭ҇тꙋ̀ взыва́хꙋ: ника́ѧ и҆на́ѧ сла́дость  не разлꙋчи́тъ на́съ ѿ любвѐ твоеѧ̀, і҆и҃се  сладча́йшїй, сп҃си́телю дꙋ́шъ на́шихъ. 
Ꙗ҆́кѡ неистощи́мое сокро́вище, и҆ приснотекꙋ́щїй  пото́къ дх҃о́вныхъ дарова́нїй, преподо́бныхъ ѻ҆ц҃є́въ  ра́ка, въ бжⷭ҇твенномъ се́мъ хра́мѣ ѿ тебѐ на́мъ  дарова́сѧ, і҆и҃се чл҃вѣколю́бче, сп҃си́телю всегѡ̀  мі́ра, бл҃года́телю ще́дрый, врачꙋ̀ дꙋ́шъ и҆ тѣле́съ  на́шихъ. 
Ра́дꙋйсѧ пꙋсты́нѧ, пре́жде безпло́дна и҆  неѻбита́ема, ны́нѣ же ꙗ҆́кѡ крі́нъ цвѣтꙋ́щаѧ, и҆  и҆́нѡкъ мно́жествомъ и҆спо́лненнаѧ: взыгра́йте го́ры  валаа́ма, и҆ всѧ̑ древа̀ дꙋбра́внаѧ, въ дне́шнїй де́нь  ра́достнагѡ торжества̀, хва́лѧще съ на́ми се́ргїа и҆  ге́рмана, ѻ҆ц҃є́въ всехва́льныхъ. 
Сла́ва, гла́съ ѕ҃: 
Бл҃года́рнымъ се́рдцемъ и҆ оу҆стна́ми хва́лимъ  тѧ̀, всеси́льне гдⷭ҇и, ди́вный во ст҃ы́хъ свои́хъ, и҆  творѧ́щїй и҆́ми вє́лїѧ и҆ пресла̑внаѧ: ди́венъ бо  ꙗ҆ви́лсѧ є҆сѝ и҆ въ прпⷣбныхъ ѻ҆ц҃ѣ́хъ на́шихъ,  и҆́миже въ нꙋ́ждахъ вѣ̑рнымъ посо́бствꙋеши,  предста́тельствомъ и҆́хъ больны̑мъ подае́ши здра́вїе, ѿ  ѕлы́хъ дꙋхѡ́въ свобожда́еши, ѿ потопле́нїѧ сп҃са́еши.  тѣ́мъ ны́нѣ соверша́юще па́мѧть и҆́хъ, покланѧ́емсѧ  держа́вѣ твое́й, и҆ славосло́вѧще вопїе́мъ:  безнача́льный ѻ҆́ч҃е, собезнача́льный сн҃е, и҆  равночⷭ҇тный ст҃ы́й дш҃е, трⷪ҇це ст҃а́ѧ сла́ва тебѣ̀. 
И҆ ны́нѣ, бг҃оро́диченъ: Бцⷣе, ты̀ є҆сѝ лоза̀  и҆́стиннаѧ: (с. 494) 
На лїтꙋргі́и: бл҃жє́нна ѿ канѡ́на пѣ́снь г҃ и҆  ѕ҃. Прокі́менъ, гла́съ з҃. Чⷭ҇тна̀ пред̾ гдⷭ҇емъ  сме́рть прпⷣбныхъ є҆гѡ̀. Сті́хъ: Что̀ возда́мъ  гдⷭ҇еви ѡ҆ всѣ́хъ, ꙗ҆̀же воздаде́ ми; А҆по́столъ къ  гала́тѡмъ, зача́ло сг҃і. Є҆ѵⷢ҇лїе лꙋкѝ, зача́ло к҃д.  Прича́стенъ: Въ па́мѧть вѣ́чнꙋю: 
Моли́тва а҃. 
Ѽ вели́цїи ѻ҆ц҃ы̀ на́ши хрⷭ҇то́вы оу҆гѡ́дницы,  и҆ тє́плыѧ предста́тели ко сп҃сꙋ̀ ѡ҆ дꙋша́хъ на́шихъ,  се́ргїе и҆ ге́рмане: вы́ бо въ недꙋ́зѣхъ цѣли́тели  ꙗ҆ви́стесѧ, по мо́рю пла́вающымъ ко́рмчїи, и҆  оу҆топа́ющымъ бл҃гонаде́жное и҆збавле́нїе, и҆ ѿ  всѧ́кагѡ смертоно́снагѡ наше́ствїѧ храни́тели, па́че же  ѿ дꙋхѡ́въ нечи́стыхъ свобожде́нїе и҆ всѧ́кихъ  навѣ́тѡвъ проти́вꙋ на́съ содержи́мыхъ ѡ҆чище́нїе и҆  по́мощь. ѽ пребл҃же́ннїи ѻ҆ц҃ы̀ и҆ чꙋдотво́рцы  пресла́внїи, се́ргїе и҆ ге́рмане, моли́тесѧ къ влⷣцѣ  хрⷭ҇тꙋ̀ ѡ҆ на́съ грѣ́шныхъ: ꙗ҆́кѡ да ва́шими мл҃твами  сподо́бимсѧ въ де́нь сꙋ́дный десна́гѡ предстоѧ́нїѧ, и҆  наслажде́нїѧ во црⷭ҇твїи бж҃їи во вѣ́ки вѣкѡ́въ. 
Моли́тва в҃. 
Ѽ прпⷣбнїи, бг҃оно́снїи, всебл҃же́ннїи ѻ҆ц҃ы̀  на́ши, се́ргїе и҆ ге́рмане, зри́телїе сла́вы бж҃їѧ въ  нбⷭ҇номъ црⷭ҇твїи, не пре́зрите на́съ грѣ́шныхъ въ  нꙋ́ждахъ и҆ ско́рбехъ на́шихъ: но оу҆скори́те въ  по́мощь къ ва́мъ прибѣга́ющымъ: прїими́те воздыха́нїе и҆  сле́зы, и҆ вонми́те смире́нномꙋ моле́нїю на́шемꙋ.  предстоѧ́ще оу҆̀бо нбⷭ҇номꙋ цр҃ю̀, ѽ всебл҃же́ннїи!  моли́те бл҃гость є҆гѡ̀, є҆́же оу҆ще́дрити мѣ́сто  селе́нїѧ ва́шегѡ и҆ всѧ́комꙋ гра́дꙋ и҆ странѣ̀  ниспосыла́ти ѻ҆би́лїе бла̑гъ земны́хъ: на врагѝ  побѣ́дꙋ и҆ ѡ҆долѣ́нїе на́мъ дарова́ти, сохранѧ́ѧ  странꙋ̀ на́шꙋ въ ми́рѣ (с. 495) и҆ тишинѣ̀: всѣ́хъ въ  вѣ́рѣ и҆ добродѣ́телѧхъ оу҆тверди́ти, и҆збавлѧ́ѧ  при́снѡ ѿ вожделѣ́нїй грѣхо́вныхъ, и҆ ѿ нападе́нїѧ  ви́димыхъ и҆ неви́димыхъ врагѡ́въ: ѻ҆би̑димыѧ защити́ти,  болѧ́щыѧ оу҆врачева́ти, ѿ томи́тельства ѕлы́хъ дꙋхѡ́въ  свободи́ти, на мо́ри пла́вающихъ сп҃са́ти,  пꙋтеше́ствꙋющымъ спꙋтеше́ствовати, и҆ всѧ́комꙋ вѣ́рномꙋ  въ нꙋ́ждахъ спосо́бствовати: ꙗ҆́кѡ тогѡ̀ всѝ є҆смы̀  творе́нїе, и҆ тогѡ̀ є҆́сть црⷭ҇тво, и҆ си́ла и҆ сла́ва  во вѣ́ки вѣкѡ́въ, а҆ми́нь. 


(с. 495) 
Въ недѣ́лю в҃ по ст҃ѣ́й пѧтидесѧ́тницѣ, всѣ́хъ  ст҃ы́хъ, въ землѝ рѡссі́йстѣй просїѧ́вшихъ. 
Творе́нїе є҆пі́скопа а҆ѳана́сїѧ. 
На ма́лой вече́рни 
На Гдⷭ҇и воззва́хъ: стїхи̑ры воскрє́сны на д҃.  гла́съ а҃: Вечє́рнїѧ на́шѧ мл҃твы: Ѡ҆быди́те лю́дїе:  Прїиди́те, лю́дїе: Сла́ва, ст҃ы́хъ, гла́съ д҃:  Бжⷭ҇твеннїи ѻ҆ц҃ы̀: И҆ ны́нѣ, Бг҃оро́диченъ  догма́тикъ, гла́съ а҃: Дѣ́вственное торжество̀: 
Стїхи̑ры ст҃ы́хъ, гла́съ д҃. Подо́бенъ: Ꙗ҆́кѡ  до́блѧ: 
Ꙗ҆́кѡ и҆збра́нныхъ ѿ люде́й рꙋ́сскихъ, ст҃і́и  срѡ́дницы на́ши, соше́дшесѧ дне́сь, восхвалѧ́емъ ва́съ,  ꙗ҆́кѡ, тече́нїе соверши́вше, вѣ́рꙋ сохрани́ли є҆стѐ и҆  прїѧ́сте ѿ бг҃а побѣ́ды (с. 496) ва́шеѧ вѣнцы̀: є҆го́же  моли́те ѿ бѣ́дъ и҆ скорбе́й и҆зба́витисѧ вѣ́рою  соверша́ющымъ всечⷭ҇тнꙋ́ю па́мѧть ва́шꙋ. 
Вѣ́ры бронѧ́ми, и҆ щито́мъ бл҃года́ти, и҆ креста̀  копїе́мъ воѻрꙋжи́вшесѧ, сопрѡти́внымъ си́ламъ непобѣди́мы  бы́сте и҆, ꙗ҆́кѡ бжⷭ҇твеннїи хра́бѡрницы, де́мѡнскїѧ  ѡ҆полчє́нїѧ побѣди́вше, со а҆́гг҃лы ликꙋ́ете, вѣ̑рныѧ же  застꙋпа́ете, и҆ ѡ҆сщ҃а́ете, и҆ сп҃са́ете, призыва́емїи. 
Ꙗ҆́кѡ ѕвѣ́зды многосвѣ̑тлыѧ, ꙗ҆́кѡ свѣ́тъ  ве́лїй сїѧ́ющїи, на тве́рди нбⷭ҇нѣй ва́съ вѣ́мы, и҆ ꙗ҆́кѡ  би́серъ многоцѣ́нный, ꙗ҆́кѡ ка́менїе блиста́ющее, ꙗ҆́кѡ  сы́ны днѐ, ꙗ҆́кѡ и҆збра́нныхъ ѿ ро́да рꙋ́сскагѡ, ꙗ҆́кѡ  побо́рники вѣ́рныхъ прославлѧ́емъ, соверша́юще ва́шꙋ  па́мѧть, бл҃же́ннїи. 
Сла́ва, гла́съ д҃: 
Бжⷭ҇твеннїи ѻ҆ц҃ы̀, бы́сте цвѣ́ти дх҃о́внїи  рꙋ́сскїѧ землѝ, похвала̀ на́ша и҆ оу҆твержде́нїе и҆  всѣ̑мъ бл҃гоꙋти́шное приста́нище: ѡ҆ ва́съ бо землѧ̀ на́ша  хва́литсѧ, стѧжа́вши ва́съ, ꙗ҆́кѡ неистощи́мое сокро́вище,  и҆ ны́нѣ, а҆́ще тѣле́снѣ ꙗ҆зы́къ ва́шъ оу҆молчѐ, но  чꙋдеса̀ свидѣ́тельствꙋютъ просла́вльшаго ва́съ гдⷭ҇а.  є҆мꙋ́же моли́тесѧ дарова́ти дꙋша́мъ на́шымъ ве́лїю млⷭ҇ть. 
И҆ ны́нѣ, бг҃оро́диченъ, гла́съ то́йже: 
Бцⷣе, всѣ́хъ цр҃и́це, правосла́вныхъ похвало̀,  є҆реті́чествꙋющихъ шата̑нїѧ разорѝ и҆ ли́ца и҆́хъ  посрамѝ, не кла́нѧющихсѧ, нижѐ чтꙋ́щихъ, пречⷭ҇таѧ,  чⷭ҇тны́й тво́й ѻ҆́бразъ. 
На стїхо́внѣ є҆ди́на стїхи́ра воскре́сна, гла́съ а҃:  Стра́стїю твое́ю хрⷭ҇тѐ: Посе́мъ сті́хъ: Бг҃ъ на́мъ:  и҆ стїхи̑ры, гла́съ и҃: Ѽ, пресла́внагѡ чꙋдесѐ на  нб҃сѝ: Сті́хъ: Гдⷭ҇ь си́лъ: Та́же стїхи́ра: Ѽ,  пресла́внагѡ чꙋдесѐ! хрⷭ҇та̀ ра́ди: (зрѝ на рѧдꙋ̀) (с.  497) И҆ ны́нѣ, бг҃оро́диченъ, гла́съ то́йже: Ѽ,  пресла́внагѡ чꙋдесѐ! нб҃сѝ и҆ землѝ цр҃це: (зрѝ  страни́цꙋ 519). И҆лѝ бг҃оро́диченъ, гла́съ д҃:  При́снѡ страна̀ рѡссі́йскаѧ (зрѝ страни́цꙋ 541). 
Стїхи̑ры ст҃ы́хъ на стїхо́внѣ, гла́съ и҃. 
Подо́бенъ: Ѽ, пресла́внагѡ чꙋдесѐ: 
Ѽ, пресла́внагѡ чꙋдесѐ! на нб҃сѝ и҆ на землѝ  ра́дость дне́сь возсїѧ̀ въ па́мѧть всѣ́хъ рꙋ́сскихъ  ст҃ы́хъ: ѿ а҆́гг҃лъ хвала́ми вѣнча́ютсѧ и҆ ѿ чл҃вѣ̑къ  пѣ̑нїѧ прїе́млютъ. ѽ, ка́кѡ въ странѣ̀ на́шей  подвиза́шасѧ, ка́кѡ бг҃ꙋ оу҆годи́ша, и҆́миже вра́гъ падѐ  лꙋка́вый, хрⷭ҇тꙋ̀ побѣ́ждшꙋ того̀. 
Сті́хъ: Бг҃ъ на́мъ прибѣ́жище и҆ си́ла, помо́щникъ  въ ско́рбехъ, ѡ҆брѣ́тшихъ ны̀ ѕѣлѡ̀. 
Ѽ, пресла́внагѡ чꙋдесѐ! чꙋде́съ свѣтлостьмѝ  со́лнца свѣтлѣ́йше при́снѡ ст҃і́и срѡ́дницы на́ши  свѣ́тѧтъ концє́мъ рꙋ́сскїѧ землѝ, ѿ невече́рнѧгѡ  свѣ́та ѡ҆блиста́еми, и҆́хже сїѧ̑нїи ѻ҆́блацы ѿ страны̀  на́шеѧ ѿгонѧ́ютсѧ ва́рварстїи и҆ де́мѡни побѣжда́ютсѧ. 
Сті́хъ: Гдⷭ҇ь си́лъ съ на́ми, застꙋ́пникъ на́шъ,  бг҃ъ і҆а́кѡвль. 
Ѽ, пресла́внагѡ чꙋдесѐ! хрⷭ҇та̀ ра́ди  подвиза́выйсѧ требл҃же́нный собо́ръ рꙋ́сскихъ ст҃ы́хъ ко  врагѡ́мъ ст҃ы́ѧ рꙋсѝ всегда̀ ꙗ҆влѧ́етсѧ ѻ҆рꙋ́жїе  ѻ҆бою́дꙋ ѻ҆́строе, пожина́ѧ си́хъ вышє́нїѧ. тѣ́мже къ  немꙋ̀ возопїи́мъ: ст҃і́и срѡ́дницы на́ши, покры́йте и҆  ны́нѣ на́съ, вѣ́рою почита́ющихъ ва́съ ѿ любвѐ всегда̀. 
Сла́ва, гла́съ а҃. Самогла́сенъ: 
Всѝ пѣ́сньми дх҃о́вными возопїи́мъ: ра́дꙋйсѧ и҆  весели́сѧ, гра́де кі́еве, ꙗ҆ви́вый на́мъ ѻ҆́льгꙋ  бг҃омꙋ́дрꙋю, ра́дꙋйсѧ гра́де сꙋ́ждалю, и҆зрасти́вый пло́дъ  дре́ва ра́йскагѡ, є҆ѵфросѵ́нїю бл҃говѣрнꙋ́ю, по́стникѡвъ  оу҆твержде́нїе, съ ни́ми же оу҆бл҃жи́мъ (с. 498) и҆  є҆ѵдокі́ю моско́вскꙋю пресла́внꙋю, и҆ феврѡ́нїю мꙋ́ромскꙋю  и҆ а҆́ннꙋ ка́шинскꙋю, и҆ є҆ѵфросѵ́нїю, по́лоцкїѧ землѝ  оу҆краше́нїе, и҆ всѧ̑ жєны̀, ѿ ро́да на́шегѡ бг҃ꙋ  оу҆годи́вшыѧ, и҆ къ ни̑мъ возопїи́мъ: ѽ всебл҃жє́нныѧ и҆  ст҃ы̑ѧ, моли́тесѧ ѡ҆ на́съ ко гдⷭ҇ꙋ, дарова́ти на́мъ ве́лїю  млⷭ҇ть. 
И҆ ны́нѣ, гла́съ є҃. Подо́бенъ: Вострꙋ́бимъ  трꙋбо́ю: 
Вострꙋ́бимъ трꙋбо́ю пѣ́сней, воспои́мъ согла́снѡ  застꙋ́пницѣ страны̀ на́шеѧ, цр҃и́цѣ бцⷣѣ: ра́дꙋйсѧ,  бл҃говоле́нїемъ твои́мъ ѻ҆те́чество на́ше ѿ лѣ́тъ  дре́внихъ вѣнча́вшаѧ и҆ бл҃года́ть томꙋ̀ и҆сточа́ющаѧ.  тѣ́мже и҆ пречⷭ҇тый тво́й покро́въ и҆ па́мѧти тма́ми тє́мъ  чꙋде́съ твои́хъ цр҃ковь на́ша рꙋ́сскаѧ свѣ́тлѡ пра́зднꙋетъ.  не ѿимѝ оу҆̀бо ѿ на́съ, ѽ влⷣчце, и҆ ны́нѣ млⷭ҇ти  твоѧ̑, при́зри на скѡ́рби и҆ тѣснотꙋ̀ на́шꙋ и҆ воздви́гни  на́съ держа́внымъ застꙋпле́нїемъ твои́мъ. 
По Ны́нѣ ѿпꙋща́еши: тропа́рь воскре́сенъ,  гла́съ а҃: Ка́мени запеча́танꙋ: Сла́ва, ст҃ы́хъ, гла́съ  и҃: Ꙗ҆́коже пло́дъ: И҆ ны́нѣ, бг҃оро́диченъ, гла́съ  д҃: Застꙋ́пнице оу҆се́рднаѧ: 
Тропа́рь ст҃ы́хъ, гла́съ и҃: 
Ꙗ҆́коже пло́дъ кра́сный твоегѡ̀ сп҃си́тельнагѡ  сѣ́ѧнїѧ, землѧ̀ рѡссі́йскаѧ прино́ситъ тѝ, гдⷭ҇и, всѧ̑  ст҃ы̑ѧ, въ то́й просїѧ́вшыѧ. тѣ́хъ мл҃твами въ ми́рѣ  глꙋбо́цѣ цр҃ковь и҆ странꙋ̀ на́шꙋ бцⷣею соблюдѝ,  многомлⷭ҇тиве. 
Сла́ва, и҆ ны́нѣ, бг҃оро́диченъ, гла́съ д҃: 
Застꙋ́пнице оу҆се́рднаѧ, мт҃и гдⷭ҇а вы́шнѧгѡ, за  всѣ́хъ мо́лиши сн҃а твоего̀, хрⷭ҇та̀ бг҃а на́шего, и҆  всѣ̑мъ твори́ши сп҃сти́сѧ, въ держа́вный тво́й покро́въ  прибѣга́ющымъ: всѣ́хъ на́съ застꙋпѝ, ѽ гпⷭ҇жѐ цр҃и́це  и҆ влⷣчце, и҆̀же въ напа́стехъ, и҆ ско́рбехъ, и҆ (с. 499)  болѣ́знехъ ѡ҆бремене́нныхъ грѣхѝ мно́гими, предстоѧ́щихъ  и҆ молѧ́щихсѧ тебѣ̀ оу҆миле́нною дꙋше́ю и҆ сокрꙋше́ннымъ  се́рдцемъ пред̾ пречⷭ҇тымъ твои́мъ ѻ҆́бразомъ со слеза́ми  и҆ невозвра́тнѡ наде́ждꙋ и҆мꙋ́щихъ на тѧ̀ и҆збавле́нїѧ  всѣ́хъ ѕѡ́лъ, всѣ̑мъ полє́знаѧ да́рꙋй и҆ всѧ̑ сп҃сѝ,  бцⷣе дв҃о, ты́ бо є҆сѝ бжⷭ҇твенный покро́въ рабѡ́мъ  твои̑мъ. 
Послѣ́дованїе моле́бнагѡ пѣ́нїѧ 
По ѿпꙋ́стѣ вече́рни и҆схо́димъ ко і҆кѡ́нѣ  пра́здника, пою́ще стїхи́рꙋ пра́здникꙋ, гла́съ ѕ҃.  Подо́бенъ: Всѐ ѿло́жше: 
Всѐ ѿложи́вше жите́йское томле́нїе и҆ сла́дость  текꙋ́щꙋю презрѣ́вше, кре́стъ взѧ́сте, ꙗ҆́кѡ и҆́го  бжⷭ҇твенное, и҆ хрⷭ҇тꙋ̀ послѣ́довасте, и҆ къ нбⷭ҇номꙋ  поко́ю чꙋ́днѡ всели́стесѧ. ѽ дрꙋ́зи хрⷭ҇тѡ́вы, сосꙋ́ди  чⷭ҇тні́и, ст҃і́и всѝ, въ рѡссі́и просїѧ́вшїи, прїиди́те  посредѣ̀ на́съ неви́димѡ, предначина́юще торжество̀ и҆  пѣ́нїе, сподоблѧ́юще дарѡ́въ невеще́ственныхъ ва́шъ  пра́здникъ соверша́ющихъ ст҃олѣ́пнѡ. 
И҆ соверша́емъ послѣ́дованїе моле́бнагѡ пѣ́нїѧ.  Благослови́вшꙋ предстоѧ́телю, чте́цъ глаго́летъ: Прїиди́те  поклони́мсѧ: (три́жды). И҆ пое́мъ на ѻ҆́ба ли̑ка  ѱало́мъ и҆збра́нный. Предстоѧ́тель же въ сїѐ вре́мѧ  раздае́тъ свѣщи̑ возжжє́нныѧ сослꙋжа́щымъ и҆ бра́тїи. 
а҃ ли́къ: Гдⷭ҇и, гдⷭ҇ь на́шъ, ꙗ҆́кѡ чꙋ́днѡ и҆́мѧ  твоѐ по всѣ́й землѝ. в҃ ли́къ: Всѧ̀ землѧ̀ да  покло́нитсѧ тебѣ̀ и҆ пое́тъ тебѣ̀, да пое́тъ же и҆́мени  твоемꙋ̀, вы́шнїй. а҃. Кто̀ бг҃ъ ве́лїй, ꙗ҆́кѡ бг҃ъ  на́шъ; ты̀ є҆сѝ бг҃ъ, творѧ́й чꙋдеса̀. в҃. Кто̀  возглаго́летъ си̑лы гдⷭ҇ни, слы̑шаны сотвори́тъ всѧ̑ хвалы̑  є҆гѡ̀; а҃. Помѧнꙋ́хъ дни̑ дрє́внїѧ, поꙋчи́хсѧ во  всѣ́хъ дѣ́лѣхъ твои́хъ, въ творе́нїихъ рꙋкꙋ̀ твое́ю  поꙋча́хсѧ. в҃. Прїиди́те, ви́дите дѣла̀ бж҃їѧ, ко́ль  (с. 500) стра́шенъ въ совѣ́тѣхъ па́че сынѡ́въ  чл҃вѣ́ческихъ. а҃. И҆сповѣ́дайтесѧ гдⷭ҇еви и҆  призыва́йте и҆́мѧ є҆гѡ̀, возвѣсти́те во ꙗ҆зы́цѣхъ дѣла̀  є҆гѡ̀. в҃. Воспо́йте є҆мꙋ̀ и҆ по́йте є҆мꙋ̀,  повѣ́дите всѧ̑ чꙋдеса̀ є҆гѡ̀. а҃. Хвали́тесѧ ѡ҆  и҆́мени ст҃ѣ́мъ є҆гѡ̀, да возвесели́тсѧ се́рдце и҆́щꙋщихъ  гдⷭ҇а. в҃. Взыщи́те гдⷭ҇а и҆ оу҆тверди́тесѧ. взыщи́те  лица̀ є҆гѡ̀ вы́нꙋ. а҃. Помѧни́те чꙋдеса̀ є҆гѡ̀, ꙗ҆̀же  сотворѝ, чꙋдеса̀ є҆гѡ̀ и҆ сꙋдьбы̑ оу҆́стъ є҆гѡ̀. в҃.  То́й гдⷭ҇ь бг҃ъ на́шъ, по всѣ́й землѝ сꙋдьбы̑ є҆гѡ̀.  а҃. Помѧнѝ на́съ гдⷭ҇и, во бл҃говоле́нїи люде́й  твои́хъ, посѣтѝ на́съ сп҃се́нїемъ твои́мъ. в҃.  Воскреснѝ, гдⷭ҇и, помозѝ на́мъ и҆ и҆зба́ви на́съ и҆́мене  ра́ди твоегѡ̀. а҃. Доко́лѣ, гдⷭ҇и, прогнѣ́ваешисѧ до  конца̀; разжже́тсѧ ꙗ҆́кѡ ѻ҆́гнь рве́нїе твоѐ. в҃. Не  помѧнѝ на́шихъ беззако́нїй пе́рвыхъ, ско́рѡ да предварѧ́тъ  ны̀ щедрѡ́ты твоѧ̑, гдⷭ҇и, ꙗ҆́кѡ ѡ҆бнища́хомъ ѕѣлѡ̀. а҃.  Помозѝ на́мъ, бж҃е, сп҃си́телю на́шъ, сла́вы ра́ди  и҆́мене твоегѡ̀, гдⷭ҇и, и҆зба́ви ны̀ и҆ ѡ҆чи́сти грѣхѝ  на́шѧ и҆́мене ра́ди твоегѡ̀. в҃. Да вни́детъ пред̾ тѧ̀  воздыха́нїе ѡ҆кова́нныхъ, по вели́чїю мы́шцы твоеѧ̀ снабдѝ  сы́ны оу҆мерщвле́нныхъ. а҃. Ꙗ҆вѝ на́мъ, гдⷭ҇и, млⷭ҇ть  твою̀ и҆ сп҃се́нїе твоѐ да́ждь на́мъ. в҃. Ты̀, гдⷭ҇и,  сохрани́ши ны̀ и҆ соблюде́ши ны̀ ѿ ро́да сегѡ̀ и҆ во  вѣ́къ. а҃. Дади́те сла́вꙋ бг҃ови, на і҆и҃ли  велелѣ́пота є҆гѡ̀ и҆ си́ла є҆гѡ̀ на ѻ҆́блацѣхъ. в҃.  Бꙋ́ди и҆́мѧ гдⷭ҇не бл҃гослове́но ѿ ны́нѣ и҆ до вѣ́ка.  а҃. Сла́ва ѻ҆ц҃ꙋ̀ и҆ сн҃ꙋ и҆ ст҃о́мꙋ дх҃ꙋ и҆ ны́нѣ, и҆  при́снѡ, и҆ во вѣ́ки вѣкѡ́въ. а҆ми́нь. в҃. А҆ллилꙋ́їа,  а҆ллилꙋ́їа, а҆ллилꙋ́їа, сла́ва тебѣ̀, бж҃е. а҃.  А҆ллилꙋ́їа: в҃. А҆ллилꙋ́їа: 
Посе́мъ Бг҃ъ гдⷭ҇ь: во гла́съ д҃ со стїха́ми. 
а҃ ли́къ пое́тъ тропа́рь, гла́съ д҃: 
І҆ерꙋсали́ма вы́шнѧгѡ гра́жданы, ѿ землѝ на́шеѧ  возсїѧ́вшыѧ и҆ бг҃ꙋ во всѧ́цѣмъ оу҆годи́вшыѧ, прїиди́те,  воспои́мъ, вѣ́рнїи: (с. 501) ѽ всебл҃же́ннїи землѝ  рѡссі́йскїѧ застꙋ̑пницы, моли́тесѧ ко гдⷭ҇ꙋ, да поми́лꙋетъ  сїю̀ ѿ гнѣ́ва своегѡ̀, и҆сцѣлѧ́ѧ сокрꙋше́нїе є҆ѧ̀, и҆  вѣ̑рныѧ лю́ди своѧ̑ оу҆тѣ́шитъ. 
в҃ ли́къ пое́тъ то́йже тропа́рь. а҃ ли́къ: Сла́ва, и҆  ны́нѣ: Бг҃оро́диченъ, гла́съ то́йже: 
Къ застꙋ́пницѣ страны̀ на́шеѧ, приснодв҃ѣ бцⷣѣ  притеце́мъ и҆ къ первопи́саннѣй і҆кѡ́нѣ є҆ѧ̀ ны́нѣ  припаде́мъ, съ вѣ́рою зовꙋ́ще и҆з̾ глꙋбины̀ дꙋшѝ: ѽ мт҃и  бж҃їѧ, сп҃сѝ зе́млю рꙋ́сскꙋю, и҆сцѣлѝ сокрꙋше́нїе є҆ѧ̀  и҆ вѣ̑рныѧ лю́ди оу҆тѣ́ши. 
Посе́мъ пое́мъ на ѻ҆́ба ли̑ка и҆ны́й ѱало́мъ  и҆збра́нный: 
а҃ ли́къ: И҆сповѣ́дайтесѧ гдⷭ҇еви, ꙗ҆́кѡ бл҃гъ,  ꙗ҆́кѡ въ вѣ́къ млⷭ҇ть є҆гѡ̀. в҃ ли́къ: Бг҃ъ на́мъ  прибѣ́жище и҆ си́ла, помо́щникъ въ ско́рбехъ, ѡ҆брѣ́тшихъ  ны̀ ѕѣлѡ̀. а҃. Мнѡ́ги скѡ́рби пра́вєднымъ, и҆ ѿ  всѣ́хъ и҆́хъ и҆зба́витъ ѧ҆̀ гдⷭ҇ь. в҃. Сѣ́ющїи  слеза́ми, ра́достїю по́жнꙋтъ. а҃. И҆ воззва́ша ко гдⷭ҇ꙋ,  внегда̀ скорбѣ́ти и҆̀мъ, и҆ ѿ нꙋ́ждъ и҆́хъ сп҃сѐ ѧ҆̀.  в҃. Воззва́ша пра́веднїи, и҆ гдⷭ҇ь оу҆слы́ша и҆̀хъ, и҆  ѡ҆ всѣ́хъ скорбе́й и҆́хъ и҆зба́ви и҆̀хъ. а҃. Ст҃ы̑мъ,  и҆̀же сꙋ́ть на землѝ є҆гѡ̀, оу҆дивѝ гдⷭ҇ь всѧ̑ хотѣ̑нїѧ  своѧ̑ въ ни́хъ. в҃. Пра́вєдницы наслѣ́дѧтъ зе́млю и҆  вселѧ́тсѧ въ вѣ́къ вѣ́ка на не́й. а҃. Весели́тесѧ ѡ҆  гдⷭ҇ѣ и҆ ра́дꙋйтесѧ, пра́веднїи, и҆ хвали́тесѧ всѝ пра́вїи  се́рдцемъ. в҃. Весели́тесѧ, пра́веднїи ѡ҆ гдⷭ҇ѣ и҆  и҆сповѣ́дайте па́мѧть ст҃ы́ни є҆гѡ̀. а҃. Пра́ведникъ,  ꙗ҆́кѡ фі́нїѯъ, процвѣте́тъ, ꙗ҆́кѡ ке́дръ, и҆́же въ  лїва́нѣ, оу҆мно́житсѧ. в҃. Бл҃же́ни живꙋ́щїи въ домꙋ̀  твое́мъ, въ вѣ́ки вѣкѡ́въ восхва́лѧтъ тѧ̀. а҃. Ди́венъ  бг҃ъ во ст҃ы́хъ свои́хъ, бг҃ъ і҆и҃левъ, то́й да́стъ си́лꙋ и҆  держа́вꙋ лю́демъ свои̑мъ, бл҃гослове́нъ бг҃ъ. в҃.  Лю́бѧщїи гдⷭ҇а, ненави́дите ѕла̑ѧ, храни́тъ гдⷭ҇ь дꙋ́шы  прпⷣбныхъ свои́хъ. (с. 502) а҃. Бл҃же́ни всѝ боѧ́щїисѧ  гдⷭ҇а, ходѧ́щїи въ пꙋте́хъ є҆гѡ̀. в҃. Собери́те є҆мꙋ̀  прпⷣбныѧ є҆гѡ̀, завѣща́ющыѧ завѣ́тъ є҆гѡ̀ ѡ҆ же́ртвахъ.  а҃. Млⷭ҇ть же гдⷭ҇нѧ ѿ вѣ́ка и҆ до вѣ́ка на  боѧ́щихсѧ є҆гѡ̀, и҆ пра́вда є҆гѡ̀ на сынѣ́хъ сынѡ́въ,  хранѧ́щихъ завѣ́тъ є҆гѡ̀ и҆ по́мнѧщихъ за́пѡвѣди є҆гѡ̀  твори́ти ѧ҆̀. в҃. Вѣ́сть гдⷭ҇ь пꙋти̑ непоро́чныхъ, и҆  достоѧ́нїе и҆́хъ въ вѣ́къ бꙋ́детъ. а҃. Гдⷭ҇ь воцари́сѧ,  да ра́дꙋетсѧ землѧ̀, да веселѧ́тсѧ ѻ҆́строви мно́зи. в҃.  Возвѣсти́те во ꙗ҆зы́цѣхъ сла́вꙋ є҆гѡ̀, во всѣ́хъ  лю́дѣхъ чꙋдеса̀ є҆гѡ̀. г҃. Воцари́сѧ бг҃ъ над̾  ꙗ҆зы́ки, бг҃ъ сѣди́тъ на престо́лѣ ст҃ѣ́мъ свое́мъ.  в҃. Сп҃си́ ны, гдⷭ҇и бж҃е на́шъ, и҆ собери́ ны ѿ  ꙗ҆зы̑къ и҆сповѣ́датисѧ и҆́мени твоемꙋ̀ ст҃о́мꙋ, хвали́тисѧ  во хвалѣ̀ твое́й. а҃. Высо́къ над̾ всѣ́ми ꙗ҆зы́ки  гдⷭ҇ь, над̾ нб҃сы̀ сла́ва є҆гѡ̀. в҃. Ѿ востѡ́къ  со́лнца до за́падъ хва́льнѡ и҆́мѧ гдⷭ҇не. 
По ѡ҆конча́нїи ѱалма̀ а҆́бїе начина́емъ пѣ́ти  канѡ́нъ ст҃ы̑мъ, гла́съ и҃. Пое́мъ же є҆го̀ без̾  і҆рмосѡ́въ на д҃. 
Пѣ́снь а҃. І҆рмо́съ: 
Во́дꙋ проше́дъ ꙗ҆́кѡ сꙋ́шꙋ, и҆ є҆гѵ́петскагѡ ѕла̀  и҆збѣжа́въ, і҆и҃льтѧнинъ вопїѧ́ше: и҆зба́вителю и҆ бг҃ꙋ  на́шемꙋ пои́мъ. 
Припѣ́въ: Всѝ ст҃і́и землѝ рꙋ́сскїѧ, моли́те бг҃а  ѡ҆ на́съ. 
а҃ ли́къ: Мно́гими содержи́мъ напа́стьми, къ ва́мъ  прибѣга́емъ, спасе́нїѧ и҆́щꙋще, ѽ ст҃і́и срѡ́дницы на́ши,  ѿ лю́тыхъ бѣ́дъ и҆ нꙋ́ждъ сп҃си́те на́съ. 
в҃ ли́къ: Страсте́й прило́зи и҆ мнѡ́гїѧ печа̑ли и҆  бѣды̑ ѡ҆бꙋрева́ютъ на́съ, оу҆тѣше́нїе на́мъ пода́йте,  ст҃і́и, къ бг҃ꙋ ва́шими мл҃твами. 
а҃ ли́къ: Сла́ва: Сп҃са хрⷭ҇та̀ моли́те, рѡссі́йстїи  чꙋдотво́рцы, и҆зба́витисѧ на́мъ ѿ бѣ́дъ и҆ скорбе́й,  земли́ же на́шей ѿ ва́рварскагѡ нахожде́нїѧ ва́шимъ  те́плымъ предста́тельствомъ. (с. 503) 
в҃ ли́къ: И҆ ны́нѣ: Въ ско́рби на́съ и҆ бѣда́хъ  сꙋ́щихъ посѣще́нїѧ бжⷭ҇твеннагѡ и҆ промышле́нїѧ ѿ тебѐ  сподо́би, ѽ бг҃ома́ти влⷣчице. 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
а҃ ли́къ: Застꙋ̑пницы и҆ покрови́телїе землѝ на́шеѧ  вы̀ є҆стѐ, бж҃їи оу҆гѡ́дницы, напра́вите на́съ ко  приста́нищꙋ сп҃се́нїѧ, вы́ бо є҆стѐ вѣ̑рнымъ  ѡ҆гражде́нїе. 
в҃ ли́къ: Мо́лимъ ва́съ, бл҃же́ннїи: дꙋше́вное  смꙋще́нїе и҆ печа́ли бꙋ́рю разори́ти и҆ тишинꙋ̀ на́мъ  пода́ти нача́льника тишины̀ хрⷭ҇та̀ оу҆моли́те. 
а҃ ли́къ: Сла́ва: Ст҃ы̑мъ дрє́внимъ подража́вшїи и҆  ѿ бг҃а бл҃года́тїю ѡ҆богати́вшїисѧ, помога́йте на́мъ,  ча́дѡмъ ва́шымъ, при́снѡ восхвалѧ́ющымъ ва́съ, ꙗ҆́кѡ  бж҃їихъ оу҆го́дникѡвъ. 
в҃ ли́къ: И҆ ны́нѣ: Лю́тыми недꙋ́ги и҆ страстьмѝ  грѣхо́вными ѡ҆бꙋрева́ємымъ, и҆ ва́рварскими нападе́нїи  и҆стѧзꙋє́мымъ, и҆ въ ро́въ поги́бели впа́дающымъ, ты̀ на́мъ  помозѝ, бцⷣе дв҃о. 
Посе́мъ сщ҃е́нницы и҆ ѻ҆́ба ли̑ка вкꙋ́пѣ пою́тъ  катава́сїю: 
Моли́те бг҃а ѡ҆ на́съ, всѝ ст҃і́и землѝ рꙋ́сскїѧ,  ꙗ҆́кѡ мы̀ оу҆се́рднѡ къ ва́мъ прибѣга́емъ, скѡ́рымъ  помо́щникѡмъ и҆ мл҃твенникѡмъ ѡ҆ дꙋша́хъ на́шихъ. 
Є҆ктенїа̀ сꙋгꙋ́баѧ. Возгла́съ: Ꙗ҆́кѡ ми́лостивъ:  По возгла́сѣ а҃ ли́къ пое́тъ сѣда́ленъ, гла́съ в҃: 
Моле́нїе те́плое принеси́те, прехва́льнїи, къ млⷭ҇ти  и҆сто́чникꙋ, гдⷭ҇ꙋ, ѡ҆ ст҃ѣ́й рꙋсѝ молѧ́щесѧ, бцⷣꙋ  влⷣчицꙋ вкꙋ́пѣ съ собо́ю подви́гните на мл҃твꙋ и҆ ѿ  бѣ́дъ и҆зба́вите на́съ, всѣ̑мъ вско́рѣ  предста́тельствꙋющїи. (с. 504) 
Пѣ́снь д҃. І҆рмо́съ: 
Оу҆слы́шахъ, гдⷭ҇и, смотре́нїѧ твоегѡ̀ та́инство,  разꙋмѣ́хъ дѣла̀ твоѧ̑, и҆ просла́вихъ твоѐ бж҃ество̀. 
в҃ ли́къ: Страсте́й на́шихъ смꙋще́нїе и҆ мно́гихъ  бѣ́дъ бꙋ́рю предста́тельствомъ ва́шимъ ко гдⷭ҇ꙋ оу҆толи́ти  потщи́тесѧ, ст҃і́и. 
а҃ ли́къ: Милосе́рдїѧ бе́зднꙋ простри́те на́мъ,  бл҃же́ннїи, призыва́ющымъ ва́съ на по́мощь, вы́ бо оу҆  милосе́рдагѡ бг҃а дерзнове́нїе ве́лїе стѧжа́ли є҆стѐ. 
в҃ ли́къ: Сла́ва: Наде́ждꙋ и҆мꙋ́ще ва́съ, сла́внїи,  и҆ ꙗ҆́кѡ стѣ́нꙋ недви́жимꙋ, къ бг҃ꙋ ва́шѧ мл҃твы  стѧжа́вше, ѕѡ́лъ и҆ всѣ́хъ бѣ́дъ и҆збавлѧ́емсѧ. 
а҃ ли́къ: И҆ ны́нѣ: И҆сцѣлѝ, чⷭ҇таѧ, дꙋшє́вныѧ  на́шѧ не́мѡщи и҆ стра̑сти тѣлє́сныѧ, поспѣшѝ, гпⷭ҇жѐ,  здра́вїе пода́ти, врача̀ всѣ̑мъ ро́ждшаѧ, хрⷭ҇та̀. 
Пѣ́снь є҃. І҆рмо́съ: 
Просвѣтѝ на́съ повелѣ̑нїи твои́ми, гдⷭ҇и, и҆  мы́шцею твое́ю высо́кою, тво́й ми́ръ пода́ждь на́мъ,  человѣколю́бче. 
а҃ ли́къ: И҆спо́лните весе́лїѧ жи́знь на́шꙋ,  и҆збавлѧ́юще на́съ ѿ ва́рварскагѡ нахожде́нїѧ и҆  междоꙋсо́бныѧ бра́ни. 
в҃ ли́къ: И҆зба́вите на́съ ѿ бѣ́дъ, ꙗ҆́кѡ  предста́телїе те́плїи и҆ мл҃твєнницы ѡ҆ дꙋша́хъ на́шихъ. 
а҃ ли́къ: Сла́ва: Разрꙋши́те мглꙋ̀ прегрѣше́нїй  на́шихъ просвѣще́нїемъ ва́шеѧ свѣ́тлости, свѣти̑льницы  бжⷭ҇твеннїи и҆ пресвѣ́тлїи. 
в҃ ли́къ: И҆ ны́нѣ: И҆зба́ви на́съ ѿ бѣ́дъ,  бцⷣе чⷭ҇таѧ, вѣ́чное ро́ждши и҆збавле́нїе и҆ ми́ръ, всѧ́къ  оу҆́мъ превосходѧ́щїй. (с. 505) 
Пѣ́снь ѕ҃. І҆рмо́съ: 
Мл҃твꙋ пролїю̀ ко гдⷭ҇ꙋ. и҆ томꙋ̀ возвѣщꙋ̀ печа̑ли  моѧ̑, ꙗ҆́кѡ ѕѡ́лъ дꙋша̀ моѧ̀ и҆спо́лнисѧ, и҆ живо́тъ мо́й  а҆́дꙋ прибли́жисѧ, и҆ молю́сѧ ꙗ҆́кѡ і҆ѡ́на: ѿ тлѝ, бж҃е,  возведи́ мѧ. 
в҃ ли́къ: Мл҃твами ва́шими, бл҃же́ннїи,  оу҆тѣше́нїе на́мъ, въ ско́рби сꙋ́щымъ и҆спроси́те, вѣ́рꙋ  возста́вите и҆ лю́ди расточє́нныѧ собери́те, въ ско́рби,  ꙗ҆́кѡ і҆ѡ́на, вопїю́щыѧ: ѿ тлѝ, бж҃е, возведѝ на́съ. 
а҃ ли́къ: Застꙋ́пники ва́съ вѣ́мы, ѻ҆ц҃ы̀  приснопа́мѧтнїи, и҆ твє́рдыѧ храни́тели землѝ на́шеѧ.  тѣ́мже къ ва́мъ прибѣга́юще, млⷭ҇ть прїе́млемъ и҆ бѣ́дъ  разли́чныхъ и҆збавлѧ́емсѧ. 
в҃ ли́къ: Сла́ва: Ꙗ҆́кѡ стѣ́нꙋ и҆ приста́нище  стѧжа́хомъ ва́съ, ст҃і́и, ѡ҆блегче́нїе въ ско́рбехъ, въ  бѣда́хъ и҆ напа́стехъ по́мощь, въ болѣ́знехъ и҆сцѣле́нїе  и҆ спасе́нїе дꙋша́мъ на́шымъ. 
а҃ ли́къ: И҆ ны́нѣ: Застꙋ́пницꙋ тѧ̀ жи́зни вѣ́мы  и҆ тве́рдꙋю храни́тельницꙋ, дв҃о, и҆ и҆скꙋше́нїй тꙋ́чи  разсѣѧва́ющꙋю, и҆ бѣсѡ́въ нападє́нїѧ ѿгонѧ́ющꙋю, и҆  мо́лимсѧ всегда̀: ѿ ги́бельныхъ страсте́й на́шихъ и҆зба́ви  на́съ. 
Свѧще́нницы и҆ ѻ҆́ба ли̑ка вкꙋ́пѣ пою́тъ  катава́сїю: 
Моли́те бг҃а ѡ҆ на́съ, всѝ ст҃і́и землѝ рꙋ́сскїѧ,  ꙗ҆́кѡ мы̀ оу҆се́рднѡ къ ва́мъ прибѣга́емъ, скѡ́рымъ  помо́щникѡмъ и҆ мл҃твенникѡмъ ѡ҆ дꙋша́хъ на́шихъ. 
Є҆ктенїа̀ ма́лаѧ. Конда́къ, гла́съ ѕ҃. 
Предста́телїе страны̀ на́шеѧ неꙋсы́пнїи, хода́таи ѡ҆  на́съ ко творцꙋ̀ непреста́нни, не пре́зрите моле́нїй  на́шихъ, но, предварѧ́юще на по́мощь, ꙗ҆́кѡ срѡ́дницы  на́ши, оу҆скори́те на (с. 506) мл҃твꙋ и҆ потщи́тесѧ на  оу҆моле́нїе, предста́тельствꙋюще при́снѡ ѡ҆ чтꙋ́щихъ ва́съ. 
Прокі́менъ, гла́съ д҃: Мнѣ́ же ѕѣлѡ̀ че́стни бы́ша  дрꙋ́зи твоѝ, бж҃е. Сті́хъ: И҆зочтꙋ̀ и҆̀хъ, и҆ па́че  песка̀ оу҆мно́жатсѧ. Всѧ́кое дыха́нїе: Є҆ѵⷢ҇лїе ѿ  і҆ѡа́нна, зача́ло н҃(є҃і, в҃і-к҃). 
Сла́ва: Мл҃твами всѣ́хъ ст҃ы́хъ рꙋ́сскихъ,  ми́лостиве, ѡ҆чи́сти мно́жество согрѣше́нїй на́шихъ. 
И҆ ны́нѣ: Мл҃твами бцⷣы, ми́лостиве, ѡ҆чи́сти  мно́жество согрѣше́нїй на́шихъ. 
Поми́лꙋй мѧ̀, бж҃е, по вели́цѣй млⷭ҇ти твое́й и҆ по  мно́жествꙋ щедро́тъ твои́хъ ѡ҆чи́сти беззако́нїе моѐ. 
Стїхи́ра, гла́съ ѕ҃: 
Не ввѣ́рите на́съ человѣ́ческомꙋ предста́тельствꙋ,  ст҃і́и срѡ́дницы, но прїими́те моле́нїѧ на́шѧ, ско́рбь бо  ѡ҆бдержи́тъ на́съ, терпѣ́ти не мо́жемъ вра́жескихъ  ѡ҆ѕлобле́нїй и҆ оу҆тѣше́нїѧ на землѝ не и҆́мамы. Моле́нїе  на́ше не пре́зрите, нбⷭ҇нїи предста́телїе на́ши,  оу҆тѣше́нїе на́мъ пода́йте и҆ всѧ̑ полє́знаѧ ѿ бг҃а  и҆спроси́те. 
Посе́мъ глаго́летъ дїа́конъ мл҃твꙋ: Спасѝ, бж҃е,  лю́ди твоѧ̑: (зрѝ оу҆ста́въ на лїті́и, страни́ца 551).  Ли́къ: Гдⷭ҇и, поми́лꙋй, в҃і. Возгла́съ: Ми́лостїю и҆  щедро́тами: 
Пѣ́снь з҃. І҆рмо́съ: 
Ѿ і҆ꙋде́и доше́дше ѻ҆́троцы, въ вавѷлѡ́нѣ  и҆ногда̀ вѣ́рою трⷪ҇ческою пла́мень пе́щный попра́ша,  пою́ще: ѻ҆тцє́въ бж҃е, бл҃гослове́нъ є҆сѝ. 
а҃ ли́къ: На́ше сп҃се́нїе ꙗ҆́коже восхотѣ́лъ  є҆сѝ, сп҃се, оу҆стро́ити, прославлѧ́еши ст҃ы́хъ  сро́дникѡвъ на́шихъ чꙋдесы̀, (с. 507) и҆́миже ко  бл҃гоче́стїю наставлѧ́еми, пое́мъ: ѻ҆тє́цъ на́шихъ бж҃е,  бл҃гослове́нъ є҆сѝ. 
в҃ ли́къ: Ми́лостиваго оу҆моли́те, ст҃і́и,  и҆зба́витисѧ ѿ прегрѣше́нїй и҆ дꙋше́вныхъ скве́рнъ  вѣ́рою зовꙋ́щымъ: ѻ҆тє́цъ на́шихъ бж҃е, бл҃гослове́нъ  є҆сѝ. 
а҃ ли́къ: Сла́ва: Сокро́вище сп҃се́нїѧ вы̀ є҆стѐ,  бж҃їи оу҆гѡ́дницы и҆ наста̑вницы покаѧ́нїѧ, вопїю́щымъ:  ѻ҆тє́цъ на́шихъ бж҃е бл҃гослове́нъ є҆сѝ. 
в҃ ли́къ: И҆ ны́нѣ: Тѣлє́сныѧ сла́бѡсти и҆  дꙋшє́вныѧ недꙋ́ги, бг҃ороди́тельнице, любо́вїю  пристꙋпа́ющымъ къ тебѣ̀, дв҃о, и҆сцѣли́ти сподо́би, сп҃са  хрⷭ҇та̀ на́мъ ро́ждшаѧ. 
Пѣ́снь и҃. І҆рмо́съ: 
Цр҃ѧ̀ нбⷭ҇нагѡ, є҆го́же пою́тъ во́и а҆́гг҃льстїи,  хвали́те и҆ превозноси́те во всѧ̑ вѣ́ки. 
в҃ ли́къ: По́мощи ва́шеѧ тре́бꙋющихъ не пре́зрите,  бл҃же́ннїи, пою́щихъ и҆ превозносѧ́щихъ хрⷭ҇та̀ во вѣ́ки. 
а҃ ли́къ: Неможе́нїе дꙋ́шъ на́шихъ и҆сцѣлѧ́ете и҆  ѿ тѣле́сныхъ болѣ́зней возставлѧ́ете превозносѧ́щихъ  хрⷭ҇та̀ во вѣ́ки. 
в҃ ли́къ: Сла́ва: И҆сцѣлє́нїѧ и҆сточа́ете, бж҃їи  оу҆гѡ́дницы, всѣ̑мъ къ ва́мъ притека́ющымъ любо́вїю и҆  хрⷭ҇та̀ превозносѧ́щымъ во вѣ́ки. 
а҃ ли́къ: И҆ ны́нѣ: Напа́стей ты̀ прило́ги  ѿгонѧ́еши и҆ страсте́й нападє́нїѧ, дв҃о, тѣ́мже тѧ̀  пое́мъ во всѧ̑ вѣ́ки. 
в҃ ли́къ: Хва́лимъ, бл҃гослови́мъ, покланѧ́емсѧ  гдⷭ҇еви, пою́ще и҆ превозносѧ́ще є҆го̀ во вѣ́ки. 
І҆рмо́съ: Цр҃ѧ̀ нбⷭ҇наго, є҆го́же пою́тъ во́и  а҆́гг҃льстїи, хвали́те и҆ превозноси́те во всѧ̑ вѣ́ки. (с.  508) 
Пѣ́снь ѳ҃. 
а҃ ли́къ, і҆рмо́съ: Вои́стиннꙋ бцⷣꙋ тѧ̀  и҆сповѣ́дꙋемъ, спасе́ннїи тобо́ю, дв҃о чⷭ҇таѧ, съ  безпло́тными ли́ки тѧ̀ велича́емъ. 
в҃ ли́къ: Моле́нїе на́ше оу҆слы́шавше, честні́и,  нече́стїе въ землѝ рꙋ́сстѣй потреби́те, на́съ же всѣ́хъ  во правосла́вїи оу҆крѣпи́те. 
а҃ ли́къ: Ра́дости сердца̀ на̑ша и҆спо́лните,  ст҃і́и, ра́дости неизрече́нныѧ наслажда́ющїисѧ, на́шꙋ  грѣхо́внꙋю печа́ль потреблѧ́юще. 
в҃ ли́къ: Сла́ва: Во дни̑ ско́рбныхъ ѡ҆бстоѧ́нїй не  ѡ҆ста́вите на́съ, предста́телїе на́ши и҆ храни́телїе, но  по́мощь ско́рꙋю на́мъ ꙗ҆ви́те. 
а҃ ли́къ: И҆ ны́нѣ: Приста́нище и҆ предста́тельство  къ тебѣ̀ прибѣга́ющихъ бꙋ́ди, дв҃о, и҆ стѣна̀ нерꙋши́маѧ,  прибѣ́жище же, и҆ покро́въ, и҆ весе́лїе. 
Та́же за Досто́йно: ли́къ в҃ пое́тъ сті́хъ се́й,  гла́съ и҃: 
Влⷣчице, прїимѝ моли̑твы ра̑бъ твои́хъ и҆ и҆зба́ви  на́съ ѿ всѧ́кїѧ нꙋ́жды и҆ печа́ли, ты̀ є҆сѝ, бцⷣе,  ѻ҆рꙋ́жїе на́ше и҆ стѣна̀, ты̀ є҆сѝ застꙋ́пница, и҆ къ  тебѣ̀ прибѣга́емъ, тѧ̀ и҆ ны́нѣ на мл҃твꙋ призыва́емъ, да  и҆зба́виши на́съ ѿ врагѡ́въ на́шихъ. возвели́чимъ тѧ̀  всѝ, всенепоро́чнꙋю мт҃рь хрⷭ҇та̀ бг҃а, ю҆́же ѡ҆сѣнѝ дх҃ъ  прест҃ы́й. 
Посе́мъ Трист҃о́е: Ѻ҆́ч҃е на́шъ: Тропа́рь, гла́съ  и҃: 
Ꙗ҆́коже пло́дъ кра́сный твоегѡ̀ спаси́тельнагѡ  сѣ́ѧнїѧ землѧ̀ рѡссі́йскаѧ прино́ситъ тѝ, гдⷭ҇и, всѧ̑  ст҃ы̑ѧ, въ то́й просїѧ́вшыѧ. тѣ́хъ моли́твами въ ми́рѣ  глꙋбо́цѣ цр҃ковь и҆ странꙋ̀ на́шꙋ бцⷣею соблюдѝ,  многоми́лостиве. (с. 509) 
Сла́ва, и҆ ны́нѣ, гла́съ то́йже: 
Съ вы́шнихъ призира́ѧ, оу҆бѡ́гїѧ прїе́млѧ, посѣтѝ  на́съ, грѣхѡ́въ ра́ди на́шихъ скѡ́рби терпѧ́щихъ, влⷣко  всеми́лостиве, моли́твами бцⷣы и҆ всѣ́хъ ст҃ы́хъ рꙋ́сскихъ  да́рꙋй землѝ на́шей ве́лїю ми́лость. 
Є҆ктенїа̀ сꙋгꙋ́баѧ, ю҆́же глаго́летъ дїа́конъ съ  кади́ломъ. Возгла́съ: Оу҆слы́ши ны̀, бж҃е: Посе́мъ  возглаша́етъ дїа́конъ: Ко всѣ̑мъ ст҃ы̑мъ землѝ рꙋ́сскїѧ  помо́лимсѧ. Ли́къ: Всѝ ст҃і́и землѝ рꙋ́сскїѧ, моли́те  бг҃а ѡ҆ на́съ. 
И҆ чте́тъ предстоѧ́тель моли́твꙋ сїю̀: 
Ѽ всеблаже́ннїи и҆ бг҃омꙋ́дрїи оу҆гѡ́дницы бж҃їи,  по́двиги свои́ми зе́млю рꙋ́сскꙋю ѡ҆ст҃и́вши и҆ тѣлеса̀  своѧ̑, ꙗ҆́кѡ сѣ́мѧ вѣ́ры, въ не́й ѡ҆ста́вльшїи, дꙋша́ми  же свои́ми прⷭ҇то́лꙋ бж҃їю предстоѧ́щїи и҆ непреста́ннѡ ѡ҆  не́й молѧ́щїисѧ! Сѐ ны́нѣ, въ де́нь ѻ҆́бщагѡ ва́шегѡ  торжества̀, мы̀, грѣ́шнїи, ме́ншїи бра́тїѧ ва́ши, дерза́емъ  приноси́ти ва́мъ сїѐ хвале́бное пѣ́нїе. Велича́емъ ва́шѧ  вели̑кїѧ по́двиги, дх҃о́внїи во́ини хрⷭ҇тѡ́ви, терпѣ́нїемъ  и҆ мꙋ́жествомъ до конца̀ врага̀ низложи́вшїи и҆ на́съ ѿ  пре́лести и҆ ко́зней є҆гѡ̀ и҆збавлѧ́ющїи. оу҆бл҃жа́емъ  ва́ше ст҃о́е житїѐ, свѣти̑льницы бжⷭ҇твеннїи, свѣ́томъ  вѣ́ры и҆ добродѣ́телей свѣтѧ́щїисѧ и҆ на́шѧ оу҆мы̀ и҆  сердца̀ бг҃омꙋ́дреннѡ ѡ҆зарѧ́ющїи. Прославлѧ́емъ ва̑ша  вели̑кїѧ чꙋдеса̀, цвѣ́ти ра́йстїи, въ странѣ̀ на́шей  сѣ́вернѣй прекра́снѣ процвѣ́тшїи и҆ а҆рѡма́ты дарова́нїй  и҆ чꙋде́съ повсю́дꙋ благоꙋха́ющїи. восхвалѧ́емъ ва́шꙋ  бг҃оподража́тельнꙋю любо́вь, предста́телїе на́ши и҆  покрови́телїе, и҆ оу҆пова́юще на по́мощь ва́шꙋ, припа́даемъ  къ ва́мъ и҆ вопїе́мъ: равноапо́стольнїи просвѣти́телїе  на́ши споспѣшествꙋ́йте лю́демъ (с. 510) рꙋ́сскїѧ землѝ  пре́даннꙋю ва́ми вѣ́рꙋ правосла́внꙋю тве́рдѡ содержа́ти, да  спаси́тельное сѣ́мѧ, ва́ми всѣ́ѧнное, не и҆зсꙋше́но  бꙋ́детъ зно́емъ невѣ́рїѧ, но, дожде́мъ бж҃їѧ поспѣше́нїѧ  напое́нное, пло́дъ и҆з̾ѻби́льный да принесе́тъ. ст҃и́телїе  хрⷭ҇тѡ́ви мл҃твами ва́шими оу҆тверди́те це́рковь рꙋ́сскꙋю,  є҆́рєси, раско́лы и҆ нестроє́нїѧ въ не́й потреби́те,  расточє́нныѧ ѻ҆́вцы во є҆ди́но собери́те и҆ ѿ всѧ́кихъ  волкѡ́въ, во ѻ҆де́жди ѻ҆́вчей въ ста́до хрⷭ҇то́во  входѧ́щихъ, ѡ҆гради́те. Прпⷣбнїи ѻ҆тцы̀ сохрани́те на́съ  ѿ пре́лестей мі́ра сегѡ̀ лꙋка́вагѡ, да, ѿве́ргшесѧ себѐ  и҆ взе́мше кре́стъ сво́й, послѣ́дꙋемъ хрⷭ҇тꙋ̀, распина́юще  пло́ть свою̀ со страстьмѝ и҆ похотьмѝ, носѧ́ще тѧ́гѡты  дрꙋ́гъ дрꙋ́га. бл҃говѣ́рнїи кнѧ́зїе воззри́те ми́лостивнѡ  на земно́е ѻ҆те́чество ва́ше и҆ всѧ̑ нечє́стїѧ и҆  собла́зны, въ не́мъ ны́нѣ сꙋ́щыѧ, ѻ҆рꙋ́жїемъ моли́твъ  ва́шихъ потреби́те, да, ꙗ҆́коже дре́влѣ, та́кѡ и҆ ны́нѣ  и҆ въ грѧдꙋ́щее вре́мѧ, прославлѧ́етсѧ на ст҃ѣ́й рꙋсѝ  и҆́мѧ гдⷭ҇не. страстоте́рпцы рѡссі́йстїи пресла́внїи  оу҆крѣпи́те на́съ въ мꙋ́жественнѣмъ стоѧ́нїи да́же до  кро́ве за вѣ́рꙋ правосла́внꙋю и҆ ѻ҆бы́чаи ѻ҆те́чєскїѧ,  да ни ско́рбь, ни тѣснота̀, ни гонє́нїѧ, нѝ гла́дъ, ни  нагота̀, ни бѣда̀, ни ме́чь не возмо́гꙋтъ на́съ разлꙋчи́ти  ѿ любвѐ бж҃їѧ, ꙗ҆́же ѡ҆ хрⷭ҇тѣ̀ і҆и҃сѣ. Бл҃же́ннїи,  хрⷭ҇та̀ ра́ди ю҆ро́дивїи и҆ пра́веднїи посрами́те мꙋ́дрость  вѣ́ка сегѡ̀, возносѧ́щꙋюсѧ на ра́зꙋмъ бж҃їй, на́мъ же  помози́те, спаси́тельнымъ бꙋ́йствомъ креста̀ хрⷭ҇то́ва  оу҆тверди́вшесѧ, собла́зны мꙋ́дрости мїрскі́ѧ незы́блємымъ  бы́ти, го́рнее при́снѡ, а҆ не земно́е помышлѧ́ти.  бг҃омꙋ̑дрыѧ жєны̀, въ немощнѣ́мъ є҆стествѣ̀ по́двиги  ве́лїи ꙗ҆ви́вшыѧ моли́тесѧ, да дꙋ́хъ ва́шеѧ любвѐ ко гдⷭ҇ꙋ  и҆ ре́вность ѡ҆ оу҆гожде́нїи є҆мꙋ̀ ѡ҆ свое́мъ и҆ бли́жнѧгѡ  спасе́нїи не ѡ҆скꙋдѣва́етъ въ на́съ. Всѝ ст҃і́и срѡ́дницы  (с. 511) на́ши, ѿ лѣ́тъ дре́внихъ просїѧ́вшїи и҆ въ  послѣ̑днїѧ дни̑ подвиза́вшїисѧ, ꙗ҆вле́ннїи и҆ неѧвле́ннїи,  вѣ́домїи и҆ невѣ́домїи помѧни́те на́шꙋ не́мощь и҆  оу҆ничиже́нїе и҆ моли́твами ва́шими и҆спроси́те оу҆  хрⷭ҇та̀ бг҃а на́шегѡ, да и҆ мы̀, безбѣ́днѡ преплы́вше  жите́йскꙋю пꙋчи́нꙋ и҆ невреди́мѡ соблю́дше сокро́вище  вѣ́ры, въ приста́нище вѣ́чнагѡ спасе́нїѧ дости́гнемъ и҆ въ  бл҃же́нныхъ ѻ҆би́телехъ го́рнѧгѡ ѻ҆те́чества съ ва́ми и҆  со всѣ́ми оу҆годи́вшими є҆мꙋ̀ ѿ вѣ́ка ст҃ы́ми  водвори́мсѧ бл҃года́тїю и҆ чл҃вѣколю́бїемъ сп҃си́телѧ  на́шегѡ гдⷭ҇а і҆и҃са хрⷭ҇та̀, є҆мꙋ́же со превѣ́чнымъ  ѻ҆ц҃е́мъ и҆ прест҃ы́мъ дх҃омъ подоба́етъ непреста́нное  славосло́вїе и҆ поклоне́нїе ѿ всѣ́хъ тва́рей во вѣ́ки  вѣкѡ́въ. 
Ли́къ: А҆ми́нь. 
И҆ прѡ́чаѧ по ѻ҆бы́чаю. И҆ ѿпꙋ́стъ. По ѿпꙋ́стѣ  пое́тъ дїа́конъ: 
Спасѝ, хрⷭ҇тѐ бж҃е, вели́кагѡ гдⷭ҇и́на и҆ ѻ҆тца̀  на́шего, ст҃ѣ́йшаго патрїа́рха (и҆́мⷬ҇къ) моско́вскаго  и҆ всеѧ̀ рꙋсѝ съ бг҃охрани́мою є҆гѡ̀ па́ствою, зе́млю  рꙋ́сскꙋю въ ми́рѣ сохранѝ и҆ вѣ́рꙋ правосла́внꙋю въ не́й  оу҆твердѝ во вѣ́ки вѣкѡ́въ. а҆ми́нь. 
Пѣвцы̀ пою́тъ: Спасѝ, хрⷭ҇тѐ бж҃е (три́жды).  Посе́мъ соше́дшесѧ, на схо́дѣ пое́мъ стїхѝ:  Оу҆твержде́нїе на тѧ̀: и҆ прѡ́чїѧ (зрѝ страни́цꙋ  546). 
На вели́цѣй вече́рни Бл҃же́нъ мꙋ́жъ: каѳі́сма  всѧ̀. 
На Гдⷭ҇и воззва́хъ: стїхи̑ры на і҃. воскрє́сны,  гла́съ а҃: Вечє́рнїѧ на́шѧ: Ѡ҆быди́те, лю́дїе:  Прїиди́те: лю́дїе: и҆ а҆нато́лїева є҆ди́на, гла́съ  то́йже: Весели́тесѧ, нб҃са̀: и҆ стїхи̑ры ст҃ы́хъ ѕ҃,  послѣ́днюю: Ст҃ы́хъ па́мѧть: ѡ҆ставлѧ́емъ, Сла́ва,  ст҃ы́хъ, гла́съ а҃: Весели́сѧ ѡ҆ гдⷭ҇ѣ: И҆ ны́нѣ,  догма́тикъ рѧдова́гѡ а҃-гѡ гла́са: Всемі́рнꙋю сла́вꙋ: (с.  512) 
Стїхи̑ры ст҃ы́хъ, гла́съ г҃. Самогла̑сны: 
Прїиди́те, собо́ри рѡссі́йстїи, сꙋ́щыѧ въ странѣ̀  на́шей ст҃ы̑ѧ восхва́лимъ: прпⷣбныѧ, и҆ і҆ера́рхи, и҆  кнѧ̑зи бл҃говѣ̑рныѧ, мч҃ники и҆ сщ҃енномꙋ́ченики, и҆  хрⷭ҇та̀ ра́ди ю҆рѡ́дивыѧ, и҆ же́нъ ст҃ы́хъ сосло́вїе,  вкꙋ́пѣ и҆менꙋ́ємыѧ и҆ неименꙋ́ємыѧ, сі́и бо вои́стиннꙋ  дѣ́лы и҆ словесы̀, и҆ многови́днымъ житїе́мъ, и҆ ѿ бг҃а  дарова́нїи содѣ́лашасѧ ст҃і́и и҆ рꙋсѝ тезоиме́нїе ст҃ости  пода́ша, и҆́хже и҆ гро́бы бг҃ъ чꙋдесы̀ просла́ви, и҆ ны́нѣ  несре́дственнѣ просла́вльшемꙋ и҆̀хъ хрⷭ҇тꙋ̀ предстоѧ́ще,  мо́лѧтсѧ прилѣ́жнѡ ѡ҆ на́съ, любо́вїю соверша́ющихъ  свѣ́тлое и҆́хъ торжество̀. 
Прїиди́те, правосла́вїѧ люби́телїе, пѣ́сненными  добро́тами похва́лимъ бг҃омꙋ̑дрыѧ ст҃и́тели рѡссі̑йскїѧ,  хрⷭ҇то́вы цр҃кве свѣ́тлое оу҆краше́нїе, сщ҃е́нства  вѣнцы̀, бл҃гоче́стїѧ пра́вило, и҆сто́чники бжⷭ҇твенныхъ  и҆сцѣле́нїй неисчерпа́ємыѧ, проли́тїе дарова́нїй  дх҃о́вныхъ, рѣ́ки мно́гихъ чꙋде́съ, зе́млю рꙋ́сскꙋю  веселѧ́щыѧ тече́нїемъ, бл҃говѣ̑рнымъ лю́демъ тє́плыѧ  посо́бники, и҆̀хже ра́ди хрⷭ҇то́съ врагѡ́въ возношє́нїѧ  низложѝ, и҆мѣ́ѧй ве́лїю млⷭ҇ть. 
Землѧ̀ весели́тсѧ и҆ нб҃о ра́дꙋетсѧ, ѻ҆тцы̀  прпⷣбнїи, восхвалѧ́юще по́двиги и҆ трꙋды̀ ва́шѧ, дꙋше́вное  бл҃гомо́щїе и҆ оу҆ма̀ чⷭ҇тотꙋ̀, зако́номъ бо є҆стества̀ не  побѣди́стесѧ. ѽ собо́ре ст҃ы́й и҆ по́лче бжⷭ҇твенный,  землѝ на́шеѧ оу҆твержде́нїе вы̀ є҆стѐ вои́стиннꙋ. 
И҆́ны стїхи̑ры, гла́съ и҃. Самогла̑сны: 
Бл҃же́ннїи бг҃омꙋ́дрїи кнѧ́зїе рѡссі́йстїи,  правосла́вною мꙋ́дростїю сїѧ́ющїи, добродѣ́телей же  свѣ́тлостїю блиста́ющїи, ѡ҆зарѧ́ете вѣ́рныхъ  и҆сполнє́нїѧ, бѣсѡ́въ тмꙋ̀ ѿгонѧ́юще: (с. 513) тѣ́мже,  ꙗ҆́кѡ прича́стники невече́рнїѧ бл҃года́ти и҆ наслѣ́дїѧ  ва́шегѡ храни́тели непосты̑дныѧ, ва́съ почита́емъ,  досточꙋ́днїи. 
Мч҃ницы хрⷭ҇тѡ́вы пребл҃же́ннїи, на во́льное  заколе́нїе са́ми себѐ преда́сте, и҆ зе́млю рꙋ́сскꙋю кровмѝ  ва́шими ѡ҆ст҃и́сте, и҆ воздꙋ́хъ просвѣти́сте  преставле́нїемъ: ны́нѣ же живе́те на нб҃сѣ́хъ, во свѣ́тѣ  невече́рнемъ, ѡ҆ на́съ всегда̀ молѧ́щесѧ, бг҃ови́дцы. 
Бл҃же́ннїи хрⷭ҇та̀ ра́ди ю҆ро́дивїи и҆ пра́веднїи,  въ рѡссі́и просїѧ́вшїи, вы̀, ѿверже́нїемъ себѐ хрⷭ҇тꙋ̀  послѣ́довавше, мꙋдрѣ́йшимъ ю҆ро́дствомъ прехи́трили  є҆стѐ дїа́вола, сегѡ̀ свѧза́вше по́двиги ва́шими, и҆  бога́тство носѧ́ще въ дꙋшѝ некрадо́мо, всѧ̑ хрⷭ҇тѡ́ва  оу҆чє́нїѧ дѣ́ломъ и҆спо́лнисте, и҆ ны́нѣ на нб҃сѣ́хъ  ликꙋ́юще, не преста́йте моли́тисѧ ѡ҆ рꙋ́сстѣй землѝ и҆ ѡ҆  всѣ́хъ почита́ющихъ ва́съ. 
Ст҃ы́хъ па́мѧть ве́лїе торжество̀ ꙗ҆ви́сѧ землѝ  на́шей, и҆ ѡ҆ то́мъ хва́лѧщесѧ, возглаго́лемъ: не забꙋ́дите  ѻ҆те́чествїѧ ва́шегѡ, рꙋ́сскїѧ землѝ, но всѣ́хъ на́съ  помина́йте, соверша́ющихъ па́мѧть ва́шꙋ, всѝ ст҃і́и,  молѧ́щесѧ ѡ҆ на́съ ко гдⷭ҇ꙋ. 
Сла́ва, гла́съ а҃: 
Весели́сѧ ѡ҆ гдⷭ҇ѣ, рꙋ́сь правосла́внаѧ, ра́дꙋйсѧ  и҆ ликꙋ́й, вѣ́рою свѣ́тлѡ ѡ҆дѣ́ѧвшисѧ, тѣлеса̀  подви́жникѡвъ вѣ́ры и҆ свидѣ́телей и҆́стины въ нѣ́дрѣхъ  свои́хъ и҆мꙋ́щи, ꙗ҆́кѡ сокро́вище, наслади́сѧ чꙋде́съ, ѿ  ни́хъ и҆стека́ющихъ, и҆ ви́дѧщи по́лкъ се́й ст҃ы́й, ѿ  ви́димыхъ и҆ неви́димыхъ врагѡ́въ тѧ̀ ѡ҆гражда́ющїй,  бл҃года́рнѡ сп҃сꙋ̀ возопі́й: гдⷭ҇и, сла́ва тебѣ̀. 
И҆ ны́нѣ, бг҃оро́диченъ. Гла́съ то́йже: Всемі́рнꙋю  сла́вꙋ: (с. 514) 
Вхо́дъ. Прокі́менъ днѐ и҆ чтє́нїѧ трѝ. 
Проро́чества и҆са́їина чте́нїе (глава̀ м҃ѳ, и҃-є҃і): 
Та́кѡ глаго́летъ гдⷭ҇ь: во вре́мѧ прїѧ́тное  послꙋ́шахъ тѧ̀ и҆ въ де́нь сп҃се́нїѧ помого́хъ тебѣ̀. и҆  созда́хъ тѧ̀ и҆ да́хъ тѧ̀ въ завѣ́тъ ꙗ҆зы́кѡвъ, є҆́же  оу҆стро́ити зе́млю и҆ наслѣ́дити наслѣ́дїе пꙋсты́ни.  глаго́люща сꙋ́щымъ во оу҆́захъ: и҆зыди́те и҆ сꙋ́щымъ во  тмѣ̀: ѿкры́йтесѧ на всѣ́хъ пꙋтѣ́хъ пасти́сѧ бꙋ́дꙋтъ, и҆  на всѣ́хъ стезѧ́хъ па́жить и҆́хъ. не вза́лчꙋтъ, нижѐ  вжа́ждꙋтъ, нижѐ порази́тъ и҆̀хъ зно́й, нижѐ со́лнце, но  ми́лꙋѧй и҆̀хъ оу҆тѣ́шитъ ѧ҆̀ и҆ сквозѣ̀ и҆сто́чники во́дъ  проведе́тъ ѧ҆̀. и҆ положꙋ̀ всѧ́кꙋю го́рꙋ въ пꙋ́ть и҆ всѧ́кꙋю  стезю̀ въ па́ствꙋ и҆̀хъ. сѐ сі́и и҆здале́ча прїи́дꙋтъ, сі́и  ѿ сѣ́вера и҆ мо́рѧ, и҆ні́и же ѿ землѝ пе́рсскїѧ. да  веселѧ́тсѧ небеса̀, и҆ ра́дꙋетсѧ землѧ̀, да ѿры́гнꙋтъ  го́ры весе́лїе и҆ хо́лми пра́вдꙋ, ꙗ҆́кѡ поми́лова бг҃ъ  лю́ди своѧ̑ и҆ смирє́нныѧ люде́й оу҆тѣ́ши. рече́ же  сїѡ́нъ: ѡ҆ста́ви мѧ̀ гдⷭ҇ь, и҆ бг҃ъ забы́ мѧ. є҆да̀  забꙋ́детъ жена̀ ѻ҆троча̀ своѐ; и҆лѝ не поми́лꙋетъ  и҆зча̑дїѧ чре́ва своегѡ̀; а҆́ще ли же и҆ си́хъ забꙋ́детъ  жена̀, но а҆́зъ не забꙋ́дꙋ тебѐ, глаго́летъ гдⷭ҇ь. 
Премꙋ́дрости і҆исꙋ́са, сы́на сїра́хова, чте́нїе  (глава̀ м҃д, а҃-д҃і): 
Восхва́лимъ оу҆́бѡ мꙋ́жы сла̑вны и҆ ѻ҆тцы̀ на́шѧ  въ бытїѝ. мно́гꙋ сла́вꙋ созда̀ гдⷭ҇ь въ ни́хъ вели́чїемъ  свои́мъ ѿ вѣ́ка. госпо́дствꙋюще въ ца́рствїихъ свои́хъ и҆  мꙋ́жы, и҆мени́ти си́лою, совѣ́тꙋюще ра́зꙋмомъ свои́мъ,  провѣща́вшїи во проро́чествахъ: старѣ̑йшины люді́й въ  совѣ́тѣхъ и҆ въ ра́зꙋмѣ писа́нїѧ люді́й. премꙋ̑драѧ  словеса̀ въ наказа́нїи и҆́хъ: и҆́щꙋще гла́са мꙋсїкі́йска и҆  повѣ́дающе пѡ́вѣсти во писа́нїихъ, мꙋ́жы бога́тїи,  ѡ҆бдарова́ни крѣ́постїю, ми́рнѡ живꙋ́ще въ жили́щихъ  свои́хъ. всѝ сі́и въ ро́дѣхъ просла́влени бы́ша, и҆ во  дне́хъ и҆́хъ похвала̀. сꙋ́ть ѿ (с. 515) ни́хъ и҆̀же  ѡ҆ста́виша и҆́мѧ, є҆́же повѣ́дати хвалы̀: и҆ сꙋ́ть, и҆́хже  нѣ́сть па́мѧти, и҆ погибо́ша, ꙗ҆́кѡ не сꙋ́щїи, и҆ бы́ша  ꙗ҆́кѡ не бы́вше, и҆ ча̑да и҆́хъ по ни́хъ. но сі́и мꙋ́жїе  ми́лостивїи, и҆́хже пра́вды не забвє́ны бы́ша, съ  сѣ́менемъ и҆́хъ пребꙋ́детъ до́брое наслѣ́дїе, и҆зча̑дїѧ  и҆́хъ въ завѣ́тѣхъ. ѡ҆ста́сѧ сѣ́мѧ и҆́хъ и҆ ча̑да и҆́хъ  по ни́хъ, до вѣ́ка пребꙋ́детъ сѣ́мѧ и҆́хъ, и҆ сла́ва и҆́хъ  не потреби́тсѧ. тѣлеса̀ и҆́хъ въ мі́рѣ погребє́на бы́ша,  а҆ и҆мена̀ и҆́хъ живꙋ́тъ въ ро́ды. премꙋ́дрость и҆́хъ  повѣ́дѧтъ лю́дїе, и҆ похвалꙋ̀ и҆́хъ и҆сповѣ́сть цр҃ковь. 
Премꙋ́дрости соломѡ́новы чте́нїе. (глава̀ г҃, а҃-ѳ҃): 
Првⷣныхъ дꙋ́ши въ рꙋцѣ̀ бж҃їей, и҆ не прико́снетсѧ  и҆́хъ мꙋ́ка. Непщева́ни бы́ша во ѻ҆чесѣ́хъ безꙋ́мныхъ  оу҆мре́ти, и҆ вмѣни́сѧ ѡ҆ѕлобле́нїе и҆схо́дъ и҆́хъ, и҆  є҆́же ѿ на́съ ше́ствїе сокрꙋше́нїе, ѻ҆ни́ же сꙋ́ть въ  ми́рѣ. И҆́бо пред̾ лице́мъ чл҃вѣ́ческимъ а҆́ще и҆ мꙋ́кꙋ  прїи́мꙋтъ, оу҆пова́нїе и҆́хъ безсме́ртїѧ и҆спо́лнено. И҆  вма́лѣ нака́зани бы́вше, вели́кими благодѣ́тельствовани  бꙋ́дꙋтъ, ꙗ҆́кѡ бг҃ъ и҆скꙋсѝ ѧ҆̀ и҆ ѡ҆брѣ́те и҆̀хъ  достѡ́йны себѣ̀. Ꙗ҆́кѡ зла́то въ горни́лѣ, и҆скꙋсѝ и҆̀хъ  и҆, ꙗ҆́кѡ всепло́дїе же́ртвенное, прїѧ́тъ ѧ҆̀. И҆ во вре́мѧ  посѣще́нїѧ и҆́хъ возсїѧ́ютъ, и҆ ꙗ҆́кѡ и҆́скры по сте́блїю,  потекꙋ́тъ. Сꙋ́дѧтъ ꙗ҆зы́кѡмъ, и҆ ѡ҆блада́ютъ людьмѝ, и҆  воцр҃и́тсѧ гдⷭ҇ь въ ни́хъ во вѣ́ки. Надѣ́ющїисѧ на́нь  оу҆разꙋмѣ́ютъ и҆́стинꙋ, и҆ вѣ́рнїи въ любвѝ пребꙋ́дꙋтъ  є҆мꙋ̀, ꙗ҆́кѡ бл҃года́ть и҆ млⷭ҇ть въ прпⷣбныхъ є҆гѡ̀ и҆  посѣще́нїе во и҆збра́нныхъ є҆гѡ̀. 
На лїті́и стїхи̑ры ст҃ы́хъ всѝ. 
Самогла́сенъ, гла́съ и҃: 
Сра́дꙋйтесѧ съ на́ми, всѝ ли́цы ст҃ы́хъ и҆ всѧ̑  а҆́гг҃льскаѧ чинонача̑лїѧ, дх҃о́внѣ совокꙋ́пльшесѧ,  прїи́демъ и҆ воспои́мъ (с. 516) бл҃года́рнꙋю пѣ́снь хрⷭ҇тꙋ̀  бг҃ꙋ: се́ бо безчи́сленный со́нмъ сро́дникѡвъ на́шихъ  предстои́тъ цр҃ю̀ сла́вы и҆ моле́бнѡ хода́тайствꙋетъ ѡ҆  на́съ. сі́и сꙋ́ть столпѝ и҆ красота̀ вѣ́ры правосла́вныѧ:  сі́и оу҆чє́нїи, и҆ дѣ́лы, и҆ крове́й и҆злїѧ̑нїи цр҃ковь  бж҃їю просла́виша: сі́и ѿ всѣ́хъ предѣ̑лъ землѝ на́шеѧ  возсїѧ́ша, и҆ вѣ́рꙋ правосла́внꙋю въ не́й чꙋдесы̀ и҆  зна̑менїи оу҆тверди́ша, и҆ во и҆ны̑ѧ страны̑ пронесо́ша,  а҆по́стольски ревнꙋ́юще: и҆ні́и же пꙋсты́ни и҆ гра́ды  ѻ҆би́тельми ст҃ы́ми оу҆краси́ша, а҆́гг҃льское житїѐ  показꙋ́юще: мно́зи рꙋга̑нїи, и҆ ра́нами, и҆ лю́тою сме́ртїю  ѿ сынѡ́въ вѣ́ка сегѡ̀ и҆скꙋси́шасѧ, мно́зи же и҆ и҆нѣ́ми  ви́ды, во всѧ́цѣмъ чи́нѣ подвиза́вшесѧ, на́мъ терпѣ́нїѧ  и҆ ѕлострада́нїѧ ѻ҆́бразъ пода́ша, и҆ всѝ вкꙋ́пѣ мо́лѧтъ  ны́нѣ гдⷭ҇а ѿ бѣ́дъ и҆зба́витисѧ ѻ҆те́чествꙋ на́шемꙋ и҆  всѣ̑мъ на́мъ сп҃сти́сѧ. 
И҆́ны стїхи̑ры, подѡ́бны на ѻ҆́смь гла́сѡвъ. 
Гла́съ а҃. Подо́бенъ: Ѽ, ди́вное чꙋ́до: 
Ѽ, ди́вное чꙋ́до! и҆сто́чницы бл҃гоче́стїѧ въ  рѡссі́и ꙗ҆влѧ́ютсѧ, и҆ пꙋтеводи́телїе къ нб҃сѝ ст҃і́и  срѡ́дницы на́мъ быва́ютъ. весели́сѧ, рꙋ́сь правосла́внаѧ,  си́хъ ѻ҆те́чество земно́е. возопїи́мъ, вѣ́рнїи, таковы̑ѧ  и҆мꙋ́ще въ бѣда́хъ застꙋ́пники: бл҃же́ннїи и҆ ст҃і́и, бг҃а  не преста́йте ѡ҆ на́съ моли́ти, подаю́щагѡ ва́ми землѝ  на́шей ве́лїю млⷭ҇ть. 
Гла́съ в҃. Подо́бенъ: Є҆гда̀ ѿ дре́ва: 
Свѣти́те ѻ҆те́чествꙋ ва́шемꙋ всегда̀, сла́внїи  чꙋдотво́рцы рꙋ́сстїи, ꙗ҆́коже ѕвѣ́зды свѣ̑тлыѧ,  покрыва́ете бо при́снѡ сїѐ ѿ па́гꙋбы врагѡ́въ и҆  и҆збавлѧ́ете ѡ҆ѕлобле́нїѧ и҆ бꙋ́ри всѧ́кїѧ. тѣ́мже  ра́достнѡ пра́зднꙋетъ, лѣ́тнюю па́мѧть, бл҃же́нни,  соверша́юще, вѣ́рою и҆ любо́вїю пою́ще гдⷭ҇а, ва́съ  просла́вльшаго. (с. 517) 
Гла́съ г҃. Подо́бенъ: Ве́лїѧ мч҃никъ: 
Ве́лїѧ ст҃ы́хъ твои́хъ, хрⷭ҇тѐ, си́ла: во гробѣ́хъ  бо лежа́ще, дꙋ́хи прогонѧ́ютъ и҆ оу҆праздни́ша вра́жїю  вла́сть, вѣ́рою трⷪ҇ческою подви́гшесѧ во бл҃гоче́стїи. 
Гла́съ д҃. Подо́бенъ: Да́лъ є҆сѝ: 
Да́лъ є҆сѝ зна́менїе боѧ́щымсѧ тебѐ, гдⷭ҇и,  кре́стъ тво́й чⷭ҇тны́й, и҆́мже ті́и, посрами́вше нача́ла  тмы̀ и҆ вла́сти, на ст҃ѣ́й рꙋсѝ правосла́вїе  оу҆тверди́ша. тѣ́мже твоѐ чл҃вѣколю́бное смотре́нїе  сла́вимъ, і҆и҃се всеси́льне, сп҃се дꙋ́шъ на́шихъ. 
Гла́съ є҃. Подо́бенъ: Ра́дꙋйсѧ: 
Прїиди́те, нбⷭ҇нїи предста́телїе на́ши, къ на́мъ,  ва́шегѡ тре́бꙋющымъ ми́лостивагѡ посѣще́нїѧ, и҆ и҆зба́вите  ѡ҆ѕло́блєнныѧ мꙋчи́тельскими прещє́нїи и҆ лю́тагѡ  неи́стовства невѣ́рныхъ, ѿ ни́хже, ꙗ҆́кѡ плѣ́нницы и҆  на́зи, гони́ми є҆смы̀, ѿ мѣ́ста на мѣ́сто ча́сто  преходѧ́ще и҆ заблꙋжда́юще въ верте́пѣхъ и҆ гора́хъ.  оу҆ще́дрите оу҆́бѡ, прехва́льнїи, и҆ да́рꙋйте на́мъ  ѡ҆сла́бꙋ, оу҆толи́те бꙋ́рю и҆ оу҆гаси́те є҆́же на ны̀  негодова́нїе, бг҃а молѧ́ще, подаю́щаго ва́ми землѝ на́шей  ве́лїю млⷭ҇ть. 
Гла́съ ѕ҃. Подо́бенъ: Всѐ ѿло́жше: 
Всѐ ѿложи́вше жите́йское томле́нїе и҆ сла́дость  текꙋ́щꙋю презрѣ́вше, кре́стъ взѧ́сте, ꙗ҆́кѡ и҆́го  бжⷭ҇твенное, и҆ хрⷭ҇тꙋ̀ послѣ́довасте, и҆ къ нбⷭ҇номꙋ  поко́ю чꙋ́днѡ всели́стесѧ. ѽ дрꙋ́зи хрⷭ҇тѡ́ви, сосꙋ́ди  чⷭ҇тні́и, ст҃і́и. всѝ, въ рѡссі́и просі́ѧвшїи, прїиди́те  посредѣ̀ на́съ неви́димѡ, предначина́юще торжество̀ и҆  пѣ́нїе и҆ сподоблѧ́юще дарѡ́въ невеще́ственныхъ ва́шъ  пра́здникъ соверша́ющихъ свѣтолѣ́пнѡ. 
Гла́съ з҃. Подо́бенъ: Не ктомꙋ̀ возбранѧ́еми: 
Не лише́ни є҆смы̀ наде́жди сп҃се́нїѧ, ст҃ы̑ѧ бо  сро́дники на́шѧ и҆́мамы, ѡ҆ на́съ молѧ́щыѧсѧ. гдⷭ҇и, сла́ва  тебѣ̀. (с. 518) 
Гла́съ и҃. Подо́бенъ: Гдⷭ҇и, а҆́ще и҆ сꙋди́щꙋ: 
Гдⷭ҇и, а҆́ще и҆ на́мъ по всемꙋ̀ подо́бни бы́ша  ст҃і́и, но, пристра́стїѧ земна́гѡ ѿве́ргшесѧ, любо́вїю къ  тебѣ̀ крѣ́пкѡ привѧза́шасѧ, и҆ вѣнча́вшесѧ ны́нѣ рꙋко́ю  твое́ю, пред̾защища́ютъ дꙋ́шы на́шѧ. 
Сла́ва, и҆ ны́нѣ, гла́съ то́йже, бг҃оро́диченъ,  самогла́сенъ: 
Сра́дꙋйтесѧ съ на́ми, оу҆́мнаѧ чинонача̑лїѧ,  дх҃о́вный совокꙋ́пльше ли́къ, ви́дѧще цр҃и́цꙋ и҆ влⷣчицꙋ  всѣ́хъ, многоиме́ннѣ вѣ́рными сла́вимꙋ: ра́дꙋютсѧ же и҆  дꙋ́си пра́ведныхъ, сꙋ́щїи зри́телїе видѣ́нїѧ, на воздꙋ́сѣ  моле́бнѡ простира́ющꙋ всечⷭ҇тнѣ́и своѝ рꙋ́цѣ, просѧ́щꙋ  оу҆мире́нїѧ мі́рꙋ, и҆ странѣ̀ рѡссі́йстѣй  оу҆твержде́нїѧ, и҆ сп҃се́нїѧ дꙋ́шъ на́шихъ. 
На лїті́и въ мл҃твѣ Сп҃сѝ бж҃е: помина́етъ  дїа́конъ и҆збра́нныхъ рꙋ́сскихъ ст҃ы́хъ, въ мл҃твѣ же  Влⷣко многоми́лостиве: помина́етъ предстоѧ́тель всѣ́хъ  ст҃ы́хъ, въ землѝ рѡссі́йстѣй просїѧ́вшихъ (зрѝ  оу҆ста́въ на лїті́и, страни́ца 552). 
И҆ вхо́димъ въ хра́мъ, пою́ще стїхи̑ры стїхѡ́вны  воскрє́сны а҃-гѡ гла́са: Стра́стїю твое́ю: Да  ра́дꙋетсѧ: Цр҃ь сы́й: Жєны̀ мѷронѡ́сицы: со  стїхѝ и҆́хъ. Сла́ва, ст҃ы́хъ, гла́съ в҃: Но́вый до́ме:  И҆ ны́нѣ, бг҃оро́диченъ, гла́съ то́йже: Вы́шнїи ли́цы:  И҆лѝ и҆́нъ бг҃оро́диченъ, гла́съ и҃: Ѽ, пресла́внагѡ  чꙋдесѐ! нб҃сѐ и҆ землѝ цр҃и́ца: 
На стїхо́внѣ стїхи̑ры ст҃ы́хъ, гла́съ в҃. Подо́бенъ:  До́ме є҆ѵфра́ѳовъ: 
Землѐ рꙋ́сскаѧ, гра́де ст҃ы́й, оу҆краша́й тво́й  до́мъ, въ не́мже бжⷭ҇твенный ве́лїй со́нмъ ст҃ы́хъ  просла́ви. (с. 519) 
Сті́хъ: Гдⷭ҇и, гдⷭ҇ь на́шъ, ꙗ҆́кѡ чꙋ́дно и҆́мѧ  твоѐ по всѣ́й землѝ. 
Цр҃ковь рꙋ́сскаѧ, красꙋ́йсѧ и҆ ликꙋ́й, се́ бо ча̑да  твоѧ̑ прⷭ҇то́лꙋ влⷣчню во сла́вѣ предстоѧ́тъ, ра́дꙋющесѧ. 
Сті́хъ: Ст҃ы̑мъ, и҆́же сꙋ́ть на землѝ є҆гѡ̀,  оу҆дивѝ гдⷭ҇ь всѧ̑ хотѣ̑нїѧ своѧ̑ въ ни́хъ. 
Собо́ре ст҃ы́хъ рꙋ́сскихъ, по́лче бжⷭ҇твенный,  моли́тесѧ ко гдⷭ҇ꙋ ѡ҆ земно́мъ ѻ҆те́чествѣ ва́шемъ и҆  почита́ющихъ ва́съ любо́вїю. 
Сла́ва, гла́съ и҆ подо́бенъ то́йже: 
Но́вый до́ме є҆ѵфра́ѳовъ, оу҆дѣ́ле и҆збра́нный,  рꙋ́сь ст҃а́ѧ, хранѝ вѣ́рꙋ правосла́внꙋю, въ не́йже тебѣ̀  оу҆твержде́нїе. 
И҆ ны́нѣ, гла́съ и҆ подо́бенъ то́йже: 
Вы́шнїи ли́цы, бцⷣе дв҃о, пою́тъ съ ни́жними,  сла́вѧще непреста́ннѡ ржⷭ҇тво̀ твоѐ пречⷭ҇тое. 
И҆́нъ бг҃оро́диченъ, гла́съ и҃. Подо́бенъ: Ѽ,  пресла́внаго чꙋдесѐ: 
Ѽ, пресла́внагѡ чꙋдесѐ! нб҃сѐ и҆ землѝ цр҃и́ца,  ѿ ст҃ы́хъ сро́дникѡвъ на́шихъ оу҆молѧ́емаѧ, до ны́нѣ  зе́млю рꙋ́сскꙋю покрыва́етъ и҆ ли́ка своегѡ̀  и҆з̾ѡбражє́нїи ми́лостивнѡ ѡ҆богаща́етъ. ѽ влⷣчице  держа́внаѧ! не преста́ни и҆ на бꙋ́дꙋщее вре́мѧ во  оу҆твержде́нїе на рꙋсѝ правосла́вїѧ ми́лѡсти и҆ чꙋдеса̀  и҆злива́ти до вѣ́ка. а҆ми́нь. 
На бл҃гослове́нїи хлѣ́бѡвъ. Бцⷣе дв҃о: два́жды,  и҆ тропа́рь ст҃ы́хъ, гла́съ и҃, є҆ди́ножды. 
Тропа́рь ст҃ы́хъ, гла́съ и҃: 
Ꙗ҆́коже пло́дъ кра́сный твоегѡ̀ сп҃си́тельнагѡ  сѣ́ѧнїѧ, землѧ̀ рѡссі́йскаѧ прино́ситъ тѝ, гдⷭ҇и, всѧ̑  ст҃ы̑ѧ въ то́й просїѧ́вшыѧ. тѣ́хъ мл҃твами въ ми́рѣ  глꙋбо́цѣ, цр҃ковь и҆ странꙋ̀ на́шꙋ бцⷣею соблюдѝ,  многоми́лостиве. (с. 520) 
На оу҆́трени 
На Бг҃ъ гдⷭ҇ь: тропа́рь воскре́сенъ, гла́съ а҃:  Ка́мени запеча́танꙋ: є҆ди́ножды, и҆ ст҃ы́хъ тропа́рь,  гла́съ и҃: Ꙗ҆́коже пло́дъ: є҆ди́ножды. 
Сла́ва, и҆́нъ тропа́рь, гла́съ д҃: 
І҆ерꙋсали́ма вы́шнѧгѡ гра́жданы, ѿ землѝ на́шеѧ  возсїѧ́вшыѧ и҆ бг҃ꙋ во всѧ́цѣмъ чинꙋ̀ и҆ всѧ́кимъ  по́двигомъ оу҆годи́вшыѧ, прїиди́те, воспои́мъ, вѣ́рнїи: ѽ  всебл҃же́ннїи землѝ рѡссі́скїѧ застꙋ̑пницы, моли́тесѧ ко  гдⷭ҇ꙋ, да поми́лꙋетъ сїю̀ ѿ гнѣ́ва своегѡ̀, и҆сцѣлѧ́ѧ  сокрꙋше́нїе є҆ѧ̀, и҆ вѣ̑рныѧ лю́ди своѧ̑ оу҆тѣ́шитъ. 
И҆ ны́нѣ, бг҃оро́диченъ, гла́съ то́йже: 
Дне́сь свѣ́тлѡ красꙋ́етсѧ правосла́внаѧ рꙋ́сь,  ꙗ҆́кѡ зарю̀ со́лнечнꙋю воспрїи́мши, влⷣчице, чꙋдотво́рнꙋю  твою̀ і҆кѡ́нꙋ влади́мїрскꙋю, къ не́йже ны́нѣ мы̀  притека́юще и҆ молѧ́щесѧ тебѣ̀, взыва́емъ си́це: ѽ  пречꙋ́днаѧ влⷣчице бцⷣе, моли́сѧ и҆з̾ тебѐ воплоще́нномꙋ  хрⷭ҇тꙋ̀ бг҃ꙋ на́шемꙋ, да и҆зба́витъ зе́млю рꙋ́сскꙋю и҆ всѧ̑  страны̑ хрⷭ҇тїа̑нскїѧ неврѣди̑мы ѿ всѣ́хъ навѣ̑тъ  вра́жїихъ и҆ сп҃се́тъ дꙋ́шы на́шѧ, ꙗ҆́кѡ милосе́рдъ. 
По стїхосло́вїихъ сѣда́льны воскрє́сны а҃-гѡ гла́са  со стїхѝ и҆́хъ. По полѷеле́и ѵ҆пакоѝ воскре́сенъ, гла́съ  а҃: Разбо́йничо покаѧ́нїе: и҆ и҆́ны сѣда́льны ст҃ы́хъ  ѿ а҃-гѡ стїхосло́вїѧ, гла́съ г҃: Мꙋжа́йсѧ, хрⷭ҇то́ва  цр҃ковь: и҆ ѿ в҃-гѡ стїхосло́вїѧ, гла́съ а҃: А҆́ще и҆  глаго́лютъ: Та́же сѣда́льны ст҃ы́хъ по полѷеле́и, гла́съ  є҃: Красꙋ́йсѧ, свѣти́сѧ рꙋ́сь: Сла́ва, гла́съ г҃:  Свѣ́тлѡ соверша́юще: И҆ ны́нѣ, бг҃оро́диченъ, гла́съ  д҃: Ꙗ҆́кѡ неѡбори́мꙋю стѣ́нꙋ: (с. 521) 
По а҃-мъ стїхосло́вїи сѣда́ленъ ст҃ы́хъ, гла́съ в҃. 
Подо́бенъ: А҆по́столе, хрⷭ҇тꙋ̀ бг҃ꙋ: 
Со́лнце пра́вды, хрⷭ҇то́съ, ва́съ посла̀, ꙗ҆́коже  лꙋчѝ, просвѣща́ющїи зе́млю рꙋ́сскꙋю, оу҆гѡ́дницы бж҃їи,  ѿ ро́да на́шегѡ просїѧ́вшїи. тѣ́мже моли́те є҆го̀,  ст҃і́и, ѡ҆блежа́щїй на́съ ны́нѣ ѻ҆́блакъ невѣ́рїѧ  разгна́ти и҆ дарова́ти на́мъ ми́ръ и҆ ве́лїю млⷭ҇ть. 
Сла́ва, и҆́нъ сѣда́ленъ, гла́съ г҃. Подо́бенъ: Дв҃а  дне́сь: 
Мꙋжа́йсѧ, хрⷭ҇то́ва цр҃ковь, и҆ держа́вствꙋй над̾  всꙋ́е борю́щими: хрⷭ҇тѡ́ви бо дрꙋ́зи ѡ҆ тебѣ̀ пекꙋ́тсѧ, и҆  предстоѧ́ще, и҆ ѡ҆бстоѧ́ще, и҆́хже ѻ҆́бщїй пра́здникъ  ны́нѣ соверша́еши свѣ́тлѡ. 
И҆ ны́нѣ, бг҃оро́диченъ, гла́съ є҃: 
Пред̾ ст҃о́ю твое́ю і҆кѡ́ною, влⷣчце, молѧ́щїисѧ  и҆сцѣле́нїй сподоблѧ́ютсѧ, вѣ́ры и҆́стинныѧ позна́нїе  прїе́млютъ и҆ а҆га̑рѧнскаѧ нашє́ствїѧ ѿража́ютъ. тѣ́мже  и҆ на́мъ, къ тебѣ̀ припа́дающымъ, грѣхѡ́въ ѡ҆ставле́нїе  и҆спросѝ, по́мыслы бл҃гоче́стїѧ сердца̀ на̑ша просвѣтѝ и҆  къ сн҃ꙋ твоемꙋ̀ мл҃твꙋ вознесѝ ѡ҆ сп҃се́нїи дꙋ́шъ на́шихъ. 
По в҃-мъ стїхосло́вїи сѣда́ленъ, гла́съ а҃.  Подо́бенъ: Гро́бъ тво́й: 
Ꙗ҆́кѡ со́лнце свѣ́тлое, ꙗ҆́кѡ блиста́ющаѧ  денни́ца, па́мѧть чⷭ҇тна́ѧ въ землѝ рꙋ́сстѣй просїѧ́вшихъ  ст҃ы́хъ возсїѧ̀, всѣ́хъ на́съ ѡ҆свѣща́ющи и҆ согрѣва́ющи  сердца̀ на́ша къ подража́нїю житїю̀ и҆́хъ бжⷭ҇твенномꙋ и҆ къ  ре́вности ѡ҆ вѣ́рѣ. 
Сла́ва, и҆́нъ сѣда́ленъ, гла́съ то́йже: Подо́бенъ:  Ка́мени запеча́танꙋ: 
А҆́ще и҆ глаго́лютъ сы́нове вѣ́ка сегѡ̀: прїиди́те,  ѡ҆ста́вимъ всѧ̑ пра́здники бж҃їѧ ѿ землѝ, но црⷭ҇тво  гдⷭ҇не и҆ є҆щѐ (с. 522) держа́вствовати и҆́мать, де́рзость  врагѡ́въ ѿража́ющее. тѣ́мже настоѧ́щее торжество̀  свѣ́тлѡ пра́зднꙋюще, є҆ди́номꙋ цр҃ю̀ и҆ бг҃ꙋ на́шемꙋ  возопїи́мъ: сла́ва тебѣ̀, рꙋ́сь правосла́вїемъ  ѡ҆ст҃и́вшемꙋ: сла́ва тебѣ̀, ст҃ы́ѧ мнѡ́гїѧ въ не́й  просла́вльшемꙋ: сла́ва тебѣ̀, и҆ доны́нѣ вѣ̑рнымъ  крѣ́пость да́рꙋющемꙋ. 
И҆ ны́нѣ, бг҃оро́диченъ, гла́съ то́йже: 
Бг҃олюби́ваѧ цр҃и́це, неискꙋсомꙋ́жнаѧ дв҃о, бцⷣе  мр҃і́е, молѝ за ны̀ тебѐ возлюби́вшаго и҆ ро́ждшагосѧ ѿ  тебѐ сн҃а твоего̀, хрⷭ҇та̀ бг҃а на́шего, пода́ти на́мъ  ѡ҆ставле́нїе прегрѣше́нїй, мі́рови ми́ръ, землѝ плодѡ́въ  и҆з̾ѻби́лїе, па́стырємъ ст҃ы́ню и҆ всемꙋ̀ чл҃вѣ́чꙋ ро́дꙋ  сп҃се́нїе, гра́ды и҆ страны̑ рѡссі̑йскїѧ ѿ нахожде́нїѧ  и҆ноплеме́нныхъ застꙋпѝ и҆ ѿ междоꙋсо́бныѧ бра́ни  сохранѝ. ѽ мт҃и бг҃олюби́ваѧ дв҃о, ѽ цр҃и́це всепѣ́таѧ!  ри́зою свое́ю покры́й на́съ ѿ всѧ́кагѡ ѕла̀, ѿ ви́димыхъ  и҆ неви́димыхъ вра̑гъ защитѝ и҆ сп҃сѝ дꙋ́шы на́шѧ. 
Полѷеле́й. 
А҆́ще нѣ́сть і҆кѡ́ны всѣ́хъ рꙋ́сскихъ ст҃ы́хъ,  поставлѧ́емъ і҆кѡ́нꙋ прест҃ы́ѧ трⷪ҇цы. По ѡ҆конча́нїи  ѱалмѡ́въ полѷеле́йныхъ сщ҃еннослꙋжи́тели пою́тъ  велича́нїе прест҃ѣ́й трⷪ҇цѣ: Велича́емъ тѧ̀,  трїѷпоста́сный влⷣко: и҆ а҆́бїе сщ҃еннослꙋжи́тели же  пою́тъ велича́нїе прест҃ѣ́й бцⷣѣ: Досто́йно є҆́сть:  Посе́мъ пое́мъ на ѻ҆́ба ли̑ка ѱало́мъ и҆збра́нный:  Бла́го є҆́сть: и҆ припѣва́емъ велича́нїе ст҃ы̑мъ:  Оу҆бл҃жа́емъ ва́съ: къ стїха́мъ сегѡ̀ ѱалма̀, ко  всѣ̑мъ и҆лѝ то́кмо къ нѣ́кѡторымъ, ꙗ҆́коже оу҆каза́сѧ.  Посе́мъ не пѣ́вше: Сла́ва, и҆ ны́нѣ: а҃ ли́къ пое́тъ:  Бл҃гослове́нъ є҆сѝ, гдⷭ҇и, наꙋчи́ мѧ ѡ҆правда́нїємъ  твои̑мъ. а҆́гг҃льскїй собо́ръ: и҆ про́чїи тропарѝ  воскрє́сныѧ по непоро́чныхъ. (с. 523) 
А҆́ще пра́зднество соверша́емъ во и҆́нъ де́нь,  сщ҃еннослꙋжи́тели пою́тъ велича́нїе прест҃ѣ́й трⷪ҇цѣ и҆  посе́мъ пое́мъ ѱало́мъ и҆збра́нный и҆но́й: Воскли́кните  гдⷭ҇еви, всѧ̑ землѧ̀ (зрѝ страни́цꙋ 588). Къ стїха́мъ  сегѡ̀ ѱалма̀, ко всѣ̑мъ и҆лѝ то́кмо къ нѣ́кѡторымъ,  ꙗ҆́коже оу҆каза́сѧ, припѣва́емъ велича́нїе ст҃ы̑мъ.  Сла́ва, и҆ ны́нѣ: А҆ллилꙋ́їа, три́жды. И҆ коне́чное  велича́нїе прест҃ѣ́й бцⷣѣ. 
По полѷеле́йныхъ ѱалмѣ́хъ сщ҃е́нницы пою́тъ  велича́нїе прест҃ѣ́й трⷪ҇цѣ: 
Велича́емъ тѧ̀, трїѷпоста́сный влⷣко, вѣ́рою  правосла́вною зе́млю рꙋ́сскꙋю ѡ҆зари́вшаго и҆ ст҃ы́хъ  сро́дникѡвъ на́шихъ со́нмъ ве́лїй въ не́й просла́вльшаго. 
И҆ а҆́бїе сщ҃еннослꙋжи́тели же пою́тъ велича́нїе  прест҃ѣ́й бцⷣѣ: 
Досто́йно є҆́сть велича́ти тѧ̀, бцⷣе, землѝ  рꙋ́сскїѧ цр҃и́цꙋ нбⷭ҇нꙋю и҆ люде́й правосла́вныхъ влⷣчицꙋ  держа́внꙋю. 
Посе́мъ сті́хъ а҃-й ѱалма̀ и҆збра́ннагѡ Бла́го  є҆́сть: и҆ велича́нїе ст҃ы̑мъ: 
Оу҆блажа́емъ ва́съ, чꙋдотво́рцы на́ши сла́внїи,  зе́млю рꙋ́сскꙋю добродѣ́тельми ва́шими ѡ҆зари́вшїи и҆  ѻ҆́бразъ сп҃се́нїѧ на́мъ свѣтоѧвле́ннѡ показа́вшїи. 
Ѱало́мъ и҆збра́нный, пое́мый въ недѣ́лю в҃-ю по  пѧтидесѧ́тницѣ: 
а҃ ли́къ: Бла́го є҆́сть и҆сповѣ́датисѧ гдⷭ҇еви и҆  пѣ́ти и҆́мени твоемꙋ̀, вы́шнїй, возвѣща́ти заꙋ́тра млⷭ҇ть  твою̀ и҆ и҆́стинꙋ твою̀ на всѧ́кꙋ но́щь. Оу҆блажа́емъ  ва́съ: в҃ ли́къ: Ве́лїй гдⷭ҇ь и҆ хва́ленъ ѕѣлѡ̀, во  гра́дѣ бг҃а на́шегѡ, въ горѣ̀ ст҃ѣ́й є҆гѡ̀. а҃.  Ро́дъ и҆ ро́дъ восхва́лѧтъ дѣла̀ твоѧ̑ и҆ си́лꙋ твою̀  возвѣстѧ́тъ. в҃. Великолѣ́пїе сла́вы ст҃ы́ни твоеѧ̀  возглаго́лютъ и҆ чꙋдеса̀ твоѧ̑ повѣ́дѧтъ. а҃. Па́мѧть  мнѡ́жества бл҃гости твоеѧ̀ ѿры́гнꙋтъ и҆ пра́вдою твое́ю  возра́дꙋютсѧ. в҃. Гдⷭ҇ь крѣ́пость лю́демъ свои̑мъ  да́стъ, гдⷭ҇ь бл҃гослови́тъ лю́ди своѧ̑ ми́ромъ. (с. 524)  а҃. Ꙗ҆́кѡ бл҃говоли́тъ гдⷭ҇ь въ лю́дехъ свои́хъ и҆  вознесе́тъ крѡ́ткїѧ во сп҃се́нїе. в҃. Возвеселѧ́тсѧ всѝ  оу҆пова́ющїи на тѧ̀, во вѣ́къ возра́дꙋютсѧ, и҆ всели́шисѧ  въ ни́хъ, и҆ похва́лѧтсѧ ѡ҆ тебѣ̀ лю́бѧщїи и҆́мѧ твоѐ.  Оу҆блажа́емъ ва́съ: а҃. Се́й ро́дъ и҆́щꙋщихъ гдⷭ҇а,  и҆́щꙋщихъ лицѐ бг҃а і҆а́кѡвлѧ. в҃. Мнѣ́ же ѕѣлѡ̀  чⷭ҇тни бы́ша дрꙋ́зи твоѝ, бж҃е, ѕѣлѡ̀ оу҆тверди́шасѧ  влⷣчєствїѧ и҆́хъ. а҃. И҆зочтꙋ̀ и҆́хъ, и҆ па́че песка̀  оу҆мно́жатсѧ. в҃. Оу҆вѣ́дите, ꙗ҆́кѡ гдⷭ҇ь, то́й  є҆́сть бг҃ъ на́шъ, то́й сотворѝ на́съ, а҆ не мы̀, мы́ же  лю́дїе є҆гѡ̀ и҆ ѻ҆́вцы па́жити є҆гѡ̀. а҃. Млⷭ҇ти  твоѧ̑, гдⷭ҇и, во вѣ́къ воспою̀, въ ро́дъ и҆ ро́дъ возвѣщꙋ̀  и҆́стинꙋ твою̀ оу҆сты̀ мои́ми. в҃. Млⷭ҇ть же гдⷭ҇нѧ ѿ  вѣ́ка и҆ до вѣ́ка на боѧ́щихсѧ є҆гѡ̀. а҃. Боѧ́щїисѧ  гдⷭ҇а оу҆пова́ша на гдⷭ҇а, помо́щникъ и҆ защи́титель и҆̀мъ  є҆́сть. в҃. Ра́дꙋйтесѧ бг҃ꙋ, помо́щникꙋ на́шемꙋ,  воскли́кните бг҃ꙋ і҆а́кѡвлю. а҃. Возра́дꙋемсѧ ѡ҆  сп҃се́нїи твое́мъ и҆ во и҆́мѧ гдⷭ҇а бг҃а на́шегѡ  возвели́чимсѧ. оу҆блажа́емъ ва́съ: в҃. Гдⷭ҇ь  оу҆твержде́нїе люде́й свои́хъ и҆ защи́титель сп҃се́нїй  хрⷭ҇та̀ своегѡ̀ є҆́сть. а҃. Ѡ҆ бз҃ѣ сотвори́мъ си́лꙋ,  и҆ то́й оу҆ничижи́тъ стꙋжа́ющыѧ на́мъ. в҃. Гдⷭ҇и,  си́лою твое́ю возвесели́тсѧ ца́рь, и҆ ѡ҆ сп҃се́нїи твое́мъ  возра́дꙋетсѧ ѕѣлѡ̀. а҃. Ѡ҆ бз҃ѣ похва́лимсѧ ве́сь  де́нь, и҆ ѡ҆ и҆́мени твое́мъ и҆сповѣ́мысѧ во вѣ́къ. в҃.  Землѧ̀ дадѐ пло́дъ сво́й, бл҃гослови́ ны, бж҃е, бж҃е  на́шъ, бл҃гослови́ ны, бж҃е, и҆ да оу҆боѧ́тсѧ є҆гѡ̀ всѝ  концы̀ землѝ. а҃. Спаси́ ны, гдⷭ҇и бж҃е на́шъ, и҆  собери́ ны ѿ ꙗ҆зы̑къ и҆сповѣ́датисѧ и҆́мени твоемꙋ̀  ст҃о́мꙋ и҆ хвали́тисѧ во хвалѣ̀ твое́й. в҃.  Бл҃гослове́нъ гдⷭ҇ь, бг҃ъ і҆и҃левъ, ѿ вѣ́ка и҆ до  вѣ́ка, и҆ рекꙋ́тъ всѝ лю́дїе: бꙋ́ди, бꙋ́ди. оу҆блажа́емъ  ва́съ: (с. 525) 
Посе́мъ тропарѝ воскрє́сныѧ по непоро́чнахъ.  Є҆ктенїа̀ ма́лаѧ. Ѵ҆пакоѝ воскре́сенъ, гла́съ а҃:  Разбо́йничо покаѧ́нїе: и҆ и҆́ны сѣда́льны ст҃ы́хъ ѿ  а҃-гѡ стїхосло́вїѧ, гла́съ а҃: Мꙋжа́йсѧ, хрⷭ҇то́ва  цр҃ковь: и҆ ѿ в҃-гѡ стїхосло́вїѧ, гла́съ а҃: А҆́ще и҆  глаго́лютъ: (зрѝ страни́цꙋ 521). 
Та́же сѣда́льны ст҃ы́хъ по полѷеле́и, гла́съ є҃: 
Красꙋ́йсѧ, свѣти́сѧ, рꙋ́сь правосла́внаѧ, лꙋча́ми  креста̀, є҆го́же и҆́маши всѣ̑мъ вѣ̑рнымъ храни́телѧ, ты́  же мно́жество всѐ де́мѡнское, тмы̀ и҆спо́лньшесѧ,  ѿве́ргни. 
Сла́ва, гла́съ г҃. Подо́бенъ: Да веселѧ́тсѧ: 
Свѣ́тлѡ соверша́юще настоѧ́щее торжество̀,  восхва́лимъ и҆ а҆ндре́ѧ первозва́ннаго, ꙗ҆́кѡ рꙋ́сскїѧ  землѝ а҆по́стола, пе́рваго є҆ѵⷢ҇льскимъ благовѣ́стїемъ  сїю̀ ѡ҆гласи́вшаго, то́й бо, ꙗ҆́коже дре́вле пра́ѻтцємъ  на́шымъ, та́кѡ и҆ на́мъ ны́нѣ взыва́етъ: прїиди́те,  ѡ҆брѣто́хомъ жела́емаго. 
И҆ ны́нѣ, бг҃оро́диченъ, гла́съ д҃: 
Ꙗ҆́кѡ неѡбори́мꙋю стѣ́нꙋ и҆ и҆сто́чникъ чꙋде́съ  стѧжа́вше тѧ̀, рабѝ твоѝ, бцⷣе пречⷭ҇таѧ, сопроти́вныхъ  ѡ҆полчє́нїѧ низлага́емъ. тѣ́мже мо́лимъ тѧ̀: ми́ръ землѝ  рꙋ́сстѣй да́рꙋй и҆ дꙋша́мъ на́шымъ ве́лїю млⷭ҇ть. 
А҆́ще в҃-ѧ недѣ́лѧ по пѧтидесѧ́тницѣ, степе́нна  воскре́сна, а҃-гѡ гла́са. Прокі́менъ воскре́сный, гла́съ а҃:  Ны́нѣ воскреснꙋ̀, глаго́летъ гдⷭ҇ь, положꙋ́сѧ во  сп҃се́нїе, не ѡ҆биню́сѧ ѡ҆ не́мъ. Сті́хъ: Словеса̀  гдⷭ҇нѧ, словеса̀ чи̑ста. Всѧ́кое дыха́нїе: Є҆ѵⷢ҇лїе  воскре́сное в҃-е, ѿ ма́рка, зача́ло ѻ҃. Воскресе́нїе  хрⷭ҇то́во: Ѱало́мъ н҃. Сла́ва: Мл҃твами а҆по́столѡвъ:  И҆ ны́нѣ: Мл҃твами бцⷣы: Стїхи́ра: Воскре́съ  і҆и҃съ ѿ гро́ба: (с. 526) 
А҆́ще хра́мъ всѣ́хъ рꙋ́сскихъ ст҃ы́хъ, степе́нна  воскре́сна а҃-гѡ гла́са. Прокі́менъ ст҃ы́хъ, гла́съ д҃:  Ра́дꙋйтесѧ пра́веднїи ѡ҆ гдⷭ҇ѣ, пра̑вымъ подоба́етъ  похвала̀. Сті́хъ: Бꙋ́ди, гдⷭ҇и, млⷭ҇ть твоѧ̀ на на́съ,  ꙗ҆́коже оу҆пова́хомъ на тѧ̀. Всѧ́кое дыха́нїе:  Є҆ѵⷢ҇лїе хра́ма всѣ́хъ ст҃ы́хъ рꙋ́сскихъ, ѿ матѳе́а,  зача́ло і҃. Воскресе́нїе хрⷭ҇то́во: Ѱало́мъ н҃.  Сла́ва: Мл҃твами всѣ́хъ ст҃ы́хъ рꙋ́сскихъ, ми́лостиве,  ѡ҆чи́сти мно́жество согрѣше́нїй на́шихъ. И҆ ны́нѣ:  Мл҃твами бцⷣы, ми́лостиве, ѡ҆чи́сти мно́жество  согрѣше́нїй на́шихъ. Поми́лꙋй мѧ̀, бж҃е, по вели́цѣй  млⷭ҇ти твое́й, и҆ по мно́жествꙋ щедро́тъ твои́хъ ѡ҆чи́сти  беззако́нїе моѐ. Стїхи́ра, гла́съ ѕ҃: Є҆желѣ́тнюю  па́мѧть: 
Стїхи́ра ст҃ы́хъ по н҃ ѱалмѣ̀, гла́съ ѕ҃: 
Є҆желѣ́тнюю па́мѧть дне́сь ст҃ы́хъ сро́дникѡвъ  на́шихъ соверша́юще, досто́йнѡ сїѧ̑ да оу҆бл҃жи́мъ. ті́и  вои́стиннꙋ чрез̾ всѧ̑ блажє́нства гдⷭ҇нѧ проидо́ша:  ѡ҆бнища́вше бо дх҃омъ ѡ҆богати́шасѧ и҆ крѡ́тцы бы́вше зе́млю  кро́ткихъ наслѣ́доваша, пла́кавше оу҆тѣ́шишасѧ, а҆лка́вше  пра́вды насы́тишасѧ, ми́ловавше поми́ловани бы́ша, чи́сти  бы́вше се́рдцемъ бг҃а ꙗ҆́коже мо́щно оу҆зрѣ́ша,  миротвори́вше бжⷭ҇твеннагѡ сподо́бишасѧ сыноположе́нїѧ,  гони́ми же и҆ мꙋ́чими пра́вды ра́ди и҆ бл҃гоче́стїѧ бы́вше  на нб҃сѣ́хъ ны́нѣ веселѧ́тсѧ и҆ ра́дꙋютсѧ и҆ прилѣ́жнѡ  мо́лѧтсѧ гдⷭ҇еви поми́ловатисѧ ѻ҆те́чествꙋ на́шемꙋ. 
А҆́ще пое́мъ слꙋ́жбꙋ всѣ́хъ ст҃ы́хъ рꙋ́сскихъ во  и҆́нъ де́нь, степе́нна, а҃-й а҆нтїфѡ́нъ д҃-гѡ гла́са.  Прокі́менъ, є҆ѵⷢ҇лїе и҆ стїхи́ра по н҃-мъ ѱалмѣ̀  ст҃ы́хъ. И҆ глаго́летъ дїа́конъ: Сп҃сѝ, бж҃е, лю́ди  твоѧ̑: (зрѝ страни́цꙋ 551). 
А҆́ще в҃-ѧ недѣ́лѧ по пѧтидесѧ́тницѣ, пое́мъ канѡ́ны  си́це: ѻ҆ктѡ́иха воскре́сный а҃-гѡ гла́са со і҆рмосо́мъ на  д҃ и҆ бцⷣы а҃-гѡ гла́са на в҃, канѡ́нъ всѣ́хъ рꙋ́сскихъ  ст҃ы́хъ, гла́съ и҃, (с. 527) на и҃. А҆́ще во и҆́нъ  де́нь, пое́мъ канѡ́ны си́це: бцⷣы, гла́съ в҃: Ꙗ҆̀же  всѣ̑мъ оу҆до́бь послꙋ́шнаѧ: (зрѝ ѻ҆ктѡ́ихъ, повече́рїе  сꙋббѡ́ты и҆лѝ слꙋ́жбꙋ оу҆толѝ моѧ̑ печа̑ли, і҆анꙋа́рїа  к҃є) со і҆рмосо́мъ на ѕ҃, і҆рмосы̀ по два́жды. И҆ канѡ́нъ  всѣ́хъ рꙋ́сскихъ ст҃ы́хъ, гла́съ и҃, на и҃. 
Канѡ́нъ всѣ̑мъ ст҃ы̑мъ, въ землѝ рѡссі́йстѣй  просїѧ́вшымъ, гла́съ и҃. 
Пѣ́снь а҃. І҆рмо́съ: 
Въ чермнѣ́мъ фараѡ́на съ колесни́цами погрꙋзи́лъ  є҆сѝ и҆ лю́ди мѡѷсе́омъ сп҃слъ є҆сѝ, пою́щыѧ тебѣ̀,  гдⷭ҇и, пѣ́снь побѣ́днꙋю. ꙗ҆́кѡ и҆зба́вителю на́шемꙋ бг҃ꙋ. 
Всѝ въ пѣ́снехъ дх҃о́вныхъ воспои́мъ согла́снѡ во  бл҃гоче́стїи просїѧ́вшыѧ бжⷭ҇твєнныѧ ѻ҆тцы̀ на́шѧ, ꙗ҆̀же  и҆знесѐ рꙋ́сскїѧ землѝ всѧ́ко мѣ́сто и҆ страна̀ и҆ ꙗ҆́же  цр҃ковь рꙋ́сскаѧ воспита̀. 
Ра́дꙋйтесѧ, ст҃и́телїе седмочи́сленнїи: васі́лїе,  є҆фре́ме, є҆ѵге́нїе, є҆лпі́дїе, а҆гаѳодѡ́ре, є҆ѵѳе́рїе  и҆ капїтѡ́не, въ херсо́нѣ є҆пі́скопствовавшїи  и҆ зе́млю на́шꙋ кровмѝ свои́ми ѡ҆ст҃и́вшїи. 
Прїиди́те, мч҃николю́бцы вѣ́рнїи, пѣ́снми почти́мъ  первомч҃ники рꙋ́сскїѧ, ѳео́дѡра и҆ ю҆́нагѡ і҆ѡа́нна,  і҆́дѡлѡмъ не послꙋжи́вшыѧ и҆ крѡ́ви своѧ̑ за хрⷭ҇та̀  да́вшыѧ. 
Вели́чїе на́ше и҆ похвала̀ ты̀ є҆сѝ, ѻ҆́льго  бг҃омꙋ́драѧ, тобо́ю бо свободи́хомсѧ ѿ бѣсо́вскагѡ  прельще́нїѧ, не преста́й и҆ ны́нѣ моли́ти за лю́ди, ꙗ҆̀же  бг҃ꙋ привела̀ є҆сѝ. 
Ра́дꙋйсѧ и҆ весели́сѧ, ра́бе хрⷭ҇то́въ, кн҃же  вели́кїй и҆ мꙋ́дрый влади́мїре, просвѣти́телю на́шъ, тобо́ю  бо и҆зба́вихомсѧ ѿ дꙋшепа́гꙋбнагѡ і҆дѡлослꙋже́нїѧ,  тѣ́мже, ра́дꙋйсѧ, вопїе́мъ тебѣ̀. 
Сїѧ́етъ, ꙗ҆́кѡ ѕвѣзда̀ на нб҃сѝ, бж҃їй і҆ера́рхъ  мїхаи́лъ, зе́млю рꙋ́сскꙋю просвѣти́вый свѣ́томъ позна́нїѧ  бжⷭ҇твенныѧ (с. 528) вѣ́ры и҆ влⷣцѣ приведы́й лю́ди  нѡ́вы, ба́нею креще́нїѧ ѡ҆бновлє́нны. 
Ѽ бл҃же́ннїи страстоте́рпцы хрⷭ҇тѡ́вы, кн҃зїе  бори́се, глѣ́бе, и҆ и҆́горе, и҆ мїхаи́ле съ болѧ́риномъ  ѳео́дѡромъ! не забꙋ́дите ѻ҆те́чества ва́шегѡ, гла́дъ и҆  ѡ҆ѕлобле́нїе ѿгони́те, ѿ грѣхопаде́нїй междоꙋсо́бїй  и҆зба́вите ны̀. 
Бг҃оро́диченъ: 
Съ чи́нми а҆́гг҃лъ, влⷣчице, со проро́ки, и҆  а҆по́столы, и҆ со всѣ́ми ст҃ы́ми за ны̀, грѣ̑шныѧ, бг҃ꙋ  помоли́сѧ, твоегѡ̀ покро́ва пра́здникъ въ рѡссі́йстѣй  землѝ просла́вльшыѧ. 
Катава́сїа: Ѿве́рзꙋ оу҆ста̀ моѧ̑: 
Пѣ́снь г҃. І҆рмо́съ: 
Нбⷭ҇нагѡ крꙋ́га верхотво́рче, гдⷭ҇и, и҆ цр҃кве  зижди́телю, ты̀ менѐ оу҆твердѝ въ любвѝ твое́й, жела́нїй  кра́ю, вѣ́рныхъ оу҆твержде́нїе, є҆ди́не чл҃вѣколю́бче. 
Проповѣ́дꙋетъ пресла́внѡ и҆ па́че трꙋбы̀ вопїе́тъ  вели́каѧ ла́ѵра пече́рскаѧ, тобо́ю нача́ло прїи́мшаѧ,  ѻ҆́тче прпⷣбне, а҆нтѡ́нїе сла́вне, всѣ́хъ рѡссі́йскихъ  мона́хѡвъ первонача́льниче. 
Воспои́мъ свѣ́тлѡ мона́шескагѡ ѻ҆́бщагѡ житїѧ̀ въ  рꙋ́сстѣй землѝ оу҆строи́телѧ, бл҃же́ннагѡ ѳеодо́сїѧ, съ  ни́мъ и҆ не́стѡра, достопа́мѧтныхъ дѣѧ́нїй списа́телѧ, и҆  а҆лѵ́пїѧ, живописа́нїѧ въ рѡссі́и нача́льника. 
Ра́й мы́сленный є҆сѝ, пече́рскаѧ ст҃а́ѧ горо̀,  оу҆мно́жившаѧ дх҃ѡ́внаѧ древеса̀, бл҃жє́нныѧ ѻ҆тцы̀,  и҆́хже и҆счестѝ по є҆ди́номꙋ не могꙋ́ще, ѡ҆ всѣ́хъ  вкꙋ́пѣ хвалꙋ̀ принесе́мъ є҆ди́номꙋ влⷣцѣ. 
А҆нтѡ́нїе, і҆ѡа́нне и҆ є҆ѵста́ѳїе, тве́рдїи  и҆сповѣ̑дницы правосла́вныѧ вѣ́ры, и҆здре́вле въ землѝ  рѡссі́йско-лито́встѣй (с. 529) насажде́ннїи, мл҃твами  ва́шими ѡ҆ ѕловрѣ́дныхъ и҆новѣ́рныхъ мꙋдрова́нїй  соѻ́тчичей ва́шихъ и҆ всѣ́хъ на́съ ѡ҆гражда́йте. 
Хода́таи бꙋ́дите за ѻ҆те́чество ва́ше земно́е,  а҆ѳана́сїе прпⷣбномꙋ́чениче, и҆ ты̀, ѻ҆́троче гаврїи́ле,  наꙋчи́те оу҆̀бо и҆ на́съ правосла́вїе дерзнове́ннѡ  и҆сповѣ́дати и҆ стра́ха вра́жїѧ не боѧ́тисѧ. 
Да почти́тсѧ і҆́ѡвъ прпⷣбный, ла́ѵры поча́евскїѧ  оу҆краше́нїе, вкꙋ́пѣ со всѣ́ми оу҆го́дники и҆  чꙋдотво́рцы волы́нскими, дѣ́лы свои́ми и҆ чꙋдесы̀  ѡ҆блиста́вшїи пресла́внѡ землѝ на́шеѧ концы̀. 
Пѣ́снми сщ҃е́нными восхва́лимъ а҆ѳана́сїѧ,  царегра́дскаго ст҃и́телѧ, своѐ бл҃гослове́нїе землѝ  рѡссі́йстѣй прине́сшаго и҆ чⷭ҇тны̑ѧ своѧ̑ мо́щы, ꙗ҆́кѡ  зало́гъ є҆дине́нїѧ со вселе́нскою цр҃ковїю, на́мъ  ѡ҆ста́вльшаго. 
Бг҃оро́диченъ: 
Сѐ вре́мѧ застꙋпле́нїѧ прест҃ы́ѧ бцⷣы прїи́де,  оу҆мно́жившымсѧ собла́знѡмъ, сѐ вре́мѧ на́шихъ къ не́й  воздыха́нїй, ѽ бра́тїе, рце́мъ оу҆̀бо ѿ всегѡ̀ се́рдца  на́шегѡ: влⷣчице, влⷣчице, помозѝ лю́демъ твои̑мъ. 
А҆́ще в҃-ѧ недѣ́лѧ по пѧтидесѧ́тницѣ, по є҆ктенїѝ  конда́къ и҆ і҆́косъ ст҃ы́хъ (зрѝ страни̑цы 534, 535). Та́же  сѣда́льны ст҃ы́хъ. 
Сѣда́ленъ ст҃ы́хъ, гла́съ з҃: 
Нощнѣ́й тмѣ̀ ѡ҆гꙋстѣва́ющей, оу҆множа́етсѧ  ѕвѣ́здный бле́скъ, и҆ къ томꙋ̀ ѻ҆́чи заблꙋ́ждшихъ  ра́достнѡ возво́дѧтсѧ. та́кѡ и҆ оу҆мно́жившейсѧ на землѝ  грѣхо́внѣй тмѣ̀, возведе́мъ горѣ̀ ѻ҆́чи на́ши, бра́тїе,  и҆ сїѧ́нїе дх҃о́вныхъ ѕвѣ́здъ, зе́млю на́шꙋ ѡ҆зарѧ́ющихъ,  оу҆зрѣ́вше, къ нбⷭ҇номꙋ ѻ҆те́чествꙋ потщи́мсѧ, є҆гѡ́же  да не лиши́тъ гдⷭ҇ь на́съ, грѣ́шныхъ, мл҃твами ст҃ы́хъ  свои́хъ. (с. 530) 
Сла́ва, и҆ ны́нѣ, гла́съ д҃: 
Притеце́мъ, вѣ́рнїи, къ бжⷭ҇твеннѣй и҆  цѣльбоно́снѣй ри́зѣ сп҃си́телѧ на́шегѡ бг҃а,  бл҃гоизво́лившагѡ сїю̀ пло́тїю носи́ти и҆ на крестѣ̀ ст҃ꙋ́ю  свою̀ кро́вь и҆злїѧ́ти, є҆́юже и҆скꙋпѝ на́съ ѿ рабо́ты  вра́жїѧ. тѣ́мже бл҃года́рственнѡ вопїе́мъ є҆мꙋ̀: сп҃сѝ  первосвѧти́телѧ на́шего и҆ а҆рхїере́и, ѻ҆те́чество на́ше и҆  всѧ̀ лю́ди чⷭ҇тно́ю твое́ю ри́зою защитѝ и҆ спасѝ дꙋ́шы  на́шѧ, ꙗ҆́кѡ чл҃вѣколю́бецъ. 
Пѣ́снь д҃. І҆рмо́съ: 
Ты̀ моѧ̀ крѣ́пость, гдⷭ҇и, ты̀ моѧ̀ и҆ си́ла, ты̀  мо́й бг҃ъ, ты̀ моѐ ра́дованїе, не ѡ҆ста́вль нѣ́дра ѻ҆́ч҃а  и҆ на́шꙋ нищетꙋ̀ посѣти́въ. тѣ́мъ съ проро́комъ  а҆ввакꙋ́момъ зовꙋ́ ти: си́лѣ твое́й сла́ва, чл҃вѣколю́бче. 
Первонача́льника и҆ оу҆строи́телѧ гра́да москвы̀,  бл҃же́нне кн҃же данїи́ле, показа́ тѧ гдⷭ҇ь, къ немꙋ́ же  непреста́ннѡ молѧ́сѧ, гра́дъ тво́й ѡ҆хранѧ́й, зе́млю на́шꙋ  ѿ бѣ́дъ сп҃са́й, правосла̑вныѧ же рꙋ̑сскїѧ лю́ди  посѣща́ти ми́лостивнѡ не преста́й. 
Мо́лимъ ва́съ, ст҃и́телїе хрⷭ҇тѡ́вы пе́тре,  а҆леѯі́е, і҆ѡ́но, фїлі́ппе и҆ і҆нноке́нтїе, фѡ́тїе,  кѷпрїа́не и҆ ѳеогнѡ́сте и҆ всѝ про́чїи моско́встїи  чꙋдотво́рцы: дꙋше́вное смꙋще́нїе и҆ печа́ли на́шеѧ бꙋ́рю  разори́те и҆ тишинꙋ̀ на́мъ пода́йте ва́шими къ бг҃ꙋ  мл҃твами. 
И҆ первопресто́льникъ рѡссі́йскїѧ цр҃кве, и҆  и҆сповѣ́дникъ правосла́вныѧ вѣ́ры, и҆ ѡ҆бличи́тель  грѣхолюби́выхъ и҆ мѧте́жныхъ, и҆ строи́тель рꙋ́сскїѧ землѝ  бы́лъ є҆сѝ, ст҃и́телю є҆рмоге́не, и҆ за сїѐ темни́цею и҆  гла́домъ мꙋ́чимь бы́лъ є҆сѝ и҆ прїе́мь ѿ бг҃а  неꙋвѧда́емый вѣне́цъ, со ст҃и́тели и҆ мч҃ники весели́шисѧ. 
Ра́дꙋетсѧ сла́вный гра́дъ москва̀, и҆ весе́лїѧ  и҆сполнѧ́етсѧ всѧ̀ рѡссі́ѧ, на твоѧ̑ мл҃твы надѣ́ющесѧ,  се́ргїе бг҃облаже́нне, (с. 531) ѻ҆би́тель же твоѧ̀  красꙋ́етсѧ, хранѧ́щи чⷭ҇тны̑ѧ твоѧ̑ мо́щы, ꙗ҆́кѡ сокро́вище  сщ҃е́нное. 
Пѣ́снми сщ҃е́нными восхва́лимъ прпⷣбнаго ні́кѡна,  послꙋша́нїѧ рачи́телѧ, съ ни́мже воспои́мъ мїхе́ѧ, са́ввꙋ и҆  дїонѵ́сїѧ, стефа́на, а҆ндроні́ка и҆ са́ввꙋ и҆ всѧ̑ прпⷣбныѧ  оу҆ченикѝ и҆ собесѣ́дники вели́кагѡ се́ргїѧ, и҆́хже  мл҃твами сы́нове рѡссі́йстїи сп҃са́ютсѧ. 
Ѽ премꙋ́дрїи и҆ бл҃же́ннїи васі́лїе, маѯі́ме и҆  і҆ѡа́нне моско́встїи и҆ всѝ хрⷭ҇та̀ ра́ди ю҆ро́дивїи  рѡссі́йстїи, чꙋ́днїи житїе́мъ и҆ ра́зꙋмомъ, мо́лимъ ва́съ  прилѣ́жнѡ: моли́те хрⷭ҇та̀ бг҃а на́шего за земно́е  ѻ҆те́чество ва́ше и҆ всѣ̑мъ вѣ̑рнымъ спасе́нїе  и҆спроси́те. 
Но́вый сто́лпникъ въ дѣ́бри калꙋ́жстѣй ꙗ҆ви́лсѧ  є҆сѝ, прпⷣбне тѵ́хѡне, и҆ кꙋ́пнѡ съ прпⷣбнымъ  пафнꙋ́тїемъ, и҆́ночества стро́гимъ ревни́телемъ, и҆  бл҃же́ннымъ лаѵре́нтїемъ ко гра́дꙋ го́рнемꙋ въ странѣ̀  твое́й пꙋ́ть вѣ́рный проложи́лъ є҆сѝ, на не́мже оу҆пасѝ  и҆ на́съ мл҃твами твои́ми. 
Бг҃оро́диченъ: 
Подо́бїемъ і҆кѡ́ны і҆́верскїѧ не то́чїю а҆ѳѡ́нъ  просвѣща́етсѧ, но и҆ гра́дъ москва̀ оу҆краша́етсѧ и҆  и҆ні́и гра́ды и҆ вє́си ѡ҆сщ҃а́ютсѧ, ѿ тоѧ̀ чꙋде́снꙋю  по́мощь прїе́млюще и҆ и҆сто́чникъ оу҆тѣше́нїѧ въ не́й  ѡ҆брѣта́юще, и҆ на́мъ, бл҃га́ѧ врата́рнице, двє́ри  ра̑йскїѧ ѿве́рзи. 
Пѣ́снь є҃. І҆рмо́съ: 
Вскꙋ́ю мѧ̀ ѿри́нꙋлъ є҆сѝ ѿ лица̀ твоегѡ̀,  свѣ́те незаходи́мый, и҆ покры́ла мѧ̀ є҆́сть чꙋ́ждаѧ тма̀  ѡ҆каѧ́ннаго, но ѡ҆брати́ мѧ и҆ къ свѣ́тꙋ за́повѣдей  твои́хъ пꙋти̑ моѧ̑ напра́ви, молю́сѧ. 
Вели́кагѡ новагра́да первопа́стырїе, нїки́то,  ні́фонте, і҆ѡа́нне, ѳеокті́сте, мѡѷсе́е, є҆ѵѳѵ́мїе, і҆ѡ́но  и҆ серапїѡ́не, и҆ про́чїи чꙋ́днїи ст҃и́телїе, въ домꙋ̀  премꙋ́дрости бж҃їѧ, ꙗ҆́кѡ фі́нїѯы, процвѣлѝ є҆стѐ,  словесы̀ бл҃гопло́дными и҆ непоро́чнымъ житїе́мъ. (с. 532) 
Свѣ́тлѡ да похва́лѧтсѧ кн҃зїе новгоро́дстїи,  влади́мїръ, ст҃ы́ѧ софі́и пречꙋ́дныѧ оу҆строи́тель, съ  ма́терїю свое́ю а҆́нною, и҆ мстисла́въ, и҆ ѳео́дѡръ, съ  ни́ми же и҆ всѝ ѿ ро́да кн҃зе́й рѡссі́йскихъ житїе́мъ  бг҃оꙋго́днымъ просїѧ́вшїи, бжⷭ҇твенными да воспою́тсѧ  пѣ́снми. 
Ди́внаго варлаа́ма, вели́кагѡ новагра́да сла́вꙋ и҆  оу҆краше́нїе, всерѡссі́йскаго мл҃твенника, и҆ а҆нтѡ́нїѧ  сла́внаго, ѿ ве́тхагѡ ри́ма на ка́мени по волна́мъ  морски̑мъ преплы́вшаго, са́ввꙋ же, и҆ є҆фре́ма, и҆ мїхаи́ла  кто̀ досто́йнѡ просла́витъ ѿ земны́хъ; 
Є҆де́мскагѡ раѧ̀, прїиди́те, ви́димъ цвѣты̀  присножи́знєнныѧ и҆ бг҃опрозѧбє́нныѧ, по́двиги ѻ҆тє́цъ,  въ предѣ́лѣхъ новгоро́дскихъ просїѧ́вшихъ, и҆́хже є҆́сть  є҆ди́нъ дѣ́латель гдⷭ҇ь. 
Все́володъ кро́ткїй и҆ довмо́нтъ, пско́вꙋ стѣна̀  неѡбори́маѧ, и҆ нїко́ла бл҃же́нный и҆ корни́лїй прпⷣбный,  ст҃ы́мъ креще́нїемъ чꙋ́дь лїво́нскꙋю просвѣти́вый, пѣ́снми  да воспою́тсѧ. 
Вѣ́рꙋ правосла́внꙋю пред̾ лати́ны проповѣ́давшїи,  къ вѣ̑чнымъ востеко́ша ѻ҆би́телемъ і҆сі́дѡръ пресвѵ́теръ  и҆ съ ни́мъ собо́ръ мч҃ническїй во ю҆́рьевѣ, гра́дѣ  лїво́нстѣмъ, цр҃ю̀ царе́й ны́нѣ предстоѧ́ще, мо́лѧтсѧ ѡ҆  на́съ, почита́ющихъ па́мѧть и҆́хъ. 
А҆враа́мїѧ бг҃оно́снаго, смоле́нска оу҆краше́нїе,  и҆ є҆ѵфросѵ́нїю, ра́дованїе по́лотское и҆ дѣ́вамъ сїѧ́нїе,  хрⷭ҇тѐ мо́й, тебѣ̀ приво́димъ мл҃твенники, и҆́хже ра́ди  сп҃сѝ на́съ. 
Бг҃оро́диченъ: 
Застꙋ́пница те́плаѧ и҆ногда̀ вели́комꙋ новꙋгра́дꙋ  была̀ є҆сѝ и҆ ненадѣ́ющихсѧ наде́жда и҆ люде́й  бѣ́дствꙋющихъ помо́щница, и҆ ны́нѣ ѻ҆́комъ милосе́рдымъ  при́зри на на́съ, и҆ скѡ́рби на́шѧ ви́дѣвши и҆ воздыха́нїе  оу҆слы́шавши, зна́менїе млⷭ҇ти ꙗ҆вѝ на́мъ, пречⷭ҇таѧ. (с.  533) 
Пѣ́снь ѕ҃. І҆рмо́съ: 
Во́днагѡ ѕвѣ́рѧ во оу҆тро́бѣ дла̑ни і҆ѡ́на  крⷭ҇тови́днѡ распросте́ръ, сп҃си́тельнꙋю стра́сть  проѡбража́ше ꙗ҆́вѣ: тѣ́мъ, тридне́венъ и҆зше́дъ,  премі́рное воскресе́нїе прописа́ше пло́тїю пригвожде́ннагѡ  хрⷭ҇та̀ бг҃а и҆ тридне́внымъ воскресе́нїемъ мі́ръ  просвѣ́щшаго. 
Є҆ѵⷢ҇льски хрⷭ҇та̀ возлюби́вше, прпⷣбнїи зѡсі́мо,  савва́тїе, ге́рмане, і҆рина́рше, є҆леаза́ре и҆ про́чїи  солове́цтїи чꙋдотво́рцы, мі́ра ѿврати́стесѧ, въ  непроходи̑мыѧ и҆ пꙋсты̑ѧ ѻ҆́стровы соловє́цкїѧ заше́дше,  всѧ́кїѧ добродѣ́тели ѻ҆́бразꙋ навыко́сте, мꙋ́дрѣй пчелѣ̀  подо́бѧщесѧ, и҆ селе́нїе, досто́йное прїѧ́ти дх҃а ст҃а́гѡ,  бы́сте, премꙋ́дрїи. 
Вели́каго въ чꙋдесѣ́хъ прпⷣбнаго трѵ́ѳѡна  воспои́мъ, лопа́рскаго просвѣти́телѧ, въ послѣ́днихъ  концѣ́хъ сѣ́верныѧ страны̀ ѿ го́рькагѡ ра́бства  бѣсо́вскагѡ лю́ди и҆зба́вльшаго и҆ ст҃ы́мъ креще́нїемъ  возроди́вшаго. 
Ра́дꙋйсѧ, пꙋсты́не, пре́жде безпло́днаѧ и҆  неѡбита́емаѧ, по́слѣжде же, ꙗ҆́кѡ крі́нъ, процвѣ́тшаѧ и҆  и҆́нѡкъ мно́жество возрасти́вшаѧ взыгра́йте, го́ры валаа́ма  и҆ всѧ̑ древа̀ дꙋбра̑внаѧ, хва́лѧще съ на́ми се́ргїѧ и҆  ге́рмана, вкꙋ́пѣ же и҆ а҆рсе́нїѧ со а҆леѯа́ндромъ  сви́рскимъ, ѻ҆тцы̀ всехва̑льныѧ. 
Житїѧ̀ сегѡ̀ непостоѧ́ннꙋю пꙋчи́нꙋ немѧте́жнѡ  преше́лъ є҆сѝ, прпⷣбне кѷрі́лле, ко́рмчꙋю мт҃рь бж҃їю  и҆мѣ́ѧ, и҆ ты̀, і҆ѡ́сифе, во́лоцкаѧ похвало̀, и҆ ні́ле  нестѧжа́телю, на водѣ̀ поко́йнѣ и҆ на ѕла́цѣ воздержа́нїѧ  оу҆чєни́къ ва́шихъ стада̀ мꙋ́дрѣ оу҆паслѝ є҆стѐ, и҆  ны́нѣ съ ни́ми моли́тесѧ ѡ҆ чтꙋ́щихъ па́мѧть ва́шꙋ. 
Ꙗ҆́кѡ ѕвѣ́зды вели̑кїѧ, просїѧ́ша въ мона́шескихъ  собо́рѣхъ а҆нтѡ́нїй сі́йскїй и҆ трѵ́фѡнъ вѧ́тскїй,  дими́трїй на прилꙋ́цѣ и҆ а҆мфїло́хїй и҆ дїонѵ́сїй, похвала̀  глꙋши́цкаѧ, григо́рїй пе́льшемскїй, (с. 534) па́ѵелъ, и҆  се́ргїй, и҆ корни́лїй волого́дстїи, ꙗ҆́кѡ лꙋча́ми, сїѧ́юще  добродѣ́тельми житїѧ̀ своегѡ̀, прпⷣбнїи. 
Бг҃ови́днѡ пожи́вше, пꙋсты́ни, ꙗ҆́кѡ гра́ды,  сотвори́ли є҆стѐ, мака́рїе, варна́во и҆ тѵ́хѡне,  а҆враа́мїе и҆ генна́дїе. тѣ́мже вкꙋ́пѣ съ про́чими  ѻ҆тцы̀, въ предѣ́лѣхъ костромски́хъ и҆ ꙗ҆росла́вскихъ  просїѧ́вшими, оу҆блажа́емъ ва́съ и҆ мо́лимъ: моли́те гдⷭ҇а,  да не лиши́тъ и҆ на́съ є҆гѡ́же ны́нѣ наслажда́етесѧ  бг҃овидѣ́нїѧ въ вѣ́чнѣмъ гра́дѣ нбⷭ҇нагѡ цр҃ѧ̀. 
Ликꙋ́й, ѳиваи́до рꙋ́сскаѧ, красꙋ́йтесѧ, пꙋсты̑ни и҆  дє́бри ѻ҆лонє́цкїѧ, бѣлоезє́рскїѧ и҆ вологѡ́дскїѧ,  возрасти́вшыѧ ст҃о́е и҆ сла́вное ѻ҆тє́цъ мно́жество,  чꙋ́днымъ житїе́мъ всѣ́хъ наставлѧ́ющее мі́рꙋ не  прилѣплѧ́тисѧ, кре́стъ сво́й на ра́мена взѧ́ти и҆ во  слѣ́дъ хрⷭ҇тꙋ̀ ше́ствовати. 
Бг҃оро́диченъ: 
Твое́ю всечⷭ҇тно́ю і҆кѡ́ною тѵ́хвинскою, ю҆́же  вели́каѧ рѡссі́ѧ ꙗ҆́кѡ нѣ́кїй да́ръ бжⷭ҇твенный свы́ше  бл҃гоговѣ́йнѡ прїѧ́тъ: при́снѡ странꙋ̀ на́шꙋ, ѽ гпⷭ҇жѐ  цр҃и́це бцⷣе, покрыва́й и҆ застꙋпа́й, спаса́ющи сїю̀ ѿ  всѣ́хъ навѣ̑тъ вра́жїихъ. 
А҆́ще в҃-ѧ недѣ́лѧ по пѧтидесѧ́тницѣ, по є҆ктенїѝ  конда́къ воскре́сенъ, гла́съ а҃: Воскре́слъ є҆сѝ: и҆  і҆́косъ воскре́сенъ: Воскре́сшаго тридне́внѡ: А҆́ще во  и҆́нъ де́нь, конда́къ и҆ і҆́косъ всѣ́хъ рꙋ́сскихъ  ст҃ы́хъ. 
Конда́къ ст҃ы́хъ, гла́съ г҃. Подо́бенъ: Дв҃а дне́сь: 
Дне́сь ли́къ ст҃ы́хъ, въ землѝ на́шей бг҃ꙋ  оу҆годи́вшихъ, предстои́тъ въ цр҃кви и҆ неви́димѡ за ны̀  мо́литсѧ бг҃ꙋ. а҆́гг҃ли съ ни́мъ славосло́вѧтъ, и҆ всѝ  ст҃і́и цр҃кве хрⷭ҇то́вы є҆мꙋ̀ спра́зднꙋютъ, ѡ҆ на́съ бо  мо́лѧтъ всѝ кꙋ́пнѡ превѣ́чнаго бг҃а. (с. 535) 
І҆́косъ: 
Є҆де́мскагѡ раѧ̀ древеса̀ доброплѡ́днаѧ и҆ кра̑снаѧ  ꙗ҆ви́шасѧ ст҃і́и, цвѣ́ты бл҃говѡ́нныѧ оу҆че́нїй и҆ плоды̀  дѣ́лъ творѧ́щїи, ѿ ни́хже дꙋ́шы на́шѧ пита́ютсѧ и҆ гла́дъ  на́шъ дх҃о́вный оу҆толѧ́етсѧ, прїиди́те оу҆̀бо, притеце́мъ  под̾ сѣ́нь и҆́хъ и҆ оу҆бл҃жи́мъ и҆̀хъ, ꙗ҆́кѡ страны̀  на́шеѧ ѻ҆тра́дꙋ и҆ оу҆краше́нїе и҆ ꙗ҆́кѡ житїѧ̀ ѻ҆́бразъ  на́мъ и҆ начерта́нїе, ті́и бо вѣнцы̀ прїѧ́ша нетлѣ̑нныѧ  ѿ превѣ́чнагѡ бг҃а. 
Пѣ́снь з҃. І҆рмо́съ: 
Бж҃їѧ снизхожде́нїѧ ѻ҆́гнь оу҆стыдѣ́сѧ въ  вавѷлѡ́нѣ и҆ногда̀. сегѡ̀ ра́ди ѻ҆́троцы въ пещѝ  ра́дованною ного́ю, ꙗ҆́кѡ во цвѣ́тницѣ, ликꙋ́юще, поѧ́хꙋ:  бл҃гослове́нъ є҆сѝ, бж҃е ѻ҆тє́цъ на́шихъ. 
Лео́нтїй, и҆са́їѧ и҆ і҆гна́тїй, і҆а́кѡвъ и҆  ѳео́дѡръ, чⷭ҇тні́и дх҃а сосꙋ́ди и҆ росто́вꙋ оу҆краше́нїе,  а҆враа́мїй, і҆́дѡлѡмъ покланѧ́вшыѧсѧ ко хрⷭ҇тꙋ̀ приведы́й,  и҆ пе́тръ царе́вичъ, и҆ і҆рина́рхъ, самопроизво́льный  страда́лецъ, кассїа́нъ и҆ паі́сїй, кнѧ́зь рѡма́нъ и҆  царе́вичъ дими́трїй, и҆ всѝ росто́встїи и҆ оу҆́гличстїи  чꙋдотво́рцы бжⷭ҇твенными да воспою́тсѧ пѣ́снми. 
Да велича́етсѧ не́вскїй побѣди́тель, бл҃говѣ́рный  кн҃зь а҆леѯа́ндръ, да пое́тсѧ геѡ́ргїй, во́инъ хра́брый и҆  страда́лецъ, да похва́литсѧ а҆ндре́й, пе́рвый рꙋ́сскїѧ  землѝ собира́тель, вкꙋ́пѣ со глѣ́бомъ, ю҆́нымъ сы́номъ  свои́мъ, да воспое́тсѧ же и҆ а҆враа́мїй мч҃никъ, гра́да  влади́мїра сла́ва, ст҃ы́ѧ рꙋсѝ застꙋ̑пницы и҆ цр҃кве  правосла́вныѧ оу҆краше́нїе. 
Ѳео́дѡрꙋ и҆ і҆ѡа́ннꙋ сла́ва, сꙋ́ждальскимъ  свѣти́льникѡмъ, сі́мѡнꙋ и҆ дїонѵ́сїю съ ни́ми да пою́тсѧ и҆  є҆ѵѳѵ́мїй, въ по́двизѣхъ превысо́кїй, и҆ є҆ѵфросѵ́нїѧ  прпⷣбнаѧ, пресвѣ́тлаѧ сꙋ́ждальскаѧ ѕвѣзда̀, вкꙋ́пѣ же и҆  косма̀, на ꙗ҆́хромѣ рѣцѣ̀ подвиза́выйсѧ. (с. 536) 
Пѣ́снь сто́лпникꙋ нїки́тѣ, покаѧ́нїѧ ѻ҆́бразъ  ꙗ҆ви́вшемꙋ, хвала̀ и҆ данїи́лꙋ, ни́щихъ и҆ безро́дныхъ  согрѣва́телю, сла́ва и҆ а҆ндре́ю, кнѧже́нїе ѡ҆ста́вившемꙋ  и҆ въ ни́щетнѣмъ ѻ҆́бразѣ житїѐ сконча́вшемꙋ,  переѧсла́вскимъ чꙋдотво́рцємъ. 
Кѡнстанті́не кн҃же, а҆по́столе и҆ просвѣти́телю  мꙋ́ромскїѧ землѝ, съ мїхаи́ломъ и҆ ѳео́дѡромъ, ча́ды  твои́ми, и҆ пе́тре и҆ феѵрѡ́нїе, и҆ пра́веднаѧ і҆ꙋлїані́е  ми́лостиваѧ, мꙋ́рома застꙋ̑пницы, вкꙋ́пѣ же и҆ васі́лїе  ст҃и́телю и҆ кн҃же рѡма́не, рѧза́ни сла́во, ѡ҆ на́съ хрⷭ҇та̀  моли́те. 
Тверска́ѧ похвало̀, а҆рсе́нїе ст҃и́телю, мїхаи́ле,  кн҃же и҆ мч҃ниче, и҆ а҆́нно, гра́да ка́шина сокро́вище,  ні́ле и҆ мака́рїе прпⷣбнїи, є҆фре́ме, гра́да торжка̀  просвѣти́телю, со а҆рка́дїемъ и҆ і҆ꙋлїані́ею, цвѣ́томъ  цѣломꙋ́дрїѧ, ѡ҆ на́съ хрⷭ҇та̀ моли́те. 
Ѻ҆рꙋ́жїемъ ва́шихъ мл҃твъ, бл҃говѣ́рнїи кн҃зїе  ѳео́дѡре и҆ даві́де съ кѡнстанті́номъ и҆ васі́лїе и҆  кѡнстанті́не, ꙗ҆росла́влѧ сла́во, ѡ҆хранѧ́йте и҆ ны́нѣ  ѻ҆те́чество ва́ше и҆ люде́й правосла́вныхъ ѿ всѧ́кихъ  бѣ́дъ и҆ напа́стей. 
Бг҃оро́диченъ: 
Ꙗ҆́кѡ благода́тное сокро́вище дарова́ла є҆сѝ  ст҃ѣ́й рꙋсѝ і҆кѡ́нꙋ твою̀ влади́мїрскꙋю, є҆́юже  ѻ҆тцє́мъ на́шымъ многоча́стнѣ и҆ многоѻбра́знѣ  благодѣ́ѧла є҆сѝ. не ѡ҆скꙋдѣ́й и҆ ны́нѣ, ѽ мт҃и бж҃їѧ,  оу҆толѧ́ющи лю́тое на на́съ воста́нїе, и҆ зе́млю рꙋ́сскꙋю  сп҃сѝ. 
Пѣ́снь и҃. І҆рмо́съ: 
Побѣди́тели мꙋчи́телѧ и҆ пла́мене бл҃года́тїю  твое́ю бы́вше, за́повѣдемъ твои̑мъ ѕѣлѡ̀ прилежа́ще,  ѻ҆́троцы вопїѧ́хꙋ: бл҃гослови́те, всѧ̑ дѣла̀ гдⷭ҇нѧ,  гдⷭ҇а. 
Красꙋ́йсѧ, гра́де каза́нь, и҆мѣ́ѧ мл҃твенники  своѧ̑, прпⷣбныхъ ст҃и́телей гꙋ́рїѧ, варсоно́фїѧ и҆  ге́рмана, ѿгна́вшихъ ѿ тебѐ тмꙋ̀ невѣ́рїѧ, и҆ і҆ѡа́нна  мч҃ника, и҆ стефа́на, и҆ петра̀, ѻ҆те́ческое (с. 537)  нече́стїе ѡ҆ста́вившихъ и҆ мч҃нически въ нбⷭ҇ное  ѻ҆те́чество преше́дшихъ. 
Сщ҃е́ннагѡ писа́нїѧ ѿ ю҆́ности наꙋчи́всѧ,  бг҃оно́се стефа́не, ра́ломъ слове́съ твои́хъ ѡ҆лѧденѣ̑вшаѧ  зы́рѧнскихъ люде́й сердца̀ воздѣ́лалъ є҆сѝ и҆ бжⷭ҇твенное  сѣ́мѧ въ ни́хъ всѣ́ѧлъ є҆сѝ. ны́нѣ же вкꙋ́пѣ со  ст҃ы́ми продолжа́тели дѣ́ла твоегѡ̀ гера́сїмомъ,  пїтѷрі́момъ и҆ і҆ѡ́ною па́ствꙋ ва́шꙋ и҆ всю̀ рꙋ́сскꙋю  зе́млю мл҃твами ва́шими ѡ҆гражда́йте. 
Весели́сѧ, сиби́рскаѧ страно̀, въ тебѣ́ бо гдⷭ҇ь  ꙗ҆вѝ оу҆го́дники своѧ̑: пра́веднаго сѷмеѡ́на  верхотꙋ́рскаго, и҆ и҆ркꙋ́тскїѧ ст҃и́тели і҆нноке́нтїѧ и҆  сѡфро́нїѧ, и҆ і҆ѡа́нна тобо́льскаго, нѡ́выѧ ди̑вныѧ  свѣти́льники и҆ чꙋдотво́рцы. 
Ра́дꙋйсѧ, і҆ве́рїе и҆ всѧ̑ землѐ грꙋзи́нскаѧ,  торжествꙋ́й, а҆рме́нїе, воспѣва́ющи равноапо́стольнꙋю ні́нꙋ  и҆ тама́рꙋ, григо́рїѧ просвѣти́телѧ и҆ и҆ны́хъ мно́гихъ, въ  страна́хъ кавка́зскихъ вѣ́рꙋ правосла́внꙋю и҆сповѣ́давшихъ  и҆ ны́нѣ ѡ҆ земно́мъ ѻ҆те́чествѣ хрⷭ҇тꙋ̀ молѧ́щихсѧ. 
І҆ера́рше бг҃омꙋ́дре дими́трїе, житі́й ст҃ы́хъ  списа́телю и҆ подража́телю ѡ҆́нымъ ре́вностный, сла́вы  ѻ҆́ныхъ мл҃твами твои́ми содѣ́лай на́съ ѻ҆́бщники. 
Ст҃и́телю ѻ҆́тче митрофа́не, пе́рвый воро́нежꙋ  па́стырю, мꙋ́жество ве́лїе ꙗ҆ви́вый, преще́нїѧ царе́ва и҆  сме́рти не оу҆боѧ́выйсѧ и҆ въ простотѣ̀ дꙋ́шꙋ свою̀  спасы́й, молѝ бг҃а ѡ҆ на́съ. 
Ꙗ҆́кѡ пчела̀, ме́дъ сла́дкїй ѿ цвѣтѡ́въ  скороꙋвѧда́ющихъ собра́лъ є҆сѝ, ѻ҆́тче тѵ́хѡне, ѿ  тлѣ́ннагѡ мі́ра дх҃о́вное сокро́вище, и҆́мже всѣ́хъ на́съ  оу҆слажда́еши. (с. 538) 
Бг҃оро́диченъ: 
Застꙋ́пницꙋ оу҆се́рднꙋю восхва́лимъ и҆ чⷭ҇тно́мꙋ  є҆ѧ̀ поклони́мсѧ ѻ҆́бразꙋ, и҆́мже въ новопросвѣще́ннѣй  странѣ̀ правовѣ́рїе оу҆твердѝ и҆ въ годи́нꙋ лю́тꙋю  ма́терь рꙋ́сскихъ градѡ́въ сп҃сѐ. се́й и҆ гра́да ст҃а́гѡ  петра̀ вели́кое сокро́вище, и҆ всеѧ̀ землѝ на́шеѧ  пресла́вное бога́тство. 
Пѣ́снь ѳ҃. І҆рмо́съ: 
Ѽ, дѣ́вства кра́й, бцⷣе пѣ́снми же сла́вными  пра́здники возвыша́ющаѧ бл҃года́тей твои́хъ и҆ ны́нѣ  дѣ́вственною сло́ва твоегѡ̀ па́мѧтїю наи́тїемъ та́йнымъ  оу҆краша́ющаѧ въ не́й тѧ̀ велича́ющыѧ. 
Ѽ бл҃гі́й просвѣти́телю и҆ ти́хїй а҆́гг҃ле цр҃кве  тамбо́вскїѧ, ст҃и́телю пїтѷрі́ме, весели́сѧ ѡ҆ па́ствѣ  твое́й и҆ всеѧ̀ рꙋсѝ, въ не́й бо но́ваѧ и҆ вѣ́чнаѧ  ра́дость процвѣтѐ, прпⷣбный серафі́мъ, ди́вный трꙋ́дникъ  спасе́нїѧ на́шегѡ. 
Ѽ ст҃и́телїе бг҃омꙋ́дрїи ѳеодо́сїе и҆ і҆ѡаса́фе,  ди́внымъ нетлѣ́нїемъ ѿ гдⷭ҇а просла́вленнїи! ва́ми  возвели́чени є҆смы̀ и҆ мы̀, ча̑да сꙋ́ще цр҃кве  правосла́вныѧ, въ не́йже и҆ доны́нѣ гдⷭ҇ь чꙋ̑днаѧ  ꙗ҆влѧ́етъ и҆ рабѡ́въ свои́хъ прославлѧ́етъ. 
Ѽ но́вый чꙋдотво́рче, і҆ѡ́сифе, ст҃и́телю и҆  мт҃ниче! гра́дъ а҆́страхань и҆ всѧ̀ пово́лжскаѧ страна̀  тобо́ю хва́литсѧ и҆ почита́етъ тѧ̀, за пра́вдꙋ ѿ  невѣ́рныхъ мѧте́жникѡвъ лю́тѣ пострада́вша. 
Ѽ, па́че сло́ва и҆ превы́ше похва́лъ ст҃ы́хъ  страстоте́рпцєвъ по́двига! ѕло́бꙋ оу҆̀бо лю́тыхъ  ѿстꙋ́пникѡвъ и҆ на́глое і҆ꙋде́йское неи́стовство  претерпѣ́ша, вѣ́рꙋ хрⷭ҇то́вꙋ проти́вꙋ оу҆че́нїй мі́ра  сегѡ̀, ꙗ҆́кѡ щи́тъ, держа́ще и҆ на́мъ ѻ҆́бразъ терпѣ́нїѧ  и҆ ѕлострада́нїй досто́йнѡ ꙗ҆влѧ́юще. (с. 539) 
Ѽ, тве́рдости и҆ мꙋ́жества по́лка мч҃єникъ  хрⷭ҇то́выхъ, ѿ хи́нѡвъ лю́тыхъ за хрⷭ҇та̀ оу҆бїе́нныхъ!  ті́и бо цр҃ковь правосла́внꙋю оу҆краси́ша и҆ въ странѣ̀  свое́й крѡ́ви своѧ̑, ꙗ҆́кѡ сѣ́мѧ вѣ́ры, да́ша, и҆ кꙋ́пнѡ  со всѣ́ми ст҃ы́ми досто́йнѡ да почтꙋ́тсѧ. 
Ѽ вели́цыи срѡ́дницы на́ши, и҆мено́ваннїи и҆  безыме́ннїи, ꙗ҆вле́ннїи и҆ неѧвле́ннїи, нбⷭ҇нагѡ сїѡ́на  дости́гшїи и҆ сла́вꙋ мно́гꙋ ѿ бг҃а прїи́мшїи,  оу҆тѣше́нїе на́мъ, въ ско́рби сꙋ́щымъ, и҆спроси́те, вѣ́рꙋ  на́шꙋ па́дшꙋю возста́вите и҆ лю́ди расточє́нныѧ собери́те,  ѿ на́съ, ꙗ҆́кѡ да́ръ, пѣ́снь бл҃годаре́нїѧ прїе́млюще. 
Трⷪ҇ченъ: 
Ѽ трⷪ҇це чⷭ҇тна́ѧ, прїимѝ, ꙗ҆́же рѡссі́ѧ  прино́ситъ тѝ, ꙗ҆́кѡ нача́тки и҆ ꙗ҆́кѡ ѳѷмїа́мъ  и҆збра́нный, всѧ̑ оу҆годи́вшыѧ и҆ пре́жде, и҆ по́слѣжде въ  не́й, зна́ємыѧ и҆ незна́ємыѧ, и҆ мл҃твами и҆́хъ ѿ  всѧ́кагѡ вре́да сїю̀ сохранѧ́й. 
Бг҃оро́диченъ: 
Ѽ дв҃о бл҃года́тнаѧ, гра́ды и҆ вє́си на́шѧ  чⷭ҇тна́гѡ ли́ка твоегѡ̀ и҆з̾ѻбражє́нїи, ꙗ҆́кѡ  бл҃говоле́нїѧ зна́мєнїи, ѡ҆богати́вшаѧ, бл҃годаре́нїе  на́ше прїимѝ и҆ ѿ бѣ́дъ лю́тыхъ ѻ҆те́чество на́ше  и҆зба́ви, вси́ бо тѧ̀, ꙗ҆́кѡ покро́въ всемо́щный страны̀  на́шеѧ, велича́емъ. 
А҆́ще в҃-ѧ недѣ́лѧ по пѧтидесѧ́тницѣ, по ѳ҃-й  пѣ́сни є҆ктенїа̀ и҆ Ст҃ъ гдⷭ҇ь бг҃ъ на́шъ: Свѣти́ленъ  воскре́сный в҃-й: Ка́мень оу҆зрѣ́вше: Сла́ва,  свѣти́ленъ ст҃ы́хъ. И҆ ны́нѣ, бг҃оро́диченъ є҆гѡ̀. 
Свѣти́ленъ ст҃ы́хъ. Подо́бенъ: Нб҃о ѕвѣзда́ми: 
Въ пѣ́снехъ восхва́лимъ свѣти̑ла незахѡди́маѧ  рѡссі̑йскїѧ землѝ, таи́нники бжⷭ҇твеннагѡ сло́ва, хрⷭ҇та̀  (с. 540) сла́вѧще, си́хъ просвѣти́вшаго и҆ возлюби́вшаго и҆  помо́щники на́мъ да́вшаго въ ско́рби. 
Сла́ва, и҆ ны́нѣ, бг҃оро́диченъ: 
Свѣ́томъ лица̀ твоегѡ̀ ѻ҆гнезра́чнꙋю странꙋ̀  рꙋ́сскꙋю ѡ҆зари́въ, гдⷭ҇и, и҆ ны́нѣ во ст҃ы́хъ твои́хъ,  ꙗ҆́кѡ въ лꙋча́хъ неизче́тныхъ, не преста́й ѡ҆зарѧ́ти на́съ  премꙋ́дростїю твое́ю, ꙗ҆́же є҆́сть софі́ѧ преимени́таѧ. 
На хвали́техъ стїхи̑ры на и҃, воскре́сны д҃, гла́съ  а҃: Пое́мъ твою̀, хрⷭ҇тѐ: Кре́стъ претерпѣ́вый:  А҆́да плѣни́вый: Бг҃олѣ́пное твоѐ: И҆  хвали̑тныѧ стїхи̑ры ст҃ы́хъ со сла́вникомъ на д҃: двѣ̀  послѣ̑днїѧ стїхи̑ры пое́мъ со стїхѝ ѿ стїхо́вны ма́лыѧ  вече́рни: Сті́хъ: Бг҃ъ на́мъ прибѣ́жище и҆ си́ла,  помо́щникъ въ ско́рбехъ, ѡ҆брѣ́тшихъ ны̀ ѕѣлѡ̀. Сті́хъ:  Гдⷭ҇ь си́лъ съ на́ми, застꙋ́пникъ на́шъ бг҃ъ і҆а́кѡвль.  Сла́ва, стїхи́ра є҆ѵⷢ҇льскаѧ в҃-ѧ, гла́съ в҃: Съ мѵ́ры  прише́дшымъ: И҆ ны́нѣ, гла́съ то́йже: Пребл҃гослове́нна  є҆сѝ: 
На хвали́техъ стїхи̑ры ст҃ы́хъ, гла́съ є҃. Подо́бенъ:  Ра́дꙋйсѧ: 
Ра́дꙋйсѧ, цр҃ковь рѡссі́йскаѧ вѣ́рнаѧ, ра́дꙋйсѧ,  кн҃же бл҃говѣ́рный влади́мїре пресла́вный, ра́дꙋйсѧ,  ѻ҆́льго и҆збра́ннаѧ вы́ бо є҆стѐ ко влⷣцѣ всѣ́хъ  пе́рвѣйшїи на́ши хода́таи, и҆ нача̑льницы правосла́вїѧ, и҆  наста̑вницы ко и҆́стиннѣй вѣ́рѣ. ра́дꙋйсѧ, всѧ́ко  мѣ́сто, и҆ страна̀, и҆ гра́дъ, гра́жданы воспита́вшїи  нбⷭ҇нагѡ црⷭ҇твїѧ, сі́и ст҃а̑ѧ свѣти̑ла дꙋша́мъ на́шымъ  ꙗ҆ви́шасѧ, сі́и чꙋде́съ заре́ю, и҆ дѣ́лы, и҆ зна́менїи  просїѧ́ша мы́сленнѡ во всѧ̑ концы̀ и҆ ны́нѣ хрⷭ҇тꙋ̀  мо́лѧтсѧ пода́ти дꙋша́мъ на́шымъ ве́лїю млⷭ҇ть. (с. 541) 
Ра́дꙋйсѧ, землѝ рꙋ́сскїѧ оу҆краше́нїе, цр҃кве  на́шеѧ непоколеби́мое оу҆твержде́нїе, сла́во  правосла́вныхъ, чꙋде́съ и҆стѡ́чницы, любвѐ стрꙋѝ  неистощи̑мыѧ, свѣти̑льницы многосвѣ́тлїи, дх҃а ст҃а́гѡ  ѻ҆рга́ни, кро́тцыи и҆ неѕло́бивїи, добродѣ́тельми  оу҆кра́шеннїи, чл҃вѣ́цы нбⷭ҇нїи, земні́и а҆́гг҃ли, хрⷭ҇та̀  дрꙋ́зи и҆́скреннїи тогѡ̀ прилѣ́жнѡ моли́те пода́ти ва́съ  чтꙋ́щымъ ве́лїю млⷭ҇ть. 
Прїиди́те, нбⷭ҇нїи предста́телїе на́ши, къ на́мъ,  ва́шегѡ тре́бꙋющымъ ми́лостивагѡ посѣще́нїѧ, и҆ и҆зба́вите  ѡ҆ѕло́блєнныѧ мꙋчи́тельскими преще́нїи лю́тагѡ неи́стовства  невѣ́рныхъ, ѿ ни́хже, ꙗ҆́кѡ плѣ̑нницы и҆ на́зи, гони́мы  є҆смы̀, ѿ мѣ́ста на мѣ́сто ча́сто преходѧ́ще и҆  заблꙋжда́юще въ верте́пѣхъ и҆ гора́хъ. оу҆ще́дрите  оу҆̀бо, прехва́льнїи, и҆ да́рꙋйте на́мъ ѡ҆сла́бꙋ,  оу҆толи́те бꙋ́рю и҆ оу҆гаси́те є҆́же на ны̀ негодова́нїе,  бг҃а молѧ́ще, подаю́щаго ва́ми землѝ на́шей ве́лїю млⷭ҇ть. 
Сла́ва, гла́съ д҃: 
Гла́съ є҆ѵⷢ҇льскїй оу҆слы́шавше и҆ а҆по́стольскою  ре́вностїю распали́вшесѧ, въ наꙋче́нїе невѣ́рныхъ  ꙗ҆зы́кѡвъ оу҆стреми́стесѧ, бг҃облаже́ннїи  равноапо́стольнїи кꙋ́кше, лео́нтїе, стефа́не и҆ гꙋ́рїе,  ге́рмане а҆лѧ́скинскїй, и҆ ст҃и́телю ѻ҆́тче нїко́лае  ꙗ҆по́нскїй, и҆ досточꙋ́дный і҆нноке́нтїе, вели́кїѧ  сиби́рскїѧ страны̀ а҆по́столе и҆ просвѣще́нїѧ за мо́ремъ  сꙋ́щихъ но́выхъ стра́нъ во а҆ме́рицѣ первонача́льниче.  тѣ́мже со всѣ́ми про́чими, во бл҃говѣ́стїи хрⷭ҇то́вѣ  потрꙋди́вшимисѧ, досто́йнѡ оу҆блажа́етесѧ. 
И҆ ны́нѣ, бг҃оро́диченъ, гла́съ то́йже: 
При́снѡ страна̀ рѡссі́йскаѧ ѡ҆ тебѣ̀ хва́литсѧ и҆  весели́тсѧ, и҆мꙋ́щи тѧ̀ застꙋ́пницꙋ непосты́днꙋю и҆ стѣ́нꙋ  нерꙋши́мꙋю, не ѡ҆скꙋдѣ́й и҆ ны́нѣ, влⷣчице, и҆збавлѧ́ти  твоѧ̑ лю́ди ѿ всѣ́хъ бѣ́дъ. (с. 542) 
Славосло́вїе вели́кое. 
А҆́ще в҃-ѧ недѣ́лѧ по пѧтидесѧ́тницѣ, тропа́рь  воскре́сенъ то́чїю: Дне́сь сп҃се́нїе мі́рꙋ бы́сть: Во  и҆́нъ де́нь по славосло́вїи тропа́рь ст҃ы́хъ, гла́съ д҃:  І҆ерꙋсали́ма вы́шнѧгѡ гра́ждане: Сла́ва, и҆ ны́нѣ,  бг҃оро́диченъ: Къ застꙋ́пницѣ страны̀ на́шеѧ: (зрѝ  страни́цꙋ 501). Є҆ктєнїѝ и҆ ѿпꙋ́стъ. 
Посе́мъ и҆схо́дитъ предстоѧ́тель съ кади́ломъ  сѣ́верными двермѝ, пред̾ и҆дꙋ́щымъ є҆мꙋ̀ двꙋ́мъ  свѣти́льникѡмъ, ко і҆кѡ́нѣ пра́здника. И҆ пою́тсѧ стїхи̑ры  хра́ма всѣ́хъ рꙋ́сскихъ ст҃ы́хъ, подѡ́бны на ѻ҆́смь  гласѡ́въ. 
Стїхи́ры на цѣлова́нїе, гла́съ а҃. Подо́бенъ:  Нбⷭ҇ныхъ чинѡ́въ: 
Нбⷭ҇нїи гра́ждане, сослꙋжє́бницы мы́слєннымъ  чинѡ́мъ, чꙋдотво́рцы рꙋ́сстїи, не забꙋ́дите земно́е  ѻ҆те́чество ва́ше, ꙗ҆́кѡ на ва́съ оу҆пова́нїе по бз҃ѣ и҆  бцⷣѣ возложи́хомъ. 
Гла́съ то́йже. Подо́бенъ: Прехва́льнїи мч҃єницы: 
Прехва́льнїи чꙋдотво́рцы рꙋ́сстїи, ва́съ ни землѧ̀  на́ша потаи́ла є҆́сть, но не́бо прїѧ́тъ вы̀, и҆  ѿверзо́шасѧ ва́мъ ра̑йскїѧ двє́ри, и҆ внꙋ́трь раѧ̀  бы́вше, дре́ва жи́зни наслажда́етесѧ, хрⷭ҇тꙋ̀ моли́тесѧ  дарова́ти ѻ҆те́чествꙋ ва́шемꙋ ми́ръ и҆ ве́лїю млⷭ҇ть. 
Гла́съ в҃. Подо́бенъ: Кі́ими похва́льными: 
Кі́ими похва́льными вѣнцы̀ оу҆вѣнча́емъ  предста́тели на́шѧ; прⷭ҇то́лꙋ бж҃їю ны́нѣ предстоѧ́щыѧ и҆  дх҃о́внѡ на́съ посѣща́ющыѧ, чи́стѣ тѣ́хъ лю́бѧщихъ,  всѣ́хъ ско́рбныхъ оу҆тѣ́шители и҆ всѣ́хъ сꙋ́щихъ въ  бѣда́хъ прибѣ́жище, страны̀ на́шеѧ храни́тели, вѣ́ры  и҆́стинныѧ въ не́й оу҆твержде́нїе, правосла́вныхъ  побо́рники, и҆́хже ра́ди врагѡ́въ на́шихъ возноше́нїе  хрⷭ҇то́съ низложѝ, и҆мѣ́ѧй ве́лїю млⷭ҇ть. (с. 543) 
Гла́съ г҃. Подо́бенъ: Крестоѻбра́знѡ мѡѷсе́й: 
Крестоѻбра́знѡ мѡѷсе́й на горѣ̀ рꙋ́цѣ просте́ръ  къ высотѣ̀, а҆мали́ка побѣдѝ, ст҃і́и же срѡ́дницы на́ши  при́снѡ ко гдⷭ҇ꙋ простира́ютъ рꙋ́цѣ своѝ, молѧ́щесѧ ѡ҆  рꙋ́сстѣй землѝ, ѡ҆хранѧ́юще ю҆̀ ѿ и҆скꙋше́нїй и҆ бѣ́дъ  и҆ на́мъ ѻ҆́бразъ подаю́ще, да мл҃твою воѻрꙋжи́вшесѧ и҆  кресто́мъ, побѣжда́емъ врага̀, прославлѧ́юще сп҃са гдⷭ҇а. 
Гла́съ д҃. Подо́бенъ: Зва́нный свы́ше: 
Свы́ше зва́ни бы́вше, ѡ҆снова́нїе крѣ́пкѡ къ  добродѣ́телемъ положи́сте въ дꙋша́хъ ва́шихъ, стра́хъ  бж҃їй, се́й бо є҆́сть нача́ло премꙋ́дрости и҆ ѡ҆кормле́нїе  во все́мъ житїѝ хотѧ́щымъ оу҆годи́ти бг҃ꙋ, и҆ на се́мъ  ѡ҆снова́нїи назда́сте прекра́сныѧ добродѣ́тєли  сохране́нїемъ животво́рныхъ бж҃їихъ за́повѣдей. є҆го́же  моли́те сп҃стѝ и҆ просвѣти́ти дꙋ́шы на́шѧ. 
Гла́съ то́йже. Подо́бенъ: Хотѣ́хъ слеза́ми ѡ҆мы́ти: 
Хотѣ́хъ житїю̀ подража́ти подви́жникѡвъ  бл҃гоче́стїѧ ѿ ро́да на́шегѡ и҆ про́чее житїѧ̀ моегѡ̀  дѣ́лы до́брыми бл҃гоꙋгоди́ти тебѣ̀, но вра́гъ льсти́тъ мѧ̀  и҆ бо́ретъ дꙋ́шꙋ мою̀, гдⷭ҇и, ст҃ы́хъ твои́хъ мольба́ми  поми́лꙋй и҆ сп҃си́ мѧ. 
Гла́съ є҃. Подо́бенъ: Прпⷣбне ѻ҆́тче: 
Пресла́внїи ѻ҆тцы̀, чꙋ́вственное ѻ҆те́чество  и҆мꙋ́щїи зе́млю рꙋ́сскꙋю, мы́сленный же нбⷭ҇ный гра́дъ  го́рнїй сїѡ́нъ, свѣти̑льницы сꙋ́щымъ во тмѣ̀ ѿча́ѧнїѧ  ꙗ҆ви́стесѧ, покаѧ́нїѧ оу҆́глїе пречⷭ҇тно́е, добродѣ́телей  бжⷭ҇твенное би́серїе, си̑рымъ предста́телїе и҆ вдови́цамъ,  зако́нѡвъ цр҃ко́вныхъ и҆сполни́тели и҆ дѣ́тельнїи  свѣти̑льницы воздержа́нїѧ, хрⷭ҇та̀ моли́те, хрⷭ҇то́ви  моли́тесѧ всегда̀ дарова́ти цр҃кве рꙋ́сстѣй є҆диномы́слїе  и҆ землѝ на́шей ми́ръ и҆ ве́лїю млⷭ҇ть. (с. 544) 
Гла́съ ѕ҃. Подо́бенъ: А҆́гг҃льскїѧ пред̾иди́те: 
А҆́гг҃льскїѧ пред̾иди́те си̑лы, ꙗ҆̀же въ домꙋ̀  ѻ҆́тчи, оу҆гото́вайте ѡ҆би́тели: ѿ ро́да бо на́шегѡ  подви̑жницы бл҃гоче́стїѧ, ꙗ҆́кѡ цр҃кве пе́рвенцы, и҆ ны́нѣ  на нб҃сѣ́хъ написꙋ́ютсѧ. Тѣ́мъ мы̀, грѣ́шнїи, въ ра́дости  возопїи́мъ: ди́венъ є҆сѝ, бж҃е, во ст҃ы́хъ, мл҃твами и҆́хъ  и҆ на́съ поми́лꙋй. 
Гла́съ то́йже. Подо́бенъ: Тридне́венъ: 
Па́мѧть ст҃ы́хъ ра́дость боѧ́щихсѧ гдⷭ҇а,  подвиза́вшесѧ бо хрⷭ҇та̀ ра́ди, вѣнцы̀ ѿ негѡ̀ прїѧ́ша,  и҆ ны́нѣ со дерзнове́нїемъ мо́лѧтсѧ ѡ҆ рꙋ́сстѣй землѝ. 
Гла́съ то́йже. Подо́бенъ: Ѿча̑ѧннаѧ: 
Ѿча̑ѧни є҆смы̀ житїѧ̀ ра́ди и҆ не и҆́мамы пра́ва  добродѣ́тельна, но ꙗ҆́кѡ прино́симъ тѝ мл҃твы ст҃ы́хъ  срѡ́дникъ на́шихъ, не ѿве́ржи ны̀, гдⷭ҇и, оу҆твердѝ  цр҃ковь рꙋ́сскꙋю, не пре́зри сле́зы вѣ́рныхъ сынѡ́въ,  колѣ̑на пред̾ ваа́ломъ не преклонѧ́вшихъ, и҆ и҆̀хже не  и҆стреби́лъ є҆сѝ, согрѣша́ющихъ, прїими́ ны, ка́ющыѧсѧ,  ст҃ы́хъ твои́хъ мольба́ми. 
Гла́съ з҃. Подо́бенъ: Неради́вше ѡ҆ вре́менныхъ: 
Неради́вше ѡ҆ вре́менныхъ, ст҃і́и соплемє́нницы  на́ши, и҆ на землѝ хрⷭ҇та̀ ра́ди до́бльственнѣ  подвиза́вшесѧ, воздаѧ̑нїѧ трꙋдѡ́въ ѿ негѡ̀ прїѧ́сте, но  ꙗ҆́кѡ и҆мꙋ́щїи дерзнове́нїе, того̀ оу҆моли́те, ꙗ҆́кѡ бг҃а  всеси́льна, рꙋ́сь въ правосла́вїи оу҆тверди́ти, всѧ̑ же  собла́зны цр҃кѡ́вныѧ въ не́й до конца̀ и҆скорени́те  мо́лимсѧ. 
Гла́съ и҃. Подо́бенъ: Что́ ти нарече́мъ: 
Что̀ ва́съ нарече́мъ: херꙋві́мы ли; ꙗ҆́кѡ на ва́съ  почи́лъ є҆́сть хрⷭ҇то́съ: серафі́мы ли; ꙗ҆́кѡ непреста́ннѡ  просла́висте є҆го̀: а҆́гг҃ли ли; въ тѣ́лѣ бо сꙋ́ще,  безпло́тныхъ житїѐ показа́сте: (с. 545) си̑лы ли;  дѣ́йствꙋете бо чꙋдеса̀: мнѡ́га ва́ша и҆мена̀ и҆ бѡ́льшаѧ  дарова̑нїѧ. моли́те сп҃сти́сѧ на́мъ, сро́дникѡмъ ва́шымъ. 
Гла́съ то́йже. Подо́бенъ: И҆́же во є҆де́мѣ: 
Дре́влѣ во є҆де́мѣ въ раѝ дре́во снѣ́дное  прозѧ́бло є҆́сть посредѣ̀ садѡ́въ, во всѣ́хъ же концѣ́хъ  рꙋ́сскїѧ землѝ ст҃і́и срѡ́дницы на́ши, ꙗ҆́кѡ фі́нїѯи,  процвѣто́ша, и҆ ꙗ҆́кѡ ке́дри въ лїва́нѣ, оу҆мно́жишасѧ,  и҆́миже цр҃ковь на́ша красѧ́щисѧ па́че дре́внѧгѡ є҆де́ма,  ра́достнѡ прославлѧ́етъ гдⷭ҇а, вѣ́ры ра́ди си́хъ  просла́вльшаго, и҆ на́съ сла́вы ѻ҆́ныхъ прича́стники  ꙗ҆вѝ, хрⷭ҇тѐ бж҃е, мл҃твами и҆́хъ разрꙋша́ѧ ꙗ҆́же на ны̀  кѡ́зни вра̑жїѧ, и҆ сподо́би на́съ црⷭ҇твїѧ твоегѡ̀, гдⷭ҇и. 
Гла́съ то́йже. Подо́бенъ: Мꙋ́чєницы твоѝ: 
Ст҃і́и твоѝ, гдⷭ҇и, забы́ша житє́йскаѧ, небре́гше  ѡ҆ тѣле́сныхъ бꙋ́дꙋщїѧ ра́ди жи́зни, тоѧ̀ наслѣ̑дницы  ꙗ҆ви́шасѧ, тѣ́мже и҆ со а҆́гг҃лы ра́дꙋютсѧ. тѣ́хъ  мл҃твами да́рꙋй землѝ на́шей ве́лїю млⷭ҇ть. 
Сла́ва, и҆ ны́нѣ, бг҃оро́диченъ, гла́съ то́йже. 
Подо́бенъ: Ѽ, пресла́внагѡ чꙋдесѐ: 
Ѽ пресла́внагѡ чꙋдесѐ! нб҃сѐ и҆ землѝ цр҃и́це,  ѿ ст҃ы́хъ сро́дникѡвъ на́шихъ оу҆молѧ́емаѧ, до ны́нѣ  зе́млю рꙋ́сскꙋю покрыва́етъ и҆ ли́ка своегѡ̀  и҆з̾ѻбраже́нїи ми́лостивнѡ ѡ҆богаща́етъ. ѽ влⷣчице  держа́внаѧ, не преста́ни и҆ на бꙋ́дꙋщее вре́мѧ во  оу҆твержде́нїе на рꙋсѝ правосла́вїѧ млⷭ҇ти и҆ чꙋдеса̀  и҆злива́ти до вѣ́ка. а҆ми́нь. 
И҆ быва́етъ є҆леопома́занїе. Посе́мъ мл҃тва Влⷣко  многоми́лостиве: кра́тко (зрѝ оу҆ста́въ, стр. 584).  А҆́ще во в҃-ю недѣ́лю по пѧтидесѧ́тницѣ, ѡ҆глаше́нїе  стꙋди́тово и҆ тропа́рь прпⷣбномꙋ ѳео́дѡрꙋ. Ча́съ а҃-й и҆  ѿпꙋ́стъ. Та́же, соше́дшесѧ посредѣ̀ хра́ма, пое́мъ стїхѝ  сі́и. (с. 546) 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ чⷭ҇тно́ю твое́ю  кро́вїю. 
Под̾ твою̀ млⷭ҇ть прибѣга́емъ, бцⷣе дв҃о,  моле́нїй на́шихъ не пре́зри въ ско́рбехъ, но ѿ бѣ́дъ  и҆зба́ви на́съ, є҆ди́на чⷭ҇таѧ и҆ бл҃гослове́ннаѧ. 
Прест҃а́ѧ бцⷣе, сп҃сѝ на́съ. 
Всѝ ст҃і́и землѝ рꙋ́сскїѧ, моли́те бг҃а ѡ҆ на́съ. 
На лїтꙋргі́и 
А҆́ще во в҃-ю недѣ́лю по пѧтидесѧ́тницѣ, бл҃жє́нны  воскрє́сны а҃-гѡ гла́са на ѕ҃, начина́ѧ ѿ: Бл҃же́ни  кро́тцыи: и҆ ст҃ы́хъ бл҃жє́нны на д҃, гла́съ и҃, ѿ:  Бл҃же́ни є҆стѐ, є҆гда̀ поно́сѧтъ ва́мъ: А҆́ще во  и҆́нъ де́нь, блажє́нны ст҃ы́хъ на и҃, начина́ѧ ѿ:  Бл҃же́ни ми́лостивїи: 
Бл҃жє́нны ст҃ы́хъ, гла́съ и҃: 
На и҃: Бл҃же́ни ми́лостивїи, ꙗ҆́кѡ ті́и поми́ловани  бꙋ́дꙋтъ. 
Всѝ въ пѣ́снехъ дх҃о́вныхъ воспои́мъ согла́снѡ во  бл҃гоче́стїи просїѧ́вшыѧ бжⷭ҇твєнныѧ ѻ҆тцы̀ на́шѧ, ꙗ҆̀же  и҆знесѐ рꙋ́сскїѧ землѝ всѧ́ко мѣ́сто и҆ страна̀ и҆ ꙗ҆́же  цр҃ковь рꙋ́сскаѧ воспита̀. 
Бл҃же́ни чи́стїи се́рдцемъ, ꙗ҆́кѡ ті́и бг҃а  оу҆́зрѧтъ. 
Ѽ вели́цыи срѡ́дницы на́ши, и҆мено́ваннїи и҆  безыме́ннїи, ꙗ҆вле́ннїи и҆ неѧвле́ннїи, нбⷭ҇нагѡ сїѡ́на  дости́гшїи и҆ сла́вꙋ мно́гꙋ ѿ бг҃а прїи́мшїи,  оу҆тѣше́нїе на́мъ, въ ско́рби сꙋ́щымъ, и҆спроси́те, вѣ́рꙋ  на́шꙋ па́дшꙋю возста́вите и҆ лю́ди расточє́нныѧ собери́те,  ѿ на́съ, ꙗ҆́кѡ да́ръ, пѣ́снь бл҃годаре́нїѧ прїе́млюще. 
Бл҃же́ни миротво́рцы, ꙗ҆́кѡ ті́и сы́нове бж҃їи  нарекꙋ́тсѧ. 
Ѽ трⷪ҇це чⷭ҇тна́ѧ, прїимѝ, ꙗ҆̀же рѡссі́ѧ  прино́ситъ тѝ, ꙗ҆́кѡ нача́тки и҆ ꙗ҆́кѡ ѳѷмїа́мъ  и҆збра́нный, всѧ̑ оу҆годи́вшыѧ и҆ (с. 547) пре́жде, и҆  по́слѣжде въ не́й, зна́ємыѧ и҆ незна́ємыѧ, и҆ мл҃твами  и҆́хъ ѿ всѧ́кагѡ вре́да сїю̀ сохранѝ. 
Бл҃же́ни и҆згна́ни пра́вды ра́ди, ꙗ҆́кѡ тѣ́хъ  є҆́сть црⷭ҇тво нбⷭ҇ное. 
Ѽ дв҃о бл҃года́тнаѧ, гра́ды и҆ вє́си на́шѧ  чⷭ҇тна́гѡ ли́ка твоегѡ̀ и҆з̾ѻбраже́нїи, ꙗ҆́кѡ  бл҃говоле́нїѧ зна́менїи, ѡ҆богати́вшаѧ, бл҃годаре́нїе на́ше  прїимѝ и҆ ѿ бѣ́дъ лю́тыхъ ѻ҆те́чество на́ше и҆зба́ви,  вси́ бо тѧ̀, ꙗ҆́кѡ покро́въ всемо́щный страны̀ на́шеѧ,  велича́емъ. 
Бл҃же́ни є҆стѐ, є҆гда̀ поно́сѧтъ ва́мъ, и҆  и҆жденꙋ́тъ и҆ рекꙋ́тъ всѧ́къ ѕо́лъ глаго́лъ на вы̀ лжꙋ́ще  менѐ ра́ди. 
Не мече́мъ на́шимъ зе́млю на́шꙋ наслѣ́дихомъ, но  десни́цею твое́ю и҆ мы́шцею твое́ю, и҆ просвѣще́нїемъ лица̀  твоегѡ̀, и҆ ст҃ы́хъ твои́хъ слеза́ми, по́двиги и҆ пѡ́ты,  кровмѝ и҆ оу҆че́нїи, ѻ҆те́чество на́ше оу҆тверди́сѧ. 
Ра́дꙋйтесѧ и҆ весели́тесѧ, ꙗ҆́кѡ мзда̀ ва́ша мно́га  на нб҃сѣ́хъ. 
Є҆гда̀ ѿстꙋпи́хомъ ѿ тебѐ и҆ за́пѡвѣди твоѧ̑  престꙋпи́хомъ, тогда̀ ѿри́нꙋлъ є҆си́ ны и҆ низложи́лъ  є҆си́ ны, и҆ па́че всѣ́хъ ꙗ҆зы̑къ оу҆ма́лихомсѧ, но  пощадѝ на́съ, бж҃е, сп҃си́телю на́шъ, ст҃ы́хъ твои́хъ  мольба́ми. 
Сла́ва, трⷪ҇ченъ: 
Ѽ трⷪ҇це пребжⷭ҇твеннаѧ, оу҆врачꙋ́й болѣ̑зни и҆  скѡ́рби на́шѧ, и҆ воздви́гни дх҃ъ на́шъ ѿ лѣ́ности и҆  сна̀ грѣхо́внагѡ, да досто́йни бꙋ́демъ ѻ҆тє́цъ и҆ бра́тїй  на́шихъ, по́двиги свои́ми въ землѝ на́шей и҆́мѧ твоѐ  просла́вльшихъ. 
И҆ ны́нѣ, бг҃оро́диченъ: 
Расточє́нныѧ соберѝ, ѿлꙋчє́нныѧ возвратѝ,  ѿпа́дшыѧ ѿ вѣ́ры правосла́вныѧ ѡ҆братѝ, пла́чꙋщыѧ и҆  скорбѧ́щыѧ оу҆тѣ́ши, (с. 548) землѝ на́шеѧ пови́гшїѧсѧ  сокрꙋше́нїе и҆сцѣлѝ, бл҃года́тнаѧ, со ст҃ы́ми соѻ́тчичи  на́шими бг҃а ѡ҆ на́съ оу҆молѧ́ющи. 
По вхо́дѣ тропарѝ и҆ кондакѝ, и҆ чтє́нїѧ  а҆по́стола и҆ є҆ѵⷢ҇лїѧ, и҆ прича̑стны по оу҆ста́вꙋ в҃-й  недѣ́ли по пѧтидесѧ́тницѣ (зрѝ стр. 584). 
По заамво́нной мл҃твѣ и҆схо́димъ ко і҆кѡ́нѣ  пра́здника, пою́ще тропа́рь ст҃ы́хъ, гла́съ и҃: Ꙗ҆́коже  пло́дъ: (зрѝ стр. 498). Сла́ва, конда́къ ст҃ы́хъ, гла́съ  г҃: Дне́сь ли́къ ст҃ы́хъ: (зрѝ стр. 534). 
И҆ ны́нѣ, бг҃оро́диченъ, гла́съ г҃: 
Бцⷣе, хрⷭ҇тїа́нѡмъ помо́щнице, твоѐ  предста́тельство стѧжа́вше, рабѝ твоѝ, бл҃года́рнѡ тебѣ̀  вопїе́мъ: ра́дꙋйсѧ, пречⷭ҇таѧ бцⷣе дв҃о, и҆ ѿ всѣ́хъ  на́съ бѣ́дъ твои́ми мл҃твами всегда̀ и҆зба́ви, є҆ди́на  вско́рѣ предста́тельствꙋющаѧ. 
Посе́мъ чте́тсѧ мл҃тва на бл҃гослове́нїе ко́лива и҆  кра́ткаѧ мл҃тва ко всѣ̑мъ ст҃ы̑мъ землѝ рꙋ́сскїѧ. (А҆́ще  не соверша́лось послѣ́дованїе моле́бнагѡ пѣ́нїѧ, чте́тсѧ  по лїтꙋргі́и по́лнаѧ мл҃тва ко всѣ̑мъ ст҃ы̑мъ землѝ  рꙋ́сскїѧ, зрѝ стр. 509). 
Моли́тва ко всѣ̑мъ ст҃ы̑мъ землѝ рꙋ́сскїѧ. 
Ѽ всеблаже́ннїи и҆ бг҃омꙋ́дрїи оу҆гѡ́дницы бж҃їи,  по́двиги свои́ми зе́млю рꙋ́сскꙋю ѡ҆ст҃и́вшїи и҆ тѣлеса̀  своѧ̑, ꙗ҆́кѡ сѣ́мѧ вѣ́ры, въ не́й ѡ҆ста́вльшїи, дꙋша́ми  же свои́ми прⷭ҇то́лꙋ бж҃їю предстоѧ́щїи и҆ непреста́ннѡ ѡ҆  не́й молѧ́щїисѧ! Сѐ ны́нѣ, въ де́нь ѻ҆́бщагѡ ва́шегѡ  торжества̀, мы̀, грѣ́шнїи, ме́ньшїи бра́тїѧ ва́ши,  дерза́емъ приноси́ти ва́мъ сїѐ хвале́бное пѣ́нїе.  Велича́емъ ва́шѧ вели̑кїѧ по́двиги, дх҃о́внїи во́ини  хрⷭ҇тѡ́ви, терпѣ́нїемъ и҆ мꙋ́жествомъ до конца̀ врага̀  низложи́вшїи и҆ на́съ ѿ пре́лести и҆ ко́зней є҆гѡ̀  и҆збавлѧ́ющїи. оу҆бл҃жа́емъ ва́ше ст҃о́е житїѐ,  свѣти̑льницы бжⷭ҇твеннїи, свѣ́томъ вѣ́ры и҆  добродѣ́телей свѣтѧ́щїисѧ и҆ на́шѧ (с. 549) оу҆мы̀ и҆  сердца̀ бг҃омꙋ́дреннѡ ѡ҆зарѧ́ющїи. Прославлѧ́емъ ва̑ша  вели̑каѧ чꙋдеса̀, цвѣ́ти ра́йстїи, въ странѣ̀ на́шей  сѣ́вернѣй прекра́снѣ процвѣ́тшїи и҆ а҆рѡма́ты дарова́нїй  и҆ чꙋде́съ повсю́дꙋ благоꙋха́ющїи. восхвалѧ́емъ ва́шꙋ  бг҃оподража́тельнꙋю любо́вь, предста́телїе на́ши и҆  покрови́телїе, и҆ оу҆пова́юще на по́мощь ва́шꙋ, припа́даемъ  къ ва́мъ и҆ вопїе́мъ: Всѝ ст҃і́и срѡ́дницы на́ши, ѿ  лѣ́тъ дре́внихъ просїѧ́вшїи и҆ въ послѣ̑днїѧ дни̑  подвиза́вшїисѧ, ꙗ҆вле́ннїи и҆ неѧвле́ннїи, вѣ́домїи и҆  невѣ́домїи помѧни́те на́шꙋ не́мощь и҆ оу҆ничиже́нїе и҆  моли́твами ва́шими и҆спроси́те оу҆ хрⷭ҇та̀ бг҃а на́шегѡ, да  и҆ мы̀, безбѣ́днѡ преплы́вше жите́йскꙋю пꙋчи́нꙋ и҆  невреди́мѡ соблю́дше сокро́вище вѣ́ры, въ приста́нище  вѣ́чнагѡ спасе́нїѧ дости́гнемъ и҆ въ бл҃же́нныхъ  ѻ҆би́телехъ го́рнѧгѡ ѻ҆те́чества вкꙋ́пѣ съ ва́ми и҆ со  всѣ́ми оу҆годи́вшими є҆мꙋ̀ ѿ вѣ́ка ст҃ы́ми водвори́мсѧ  бл҃года́тїю и҆ чл҃вѣколю́бїемъ сп҃си́телѧ на́шегѡ гдⷭ҇а  і҆и҃са хрⷭ҇та̀, є҆мꙋ́же со превѣ́чнымъ ѻ҆ц҃е́мъ и҆  прест҃ы́мъ дх҃омъ подоба́етъ непреста́нное славосло́вїе и҆  поклоне́нїе ѿ всѣ́хъ тва́рей во вѣ́ки вѣкѡ́въ. 
Ли́къ: А҆ми́нь. 
По мл҃твѣ пое́мъ велича̑нїѧ прест҃ѣ́й трⷪ҇цѣ,  бцⷣѣ и҆ ст҃ы̑мъ (зрѝ страни́цꙋ 523). Поє́мымъ  велича́нїимъ си́мъ, быва́етъ цѣлова́нїе і҆кѡ́ны пра́здника.  Посе́мъ: Бꙋ́ди и҆́мѧ гдⷭ҇не: Ѱало́мъ л҃г и҆ про́чее  лїтꙋргі́и. Ѿпꙋ́стъ и҆ многолѣ́тїе со ѻ҆со́бымъ  проше́нїемъ (зрѝ оу҆ста́въ, страни́ца 585) и҆ стїхѝ: 
Оу҆твержде́нїе на тѧ̀ надѣ́ющихсѧ, оу҆твердѝ,  гдⷭ҇и, цр҃ковь, ю҆́же стѧжа́лъ є҆сѝ чⷭ҇тно́ю твое́ю  кро́вїю. 
Под̾ твою̀ млⷭ҇ть прибѣга́емъ, бцⷣе дв҃о,  моле́нїй на́шихъ не пре́зри въ ско́рбехъ, но ѿ бѣ́дъ  и҆зба́ви на́съ, є҆ди́на чⷭ҇таѧ и҆ бл҃гослове́ннаѧ. 
Прест҃а́ѧ бцⷣе, сп҃сѝ на́съ. 
Всѝ ст҃і́и землѝ рꙋ́сскїѧ, моли́те бг҃а ѡ҆ на́съ.  (с. 550) 
Оу҆ста́въ соверше́нїѧ слꙋ́жбы всѣ̑мъ ст҃ы̑мъ, въ  землѝ рѡссі́йстѣй просїѧ́вшымъ. 
Въ недѣ́лю в҃-ю по пѧтидесѧ́тницѣ. 
На ма́лой вече́рни. На Гдⷭ҇и воззва́хъ: стїхи̑ры  воскрє́сны д҃, гла́съ а҃. Сла́ва, ст҃ы́хъ, гла́съ а҃. И҆  ны́нѣ, бг҃оро́диченъ догма́тикъ ма́лыѧ вече́рни, гла́съ а҃.  на стїхо́внѣ є҆ди́на стїхи́ра воскре́сна, гла́съ а҃, и҆  ст҃ы́хъ двѣ̀ стїхи̑ры, гла́съ и҃, сі́и стїхѝ и҆́хъ.  Сла́ва, ст҃ы́хъ, гла́съ и҃. И҆ ны́нѣ, бг҃оро́диченъ, гла́съ  то́йже: Ѽ, пресла́внагѡ чꙋдесѐ! нб҃сѐ и҆ землѝ  цр҃и́ца: (зрѝ на стїхо́внѣ вели́цѣй вече́рни, страни́ца  519). И҆лѝ бг҃оро́диченъ, гла́съ д҃: При́снѡ страна̀  рѡссі́йскаѧ: (зрѝ на оу҆́трени на хвали́техъ, страни́ца  541). По ны́нѣ ѿпꙋща́еши: тропа́рь воскре́сенъ, гла́съ  а҃. Сла́ва, ст҃ы́хъ, гла́съ и҃: Ꙗ҆́коже пло́дъ: И҆  ны́нѣ, бг҃оро́диченъ, гла́съ д҃: Застꙋ́пнице  оу҆се́рднаѧ: Є҆ктенїа̀ и҆ ѿпꙋ́стъ. 
По ѿпꙋ́стѣ ма́лыѧ вече́рни соверша́емъ  послѣ́дованїе моле́бнагѡ пѣ́нїѧ. По г҃-й пѣ́сни  є҆ктенїа̀ сꙋгꙋ́баѧ. Сѣда́ленъ, гла́съ в҃. По ѕ҃-й пѣ́сни  є҆ктенїа̀ ма́лаѧ. Конда́къ, гла́съ ѕ҃. Прокі́менъ, гла́съ  д҃: Мнѣ́ же ѕѣлѡ̀ че́стни бы́ша дрꙋ́зи твоѝ, бж҃е.  Сті́хъ: И҆зочтꙋ̀ и҆̀хъ, и҆ па́че песка̀ оу҆мно́жатсѧ.  Всѧ́кое дыха́нїе: Є҆ѵⷢ҇лїе ѿ і҆ѡа́нна, зача́ло н҃а  (є҃і, в҃і-к҃). Сла́ва: Мл҃твами всѣ́хъ ст҃ы́хъ  рꙋ́сскихъ: И҆ ны́нѣ: Мл҃твами бцⷣы: Поми́лꙋй мѧ̀,  бж҃е: И҆ стїхи́ра, гла́съ ѕ҃. Посе́мъ глаго́летъ дїа́конъ  мл҃твꙋ Спасѝ, бж҃е, лю́ди твоѧ̑: (зрѝ оу҆ста́въ на  лїті́и, страни́ца 551). По трист҃о́мъ Ѻ҆́ч҃е на́шъ: и҆  тропа́рь, гла́съ и҃: Ꙗ҆́коже пло́дъ: Сла́ва, и҆ ны́нѣ,  гла́съ то́йже: Съ вы́шнихъ призира́ѧ: Та́же є҆ктенїа̀  сꙋгꙋ́баѧ, ю҆́же глаго́летъ дїа́конъ съ кади́ломъ. Мл҃тва и҆  ѿпꙋ́стъ, на не́мже помина́емъ: ст҃а́го равноапо́стольнаго  вели́каго кнѧ́зѧ влади́мїра и҆ всѣ́хъ про́чихъ  чꙋдотво́рцєвъ, въ (с. 551) землѝ рѡссі́йстѣй  просїѧ́вшихъ: По ѿпꙋ́стѣ пое́тъ дїа́конъ: Спасѝ,  хрⷭ҇тѐ бж҃е: Посе́мъ стїхѝ на схо́дѣ. И҆ и҆́демъ въ  трапе́зꙋ и҆ быва́етъ оу҆тѣше́нїе бра́тїи, трꙋда̀ ра́ди  бдѣ́ннагѡ, хотѧ́щагѡ бы́ти. 
На вели́цѣй вече́рни. Бл҃же́нъ мꙋ́жъ: каѳі́сма  всѧ̀. На Гдⷭ҇и воззва́хъ: стїхи̑ры на і҃, воскрє́сны  а҃-гѡ гла́са г҃, и҆ а҆нато́лїева а҃, и҆ ст҃ы́хъ ѕ҃,  послѣ́днюю же ѡ҆ставлѧ́емъ. Сла́ва, ст҃ы́хъ, гла́съ. г҃. И҆  ны́нѣ, догма́тикъ а҃-гѡ гла́са. Вхо́дъ, прокі́менъ днѐ:  Гдⷭ҇ь воцари́сѧ: И҆ чтє́нїѧ трѝ: Проро́чества  и҆са́їина (м҃ѳ, и҃-є҃і): Премꙋ́дрости і҆исꙋ́са, сы́на  сїра́хова (м҃д, а҃-д҃і): Премꙋ́дрости соломѡ́новы (г҃,  а҃-ѳ҃). 
На лїті́и стїхи̑ры всѝ ст҃ы́хъ. гла́съ и҃:  Сра́дꙋйтесѧ съ на́ми, всѝ ли́цы ст҃ы́хъ: Сла́ва, и҆  ны́нѣ, гла́съ то́йже: Сра́дꙋйтесѧ съ на́ми, оу҆́мнаѧ  чинонача̑лїѧ: А҆́ще ѡ҆бхожде́нїе и҆лѝ и҆зво́лимъ,  прилага́емъ и҆ и҆́ны стїхи̑ры подѡ́бны на ѻ҆́смь гласѡ́въ  и҆ стїхи̑ры стїхѡ́вны ст҃ы́хъ съ вели́кїѧ вече́рни. 
На лїті́и (и҆ на моле́бномъ пѣ́нїи, и҆ на оу҆́трени)  мл҃тва: Спасѝ, бж҃е: 
Спасѝ, бж҃е, лю́ди твоѧ̑ и҆ бл҃гословѝ достоѧ́нїе  твоѐ, посѣтѝ мі́ръ тво́й млⷭ҇тїю и҆ щедро́тами, возвы́си  ро́гъ хрⷭ҇тїа́нъ правосла́вныхъ и҆ низпослѝ на ны̀ ми́лѡсти  твоѧ̑ бога̑тыѧ, мл҃твами всепречⷭ҇тыѧ влⷣчицы на́шеѧ бцⷣы  и҆ приснодв҃ы мр҃і́и, си́лою чⷭ҇тна́гѡ и҆ животворѧ́щагѡ  креста̀, чⷭ҇тны́ѧ же и҆ многоцѣле́бныѧ ри́зы твоеѧ̀,  предста́тельствы чⷭ҇тны́хъ нбⷭ҇ныхъ си́лъ безпло́тныхъ,  чⷭ҇тна́гѡ сла́внагѡ проро́ка, предте́чи и҆ крести́телѧ  і҆ѡа́нна, ст҃а́гѡ сла́внагѡ и҆ всехва́льнагѡ а҆по́стола  а҆ндре́ѧ первозва́ннагѡ и҆ всѣ́хъ ст҃ы́хъ сла́вныхъ и҆  всехва́льныхъ а҆по́столѡвъ, ст҃а́гѡ сла́внагѡ проро́ка  и҆лїѝ, и҆̀же во ст҃ы́хъ (с. 552) ѻ҆тє́цъ на́шихъ и҆  вселе́нскихъ вели́кихъ оу҆чи́телей и҆ ст҃и́телей: васі́лїѧ  вели́кагѡ, григо́рїѧ бг҃осло́ва и҆ і҆ѡа́нна златоꙋ́стагѡ,  и҆́же во ст҃ы́хъ ѻ҆тца̀ на́шегѡ нїкола́ѧ, а҆рхїепі́скопа  мѵ́ръ лѷкі́йскихъ, чꙋдотво́рца, ст҃ы́хъ равноапо́стольныхъ  меѳо́дїѧ и҆ кѷрі́лла, оу҆чи́телей слове́нскихъ, ст҃ы́хъ  равноапо́стольныхъ вели́кагѡ кн҃зѧ влади́мїра и҆ вели́кїѧ  кн҃ги́ни ѻ҆́льги, ю҆́же во ст҃ы́хъ ѻ҆тє́цъ на́шихъ и҆  всеѧ̀ рѡссі́и чꙋдотво́рцєвъ: мїхаи́ла, митрополі́та  кі́евскагѡ, петра̀, а҆леѯі́ѧ, і҆ѡ́ны, фїлі́ппа,  сщ҃енномꙋ́ченика патрїа́рха є҆рмоге́на и҆ і҆нноке́нтїѧ,  ст҃и́телей моско́вскихъ, нїки́ты и҆ і҆ѡа́нна новгоро́дскихъ,  лео́нтїѧ и҆ дими́трїѧ росто́вскихъ, прпⷣбныхъ и҆  бг҃оно́сныхъ ѻ҆тє́цъ на́шихъ а҆нтѡ́нїѧ и҆ ѳеодо́сїѧ  кі́ево-пече́рскихъ, се́ргїѧ и҆ ні́кѡна ра́донежскихъ,  а҆нтѡ́нїѧ ри́млѧнина и҆ варлаа́ма хꙋ́тынскагѡ,  новгоро́дскихъ, зѡсі́мы и҆ савва́тїѧ солове́цкихъ, се́ргїѧ  и҆ ге́рмана валаа́мскихъ, серафі́ма саро́вскагѡ и҆ всѣ́хъ  про́чихъ чꙋдотво́рцєвъ, въ землѝ рѡссі́йстѣй  просїѧ́вшихъ, и҆́хже па́мѧть соверша́емъ ны́нѣ, ст҃ы́хъ  сла́вныхъ добропобѣ́дныхъ мꙋ́ченикѡвъ, прпⷣбныхъ и҆  бг҃оно́сныхъ ѻ҆тє́цъ на́шихъ, ст҃ы́хъ и҆ пра́ведныхъ  бг҃оѻтє́цъ і҆ѡакі́ма и҆ а҆́нны и҆ всѣ́хъ ст҃ы́хъ, мо́лимъ  тѧ̀, многоми́лостиве гдⷭ҇и, оу҆слы́ши на́съ, грѣ́шныхъ,  молѧ́щихсѧ тебѣ̀, и҆ поми́лꙋй на́съ. 
На лїті́и мл҃тва Влⷣко, многоми́лостиве: въ  не́йже всѝ ст҃і́и, въ землѝ рѡссі́йстѣй просїѧ́вшїи, по  и҆менѡ́мъ помѧ́нꙋты сꙋ́ть: 
Влⷣко многоми́лостиве, гдⷭ҇и і҆и҃се хрⷭ҇тѐ, бж҃е  на́шъ, мл҃твами всепречⷭ҇тыѧ влⷣчицы на́шеѧ бцⷣы и҆  приснодв҃ы мр҃і́и, си́лою чⷭ҇тна́гѡ животворѧ́щагѡ креста̀  и҆ многоцѣле́бныѧ ри́зы твоеѧ̀, предста́тельствомъ  чⷭ҇тна́гѡ а҆рхїстрати́га мїхаи́ла и҆ про́чихъ (с. 553)  нбⷭ҇ныхъ си́лъ безпло́тныхъ, ст҃а́гѡ сла́внагѡ проро́ка,  предте́чи и҆ крести́телѧ і҆ѡа́нна, ст҃ы́хъ сла́вныхъ и҆  всехва́льныхъ а҆по́столѡвъ: а҆ндре́ѧ первозва́ннагѡ, сі́мѡна  канани́та, варѳоломе́ѧ и҆ про́чихъ ст҃ы́хъ сла́вныхъ и҆  всехва́льныхъ а҆по́столѡвъ, ст҃а́гѡ сла́внагѡ проро́ка  и҆лїѝ, ст҃ы́хъ сла́вныхъ и҆ добропобѣ́дныхъ мч҃никѡвъ  і҆ѡа́нна младе́нца, ѿ и҆́рѡда оу҆бїе́ннагѡ, і҆́нны,  пі́нны и҆ рі́ммы го́тѳскихъ, трѵ́фѡна, парѳе́нїѧ и҆  калоге́ра, са́ввы стратила́та и҆ съ ни́мъ седми́десѧти  во́инѡвъ мч҃никѡвъ го́тѳскихъ, космы̀ и҆ дамїа́на ри́мскихъ,  васїлі́ска кома́нскагѡ, са́ввы чтеца̀, го́тѳскагѡ, мч҃никѡвъ  го́тѳскихъ ваѳꙋ́сїѧ и҆ ве́рка пресвѵ́терѡвъ, а҆рпѵ́лы  мона́ха, а҆ви́ва, а҆́гна, реа́са, и҆гаѳра́ѯа, и҆ско́ѧ,  сі́лы, сѷгі́ца, сонїрі́ла, сꙋі́мвла, ѳе́рма, ѳі́лла,  кѡнста́нса, царе́вича а҆гаѳѡ́на и҆ мч҃ницъ го́тѳскихъ  а҆́нны, а҆́ллы, ларі́сы, мѡи́ко, мамѵ́ки, оу҆їркѡ̀, а҆нїмаи́сы, наа́ѳы  цари́цы го́тѳскїѧ и҆ про́чихъ, и҆ дꙋклі́ды, царе́вны  го́тѳскїѧ, є҆рмїнїгге́льда, царе́вича го́тѳскагѡ, во́ина  и҆са́їи, кн҃зѧ мангꙋ́пскагѡ, го́тѳскагѡ, ст҃ы́хъ вели́кихъ  мч҃никѡвъ геѡ́ргїѧ побѣдоно́сца, пантелеи́мона цѣли́телѧ,  дими́трїѧ солꙋ́нскагѡ, нїки́ты го́тѳскагѡ, ст҃ы́ѧ  великомч҃ницы варва́ры и҆ про́чихъ ст҃ы́хъ мч҃никѡвъ,  прпⷣбныхъ и҆ бг҃оно́сныхъ ѻ҆тє́цъ на́шихъ, маѯі́ма  и҆сповѣ́дника и҆ про́чихъ прпⷣбныхъ ѻ҆тє́цъ, и҆̀же во  ст҃ы́хъ ѻ҆тє́цъ на́шихъ вели́кихъ вселе́нскихъ  оу҆чи́телей и҆ ст҃и́телей: васі́лїѧ вели́кагѡ, григо́рїѧ  бг҃осло́ва и҆ і҆ѡа́нна златоꙋ́стагѡ, и҆́же во ст҃ы́хъ  ѻ҆тца̀ на́шегѡ нїкола́ѧ, а҆рхїепі́скопа мѵ́ръ лѷкі́йскихъ,  чꙋдотво́рца, ст҃ы́хъ сщ҃енномꙋ́ченикѡвъ, въ херсо́нѣ  є҆пі́скопствовавшихъ: васі́лїѧ, є҆фре́ма, капїтѡ́на,  є҆ѵге́нїѧ, є҆ѳе́рїѧ, є҆лпі́дїѧ и҆ а҆гаѳодѡ́ра, и҆̀же во  ст҃ы́хъ ѻ҆тє́цъ на́шихъ кли́мента съ фі́вою и҆ марті́на,  па́пъ ри́мскихъ, фѡ́тїѧ (с. 554) и҆ григо́рїѧ, патрїа́рхѡвъ  кѡнстантїнопо́льскихъ, стефа́на, са́ввы и҆ васі́лїѧ  а҆рхїепі́скопѡвъ сꙋ́рожскихъ, и҆ і҆ѡа́нна, є҆пі́скопа  го́тѳскагѡ, геѡ́ргїѧ, митрополі́та митиле́нскагѡ,  и҆сповѣ́дника, ст҃а́гѡ бл҃же́ннагѡ а҆ндре́ѧ, хрⷭ҇та̀ ра́ди  ю҆ро́дивагѡ, славѧни́на, ст҃ы́ѧ равноапо́стольныѧ ні́ны,  просвѣти́тельницы і҆ве́рїи, ст҃ы́хъ бл҃говѣ́рныхъ царѧ̀  даві́да воз̾ѡбнови́телѧ и҆ цари́цы тама́ры, грꙋзи́нскихъ,  и҆ всѣ́хъ ст҃ы́хъ, въ страна́хъ кавка́зскихъ просїѧ́вшихъ,  ст҃а́гѡ сщ҃енномꙋ́ченика григо́рїѧ просвѣти́телѧ и҆  про́чихъ ст҃ы́хъ вели́кїѧ а҆рме́нїи, 
ст҃ы́хъ равноапо́стольныхъ 
кѷрі́лла и҆ меѳо́дїѧ, оу҆чи́телей слове́нскихъ, 
вели́кїѧ бл҃говѣ́рныѧ кнѧги́ни рѡссі́йскїѧ ѻ҆́льги (въ  креще́нїи є҆ле́ны), 
вели́кагѡ бл҃говѣ́рнагѡ кнѧ́зѧ рѡссі́йскагѡ влади́мїра  (въ креще́нїи васі́лїѧ) 
і҆нноке́нтїѧ, митрополі́та моско́вскагѡ и҆  коло́менскагѡ, а҆по́стола сиби́ри и҆ а҆ме́рики, 
нїкола́ѧ, а҆рхїепі́скопа токі́йскагѡ, а҆по́стола  ꙗ҆по́нїи 
и҆ всѣ́хъ про́чихъ ѻ҆тє́цъ рѡссі́йскихъ, во  благовѣ́стїи хрⷭ҇то́вѣ потрꙋди́вшихсѧ: 
и҆̀же во ст҃ы́хъ ѻ҆тє́цъ на́шихъ ст҃и́телей и҆  чꙋдотво́рцєвъ рѡссі́йскихъ 
мїхаи́ла, митрополі́та кі́евскагѡ и҆ всеѧ̀ рꙋсѝ, 
ѳео́дѡра, є҆пі́скопа росто́вскагѡ, 
і҆ѡакі́ма ко́рсꙋнѧнина, є҆пі́скопа новгоро́дскагѡ, 
і҆лларїѡ́на, митрополі́та кі́евскагѡ и҆ всеѧ̀ рꙋсѝ, 
лꙋкѝ, є҆пі́скопа новгоро́дскагѡ, 
лео́нтїѧ сщ҃енномꙋ́ченика, є҆пі́скопа росто́вскагѡ, 
нїкола́ѧ, є҆пі́скопа тмꙋтарака́нскагѡ, 
і҆ѡа́нна ІІ, прⷪ҇рка, митрополі́та кі́евскагѡ и҆ всеѧ̀  рꙋсѝ, 
лꙋкѝ, є҆пі́скопа бѣлгоро́дскагѡ, 
и҆са́їи, є҆пі́скопа росто́вскагѡ, 
стефа́на, є҆пі́скопа влади́мїро-волы́нскагѡ, (с. 555) 
марі́на, є҆пі́скопа ю҆́рьевскагѡ, 
ге́рмана, є҆пі́скопа новгоро́дскагѡ, 
є҆фре́ма, є҆пі́скопа переѧсла́вскагѡ, 
нїкола́ѧ, митрополі́та кі́евскагѡ и҆ всеѧ̀ рꙋсѝ, 
нїки́ты. є҆пі́скопа новгоро́дскагѡ, 
ми́ны, є҆пі́скопа по́лоцкагѡ, 
а҆мфїло́хїѧ, є҆пі́скопа влади́мїро-волы́нскагѡ, 
ѳеокті́ста, є҆пі́скопа черни́говскагѡ, 
пантелеи́мона. є҆пі́скопа черни́говскагѡ, 
є҆ѵѳѵ́мїѧ, є҆пі́скопа переѧсла́вскагѡ, 
сі́мѡна, є҆пі́скопа сꙋ́ждальскагѡ, 
ни́фѡнта, є҆пі́скопа новгоро́дскагѡ, 
кѡнстанті́на, митрополі́та кі́евскагѡ и҆ всеѧ̀ рꙋсѝ, 
а҆рка́дїѧ, є҆пі́скопа новгоро́дскагѡ, 
дїонѵ́сїѧ, є҆пі́скопа по́лоцкагѡ, 
кѷрі́лла, є҆пі́скопа тꙋ́ровскагѡ, 
і҆ѡа́нна, а҆рхїепі́скопа новгоро́дскагѡ, 
лꙋкѝ, є҆пі́скопа росто́вскагѡ, 
григо́рїѧ, а҆рхїепі́скопа новгоро́дскагѡ, 
лаѵре́нтїѧ, є҆пі́скопа тꙋ́ровскагѡ, 
мартѵ́рїѧ, а҆рхїепі́скопа новгоро́дскагѡ, 
і҆гна́тїѧ, є҆пі́скопа смоле́нскагѡ, 
і҆ѡа́нна, є҆пі́скопа росто́вскагѡ, 
сі́мѡна, є҆пі́скопа влади́мїрскагѡ, 
а҆нтѡ́нїѧ, а҆рхїепі́скопа новгоро́дскагѡ, 
меркꙋ́рїѧ, є҆пі́скопа смоле́нскагѡ, 
кѷрі́лла, є҆пі́скопа росто́вскагѡ, 
серапїѡ́на, є҆пі́скопа влади́мїрскагѡ, 
кѷрі́лла ІІ, митрополі́та кі́евскагѡ и҆ всеѧ̀ рꙋсѝ, 
ѳео́дѡра, є҆пі́скопа влади́мїрскагѡ, 
і҆гна́тїѧ, є҆пі́скопа росто́вскагѡ, (с. 556) 
сѷмеѡ́на, є҆пі́скопа тверска́гѡ, 
васі́лїѧ, є҆пі́скопа рѧза́нскагѡ, 
маѯі́ма, митрополі́та кі́евскагѡ и҆ всеѧ̀ рꙋсѝ,  влади́мїрскагѡ, 
ѳеокті́ста, а҆рхїепі́скопа новгоро́дскагѡ, 
петра̀, митрополі́та кі́евскагѡ и҆ всеѧ̀ рꙋсѝ,  моско́вскагѡ, 
про́хора, є҆пі́скопа росто́вскагѡ (въ схи́мѣ трѵ́ѳѡна) 
а҆нтѡ́нїѧ, є҆пі́скопа росто́вскагѡ, 
васі́лїѧ кали́ки, а҆рхїепі́скопа новгоро́дскагѡ, 
ѳеогно́ста, митрополі́та кі́евскагѡ и҆ всеѧ̀ рꙋсѝ,  моско́вскагѡ, 
мѡѷсе́ѧ, а҆рхїепі́скопа новгоро́дскагѡ, 
ѳео́дѡра до́брагѡ, є҆пі́скопа тверска́гѡ, 
і҆ѡа́нна, є҆пі́скопа сꙋ́ждальскагѡ, 
а҆леѯі́ѧ, митрополі́та кі́евскагѡ и҆ всеѧ̀ рꙋсѝ,  моско́вскагѡ, 
кѷрі́лла, є҆пі́скопа росто́вскагѡ, 
дїонѵ́сїѧ, а҆рхїепі́скопа сꙋ́ждальскагѡ, 
і҆а́кѡва, є҆пі́скопа росто́вскагѡ, 
ѳео́дѡра, а҆рхїепі́скопа росто́вскагѡ, 
стефа́на, а҆рхїепі́скопа великопе́рмскагѡ, 
мїхаи́ла, є҆пі́скопа смоле́нскагѡ, 
кѷпрїа́на, митрополі́та кі́евскагѡ и҆ всеѧ̀ рꙋсѝ,  моско́вскагѡ, 
а҆рсе́нїѧ, є҆пі́скопа тверска́гѡ, 
григо́рїѧ премꙋ́драгѡ, а҆рхїепі́скопа росто́вскагѡ, 
сѷмеѡ́на, а҆рхїепі́скопа новгоро́дскагѡ, 
дїонѵ́сїѧ гре́ка, а҆рхїепі́скопа росто́вскагѡ, 
фѡ́тїѧ, митрополі́та кі́евскагѡ и҆ всеѧ̀ рꙋсѝ,  моско́вскагѡ, 
є҆фре́ма, а҆рхїепі́скопа росто́вскагѡ, 
є҆ѵфѵ́мїѧ, а҆рхїепі́скопа новгоро́дскагѡ, 
і҆ѡ́ны, митрополі́та моско́вскагѡ и҆ всеѧ̀ рꙋсѝ, 
трѵ́фѡна, а҆рхїепі́скопа росто́вскагѡ, 
і҆ѡ́ны, а҆рхїепі́скопа великопе́рмскагѡ, 
і҆ѡ́ны, а҆рхїепі́скопа новгоро́дскагѡ, (с. 557) 
фїлі́ппа І, митрополі́та моско́вскагѡ и҆ всеѧ̀ рꙋсѝ, 
ѳеодо́сїѧ, митрополі́та моско́вскагѡ и҆ всеѧ̀ рꙋсѝ, 
вассїа́на І, а҆рхїепі́скопа росто́вскагѡ, 
ѳео́фїла, а҆рхїепі́скопа новгоро́дскагѡ, 
герѡ́нтїѧ, митрополі́та моско́вскагѡ и҆ всеѧ̀ рꙋсѝ, 
генна́дїѧ, а҆рхїепі́скопа новгоро́дскагѡ, 
сі́мѡна, митрополі́та моско́вскагѡ и҆ всеѧ̀ рꙋсѝ, 
вассїа́на ІІ, а҆рхїепі́скопа росто́вскагѡ, 
серапїѡ́на, а҆рхїепі́скопа новгоро́дскагѡ, 
і҆ѡаса́фа, митрополі́та моско́вскагѡ и҆ всеѧ̀ рꙋсѝ, 
гꙋ́рїѧ, а҆рхїепі́скопа каза́нскагѡ и҆ свїѧ́жскагѡ, 
мака́рїѧ, чꙋ́днагѡ, митрополі́та моско́вскагѡ и҆ всеѧ̀  рꙋсѝ, 
а҆ка́кїѧ, є҆пі́скопа тверска́гѡ, 
ге́рмана сщ҃енномꙋ́ченика, а҆рхїепі́скопа каза́нскагѡ и҆  свїѧ́жскагѡ, 
фїлі́ппа ІІ, сщ҃енномꙋ́ченика, митрополі́та моско́вскагѡ  и҆ всеѧ̀ рꙋсѝ, 
пі́мена, а҆рхїепі́скопа новгоро́дскагѡ, 
варсоно́фїѧ, є҆пі́скопа тверска́гѡ, 
а҆нтѡ́нїѧ, є҆пі́скопа волого́дскагѡ, 
григо́рїѧ, є҆пі́скопа сꙋ́ждальскагѡ, 
а҆леѯа́ндра, є҆пі́скопа переѧсла́вскагѡ, 
а҆леѯа́ндра, є҆пі́скопа тверска́гѡ, 
ѳеодо́сїѧ, а҆рхїепі́скопа а҆страха́нскагѡ, 
і҆́ѡва, пе́рвагѡ ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ, 
а҆рсе́нїѧ, а҆рхїепі́скопа сꙋ́ждальскагѡ, 
а҆ѳѡ́нїѧ, митрополі́та новгоро́дскагѡ, 
софрѡ́нїѧ, а҆рхїепі́скопа сꙋ́ждальскагѡ, 
а҆ѳана́сїѧ, патрїа́рха царегра́дскагѡ, лꙋбе́нскагѡ и҆  ха́рьковскагѡ, 
серапїѡ́на, митрополі́та са́рскагѡ и҆ подо́нскагѡ, 
марке́лла, а҆рхїепі́скопа волого́дскагѡ и҆  бѣлоезе́рскагѡ, солове́цкагѡ, 
некта́рїѧ, а҆рхїепі́скопа тобо́льскагѡ и҆ всеѧ̀ сиби́ри, 
ѳеодо́сїѧ, а҆рхїепі́скопа черни́говскагѡ, (с. 558) 
пїтѷрі́ма, є҆пі́скопа тамбо́вскагѡ, 
сѷмеѡ́на, митрополі́та смоле́нскагѡ, 
митрофа́на, є҆пі́скопа воро́нежскагѡ, 
і҆ларїѡ́на, митрополі́та сꙋ́ждальскагѡ и҆ ю҆́рьевскагѡ, 
дими́трїѧ, митрополі́та росто́вскагѡ, 
і҆ѡа́нна, митрополі́та тобо́льскагѡ и҆ всеѧ̀ сиби́ри, 
фїлоѳе́ѧ, митрополі́та тобо́льскагѡ и҆ всеѧ̀ сиби́ри (въ  схи́мѣ ѳео́дѡра), 
і҆нноке́нтїѧ, є҆пі́скопа и҆ркꙋ́тскагѡ, 
а҆нтѡ́нїѧ, митрополі́та тобо́льскагѡ и҆ всеѧ̀ сиби́ри, 
і҆ѡаса́фа, є҆пі́скопа бѣлгоро́дскагѡ, 
па́ѵла, митрополі́та тобо́льскагѡ и҆ всеѧ̀ сиби́ри, 
софрѡ́нїѧ, є҆пі́скопа и҆ркꙋ́тскагѡ, 
тѵ́хѡна, є҆пі́скопа воро́нежскагѡ, 
варлаа́ма, а҆рхїепі́скопа тобо́льскагѡ и҆ всеѧ̀ сиби́ри, 
меле́тїѧ, а҆рхїепі́скопа ха́рьковскагѡ и҆ а҆хты́рскагѡ, 
фїларе́та, митрополі́та кі́евскагѡ (въ схи́мѣ  ѳеодо́сїѧ), 
гера́сїма, є҆пі́скопа а҆страха́нскагѡ, 
меле́тїѧ, є҆пі́скопа рѧза́нскагѡ, 
мака́рїѧ, митрополі́та моско́вскагѡ и҆ всеѧ̀ рꙋсѝ, 
і҆гна́тїѧ, є҆пі́скопа кавка́зскагѡ и҆ черномо́рскагѡ, 
ѳеофа́на є҆пі́скопа, затво́рника вы́шенскагѡ, 
фїларе́та, митрополі́та моско́вскагѡ 
и҆ всѣ́хъ про́чихъ ст҃и́телей и҆ чꙋдотво́рцєвъ  рѡссі́йскихъ, ꙗ҆́кѡ пра̑вила вѣ́ры, ѻ҆́брази кро́тости и҆  воздержа́нїѧ оу҆чи́телїе, просла́вльшихсѧ: 
Ст҃ы́хъ бл҃говѣ́рныхъ рѡссі́йскихъ кнѧзе́й и҆  кнѧги́нь 
бори́са и҆ глѣ́ба мꙋ́ромскихъ, страстоте́рпцєвъ  рѡссі́йскихъ (въ креще́нїи рѡма́на и҆ даві́да), 
ꙗ҆росла́ва мꙋ́драгѡ, кі́евскагѡ (въ креще́нїи  геѡ́ргїѧ), а҆́нны новгоро́дскїѧ и҆ сы́на и҆́хъ влади́мїра  новгоро́дскагѡ, 
свѧтосла́ва кі́евскагѡ, (с. 559) 
и҆зѧсла́ва кі́евскагѡ (въ креще́нїи дими́трїѧ), 
ꙗ҆ропо́лка влади́мїро-волы́нскагѡ (въ креще́нїи  петра̀), 
даві́да черни́говскагѡ, 
влади́мїра монома́ха, кі́евскагѡ (въ креще́нїи  васі́лїѧ), 
кѡнстанті́на, і҆ри́ны и҆ ча́дъ и҆́хъ мїхаи́ла и҆  ѳео́дѡра, мꙋ́ромскихъ, 
мстисла́ва кі́евскагѡ (въ креще́нїи ѳео́дѡра), 
все́волода пско́вскагѡ (въ креще́нїи гаврїи́ла), 
и҆́горѧ черни́говскагѡ и҆ кі́евскагѡ, страстоте́рпца, 
бори́са тꙋ́ровскагѡ, 
и҆зѧсла́ва влади́мїрскагѡ, 
глѣ́ба городе́нскагѡ, кі́евскагѡ, 
ростисла́ва кі́евскагѡ, 
мстисла́ва влади́мїрскагѡ, 
а҆ндре́ѧ бг҃олю́бскагѡ, страстоте́рпца, 
глѣ́ба влади́мїрскагѡ (въ креще́нїи геѡ́ргїѧ), 
мїхаи́ла влади́мїрскагѡ, 
мстисла́ва хра́брагѡ, новгоро́дскагѡ (въ креще́нїи  геѡ́ргїѧ), 
марі́и влади́мїрскїѧ (въ и҆́ночествѣ ма́рѳы), 
васі́лїѧ новгоро́дскагѡ, 
петра̀ и҆ феврѡ́нїи мꙋ́ромскихъ (во и҆́ноцѣхъ даві́да  и҆ є҆ѵфросѵ́нїи), 
мстисла́ва новгоро́дскагѡ, 
ѳео́дѡра новгоро́дскагѡ, 
ѳео́дѡра, є҆ѵпра́ѯїи и҆ сы́на и҆́хъ і҆ѡа́нна,  зара́йскихъ мꙋ́ченикѡвъ, 
геѡ́ргїѧ влади́мїрскагѡ, мч҃ника, 
васі́лїѧ росто́вскагѡ, мч҃ника, 
все́волода, мстисла́ва, влади́мїра, дими́трїѧ младе́нца,  влади́мїрскихъ, мꙋ́ченикѡвъ, 
а҆га́аїи, ѳеодѡ́ры, марі́и, хрїсто́ны, влади́мїрскихъ,  мч҃ницъ, 
ꙗ҆росла́ва (въ креще́нїи ѳео́дѡра) и҆ ѳеодо́сїи (въ  и҆́ночествѣ є҆ѵфросѵ́нїи) влади́мїрскихъ, 
мїхаи́ла черни́говскагѡ и҆ болѧ́рина є҆гѡ̀ ѳео́дѡра,  мч҃никѡвъ и҆ и҆сповѣ́дникѡвъ, (с. 560) 
ѻ҆ле́га кра́снагѡ, про́нскаго, мч҃ника, 
мїхаи́ла смоле́нскагѡ, 
свѧтосла́ва ю҆́рьевскагѡ (въ креще́нїи гаврїи́ла), 
васі́лїѧ и҆ кѡнстанті́на ꙗ҆росла́вскихъ, 
а҆леѯа́ндра не́вскагѡ (въ схи́мѣ а҆леѯі́ѧ), 
сы́на є҆гѡ̀ дими́трїѧ влади́мїрскагѡ, 
и҆ дще́ри є҆гѡ̀ є҆ѵдокі́и влади́мїрскїѧ, 
рѡма́на рѧза́нскагѡ, мч҃ника, 
глѣ́ба росто́вскагѡ, бѣлоезе́рскагѡ, 
рѡма́на оу҆́глечскагѡ, 
ѻ҆ле́га брѧ́нскагѡ, 
дими́трїѧ влади́мїрскагѡ, 
довмо́нта (въ креще́нїи тїмоѳе́ѧ) и҆ марі́и (въ  и҆́ночествѣ ма́рѳы) пско́вскихъ, 
ѳео́дѡра смоле́нскагѡ и҆ ча́дъ є҆гѡ̀ даві́да и҆  кѡнстанті́на ꙗ҆росла́вскихъ, 
влади́мїра и҆ а҆грѷппі́ны рже́вскихъ, 
і҆ѡа́нна пꙋти́вльскагѡ, мч҃ника, 
данїи́ла моско́вскагѡ, 
ѯе́нїи тверскі́ѧ (въ и҆́ночествѣ марі́и), 
мїхаи́ла тверска́гѡ, мч҃ника, и҆ преподо́бныѧ а҆́нны  ка́шинскїѧ, 
дими́трїѧ тверска́гѡ, мч҃ника, 
ѳео́дѡра стародꙋ́бскагѡ, мч҃ника, 
а҆леѯа́ндра и҆ сы́на є҆гѡ̀ ѳео́дѡра тверски́хъ,  мч҃никѡвъ, 
і҆ѡа́нна калиты̀, моско́вскагѡ, 
васі́лїѧ ꙗ҆росла́вскагѡ, 
а҆ндре́ѧ сꙋ́ждальскагѡ и҆ прпⷣбныѧ ѳеодѡ́ры  нижегоро́дскїѧ (въ мїрꙋ̀ а҆настасі́и), 
дими́трїѧ моско́вскагѡ, донска́гѡ и҆ є҆ѵдокі́и  моско́вскїѧ (въ и҆́ночествѣ є҆ѵфросѵ́нїи), 
мїхаи́ла тверска́гѡ и҆ мїкꙋ́линскагѡ (въ и҆́ночествѣ  матѳе́ѧ), 
сѷмеѡ́на вѧ́земскагѡ и҆ і҆ꙋлїані́и вѧ́земскїѧ и҆  новото́ржскїѧ, мч҃никѡвъ, 
а҆ндре́ѧ смоле́нскагѡ, 
глѣ́ба смоле́нскагѡ, (с. 561) 
дими́трїѧ и҆ марі́и заѻзе́рскихъ, волого́дскихъ, 
ѳео́дѡра волого́дскагѡ, 
васі́лїѧ требово́льскагѡ, 
дими́трїѧ кра́снагѡ, га́лицкагѡ и҆ бѣ́жецкагѡ, 
а҆ндре́ѧ оу҆́глечскагѡ, 
дими́трїѧ оу҆́глечскагѡ, прилꙋ́цкагѡ, 
дими́трїѧ, царе́вича моско́вскагѡ, оу҆́глечскагѡ  страстоте́рпца, 
ѳео́дѡра, царѧ̀ и҆ вели́кагѡ кн҃зѧ моско́вскагѡ 
и҆ всѣ́хъ про́чихъ бл҃говѣ́рныхъ кн҃зе́й и҆ кн҃ги́нь  рѡссі́йскихъ, за вѣ́рꙋ во хрⷭ҇та̀ и҆ ѻ҆те́чество жи́знь  свою̀ положи́вшихъ и҆ въ по́двизѣхъ по́стническихъ  просїѧ́вшихъ. 
Прпⷣбныхъ и҆ бг҃оно́сныхъ ѻ҆тє́цъ на́шихъ 
а҆нтѡ́нїѧ кі́ево-пече́рскагѡ, первонача́льника  мона́шескагѡ житїѧ̀ на рꙋсѝ, въ бли́жнихъ пеще́рахъ  почива́ющагѡ, 
и҆ ѳеодо́сїѧ кі́ево-пече́рскагѡ, ѻ҆́бщихъ житі́й  нача́льника, въ да́льнихъ пеще́рахъ почива́ющагѡ, 
и҆ прпⷣбныхъ ѻ҆тє́цъ кі́ево-пече́рскихъ, въ бли́жнихъ  пеще́рахъ почива́ющихъ: 
варлаа́ма и҆гꙋ́мена, 
і҆еремі́и прозорли́вагѡ, 
дамїа́на пресвѵ́тера, цѣле́бника, 
матѳе́ѧ прозорли́вагѡ, 
ні́кѡна и҆гꙋ́мена, 
і҆саа́кїѧ затво́рника, 
і҆ѡа́нна и҆гꙋ́мена, 
двана́десѧти гре́кѡвъ, зда́телей вели́кїѧ це́ркве  кі́ево-пече́рскїѧ ѻ҆би́тели, 
а҆гапи́та, врача̀ безме́зднагѡ, 
і҆ѡа́нна и҆ сы́на є҆гѡ̀ заха́рїи, 
ма́рка гробокопа́телѧ, 
ѳео́фїла слезоточи́вагѡ, 
і҆ѡа́нна бг҃оꙋго́дника, 
ѳео́фїла дрꙋга́гѡ, (с. 562) 
ѳеодо́сїѧ дрꙋга́гѡ, 
і҆ѡа́нна дрꙋга́гѡ, 
про́хора чꙋдотво́рца, лебедника̀, 
пі́мена многоболѣ́зненнагѡ, 
а҆лѵ́пїѧ і҆кѡнопи́сца, 
григо́рїѧ і҆кѡнопи́сца, 
ні́кѡна сꙋха́гѡ, 
не́стѡра лѣтопи́сца, 
пі́мена по́стника, 
и҆са́їи чꙋдотво́рца, 
спѷрїдѡ́на просфо́рника, 
нїкоди́ма просфо́рника, 
нїко́лы свѧто́ши, кн҃зѧ черни́говскагѡ, 
ѻ҆нїсі́фора и҆сповѣ́дника, 
і҆ѡа́нна многострада́льнагѡ, 
є҆ра́зма чернори́зца, 
а҆ѳана́сїѧ затво́рника, 
полѷка́рпа а҆рхїмандрі́та, 
и҆лїѝ мꙋ́ромца, 
а҆ре́ѳы затво́рника, 
ті́та і҆еромона́ха, 
сїльве́стра чꙋдотво́рца, 
некта́рїѧ послꙋшли́вагѡ, 
і҆ѡа́нна по́стника, 
мака́рїѧ по́стника, 
ѳеофа́на по́стника, 
а҆нато́лїѧ затво́рника, 
а҆враа́мїѧ затво́рника, 
ѻ҆нꙋ́фрїѧ молчали́вагѡ, 
са́ввы бг҃оꙋго́дника, 
а҆враа́мїѧ трꙋдолюби́вагѡ, (с. 563) 
є҆лла́дїѧ затво́рника, 
лꙋкѝ і҆коно́ма, 
се́ргїѧ послꙋшли́вагѡ, 
сїсѡ́ѧ затво́рника, 
ѳео́фїла затво́рника, 
ѻ҆ни́сїма затво́рника, 
а҆леѯі́ѧ затво́рника, 
три́десѧти ѻ҆тє́цъ мѷроточи́выхъ гла́въ, 
є҆фре́ма пресвѵ́тера, 
є҆ѵста́ѳїѧ зла́тарѧ, 
і҆ерони́ма затво́рника, 
мела́дїѧ ста́рца, 
пе́ргїѧ ста́рца, 
па́ѵла чꙋдеснопослꙋшли́вагѡ, 
меле́тїѧ і҆ере́ѧ, 
серапїѡ́на і҆ере́ѧ, 
фїларе́та і҆ере́ѧ, 
а҆за́рїи по́стника, 
вассїа́на, 
даві́да. 
є҆лїссе́ѧ, 
і҆нноке́нтїѧ, 
и҆сѵ́хїѧ, 
і҆ѡакі́ма, 
нїки́фора, 
ни́фѡнта, 
се́ргїѧ дрꙋга́гѡ, 
сїлꙋа́на дрꙋга́гѡ, 
сїльве́стра дрꙋга́гѡ, 
сїсѡ́ѧ канѡнархи́ста, 
стефа́на по́стника, (с. 564) 
тїмоѳе́ѧ и҆́нока 
и҆ прпⷣбныхъ ѻ҆тє́цъ кі́ево-пече́рскихъ, въ да́льнихъ  пеще́рахъ почива́ющихъ: 
і҆ларїѡ́на схи́мника, 
тїмоѳе́ѧ и҆гꙋ́мена, 
пі́мена по́стника, и҆гꙋ́мена, 
а҆враа́мїѧ и҆гꙋ́мена, 
досїѳе́ѧ І и҆гꙋ́мена, 
а҆кїндѵ́на І и҆гꙋ́мена, 
досїѳе́ѧ ІІ и҆гꙋ́мена, 
а҆кїндѵ́на ІІ и҆гꙋ́мена, 
сїсѡ́ѧ схи́мника, 
па́мвы і҆еромона́ха, затво́рника, 
пафнꙋ́тїѧ затво́рника, 
а҆ѳана́сїѧ затво́рника, 
софрѡ́нїѧ затво́рника, 
а҆нато́лїѧ затво́рника, 
пїо́ра затво́рника, 
і҆сі́дѡра затво́рника, 
лаѵре́нтїѧ затво́рника, 
кассїа́на затво́рника, 
ѳео́дѡра молчали́вагѡ, 
а҆ммѡ́на затво́рника, 
марда́рїѧ затво́рника, 
панкра́тїѧ затво́рника, 
є҆ѵло́гїѧ ста́рца, 
па́ѵла послꙋшли́вагѡ, 
мѡѷсе́ѧ чꙋдотво́рца, 
мартѵ́рїѧ дїа́кона, 
мартѵ́рїѧ затво́рника, 
григо́рїѧ затво́рника, 
мака́рїѧ дїа́кона, (с. 565) 
заха́рїи по́стника, 
сїлꙋа́на схи́мника, 
а҆гаѳѡ́на чꙋдотво́рца, 
ло́ггина вра́тарѧ, 
а҆рсе́нїѧ трꙋдолюби́вагѡ, 
зинѡ́на по́стника, 
ѵ҆па́тїѧ цѣле́бника, 
і҆ѡ́сифа многоболѣ́зненнагѡ, 
не́стєра некни́жнагѡ, 
рꙋ́ѳа затво́рника, 
венїами́на затво́рника, 
є҆ѵѳѵ́мїѧ схи́мника, 
ті́та во́ина, 
а҆хі́лы дїа́кона, 
паі́сїѧ бг҃оꙋго́дника, 
меркꙋ́рїѧ по́стника, 
герѡ́нтїѧ канѡна́рха, 
лео́нтїѧ канѡна́рха, 
а҆наста́сїѧ дрꙋга́гѡ, 
варсоно́фїѧ, 
генна́дїѧ, 
гера́сїма, 
данїи́ла ста́рца, 
дими́трїѧ, 
петра̀, 
і҆гна́тїѧ а҆рхїмандрі́та, 
ѳео́дѡра, кн҃зѧ ѻ҆стро́жскагѡ, 
дїонѵ́сїѧ і҆еромона́ха 
и҆ про́чихъ прпⷣбныхъ ѻ҆тє́цъ кі́ево-пече́рскихъ,  и҆́хже и҆мена̀ ты̀ са́мъ, гдⷭ҇и, вѣ́си: 
и҆ прпⷣбныхъ ѻ҆тє́цъ (с. 566) 
є҆фре́ма новото́ржскагѡ, 
сꙋдисла́ва, кн҃зѧ пско́вскагѡ, затво́рника кі́евскагѡ  (въ креще́нїи геѡ́ргїѧ), 
а҆враа́мїѧ, а҆рхїмандрі́та росто́вскагѡ, 
а҆рка́дїѧ вѧ́земскагѡ и҆ новото́ржскагѡ, 
марті́на тꙋ́ровскагѡ, 
а҆нтѡ́нїѧ ри́млѧнина, новгоро́дскагѡ, 
а҆ндре́ѧ и҆гꙋ́мена, новгоро́дскагѡ, 
а҆враа́мїѧ ми́рожскагѡ, 
гера́сїма волого́дскагѡ, 
нїки́ты сто́лпника, переѧсла́вскагѡ, 
варлаа́ма хꙋ́тынскагѡ, 
кѷрі́лла и҆гꙋ́мена, новгоро́дскагѡ, 
а҆враа́мїѧ и҆гꙋ́мена, ꙗ҆росла́вскагѡ, 
а҆враа́мїѧ и҆ є҆фре́ма смоле́нскихъ, 
а҆нтѡ́нїѧ ды́мскагѡ, 
кѡнстанті́на и҆ космы̀ ко́синскихъ, 
є҆лїссе́ѧ лаврише́вскагѡ, 
ѳео́дѡра ка́менскагѡ, 
ѯенофѡ́нта робе́йскагѡ, 
кѷпрїа́на оу҆́стюжскагѡ, 
петра̀, царе́вича ѻ҆рды́нскагѡ, 
мїхаи́ла, вери́жника вѧзнико́вскагѡ, 
мака́рїѧ пꙋсты́нника, новгоро́дскагѡ, 
вассїа́на крестомі́ровскагѡ, 
се́ргїѧ и҆ ге́рмана валаа́мскихъ, 
а҆враа́мїѧ га́личскагѡ, 
варлаа́ма и҆ гедеѡ́на серпꙋховски́хъ, 
кѷрі́лла челмого́рскагѡ, 
сїльве́стра ѻ҆бно́рскагѡ, 
леоѡ́нтїѧ стромы́нскагѡ, 
пахѡ́мїѧ не́рехтскагѡ, (с. 567) 
а҆ѳана́сїѧ и҆ ѳеодо́сїѧ чернове́цкихъ, 
ла́зарѧ и҆ а҆ѳана́сїѧ мꙋ́рманскихъ, ѻ҆лоне́цкихъ, 
є҆леаза́ра, наза́рїѧ и҆ є҆ѵме́нїѧ мꙋ́рманскихъ,  ѻ҆лоне́цкихъ, 
дими́трїѧ прилꙋ́цкагѡ, 
се́ргїѧ и҆ ні́кѡна, и҆гꙋ́менѡвъ ра́донежскихъ и҆ всеѧ̀  рѡссі́и чꙋдотво́рцєвъ, 
кѷрі́лла и҆ марі́и схимона́хѡвъ, ра́донежскихъ, 
стефа́на моско́вскагѡ, 
митрофа́на и҆гꙋ́мена-ста́рца, ра́донежскагѡ, 
васі́лїѧ сꙋха́гѡ, ра́донежскагѡ, 
і҆а́кѡва посо́льника, ра́донежскагѡ, 
ѻ҆ни́сїма вра́тарѧ и҆ сы́на є҆гѡ̀ є҆лїссе́ѧ дїа́кона,  ра́донежскихъ, 
сі́мѡна, а҆рхїмандрі́та смоле́нскагѡ, ра́донежскагѡ, 
і҆саа́кїѧ молча́льника, ра́донежскагѡ, 
мака́рїѧ ра́донежскагѡ, 
и҆лїѝ ке́ларѧ, ра́донежскагѡ, 
сі́мѡна є҆кклисїа́рха, ра́донежскагѡ, 
мїхе́ѧ ра́донежскагѡ, 
некта́рїѧ вѣ́стника, ра́донежскагѡ, 
а҆леѯа́ндра пересвѣ́та и҆ а҆ндре́ѧ-ѻ҆слѧ́би,  схимона́хѡвъ-во́инѡвъ ра́донежскихъ, 
варѳоломе́ѧ и҆ наꙋ́ма, ра́донежскихъ, 
і҆ѡанні́кїѧ ра́донежскагѡ, 
і҆гна́тїѧ ра́донежскагѡ, 
є҆пїфа́нїѧ премꙋ́драгѡ, ра́донежскагѡ, 
меѳо́дїѧ пѣ́шношскагѡ, 
са́ввы и҆ і҆а́кѡва стромы́нскихъ, 
рѡма́на киржа́чскагѡ, 
а҆ѳана́сїѧ высо́цкагѡ, серпꙋховска́гѡ, мла́дшагѡ, 
а҆ѳана́сїѧ, высо́цкагѡ, серпꙋховска́гѡ, ста́ршагѡ, 
а҆ндроні́ка, са́ввы и҆ а҆леѯа́ндра, и҆гꙋ́менѡвъ  спа́сскихъ, моско́вскихъ, 
а҆ндре́ѧ и҆ данїи́ла і҆кѡнопи́сцєвъ, моско́вскихъ, 
григо́рїѧ голꙋ́твинскагѡ, (с. 568) 
дими́трїѧ цилиби́нскагѡ, 
нїки́ты, кѷрі́лла, нїки́фора, кли́мента, і҆саа́кїѧ и҆  двꙋ́хъ бра́тїй и҆́хъ, соко́льницкихъ, новгоро́дскихъ, 
є҆ѵѳѵ́мїѧ сꙋ́ждальскагѡ, 
стефа́на ма́хрищскагѡ, 
са́ввы стороже́вскагѡ, звенигоро́дскагѡ, 
ѳео́дѡра и҆ па́ѵла росто́вскихъ, 
се́ргїѧ нꙋ́ромскагѡ, волого́дскагѡ, 
ѳео́фїла и҆ і҆а́кѡва ѻ҆мꙋ́чскихъ, 
нїки́фора и҆ нїки́ты бо́ровскихъ, 
ѳерапо́нта борове́нскагѡ, 
корни́лїѧ и҆ а҆враа́мїѧ палеѻстро́вскихъ,  ѻ҆лоне́цкихъ, 
па́ѵла, пꙋсты́нника глꙋши́цкагѡ, 
ѳерапо́нта можа́йскагѡ, бѣлоезе́рскагѡ, 
кѷрі́лла бѣлоезе́рскагѡ, 
і҆гна́тїѧ молча́льника и҆ досїѳе́ѧ ста́рца,  бѣлоезе́рскихъ, 
па́ѵла ко́мельскагѡ, ѻ҆бно́рскагѡ, 
мака́рїѧ пи́семскагѡ, костромска́гѡ, 
лео́нтїѧ кари́ховскагѡ, новгоро́дскагѡ, 
савва́тїѧ тверска́гѡ, 
є҆ѵѳѵ́мїѧ, а҆нтѡ́нїѧ и҆ фе́лиѯа каре́льскихъ, 
дїонѵ́сїѧ, тара́сїѧ и҆ ѳеодо́сїѧ глꙋши́цкихъ, 
а҆леѯа́ндра и҆ а҆нтѡ́нїѧ кꙋ́штскихъ, волого́дскихъ, 
варѳоломе́ѧ строи́телѧ, і҆ѡа́нна злата́гѡ, ке́ларѧ, и҆  і҆гна́тїѧ і҆кѡ́нника, сі́мѡновскихъ, моско́вскихъ, 
і҆а́кѡва желѣзноборо́вскагѡ, 
і҆а́кѡва брыле́евскагѡ, 
і҆а́кѡва га́личскагѡ, 
григо́рїѧ пе́льшемскагѡ, 
мака́рїѧ оу҆́нженскагѡ, (с. 569) 
варна́вы ветлꙋ́жскагѡ, 
а҆рсе́нїѧ ко́невскагѡ, 
а҆мфїло́хїѧ глꙋши́цкагѡ, 
і҆ѡаса́фа ка́менскагѡ, 
мїхаи́ла кло́пскагѡ, 
фїлі́ппа раба́нгскагѡ, 
варсоно́фїѧ тверска́гѡ, 
є҆ѵфросѵ́на тверска́гѡ, 
паі́сїѧ га́личскагѡ, 
варлаа́ма оу҆ле́йминскагѡ, оу҆́глечскагѡ, 
са́ввы и҆ а҆ндре́ѧ ви́шерскихъ, 
варлаа́ма и҆ паі́сїѧ ва́жскихъ, пи́нежскихъ, 
кассїа́на ка́менскагѡ, 
петра̀ и҆ пахѡ́мїѧ ка́менскихъ, 
стефа́на и҆ тїмоѳе́ѧ кꙋ́бенскихъ, 
тїмоѳе́ѧ и҆гꙋ́мена, волого́дскагѡ, 
кѷрі́лла, спѷрїдѡ́на и҆ фа́ѵста, пꙋсты́нникѡвъ  волого́дскихъ, 
є҆ѵѳѵ́мїѧ сѧ́нжемскагѡ, 
са́ввы тверска́гѡ, 
і҆ларїѡ́на гдо́вскагѡ, псковоезе́рскагѡ, 
пафнꙋ́тїѧ и҆ и҆лїѝ бо́ровскихъ, 
зѡсі́мы, савва́тїѧ и҆ ге́рмана солове́цкихъ, 
і҆ѡа́нна свѣщено́сца, солове́цкагѡ, 
васі́лїѧ келе́йника, солове́цкагѡ, 
мака́рїѧ рыболо́вца, солове́цкагѡ, 
ѻ҆нꙋ́фрїѧ, пꙋсты́нника солове́цкагѡ, 
гера́сїма, ѿше́льника солове́цкагѡ, 
і҆аннꙋа́рїѧ солове́цкагѡ, 
стефа́на, трꙋ́дника солове́цкагѡ, 
фїлі́ппа, пꙋсты́нника солове́цкагѡ, 
досїѳе́ѧ, затво́рника солове́цкагѡ, (с. 570) 
а҆леѯа́ндра ѻ҆шеве́нскагѡ, 
мака́рїѧ глꙋши́цкагѡ, 
ма́рка, і҆ѡ́ны и҆ ва́ссы пско́во-пече́рскихъ, 
є҆ѵфросѵ́на и҆ серапїѡ́на пско́вскихъ, 
і҆гна́тїѧ, харала́мпїѧ и҆ памфі́ла пско́вскихъ, 
досїѳе́ѧ верхнеѻстро́вскагѡ, пско́вскагѡ, 
а҆нтѡ́нїѧ краснохо́лмскагѡ, 
мартїнїа́на бѣлоезе́рскагѡ, 
мака́рїѧ калѧ́зинскагѡ, 
космы̀ ꙗ҆́хромскагѡ, 
мѡѷсе́ѧ бѣлоезе́рскагѡ, 
некта́рїѧ, и҆гꙋ́мена введе́нскагѡ, бѣ́жецкагѡ, 
некта́рїѧ, и҆гꙋ́мена покро́вскагѡ, тверска́гѡ, 
є҆фре́ма и҆ рѡма́на переко́мскихъ, 
тѵ́хѡна и҆ нїки́фора калꙋ́жскихъ, 
леѵкі́ѧ волокола́мскагѡ, 
зѡсі́мы и҆ а҆дрїа́на волокола́мскихъ, 
са́ввы кры́пецкагѡ, 
і҆́ѡва, а҆рхїмандрі́та влади́мїрскагѡ, 
а҆враа́мїѧ и҆ ко́прїѧ пече́негскихъ, 
а҆ѵѯе́нтїѧ и҆ ѻ҆нꙋ́фрїѧ перцо́вскихъ, волого́дскихъ, 
є҆лїссе́ѧ сꙋ́мскагѡ, солове́цкагѡ, 
а҆леѯа́ндра во́чскагѡ, га́личскагѡ, 
севастїа́на сохо́тскагѡ, пошехо́нскагѡ, 
тѵ́хѡна лꙋ́ховскагѡ костромска́гѡ, 
варлаа́ма (гера́сїма) и҆ фѡ́тїѧ (ѳадде́ѧ) лꙋ́ховскихъ, 
паі́сїѧ, а҆дрїа́на и҆ боголѣ́па оу҆́глечскихъ, 
кассїа́на гре́ка, оу҆́глечскагѡ, 
галактїѡ́на бѣлоезе́рскагѡ, 
ге́рмана ди́внагѡ, бѣлоезе́рскагѡ, 
ні́ла со́рскагѡ, (с. 571) 
вассїа́на рѧ́бовскагѡ, оу҆́глечскагѡ, 
вассїа́на стро́кинскагѡ, каргопо́льскагѡ, 
харїтѡ́на сѧ́нжемскагѡ, 
і҆ѡ́сифа волокола́мскагѡ, 
гера́сїма че́рнагѡ, кассїа́на боса́гѡ и҆ фѡ́тїѧ ста́рца,  волокола́мскихъ, 
пахѡ́мїѧ и҆ пафнꙋ́тїѧ ке́нскихъ, 
генна́дїѧ важеѻзе́рскагѡ, 
даві́да серпꙋховска́гѡ, 
і҆нноке́нтїѧ ко́мельскагѡ, 
влади́мїра бѣлопесо́цкагѡ, серпꙋховска́гѡ, 
є҆ѵѳѵ́мїѧ а҆рхангелогоро́дскагѡ, 
і҆гна́тїѧ прилꙋ́цкагѡ, 
фїлі́ппа и҆ра́пскагѡ, 
ѳеогно́ста перемы́шльскагѡ, 
кѷрі́лла новоезе́рскагѡ, 
ѻ҆нꙋ́фрїѧ катро́мскагѡ, 
мака́рїѧ ѻ҆ре́дежскагѡ, 
а҆леѯа́ндра сви́рскагѡ, 
і҆гна́тїѧ, леѡні́да, дїонѵ́сїѧ, ѳео́дѡра, ѳерапо́нта,  корни́лїѧ и҆ а҆ѳана́сїѧ ѻ҆стро́вскихъ, 
і҆ѡ́ны климене́цкагѡ, 
корни́лїѧ, кассїа́на и҆ лаѵре́нтїѧ ко́мельскихъ, 
ло́ггина корѧ́жемскагѡ, 
данїи́ла переѧсла́вскагѡ, 
и҆родїѡ́на и҆лоєзе́рскагѡ, 
стефа́на ѻ҆зе́рскагѡ, ко́мельскагѡ, 
і҆ѡа́нна и҆ ло́нгина ꙗ҆ре́нгскихъ, 
леѡні́да пошехо́нскагѡ, 
кѷпрїа́на тро́пскаго, ꙗ҆росла́вскагѡ, 
зѡсі́мы ворбозо́мскагѡ, 
а҆рсе́нїѧ ко́мельскагѡ, (с. 572) 
і҆ѡакі́ма ѻ҆по́чскагѡ, 
ні́фѡнта телѣ́говскагѡ, оу҆́стюжскагѡ, 
гера́сїма бо́лдинскагѡ, 
а҆рка́дїѧ дорогобꙋ́жскагѡ, 
ні́ла столобе́нскагѡ, 
маѯі́ма гре́ка, 
а҆нтѡ́нїѧ сі́йскагѡ, 
а҆леѯа́ндра, і҆ѡакі́ма и҆ и҆лїѝ сі́йскихъ, 
нїки́фора важеѻзе́рскагѡ, 
вассїа́на и҆ і҆ѡ́ны пертоми́нскихъ, 
сі́мѡна сойги́нскагѡ. 
і҆ѡ́ны и҆ некта́рїѧ каза́нскихъ, 
генна́дїѧ костромска́гѡ и҆ любимогра́дскагѡ, 
ни́фѡнта кожеезе́рскагѡ. 
і҆ѡаса́фа, затво́рника нижегоро́дскагѡ, 
дими́трїѧ и҆́нока, нижегоро́дскагѡ, 
ѳеодо́сїѧ то́темскагѡ, 
зино́вїѧ ѻ҆́тенскагѡ, 
а҆рсе́нїѧ новгоро́дскагѡ, 
ѳеодѡрі́та, просвѣти́телѧ ко́льскагѡ, 
хрїстофо́ра сольвычего́дскагѡ, 
кѷрі́лла а҆страха́нскагѡ, 
а҆ѳана́сїѧ сѧ́нжемскагѡ, 
а҆на́нїи і҆кѡнопи́сца, новгоро́дскагѡ, 
ні́кѡна и҆ дїонѵ́сїѧ новгоро́дскихъ, 
нїка́ндра пско́вскагѡ, 
трѵ́фѡна пече́негскагѡ, просвѣти́телѧ ко́льскагѡ, 
варлаа́ма, и҆гꙋ́мена ма́хрищскагѡ, є҆пⷭ҇кпа  сꙋ́ждальскагѡ, 
се́ргїѧ малопи́нежскагѡ, 
і҆ѡ́ны ꙗ҆шезе́рскагѡ, 
і҆гна́тїѧ и҆ і҆саа́кїѧ ло́мскихъ, ꙗ҆росла́вскихъ, (с.  573) 
ѻ҆нꙋ́фрїѧ ма́льскагѡ, пско́вскагѡ, 
серапїѡ́на и҆збо́рскагѡ, пско́вскагѡ, 
про́хора и҆ вассїа́на ꙗ҆́стребскихъ, влади́мїрскихъ, 
стефа́на гꙋси́нскагѡ, 
ѳерапо́нта мо́нзенскагѡ, 
кѷпрїа́на стороже́нскагѡ, 
а҆нтѡ́нїѧ черноезе́рскагѡ, 
кѷрі́лла сы́рьинскагѡ, 
ні́кѡна, васі́лїѧ и҆ тѵ́хѡна соколо́вскихъ,  и҆́стринскихъ, 
тѵ́хѡна караче́вскагѡ, 
данїи́ла шꙋ́жгорскагѡ, 
харїтѡ́на кꙋ́динскагѡ, 
варлаа́ма ке́ретскагѡ, 
а҆ѳана́сїѧ на́волоцкагѡ, 
мака́рїѧ ри́млѧнина, новгоро́дскагѡ, 
ѯенофѡ́нта тꙋта́нскагѡ, тверска́гѡ, 
вїке́нтїѧ волого́дскагѡ, 
петра̀, і҆ере́ѧ черевко́вскагѡ, сольвычего́дскагѡ, 
нїка́ндра городноезе́рскагѡ, 
пафнꙋ́тїѧ балахни́нскагѡ, 
мартѵ́рїѧ зелене́цкагѡ, 
гꙋ́рїѧ ша́лацкагѡ. 
се́ргїѧ шꙋ́хтомскагѡ, 
а҆дрїа́на мо́нзенскагѡ, 
ѳеодо́сїѧ трꙋ́дника, мо́нзенскагѡ, 
стефа́на костромска́гѡ, 
серапїѡ́на кожеезе́рскагѡ, 
корни́лїѧ, ло́ггина, ге́рмана и҆ боголѣ́па  кожеезе́рскихъ, 
а҆нтѡ́нїѧ леохно́вскагѡ. 
і҆ѡ́сифа, а҆нтѡ́нїѧ и҆ і҆ѡанні́кїѧ заѻники́евскихъ, 
а҆враа́мїѧ, и҆гꙋ́мена спа́сскагѡ, корѧ́жемскагѡ, (с.  574) 
трѵ́фѡна вѧ́тскагѡ, 
а҆нтѡ́нїѧ солове́цкагѡ, 
і҆а́кѡва солове́цкагѡ, костромска́гѡ, 
ге́рмана столобе́нскагѡ, 
і҆рина́рха, затво́рника росто́вскагѡ, 
і҆ѡа́нна, затво́рника пско́вскагѡ, 
полѷка́рпа брѧ́нскагѡ, 
і҆рина́рха пономарѧ̀, ра́донежскагѡ, 
дѡроѳе́ѧ книгохрани́телѧ, ра́донежскагѡ, 
дѡроѳе́ѧ и҆ і҆ларїѡ́на ю҆́гскихъ, 
і҆ѡа́нна, трꙋ́дника каргопо́льскагѡ, власа́тагѡ (въ  и҆́ночествѣ і҆ѡ́ны), 
мака́рїѧ жа́бынскаго, бѣ́левскагѡ, 
вассїа́на ти́ксненскагѡ, 
і҆рина́рха солове́цкагѡ, 
ма́рка бѣла́винскагѡ, 
дїонѵ́сїѧ ра́донежскагѡ, 
дїодѡ́ра и҆ про́хора (порфѵ́рїѧ) ю҆рьего́рскихъ, 
а҆ндре́ѧ, пꙋсты́нника солове́цкагѡ, 
нїки́фора новгоро́дца, пꙋсты́нника солове́цкагѡ, 
мїсаи́ла і҆еромона́ха, пꙋсты́нника солове́цкагѡ, 
а҆дрїа́на, пꙋсты́нника солове́цкагѡ, 
не́стѡра, пꙋсты́нника солове́цкагѡ, 
тїмоѳе́ѧ а҆ле́ѯинца (въ схи́мѣ ѳео́дѡра), пꙋсты́нника  солове́цкагѡ. 
са́ввы, пꙋсты́нника солове́цкагѡ, 
є҆фре́ма че́рнагѡ, пꙋсты́нника солове́цкагѡ, 
а҆леѯі́ѧ калꙋжа́нина, пꙋсты́нника солове́цкагѡ, 
і҆ѡ́сифа І, пꙋсты́нника солове́цкагѡ, 
тѵ́хѡна москвитѧ́нина, пꙋсты́нника солове́цкагѡ, 
ѳеодꙋ́ла рѧза́нца, пꙋсты́нника солове́цкагѡ, 
трѵ́фѡна, пꙋсты́нника солове́цкагѡ, 
і҆ѡ́сифа ІІ млада́гѡ, пꙋсты́нника солове́цкагѡ, (с. 575) 
севастїа́на, пꙋсты́нника солове́цкагѡ, 
гꙋ́рїѧ, и҆́нока чꙋ́днагѡ, солове́цкагѡ, 
кѵ́рїка (кѷрїа́ка), больни́чнагѡ ста́рца, пꙋсты́нника  солове́цкагѡ, 
кассїа́на мꙋезе́рскагѡ, солове́цкагѡ, 
а҆ѵѯе́нтїѧ, а҆́ѯїѧ и҆ тара́сїѧ, и҆́нокѡвъ  солове́цкихъ, кашка́ренскихъ, 
а҆нтѡ́нїѧ ке́нскагѡ, кожее́рскагѡ (въ схи́мѣ  а҆враа́мїѧ), 
нїкоди́ма кожеезе́рскагѡ, 
мака́рїѧ холмого́рскагѡ, краснопо́льскагѡ, 
є҆ѵфросѵ́на кꙋ́ржескагѡ, каргопо́льскагѡ, 
а҆нтѡ́нїѧ краснохо́лмскагѡ, 
дїонѵ́сїѧ переѧсла́вскагѡ, 
і҆ѡакі́ма ша́ртомскагѡ, 
далма́та пе́рмскагѡ, 
генна́дїѧ і҆кѡнопи́сца, черни́говскагѡ, 
і҆́ѡва поча́евскагѡ, 
леѡні́да оу҆стьнедꙋ́мскагѡ, 
лꙋкїа́на а҆леѯа́ндровскагѡ, 
є҆леаза́ра а҆́нзерскагѡ, 
фїлі́ппа сꙋхо́нскагѡ, 
тѵ́хѡна крестого́рскагѡ, во́хмовскагѡ, 
корни́лїѧ а҆леѯа́ндровскагѡ, 
мака́рїѧ высокоезе́рскагѡ, 
мака́рїѧ меню́жскагѡ, 
ѳеодо́сїѧ сі́йскагѡ, 
и҆са́їи и҆ нїкано́ра сі́йскихъ, рꙋчье́вскихъ, 
а҆враа́мїѧ и҆гꙋ́мена богоро́дицкагѡ, пи́нежскагѡ, 
корни́лїѧ переѧсла́вскагѡ, 
кѷрі́лла, схимона́ха борисоглѣ́бскагѡ, 
пі́мена, затво́рника и҆ вери́жника росто́вскагѡ, 
ка́рпа моско́вскагѡ, 
ті́та, пꙋсты́нника ю҆́рьевскагѡ, пово́лжскагѡ, (с. 576) 
зѡсі́мы а҆леѯа́ндровскагѡ, 
і҆́ѡва а҆нзе́рскагѡ (въ схи́мѣ і҆исꙋ́са), 
сине́сїѧ схїархїмандрі́та, сиби́рскагѡ, 
мїсаи́ла, і҆еромона́ха а҆бала́цкагѡ, 
а҆ндре́ѧ и҆гꙋ́мена рафаи́ловскагѡ, тобо́льскагѡ, 
серафі́ма саро́вскагѡ, 
ге́рмана а҆лѧ́скинскагѡ, 
данїи́ла а҆́чинскагѡ, сиби́рскагѡ, 
варлаа́ма, пꙋсты́нника чико́йскагѡ, сиби́рскагѡ, 
мака́рїѧ миссїоне́ра а҆лта́йскагѡ, 
а҆ре́ѳы верхотꙋ́рскагѡ, сиби́рскагѡ, 
паі́сїѧ нѧ́мецкагѡ, 
а҆мвро́сїѧ ѻ҆́птинскагѡ, 
сїлꙋа́на а҆ѳѡ́нскагѡ, 
прпⷣбныхъ же́нъ и҆ матере́й 
а҆́нны, кнѧжны̀ кі́евскїѧ, 
є҆ѵфросѵ́нїи и҆гꙋ́менїи, по́лоцкїѧ, 
є҆ѵпра́ѯїи, кнѧги́ни пско́вскїѧ, 
є҆ѵфросѵ́нїи, кнѧжны̀ сꙋ́ждальскїѧ, 
харїті́ны, кнѧжны̀ лито́вскїѧ, 
параске́ѵы, и҆гꙋ́менїи рже́вскїѧ, 
софі́и, вели́кїѧ кнѧги́ни моско́вскїѧ, сꙋ́ждальскїѧ, 
є҆ле́ны и҆гꙋ́менїи, моско́вскїѧ, 
і҆ꙋлїані́и дѣ́вы, ѻ҆льша́нскїѧ, 
софі́и кнѧжны̀, слꙋ́цкїѧ 
и҆ всѣ́хъ про́чихъ прпⷣбныхъ ѻ҆тє́цъ и҆ ма́терей, въ  по́двизѣхъ по́стническихъ просїѧ́вшихъ, 
ст҃ы́хъ и҆ добропобѣ́дныхъ мч҃никѡвъ рѡссі́йскихъ 
ѳео́дѡра варѧ́га и҆ сы́на є҆гѡ̀ і҆ѡа́нна,  кі́евскихъ, 
геѡ́ргїѧ ѻ҆́трока, 
а҆враа́мїѧ болга́рскагѡ, влади́мїрскагѡ, (с. 577) 
меркꙋ́рїѧ смоле́нскагѡ, 
ѳео́дѡра фїло́софа, ка́мскагѡ, 
а҆нтѡ́нїѧ, і҆ѡа́нна и҆ є҆ѵста́фїѧ лито́вскихъ, 
і҆ѡа́нна каза́нскагѡ, 
стефа́на и҆ петра̀ каза́нскихъ, 
бори́са, і҆а́кѡва, ѳео́дѡра, сїльва́на, ѳео́дѡра,  васі́лїѧ, ѳео́дѡра, дими́трїѧ, мїхаи́ла, і҆ѡа́нна и҆  васі́лїѧ каза́нскихъ, 
сѷмеѡ́на, кѷпрїа́на, і҆ѡ́сифа, васі́лїѧ и҆ и҆̀же съ  ни́ми, и҆рге́нскихъ, сиби́рскихъ, 
па́ѵла рꙋ́сскагѡ, 
гаврїи́ла младе́нца, бѣлосто́кскагѡ, 
па́ѵла ви́ленскагѡ, 
є҆ѵста́ѳїѧ ѻ҆́трока, кры́мскагѡ, 
пахѡ́мїѧ рꙋ́сскагѡ, а҆ѳѡ́нскагѡ, 
и҆ всѣ́хъ про́чихъ рѡссі́йскихъ мч҃никѡвъ и҆ мч҃ницъ,  за вѣ́рꙋ во хрⷭ҇та̀ и҆ бл҃гоче́стїе страда̑нїѧ  претерпѣ́вшихъ: 
ст҃ы́хъ сщ҃енномꙋ́ченикѡвъ рѡссі́йскихъ 
кꙋ́кши, просвѣти́телѧ вѧ́тичей, кі́ево-пече́рскагѡ, 
митрофа́на а҆рхїепі́скопа, пахѡ́мїѧ а҆рхїмандрі́та,  данїи́ла и҆гꙋ́мена и҆ ѳеодо́сїѧ и҆гꙋ́мена, влади́мїрскихъ, 
сѷмеѡ́на, є҆пі́скопа переѧсла́вскагѡ, 
лꙋкїа́на кі́ево-пече́рскагѡ, 
а҆нѳі́ма, є҆пі́скопа са́рскагѡ, 
патрі́кїѧ і҆ере́ѧ, влади́мїрскагѡ, 
гера́сїма, є҆пі́скопа великопе́рмскагѡ, 
пїтѷрі́ма, є҆пі́скопа великопе́рмскагѡ, 
і҆сі́дѡра пресвѵ́тера и҆ и҆̀же съ ни́мъ седми́десѧти  двꙋ́хъ ст҃ы́хъ мч҃никѡвъ, ю҆́рьевскихъ, 
мака́рїѧ, митрополі́та кі́евскагѡ и҆ всеѧ̀ рꙋсѝ и҆  и҆̀же съ ни́мъ, 
ѳеокті́ста, а҆рхїепі́скопа тверска́гѡ, 
є҆рмоге́на, ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ, 
мїсаи́ла, а҆рхїепі́скопа рѧза́нскагѡ, (с. 578) 
і҆ѡ́сифа, митрополі́та а҆страха́нскагѡ, 
нїки́фора і҆еромона́ха, кры́мскагѡ, 
кѡнста́нцїѧ рꙋ́сскагѡ, 
нїки́ты славѧни́на, і҆еромона́ха пантелеи́монова  монастырѧ̀, а҆ѳѡ́нскагѡ 
и҆ всѣ́хъ про́чихъ ст҃ы́хъ сщ҃енномꙋ́ченикѡвъ  рѡссі́йскихъ, за вѣ́рꙋ во хрⷭ҇та̀ и҆ цр҃ковь хрⷭ҇то́вꙋ  страда̑нїѧ претерпѣ́вшихъ: 
ст҃ы́хъ прпⷣбномꙋ́ченикѡвъ рѡссі́йскихъ 
мѡѷсе́ѧ оу҆́грина, кі́ево-пече́рскагѡ, 
григо́рїѧ чꙋдотво́рца, кі́ево-пече́рскагѡ, є҆ѵстра́тїѧ  кі́ево-пече́рскагѡ, 
кли́мента, и҆гꙋ́мена кі́ево-ѕвѣри́нецкагѡ, и҆ и҆̀же съ  ни́мъ, 
ѳео́дѡра и҆ васі́лїѧ дїа́кона, кі́ево-пече́рскихъ, 
а҆наста́сїѧ дїа́кона, кі́ево-пече́рскагѡ, 
і҆ѡаса́фа снетого́рскаго и҆ васі́лїѧ мїро́жскагѡ и҆ съ  ни́ми і҆ѡ́сифа и҆ кѡнстанті́на пресвѵ́терѡвъ, пско́вскихъ, 
григо́рїѧ и҆ кассїа́на а҆вне́жскихъ, а҆нтѡ́нїѧ, и҆́нока  чꙋ́довскагѡ, моско́вскагѡ, 
са́ввы и҆ венїами́на, и҆гꙋ́менѡвъ желѣзнобо́ровскихъ, 
є҆фре́ма, дїоні́сїѧ, і҆ерѡнѵ́ма и҆ і҆саа́кїѧ  ѻ҆бно́рскихъ, 
а҆дрїа́на ѻ҆ндрꙋ́совскагѡ, 
а҆дрїа́на пошехо́нскагѡ, 
корни́лїѧ и҆ оу҆ченика̀ є҆гѡ̀ вассїа́на пско́во- пече́рскихъ, 
гела́сїѧ и҆гꙋ́мена, новгоро́дскагѡ, 
а҆гапи́та маркꙋше́вскагѡ, 
і҆ѡ́ны, гꙋ́рїѧ и҆ ге́рмана пече́негскихъ, ко́льскихъ, 
григо́рїѧ сщ҃еннои́нока, 
данїи́ла, и҆гꙋ́мена грѣхозарꙋ́цкагѡ, и҆ съ ни́мъ  три́десѧти преподобномꙋ́ченикѡвъ и҆ двꙋхсо́тъ мч҃никѡвъ  мїрѧ́нъ, оу҆́глечскихъ, 
кѡнстанті́на, и҆гꙋ́мена новото́ржскагѡ съ бра́тїею, 
а҆настасі́и и҆гꙋ́менїи, и҆ съ не́ю три́десѧти пѧтѝ  сесте́ръ мона́хинь, оу҆́глечскихъ, 
а҆нтѡ́нїѧ и҆гꙋ́мена покро́вскагѡ, гера́сїма  а҆рхїмандрі́та, є҆ѵѳѵ́мїѧ и҆ варсоно́фїѧ сщ҃еннои́нокѡвъ и҆  бра́тїй и҆́нокѡвъ мака́рїѧ, матѳі́ѧ, вассїа́на, гꙋ́рїѧ,  і҆́ѡва, і҆ларїѡ́на, і҆́ѡва, а҆ка́кїѧ, ѻ҆нꙋ́фрїѧ, і҆ѡ́сифа,  герѡ́нтїѧ, лео́нтїѧ, тѵ́хѡна, (с. 579) фїларе́та, гела́сїѧ,  і҆ѡ́сифа, вассїа́на, хрїстофо́ра, серапїѡ́на, ге́рмана,  марке́лла, нїки́ты, а҆рсе́нїѧ, ѳеодо́сїѧ, і҆ѡ́ны, і҆ꙋ́ды,  сѷмеѡ́на, мїхаи́ла, і҆ѡа́нна, мака́рїѧ, ма́манта,  григо́рїѧ, нїки́фора, і҆ларїѡ́на, а҆ѳана́сїѧ, полѷе́ѵкта,  космы̀ и҆ съ ни́ми ты́сѧчи мч҃никѡвъ мїрѧ́нъ,  оу҆́глечскихъ, 
і҆ѡаса́фа бо́ровскагѡ, а҆рхїмандрі́та трⷪ҇цкагѡ, съ  бра́тїею, 
є҆ѵфросѵ́на синоезе́рскагѡ, 
галактїѡ́на волого́дскагѡ, 
і҆́ѡва оу҆ще́льскагѡ, 
сі́мѡна во́ломскагѡ, 
а҆ѳана́сїѧ бре́стскагѡ, 
мака́рїѧ ка́невскагѡ, а҆рхїмандрі́та ѻ҆брꙋ́чскагѡ 
и҆ всѣ́хъ про́чихъ ст҃ы́хъ прпⷣбномꙋ́ченикѡвъ и҆  рѡссі́йскихъ, за вѣ́рꙋ во хрⷭ҇та̀, ѻ҆те́чество и҆  бл҃гоче́стїе страда̑нїѧ претерпѣ́вшихъ: 
ст҃ы́хъ новомꙋ́ченикѡвъ рѡссі́йскихъ 
тѵ́хѡна, ст҃ѣ́йшагѡ патрїа́рха моско́вскагѡ и҆  всеѧ̀ рꙋсѝ, 
влади́мїра, митрополі́та кі́евскагѡ и҆ га́лицкагѡ, 
венїамі́на, митрополі́та петрогра́дскагѡ и҆ гдо́вскагѡ, 
се́ргїѧ а҆рхїмандрі́та, 
ю҆́рїѧ и҆ і҆ѡа́нна, 
і҆ѡа́нна и҆ а҆леѯа́ндра і҆ере́євъ, 
є҆лїсаве́ты, вели́кїѧ кнѧги́ни и҆ варва́ры и҆́нокини 
и҆ всѣ́хъ про́чихъ ст҃ы́хъ новомꙋ́ченикѡвъ  рѡссі́йскихъ, за вѣ́рꙋ во хрⷭ҇та̀, ѻ҆те́чество и҆  бл҃гоче́стїе страда̑нїѧ претерпѣ́вшихъ: 
ст҃ы́хъ бл҃же́нныхъ, хрⷭ҇та̀ ра́ди ю҆ро́дивыхъ и҆  чꙋдотво́рцєвъ рѡссі́йскихъ 
проко́пїѧ оу҆́стюжскагѡ, 
заха́рїи і҆ере́ѧ, 
ѳео́дѡра новгоро́дскагѡ, 
нїкола́ѧ коча́нова, новгоро́дскагѡ, 
геѡ́ргїѧ новгоро́дскагѡ, 
маѯі́ма моско́вскагѡ, 
геѡ́ргїѧ шенкꙋ́рскагѡ, (с. 580) 
і҆сі́дѡра твердисло́ва, росто́вскагѡ, 
леѡ́нтїѧ оу҆́стюжскагѡ, 
і҆ѡа́нна оу҆́стюжскагѡ, 
кѷрі́лла ве́льскагѡ, 
васі́лїѧ ка́менскагѡ, 
трофі́ма сꙋ́ждальскагѡ, 
лаѵре́нтїѧ калꙋ́жскагѡ, 
се́ргїѧ схимона́ха, переѧсла́вскагѡ, 
васі́лїѧ моско́вскагѡ, 
тїмофе́ѧ ѻ҆по́чскагѡ, пско́вскагѡ, 
нїкола́ѧ са́лоса пско́вскагѡ, 
і҆ѡа́нна ми́лостивагѡ, власа́тагѡ, росто́вскагѡ, 
парѳе́нїѧ сꙋ́ждальскагѡ, 
сі́мѡна ю҆́рьевецкагѡ, 
і҆ѡа́нна, большо́й колпа́къ, моско́вскагѡ, 
стефа́на росто́вскагѡ, 
кѡнстанті́на новото́ржскагѡ, 
і҆ѡа́нна можа́йскагѡ, 
і҆а́кѡва трꙋ́дника, моско́вскагѡ, 
ѳео́дѡра, 
кѷпрїа́на сꙋ́ждальскагѡ, 
проко́пїѧ вѧ́тскагѡ, 
ма́рѳы моско́вскїѧ, 
и҆лїѝ дани́ловскагѡ, ꙗ҆росла́вскагѡ, 
і҆ѡа́нна І и҆ і҆ѡа́нна ІІ, солове́цкихъ, 
маѯі́ма і҆ере́ѧ пра́веднагѡ, то́темскагѡ, 
ѳѡмы̀, и҆родїѡ́на, мїхаи́ла, і҆ѡа́нна и҆ васі́лїѧ  сольвычего́дскихъ, 
а҆ндре́ѧ тоте́мскагѡ, 
а҆ѳана́сїѧ росто́вскагѡ, 
ѻ҆нꙋ́фрїѧ рѡма́новскагѡ, ꙗ҆росла́вскагѡ, 
кѷпрїа́на кара́чевскагѡ, (с. 581) 
і҆ѡа́нна верхотꙋ́рскагѡ, сиби́рскагѡ, 
космы̀ верхотꙋ́рскагѡ, сиби́рскагѡ, 
є҆ѵдокі́и сꙋ́ждальскїѧ, 
до́мны ста́рицы, то́мскїѧ, сиби́рскїѧ, 
ѯе́нїи петербꙋ́ргскїѧ 
и҆ всѣ́хъ про́чихъ ст҃ы́хъ бл҃же́нныхъ ѻ҆тє́цъ и҆  ма́терей рѡссі́йскихъ, хрⷭ҇та̀ ра́ди въ по́двизѣхъ  ю҆ро́дства просїѧ́вшихъ: 
ст҃ы́хъ пра́ведныхъ ѻ҆тє́цъ и҆ ма́терей  рѡссі́йскихъ 
і҆ѡа́нна и҆ марі́и оу҆стю́жскихъ, 
і҆ꙋлїані́и новгоро́дскїѧ, 
васі́лїѧ и҆ і҆ри́ны ка́шинскихъ, 
се́ргїѧ и҆ варва́ры сви́рскихъ, 
ѳе́клы переѧсла́вскїѧ, 
глѷке́рїи дѣ́вы, новгоро́дскїѧ, 
і҆а́кѡва борови́чскагѡ, 
а҆рте́мїѧ, ѻ҆́трока верко́льскагѡ, и҆ сестры̀ є҆гѡ̀  параске́ѵы пирими́нскїѧ, 
варсоно́фїи моско́вскїѧ, 
пелагі́и рже́вскїѧ, 
і҆а́кѡва и҆ і҆ѡа́нна, ѻ҆́трокѡвъ меню́жскихъ, 
са́ввы і҆ере́ѧ, мошо́кскагѡ, влади́мїрскагѡ, 
гаврїи́ла и҆ а҆настасі́и, васі́левскихъ, влади́мїрскихъ, 
васі́лїѧ мч҃ника, мангазе́йскагѡ, сиби́рскагѡ, 
і҆ꙋлїані́и ми́лостивыѧ, геѡ́ргїѧ и҆ и҆́нокини ѳеодо́сїи  ла́заревскихъ, мꙋ́ромскихъ, 
сѷмеѡ́на верхотꙋ́рскагѡ, сиби́рскагѡ, 
і҆ѡа́нна младе́нца мч҃ника, оу҆́глечскагѡ, 
боголѣ́па ѻ҆́трока-схимона́ха, черноѧ́рскагѡ, 
ка́рпа медꙋше́вскагѡ ковро́вскагѡ, 
проко́пїѧ оу҆стьѧ́нскагѡ, 
григо́рїѧ і҆ере́ѧ, дими́трїѧ, а҆рте́мїѧ и҆  є҆ѵфросѵ́нїи, шꙋ́йскихъ, влади́мїрскихъ, 
і҆ꙋлїані́и сольвычего́дскїѧ, 
параске́ѵы кевро́льскїѧ, а҆рха́нгельскїѧ, (с. 582) 
і҆ѡа́нна и҆сповѣ́дника, рꙋ́сскагѡ, 
петра̀ ѻ҆́трока, то́мскагѡ, сиби́рскагѡ. 
ѳео́дѡра то́мскагѡ, сиби́рскагѡ, 
стефа́на ѻ҆́мскагѡ, сиби́рскагѡ 
і҆ѡа́нна, прѡтоїере́ѧ кроншта́дтскагѡ, чꙋдотво́рца 
и҆ всѣ́хъ про́чихъ ѻ҆тє́цъ, бра́тїй, же́нъ, ма́терей  и҆ сесте́ръ рѡссі́йскихъ, хрⷭ҇та̀ ра́ди во бл҃гоче́стїи и҆  пра́ведности подвиза́вшихсѧ, и҆ всѣ́хъ про́чихъ ст҃ы́хъ, въ  землѝ рѡссі́йстѣй просїѧ́вшихъ, и҆́хже и҆мена̀ ты̀ са́мъ,  гдⷭ҇и, вѣ́си, ст҃ы́хъ пра́ведныхъ бг҃оѻтє́цъ і҆ѡакі́ма и҆  а҆́нны и҆ всѣ́хъ ст҃ы́хъ твои́хъ, бл҃гопрїѧ́тнꙋ сотворѝ  мл҃твꙋ на́шꙋ, да́рꙋй на́мъ ѡ҆ставле́нїе прегрѣше́нїй  на́шихъ, покры́й на́съ кро́вомъ крилꙋ̀ твое́ю, ѿженѝ ѿ  на́съ всѧ́каго врага̀ и҆ сꙋпоста́та, оу҆мирѝ на́шꙋ жи́знь,  гдⷭ҇и, поми́лꙋй на́съ и҆ мі́ръ тво́й и҆ сп҃сѝ дꙋ́шы на́шѧ,  ꙗ҆́кѡ бл҃гъ и҆ чл҃вѣколю́бецъ. 
И҆ вхо́димъ въ хра́мъ, пою́ще стїхи̑ры стїхѡ́вны  воскрє́сны, а҃-гѡ гла́са: Сла́ва, ст҃ы́хъ в҃, гла́съ в҃:  Но́вый до́ме: И҆ ны́нѣ, бг҃оро́диченъ, гла́съ то́йже:  Вы́шнїи ли́цы: И҆лѝ и҆́нъ бг҃оро́диченъ, гла́съ и҃:  Ѽ, пресла́внагѡ чꙋдесѐ! нб҃сѐ и҆ землѝ цр҃и́ца: 
На бл҃гослове́нїи хлѣ́бѡвъ Бцⷣе дв҃о: два́жды и҆  тропа́рь ст҃ы́хъ, гла́съ и҃: Ꙗ҆́коже пло́дъ:  є҆ди́ножды. 
На оу҆́трени. На Бг҃ъ гдⷭ҇ь: тропа́рь воскре́сенъ  є҆ди́ножды и҆ ст҃ы́хъ тропа́рь, гла́съ и҃: Ꙗ҆́коже  пло́дъ: є҆ди́ножды: сла́ва, и҆́нъ тропа́рь ст҃ы́хъ,  гла́съ д҃: І҆ерꙋсали́ма вы́шнѧгѡ: И҆ ны́нѣ,  бг҃оро́диченъ, гла́съ то́йже: Дне́сь свѣ́тлѡ красꙋ́етсѧ: 
По а҃-мъ и҆ в҃-мъ стїхосло́вїи сѣда́льны воскрє́сны  а҃-гѡ гла́са со стїхѝ и҆́хъ. По полѷеле́и велича̑нїѧ  прест҃ѣ́й трⷪ҇цѣ и҆ бцⷣѣ, ѱало́мъ и҆збра́нный Бл҃го  є҆́сть: и҆ припѣва́емъ ко стїхѡ́мъ є҆гѡ̀ велича́нїе  ст҃ы̑мъ. Посе́мъ, не пѣ́вше Сла́ва, и҆ ны́нѣ: тропарѝ  воскрє́сныѧ по непоро́чныхъ: А҆́гг҃льскїй собо́ръ:  Ѵ҆пакоѝ воскре́сенъ а҃-гѡ гла́са и҆ и҆́ны сѣда́льны  ст҃ы́хъ а҃-гѡ и҆ в҃-гѡ (с. 583) стїхосло́вїи без̾  бг҃оро́дичнѡвъ, пе́рвый сѣда́ленъ ст҃ы́хъ по полѷеле́и.  Сла́ва, и҆́нъ сѣда́ленъ ст҃ы́хъ по полѷеле́и. И҆ ны́нѣ,  бг҃оро́диченъ є҆гѡ̀. 
Степе́нна воскре́сна а҃-гѡ гла́са. Прокі́менъ  воскре́сный, гла́съ а҃: Ны́нѣ воскреснꙋ̀: Є҆ѵⷢ҇лїе  воскре́сное в҃-е, ѿ ма́рка, зача́ло ѻ҃. Воскресе́нїе  хрⷭ҇то́во: По н҃-ъ ѱалмѣ̀ стїхи́ра, гла́съ ѕ҃:  Воскре́съ і҆и҃съ. 
А҆́ще же хра́мъ всѣ́хъ рꙋ́сскихъ ст҃ы́хъ. Степе́нна  воскре́сна а҃-гѡ гла́са. Прокі́менъ ст҃ы́хъ, гла́съ д҃:  Ра́дꙋйтесѧ, пра́веднїи, ѡ҆ гдⷭ҇ѣ, пра̑вымъ подоба́етъ  похвала̀. Сті́хъ: Бꙋ́ди, гдⷭ҇и, млⷭ҇ть твоѧ̀ на на́съ,  ꙗ҆́коже оу҆пова́хомъ на тѧ̀. Всѧ́кое дыха́нїе:  Є҆ѵⷢ҇лїе хра́ма всѣ́хъ рꙋ́сскихъ ст҃ы́хъ, ѿ матѳе́а,  зача́ло і҃. Воскресе́нїе хрⷭ҇то́во: Ѱало́мъ н҃.  Сла́ва: Мл҃твами всѣ́хъ ст҃ы́хъ рꙋ́сскихъ: И҆ ны́нѣ:  Мл҃твами бцⷣы: По н҃-мъ ѱалмѣ̀ стїхи́ра ст҃ы́хъ,  гла́съ ѕ҃: Є҆желѣ́тнюю па́мѧть: Посе́мъ глаго́летъ  дїа́конъ мл҃твꙋ Спасѝ, бж҃е, лю́ди твоѧ̑: (зрѝ  оу҆ста́въ на лїті́и, страни́ца 551). 
Канѡ́нъ воскре́сенъ ѻ҆ктѡ́иха а҃-гѡ гла́са со  і҆рмосо́мъ на д҃, канѡ́нъ бцⷣѣ воскре́сный а҃-гѡ гла́са на  в҃, и҆ канѡ́нъ всѣ́хъ рꙋ́сскихъ ст҃ы́хъ, гла́съ и҃, на и҃.  Катава́сїѧ: Ѿве́рзꙋ оу҆ста̀ моѧ̑: По г҃-й пѣ́сни  конда́къ, і҆́косъ и҆ сѣда́ленъ съ бг҃оро́дичномъ є҆гѡ̀  ст҃ы́хъ. По ѕ҃-й пѣ́снь конда́къ и҆ і҆́косъ воскре́сенъ. По  ѳ҃-й пѣ́сни Ст҃ъ гдⷭ҇ь: Свѣти́ленъ воскре́сенъ.  Сла́ва, ст҃ы́хъ. И҆ ны́нѣ, бг҃оро́диченъ є҆гѡ̀. 
На хвали́техъ стїхи̑ры на и҃, воскрє́сны д҃, гла́съ  а҃ и҆ ст҃ы́хъ д҃ со сла́вникомъ, со стїхѝ ѿ стїхо́вны  ма́лыѧ вече́рни. Сла́ва, стїхи́ра є҆ѵⷢ҇льскаѧ, втора́ѧ. И҆  ны́нѣ, гла́съ в҃: Пребл҃гослове́нна є҆сѝ, бцⷣе дв҃о:  По вели́комъ славосло́вїи тропа́рь воскре́сенъ то́чїю:  Дне́сь сп҃се́нїе мі́рꙋ бы́сть: Є҆ктенїа̀ и҆ ѿпꙋ́стъ,  на не́мже помина́емъ: ст҃а́го равноапо́стольнаго вели́каго  кнѧ́зѧ влади́мїра и҆ всѣ́хъ про́чихъ чꙋдотво́рцєвъ, въ  землѝ рѡссі́йстѣй просїѧ́вшихъ: И҆ пое́мъ  многолѣ́тны. 
Посе́мъ ѻ҆бы́чное и҆схожде́нїе. Поє́мымъ же  стїхи́рамъ хра́ма всѣ́хъ рꙋ́сскихъ ст҃ы́хъ на ѻ҆́смь  гласѡ́въ, кади́тъ предстоѧ́тель і҆кѡ́нꙋ пра́здника (с.  584) и҆ быва́етъ пома́занїе ѿ лампа́ды ст҃ы́мъ  є҆ле́емъ. По пома́занїи же ст҃ы́мъ є҆ле́емъ глаго́летъ  предстоѧ́тель: Ми́ръ всѣ̑мъ. Ли́къ: И҆ дх҃ови  твоемꙋ̀. Дїа́конъ: Главы̑ на́шѧ гдⷭ҇еви прикло́нимъ.  Ли́къ: Тебѣ̀ гдⷭ҇и. И҆ чте́тъ предстоѧ́тель мл҃твꙋ:  Влⷣко многоми́лостиве: кра́ткѡ, присовокꙋплѧ́ѧ то́кмѡ:  ст҃а́го равноапо́стольнаго вели́кагѡ кнѧ́зѧ влади́мїра и҆  всѣ́хъ про́чихъ чꙋдотво́рцєвъ, въ землѝ рѡссі́йстѣй  просїѧ́вшихъ, и҆́хже па́мѧть соверша́емъ ны́нѣ:  Ѡ҆глаше́нїе стꙋди́тово: тропа́рь прпⷣбномꙋ ѳео́дѡрꙋ и҆  ча́съ а҃. 
На часѣ́хъ тропа́рь воскре́сенъ. Сла́ва, ст҃ы́хъ  тропарѝ и҃-гѡ и҆ д҃-гѡ гла́сѡвъ, премѣнѧ́юще глаго́лемъ.  Конда́къ на а҃-мъ и҆ ѕ҃-мъ часѣ́хъ воскре́сенъ, на г҃-мъ и҆  ѳ҃-мъ часѣ́хъ конда́къ ст҃ы́хъ. 
На лїтꙋргі́и. Бл҃жє́нны воскрє́сны а҃-гѡ гла́са на  ѕ҃, начина́ѧ ѿ: Бл҃же́ни кро́тцыи: и҆ ст҃ы́хъ  бл҃жє́нны на д҃, гла́съ и҃, ѿ: Бл҃же́ни є҆стѐ,  є҆гда̀ поно́сѧтъ ва́мъ: 
По вхо́дѣ. Тропа́рь воскре́сенъ, гла́съ а҃, и҆  ст҃ы́хъ ѻ҆́ба тропарѧ̀ и҃-гѡ и҆ д҃-гѡ гла́сѡвъ. Конда́къ  воскре́сенъ, гла́съ а҃. Сла́ва, конда́къ ст҃ы́хъ, гла́съ г҃.  И҆ ны́нѣ, конда́къ оу҆спе́нїѧ бцⷣы, гла́съ в҃: Въ  мл҃твахъ: Прокі́менъ воскре́сенъ, гла́съ а҃: Бꙋ́ди,  гдⷭ҇и, ми́лость твоѧ̀ на на́съ, ꙗ҆́коже оу҆пова́хомъ на  тѧ̀. Сті́хъ: Ра́дꙋйтесѧ, пра́веднїи ѡ҆ гдⷭ҇ѣ, пра̑вымъ  подоба́етъ похвала̀. Прокі́менъ ст҃ы́хъ, гла́съ д҃:  Ст҃ы̑мъ, и҆̀же сꙋ́ть на землѝ є҆гѡ̀ оу҆дивѝ гдⷭ҇ь всѧ̑  хотѣ̑нїѧ своѧ̑ въ ни́хъ. Сті́хъ: Сохрани́ мѧ, гдⷭ҇и,  ꙗ҆́кѡ на тѧ̀ оу҆пова́хъ. А҆по́столъ воскре́сенъ къ  ри́млѧнѡмъ, зача́ло п҃а ѿ полꙋ̀ и҆ ст҃ы́хъ а҆по́стѡлъ къ  колоса́ємъ: зача́ло сн҃ѕ ѿ полꙋ̀. А҆лиллꙋ́їѧ, гла́съ  а҃. Сті́хъ: Бг҃ъ даѧ́й ѿмще́нїе мнѣ̀, и҆ покори́вый  лю́ди под̾ мѧ̀. Сті́хъ в҃: Велича́ѧй сп҃се́нїѧ царе́ва,  и҆ творѧ́й млⷭ҇ть хрїстꙋ̀ своемꙋ̀ даві́дꙋ, и҆ сѣ́мени  є҆гѡ̀ до вѣ́ка. И҆ ст҃ы́хъ, гла́съ сті́хъ: Бж҃е,  оу҆ши́ма на́шима оу҆слы́шахомъ, и҆ ѻ҆тцы̀ на́ши  возвѣсти́ша на́мъ. Сті́хъ в҃: Спа́слъ є҆сѝ на́съ ѿ  стꙋжа́ющихъ на́мъ и҆ ненави́дѧщихъ на́съ посрами́лъ (с. 585)  є҆сѝ. Є҆ѵⷢ҇лїе воскре́сное ѿ матѳе́а, зача́ло ѳ҃ и҆  ст҃ы́хъ є҆ѵⷢ҇лїе ѿ лꙋкѝ, зача́ло ѯ҃з. Прича́стенъ  воскре́сенъ: Хвали́те гдⷭ҇а съ нб҃съ, хвали́те є҆го̀ въ  вы́шнихъ. И҆ ст҃ы́хъ: Бл҃говоли́тъ гдⷭ҇ь въ лю́дехъ  свои́хъ и҆ вознесе́тъ крѡ́ткїѧ во сп҃се́нїе. 
По заамво́нной мл҃твѣ и҆схо́димъ ко і҆кѡ́нѣ  пра́здника, пою́ще тропа́рь ст҃ы́хъ, гла́съ и҃. Сла́ва,  конда́къ ст҃ы́хъ, гла́съ г҃. И҆ ны́нѣ, бг҃оро́диченъ,  гла́съ г҃. Посе́мъ чте́тсѧ мл҃тва на бл҃гослове́нїе ко́лива,  въ че́сть и҆ па́мѧть всѣ́хъ ст҃ы́хъ, въ землѝ рѡссі́йстѣй  просїѧ́вшихъ. И҆ мл҃тва ко всѣ̑мъ ст҃ы̑мъ землѝ рꙋ́сскїѧ.  По мл҃твѣ пое́мъ велича̑нїѧ прест҃ѣ́й трⷪ҇цѣ, бцⷣѣ и҆  ст҃ы̑мъ. Бꙋ́ди и҆́мѧ гдⷭ҇не: ѱало́мъ л҃г и҆ про́чее  лїтꙋргі́и. Ѿпꙋ́стъ, на не́мже помина́емъ: ст҃а́го  равноапо́стольнаго вели́каго кнѧ́зѧ влади́мїра и҆ всѣ́хъ  про́чихъ чꙋдотво́рцєвъ, въ землѝ рѡссі́йстѣй  просїѧ́вшихъ. 
По ѿпꙋ́стѣ лїтꙋргі́и быва́етъ многолѣ́тїе и҆  присоединѧ́емъ проше́нїе сїѐ: 
Хрⷭ҇тїа́нскагѡ бл҃гоче́стїѧ ревни́телємъ и҆  защи́тникѡмъ хрⷭ҇то́вы цр҃кве и҆ всѣ̑мъ правосла̑внымъ  хрⷭ҇тїа́нѡмъ пода́ждь, гдⷭ҇и, тишинꙋ̀ и҆ бл҃годе́нствїе, и҆  и҆з̾ѻби́лїе плодѡ́въ земны́хъ, и҆ мнѡ́гаѧ лѣ̑та. 
И҆ по многолѣ́тїи пое́мъ стїхѝ. 
Ѡ҆б̾ ѿда́нїи пра́здника хра́ма всѣ́хъ ст҃ы́хъ, въ  землѝ рѡссі́йстѣй просїѧ́вшихъ. 
Въ ве́черъ же днѐ тогѡ̀ быва́етъ ѿда́нїе пра́здника  сегѡ̀ по чинꙋ̀ ѿда́нїѧ пра́здника ст҃ы́хъ ѻ҆тцє́въ  пе́рвагѡ вселе́нскагѡ собо́ра въ недѣ́лю з҃-ю по па́сцѣ.  Къ вече́рни трезво́нъ без̾ больша́гѡ. На вече́рни каѳі̑смы  не стїхосло́вимъ. На Гдⷭ҇и, воззва́хъ: стїхи̑ры ст҃ы́хъ  г҃ ѿ ма́лыѧ вече́рни, гла́съ д҃: Ꙗ҆́кѡ и҆збра́нныхъ ѿ  люде́й рꙋ́сскихъ: Вѣ́ры бронѧ́ми: Ꙗ҆́кѡ (с. 586)  ѕвѣ́зды многосвѣ̑тлыѧ: (зрѝ страни̑цы 495, 496). И҆  ст҃а́гѡ мине́и стїхи̑ры г҃. Сла́ва, ст҃ы́хъ гла́съ а҃:  Весели́сѧ ѡ҆ гдⷭ҇ѣ. рꙋ́сь правосла́внаѧ: (зрѝ  страни́цꙋ 513). И҆ ны́нѣ, бг҃оро́диченъ догма́тикъ, гла́съ  то́йже: Всемі́рнꙋю сла́вꙋ: Вхо́да нѣ́сть. Прокі́менъ  днѐ. Сподо́би, гдⷭ҇и: є҆ктенїа̀ проси́тельнаѧ. И҆  стїхи́ры ст҃ы́хъ на стїхо́внѣ ѿ ма́лыѧ вече́рни, гла́съ  и҃: Ѽ, пресла́внагѡ чꙋдесѐ! на нб҃сѝ: Ѽ,  пресла́внагѡ чꙋдесѐ! чꙋде́съ: Ѽ, пресла́внагѡ чꙋдесѐ!  хрⷭ҇та̀ ра́ди: (зрѝ страни́цꙋ 497). Сла́ва, гла́съ ѕ҃:  Є҆желѣ́тнюю па́мѧть дне́сь (зрѝ страни́цꙋ 526). И҆  ны́нѣ, бг҃оро́диченъ, гла́съ є҃: Вострꙋ́бимъ трꙋбо́ю:  (зрѝ страни́цꙋ 498). По трист҃о́мъ тропа́рь ст҃ы́хъ,  гла́съ и҃: Ꙗ҆́коже пло́дъ: (зрѝ страни́цꙋ 498).  Сла́ва, тропа́рь ст҃а́гѡ и҆з̾ мине́и. И҆ ны́нѣ,  бг҃оро́диченъ, гла́съ д҃: Дне́сь свѣ́тлѡ красꙋ́етсѧ:  (зрѝ страни́цꙋ 520). Є҆ктенїа̀ сꙋгꙋ́баѧ и҆ ѿпꙋ́стъ, на  не́мже помина́емъ ст҃а́го равноапо́стольнаго вели́кагѡ  кнѧ́зѧ влади́мїра и҆ ст҃а́го, (и҆́мⷬ҇къ, а҆́ще бꙋ́детъ  наꙋ́трїе па́мѧть рꙋ́сскагѡ ст҃а́гѡ) и҆ всѣ́хъ про́чихъ  чꙋдотво́рцєвъ, въ землѝ рѡссі́йстѣй просїѧ́вшихъ, ст҃а́го  (и҆́мⷬ҇къ вселе́нскагѡ ст҃а́гѡ, є҆го́же па́мѧть бꙋ́детъ  наꙋ́трїе). 
А҆́ще наꙋ́трїе пра́здникъ въ понедѣ́льникъ бꙋ́детъ  два̀ ст҃ы́хъ, на вече́рни пое́мъ стїхи̑ры є҆ди́нагѡ  ст҃а́гѡ, дрꙋга́гѡ же ст҃а́гѡ пое́мъ стїхи̑ры на оу҆́трени  на хвали́техъ. А҆́ще же бꙋ́детъ ст҃ы́й, и҆мѣ́ѧй  славосло́вїе и҆лѝ полѷеле́й, и҆ тогда̀ слꙋ́жбꙋ си́хъ  ст҃ы́хъ пое́мъ во и҆́нъ де́нь, и҆ли́ же, а҆́ще неꙋдо́бь  перенестѝ сїѐ пра́зднованїе на и҆́нъ де́нь, ѿда́нїѧ  хра́ма не быва́етъ. 
Въ хра́мѣ всѣ́хъ рꙋ́сскихъ ст҃ы́хъ, и҆дѣ́же по  оу҆ста́вꙋ пое́тсѧ канѡ́нъ хра́ма, ꙗ҆́коже въ сꙋббѡ́тꙋ на  оу҆́трени, є҆гда̀ нѣ́сть пра́зднꙋемагѡ ст҃а́гѡ, пое́мъ  канѡ́нъ ст҃ы́хъ, и҆́же на моле́бномъ пѣ́нїи положе́нъ (зрѝ  страни́цꙋ 502). 
Оу҆ста́въ соверше́нїѧ слꙋ́жбы всѣ̑мъ ст҃ы̑мъ, (с.  587) въ землѝ рѡссі́йстѣй просїѧ́вшымъ, во и҆́нъ  де́нь. 
На ма́лой вече́рни. На Гдⷭ҇и, воззва́хъ: стїхи̑ры  ст҃ы́хъ на д҃, гла́съ и҃, повторѧ́юще пе́рвꙋю стїхи́рꙋ  два́жды. Сла́ва, ст҃ы́хъ, гла́съ д҃. И҆ ны́нѣ,  бг҃оро́диченъ, гла́съ то́йже: Бцⷣѣ, всѣ́хъ цр҃и́це:  На стїхо́внѣ стїхи̑ры ст҃ы́хъ, гла́съ и҃. Сла́ва, гла́съ  а҃. И҆ ны́нѣ, гла́съ є҃: Вострꙋ́бимъ трꙋбо́ю: И҆лѝ  бг҃оро́диченъ, гла́съ и҃: Ѽ, пресла́внагѡ чꙋдесѐ! нб҃сѐ  и҆ землѝ цр҃и́ца: (зрѝ на стїхо́внѣ вели́цѣй вече́рни,  страни́ца 519). По Ны́нѣ ѿпꙋща́еши: тропа́рь ст҃ы́хъ,  гла́съ и҃: Ꙗ҆́коже пло́дъ: Сла́ва, и҆ ны́нѣ,  бг҃оро́диченъ, гла́съ д҃: Застꙋ́пнице оу҆се́рднаѧ:  є҆ктенїа̀ и҆ ѿпꙋ́стъ. 
По ѿпꙋ́стѣ ма́лыѧ вече́рни соверша́емъ  послѣ́дованїе моле́бнагѡ пѣ́нїѧ (зрѝ порѧ́докъ  соверше́нїѧ є҆гѡ̀ во оу҆ста́вѣ недѣ́ли в҃-й по  пѧтидесѧ́тницѣ, страни́ца 550). 
На вели́цѣй вече́рни, Бл҃же́нъ мꙋ́жъ: а҃-й  а҆нтїфѡ́нъ. На Гдⷭ҇и, воззва́хъ: стїхи̑ры ст҃ы́хъ на и҃,  повторѧ́юще пе́рвꙋю два́жды. Сла́ва, гла́съ а҃: Весели́сѧ  ѡ҆ гдⷭ҇ѣ: И҆ ны́нѣ: Всемі́рнꙋю сла́вꙋ: Вхо́дъ,  прокі́менъ днѐ. И҆ чтє́нїѧ трѝ. На лїті́и стїхи̑ры всѝ  ст҃ы́хъ. Мл҃твы Сп҃сѝ, бж҃е: и҆ Влⷣко  многоми́лостиве: (зрѝ во оу҆ста́вѣ недѣ́ли в҃-й по  пѧтидесѧ́тницѣ, страни̑цы 551, 552). На стїхо́внѣ стїхи̑ры  ст҃ы́хъ, гла́съ в҃. Сла́ва, ст҃ы́хъ, гла́съ в҃. И҆ ны́нѣ,  бг҃оро́диченъ, гла́съ то́йже. И҆лѝ и҆́нъ бг҃оро́диченъ,  гла́съ и҃: Ѽ, пресла́внагѡ чꙋдесѐ! нб҃сѐ и҆ землѝ  цр҃и́ца: На благослове́нїи хлѣ́бѡвъ тропа́рь ст҃ы́хъ,  гла́съ и҃: Ꙗ҆́коже пло́дъ: два́жды. И҆ Бцⷣе дв҃о:  є҆ди́ножды. 
На оу҆́трени. На Бг҃ъ гдⷭ҇ь: тропа́рь ст҃ы́хъ,  гла́съ и҃: Ꙗ҆́коже пло́дъ: два́жды. Сла́ва, и҆́нъ  тропа́рь ст҃ы́хъ, гла́съ д҃: І҆ерꙋсали́ма вы́шнѧгѡ: И҆  ны́нѣ, бг҃оро́диченъ: Дне́сь свѣ́тлѡ красꙋ́етсѧ: 
По а҃-мъ и҆ в҃-мъ стїхосло́вїихъ сѣда́льны ст҃ы́хъ съ  бг҃орѡ́дичны и҆́хъ. По полѷеле́и велича́нїе прест҃ѣ́й  трⷪ҇цѣ: 
Велича́емъ тѧ̀, трїѷпоста́сный влⷣко, вѣ́рою  правосла́вною зе́млю (с. 588) рꙋ́сскꙋю ѡ҆зари́вшаго и҆  ст҃ы́хъ сро́дникѡвъ на́шихъ со́нмъ ве́лїй въ не́й  просла́вльшаго. 
Посе́мъ пое́мъ на ѻ҆́ба ли̑ка ѱало́мъ и҆збра́нный:  Воскли́кните гдⷭ҇еви: и҆ припѣва́емъ къ стїха́мъ сегѡ̀  ѱалма̀, ко всѣ̑мъ и҆лѝ то́кмѡ къ нѣ́которымъ, ꙗ҆́коже  оу҆каза́сѧ, велича́нїе ст҃ы̑мъ. 
Оу҆блажа́емъ ва́съ, чꙋдотво́рцы на́ши сла́внїи,  зе́млю рꙋ́сскꙋю добродѣ́тельми ва́шими ѡ҆зари́вшїи и҆  ѻ҆́бразъ спасе́нїѧ на́мъ свѣтоѧвле́ннѡ показа́вшїи. 
Ѱало́мъ и҆збра́нный, пое́мый во и҆́нъ де́нь: 
а҃ ли́къ: Воскли́кните гдⷭ҇еви всѧ̀ землѧ̀, по́йте  же и҆́мени є҆гѡ̀, дади́те сла́вꙋ хвалѣ̀ є҆гѡ̀.  Оу҆блажа́емъ ва́съ: в҃ ли́къ: Ꙗ҆́кѡ бг҃ъ ве́лїй  гдⷭ҇ь и҆ цр҃ь ве́лїй по всѣ́й землѝ, ꙗ҆́кѡ въ рꙋ́цѣ  є҆гѡ̀ всѝ концы̀ землѝ и҆ высѡты̀ го́ръ тогѡ̀ сꙋ́ть.  а҃. Прїиди́те, поклони́мсѧ и҆ припаде́мъ є҆мꙋ̀ и҆  воспла́чемсѧ пред̾ гдⷭ҇емъ, сотво́ршимъ на́съ. в҃.  Бж҃е, оу҆ши́ма на́шима оу҆слы́шахомъ и҆ ѻ҆тцы̀ на́ши  возвѣсти́ша на́мъ дѣ́ло, є҆́же содѣ́лалъ є҆сѝ во  дне́хъ и҆́хъ, во дне́хъ дре́внихъ. а҃. Ѿве́рзꙋ въ  при́тчахъ оу҆ста̀ моѧ̑, провѣща́ю гана̑нїѧ и҆спе́рва. в҃  Є҆ли̑ка слы́шахомъ и҆ позна́хомъ ѧ҆̀ и҆ ѻ҆тцы̀ на́шѧ  повѣ́даша на́мъ. а҃. Не оу҆таи́шасѧ ѿ ча́дъ и҆́хъ въ  ро́дъ и҆́нъ, возвѣща́юще хвалы̑ гдⷭ҇ни и҆ си̑лы є҆гѡ̀, и҆  чꙋдеса̀ є҆гѡ̀, ꙗ҆̀же сотворѝ. в҃. Гдⷭ҇и бж҃е на́шъ,  ты̀ послꙋ́шалъ є҆сѝ и҆̀хъ, бж҃е, ты̀ млⷭ҇тивъ быва́лъ  є҆сѝ и҆̀мъ и҆ мща́ѧ на всѧ̑ начина̑нїѧ и҆́хъ. а҃. На  тѧ̀ оу҆пова́ша ѻ҆тцы̀ на́ши, оу҆пова́ша и҆ и҆зба́вилъ  є҆сѝ ѧ҆̀. в҃. Къ тебѣ̀ воззва́ша и҆ спасо́шасѧ, на  тѧ̀ оу҆пова́ша и҆ не постыде́шасѧ. Оу҆блажа́емъ ва́съ:  а҃. И҆ да оу҆пова́ютъ на тѧ̀ зна́ющїи и҆́мѧ твоѐ,  ꙗ҆́кѡ не ѡ҆ста́вилъ є҆сѝ взыска́ющихъ тѧ̀, гдⷭ҇и. в҃.  Не бо мече́мъ свои́мъ наслѣ́диша зе́млю и҆ мы́шца и҆́хъ  не спасѐ и҆̀хъ. а҃. Но десни́ца твоѧ̑ и҆ мы́шца твоѧ̑  и҆ просвѣще́нїе лица̀ твоегѡ̀, ꙗ҆́кѡ бл҃говоли́лъ є҆сѝ  въ ни́хъ. в҃. Бг҃ъ на́мъ прибѣ́жище и҆ си́ла,  помо́щникъ (с. 589) въ ско́рбехъ, ѡ҆брѣ́тшихъ ны̀ ѕѣлѡ̀.  а҃. Бж҃е, ѿри́нꙋлъ ны̀ є҆сѝ и҆ низложи́лъ є҆сѝ  на́съ, разгнѣ́валсѧ є҆сѝ и҆ оу҆ще́дрилъ є҆сѝ на́съ.  в҃. Ꙗ҆́кѡ а҆́ще не гдⷭ҇ь бы бы́лъ въ на́съ, внегда̀  воста́ти человѣ́кѡмъ на ны̀, оу҆̀бо живы́хъ поже́рли бы́ша  на́съ. а҃. Бл҃гослове́нъ гдⷭ҇ь, и҆́же не дадѐ на́съ въ  лови́твꙋ зꙋбѡ́мъ и҆́хъ. в҃. Ꙗ҆́кѡ не ѿри́нетъ гдⷭ҇ь  люде́й свои́хъ и҆ достоѧ́нїѧ своегѡ̀ не ѡ҆ста́витъ. а҃.  Спа́слъ бо є҆сѝ на́съ ѿ стꙋжа́ющихъ на́мъ и҆  ненави́дѧщихъ на́съ посрами́лъ є҆сѝ. Оу҆блажа́емъ  ва́съ: в҃. По́мощь на́ша во и҆́мѧ гдⷭ҇а, сотво́ршагѡ  нб҃о и҆ зе́млю. а҃. Не на́мъ, гдⷭ҇и, не на́мъ, но  и҆́мени твоемꙋ̀ да́ждь сла́вꙋ ѡ҆ млⷭ҇ти твое́й и҆ и҆́стинѣ  твое́й. в҃. Гдⷭ҇ь си́лъ съ на́ми, застꙋ́пникъ на́шъ бг҃ъ  і҆а́кѡвль. а҃. По́йте бг҃ꙋ на́шемꙋ, по́йте, по́йте  цр҃е́ви на́шемꙋ, по́йте, ꙗ҆́кѡ цр҃ь всеѧ̀ землѝ бг҃ъ,  по́йте разꙋ́мнѡ. в҃. Гдⷭ҇ь цр҃ь во вѣ́къ и҆ въ вѣ́къ  вѣ́ка, поги́бнете, ꙗ҆зы́цы, ѿ землѝ є҆гѡ̀. а҃. Мы́  же лю́дїе твоѝ и҆ ѻ҆́вцы па́жити твоеѧ̀, и҆сповѣ́мысѧ  тебѣ̀, бж҃е, во вѣ́къ, въ ро́дъ и҆ ро́дъ возвѣсти́мъ  хвалꙋ̀ твою̀. в҃. Бл҃гослове́нъ гдⷭ҇ь бг҃ъ і҆и҃левъ,  творѧ́й чꙋдеса̀ є҆ди́нъ, и҆ бл҃гослове́но и҆́мѧ сла́вы  є҆гѡ̀ во вѣ́къ и҆ въ вѣ́къ вѣ́ка, и҆ и҆спо́лнитсѧ сла́вы  є҆гѡ̀ всѧ̀ землѧ̀, бꙋ́ди, бꙋ́ди. Оу҆блажа́емъ ва́съ:  а҃. Сла́ва: Оу҆блажа́емъ ва́съ: в҃. И҆ ны́нѣ:  Оу҆блажа́емъ ва́съ: а҃. А҆ллилꙋ́їа, а҆ллилꙋ́їа,  а҆ллилꙋ́їа, сла́ва тебѣ̀, бж҃е. в҃. А҆ллилꙋ́їа. 
Сщ҃еннослꙋжи́тели: А҆ллилꙋ́їа: И҆ коне́чное  велича́нїе бцⷣѣ: 
Досто́йнѡ є҆́сть велича́ти тѧ̀, бцⷣе, землѝ  рꙋ́сскїѧ цр҃и́цꙋ нбⷭ҇нꙋю и҆ люде́й правосла́вныхъ влⷣчицꙋ  держа́внꙋю. 
По полѷеле́и сѣда́льны ст҃ы́хъ. И҆ ны́нѣ,  бг҃оро́диченъ. Степе́нна, а҃-й а҆нтїфѡ́нъ д҃-гѡ гла́са.  Прокі́менъ, гла́съ д҃: Ра́дꙋйтесѧ, пра́веднїи, ѡ҆ гдⷭ҇ѣ,  пра̑вымъ подоба́етъ похвала̀. Сті́хъ: Бꙋ́ди, гдⷭ҇и,  млⷭ҇ть твоѧ̀ на на́съ, ꙗ҆́коже оу҆пова́хомъ на тѧ̀.  Всѧ́кое дыха́нїе: Є҆ѵⷢ҇лїе ѿ матѳе́а, зача́ло і҃.  Ѱало́мъ н҃. Сла́ва: Мл҃твами всѣ́хъ ст҃ы́хъ рꙋ́сскихъ:  И҆ ны́нѣ: Мл҃твами бцⷣы: По н҃-мъ (с. 590)  ѱалмѣ̀ стїхи́ра, гла́съ ѕ҃: Є҆желѣ́тнюю па́мѧть:  Посе́мъ глаго́летъ дїа́конъ мл҃твꙋ Сп҃сѝ, бж҃е, лю́ди  твоѧ̑: (зрѝ во оу҆ста́вѣ на лїті́и въ недѣ́лю в҃-ю по  пѧтидесѧ́тницѣ, страни́ца 551). 
Канѡ́нъ бцⷣы, гла́съ в҃: Ꙗ҆́же всѣ̑мъ оу҆до́бь  послꙋ́шнаѧ: (зрѝ ѻ҆ктѡ́ихъ, повече́рїе сꙋббѡ́ты, и҆лѝ  слꙋ́жбꙋ Оу҆толѝ моѧ̑ печа̑ли, і҆аннꙋа́рїѧ к҃є) со  і҆рмосо́мъ на ѕ҃, і҆рмосы̀ по два́жды. И҆ канѡ́нъ всѣ́хъ  рꙋ́сскихъ ст҃ы́хъ, гла́съ и҃, на и҃. По г҃-й пѣ́сни  сѣда́ленъ ст҃ы́хъ съ бг҃оро́дичнымъ є҆гѡ̀. По ѕ҃-й пѣ́сни  конда́къ и҆ і҆́косъ ст҃ы́хъ. По ѳ҃-й пѣ́сни свѣти́ленъ  ст҃ы́хъ съ бг҃оро́дичномъ є҆гѡ̀. 
На хвали́техъ стїхи̑ры ст҃ы́хъ на д҃, гла́съ є҃,  повторѧ́юще пе́рвꙋю два́жды. Сла́ва, гла́съ д҃. И҆ ны́нѣ,  гла́съ то́йже: При́снѡ страна̀ рѡссі́йскаѧ: По вели́комъ  славосло́вїи тропа́рь ст҃ы́хъ, гла́съ д҃: І҆ерꙋсали́ма  вы́шнѧгѡ: Сла́ва, и҆ ны́нѣ, бг҃оро́диченъ, гла́съ то́йже:  Въ застꙋ́пницѣ страны̀ на́шеѧ: (зрѝ въ послѣ́дованїи  моле́бнагѡ пѣ́нїѧ, страни́ца 519). Є҆ктенїа̀ и҆ ѿпꙋ́стъ,  на не́мже помина́емъ: ст҃а́го равноапо́стольнаго вели́кагѡ  кн҃зѧ влади́мїра и҆ всѣ́хъ про́чїихъ чꙋдотво́рцєвъ, въ  землѝ рѡссі́йстѣй просїѧ́вшихъ: И҆ пое́мъ  многолѣ́тны. 
Посе́мъ и҆схожде́нїе и҆ пою́тсѧ стїхи̑ры хра́ма  всѣ́хъ рꙋ́сскихъ ст҃ы́хъ на ѻ҆́смь гласѡ́въ. И҆ быва́етъ  пома́занїе. Ѡ҆ се́мъ зрѝ во оу҆ста́вѣ в҃-й недѣ́ли по  пѧтидесѧ́тницѣ (страни́цы 499), то́кмѡ ѡ҆глаше́нїе  стꙋди́тово и҆ тропа́рь прпⷣбномꙋ ѳео́дѡрꙋ не глаго́лемъ. И҆  ча́съ а҃-й. На часѣ́хъ ѻ҆́ба тропарѧ̀ ст҃ы́хъ, и҃-гѡ и҆  д҃-гѡ гласѡ́въ, глаго́лемъ и҆ конда́къ ст҃ы́хъ. 
На лїтꙋргі́и. Бл҃жє́нны ст҃ы́хъ на и҃, начина́ѧ ѿ:  Бл҃же́ни ми́лостиви: По вхо́дѣ ѻ҆́ба тропарѧ̀ ст҃ы́хъ  и҃-гѡ и҆ д҃-гѡ гласѡ́въ. Сла́ва, конда́къ ст҃ы́хъ, гла́съ  г҃. И҆ ны́нѣ, конда́къ оу҆спе́нїѧ бцⷣы, гла́съ г҃: Въ  мл҃твахъ: Прокі́менъ ст҃ы́хъ, гла́съ д҃: Ст҃ы̑мъ, и҆̀же  сꙋ́ть на землѝ є҆гѡ̀, оу҆дивѝ гдⷭ҇ь (с. 591) всѧ̑  хотѣ̑нїѧ своѧ̑ въ ни́хъ. Сті́хъ: Сохрани́ мѧ, гдⷭ҇и,  ꙗ҆́кѡ на тѧ̀ оу҆пова́хъ. А҆по́столъ ст҃ы́хъ, ко  є҆вре́ємъ, зача́ло т҃л. А҆ллилꙋ́їа, гла́съ д҃: Бж҃е,  оу҆ши́ма на́шима оу҆слы́шахомъ, и҆ ѻ҆тцы̀ на́ши  возвѣсти́ша на́мъ. Сті́хъ: Спа́слъ бо є҆сѝ на́съ ѿ  стꙋжа́ющихъ на́мъ и҆ ненави́дѧщихъ на́съ посрами́лъ є҆сѝ.  Є҆ѵⷢ҇лїе ст҃ы́хъ, ѿ матѳе́а, зача́ло а҃і. Прича́стенъ  ст҃ы́хъ: Бл҃говоли́тъ гдⷭ҇ь въ лю́дехъ свои́хъ и҆  вознесе́тъ крѡ́ткїѧ во сп҃се́нїе. 
И҆ про́чее послѣ́дованїе, ꙗ҆́коже во в҃-ю недѣ́лю  по пѧтидесѧ́тницѣ оу҆каза́сѧ. Ѡ҆б̾ ѿда́нїи пра́здника  зрѝ вы́ше (страни́цꙋ 585). 


